<!-- { "loadSidebar": true } -->
　　初懐王与诸将约先定闗中者王之顔师古曰约要也谓言契也自函谷闗以西总名闗中以注攷之楚懐王与诸将不特口为之约又必立为文券契要曰先定闗中者王之似如今豫给公据之类诸将各执其一以为异日执契取赏之具也周礼秋官司约【于妙反】掌邦国及万民之约剂治神治民治地治功治器治挚凡六约郑康成注剂谓劵书也郑锷曰约者以言而书其约者以剂剂如质剂之剂盖两书一扎合同而别之买卖之约长曰质短曰剂此则名为约剂亦两书一扎也然则两书一扎曰契岂非剖符之状欤先儒谓治神之约如非其所祀而命之祀则书其所以命之者以为约若鲁用郊禘之类治民之约谓非其所有而分以授之则书其所以分之者以为约若分卫以殷民七族分鲁以殷民六族分唐叔以懐姓九宗是也治地之约易晓所以防侵争耳治功之约如勲在王室藏于盟府汉功臣帯砺之谓治器之约谓礼乐吉凶车服所得用如鲁得用四代之服器六瑚四琏崇牙八佾之类治挚谓玉帛禽鸟相往来有一定之制或者疑周公制礼何至如此多为之防以周官为不然自当他攷今惟借是以证楚懐王入闗之约亦有文契要约云耳礼记曰大信不约异日项羽请于懐王懐王曰如约而项氏乃背约王沛公于汉中卒以自灭约之所在汉直项曲故也后世赐鐡券谓不死而未尝践言契约或以伪为而争竞不息呜呼其来也久矣
　　闗中
　　顔师古曰自函谷闗以西总名闗中周礼地官有司门司闗门者国门也闗者近郊逺郊之闗也皆有符节以讥出入易之坎曰天险不可升也地险山川丘陵也王公设险以守其国又繋传曰重门击柝以待暴客因山川丘陵而设为门闗之险固王公所不敢少也然所谓天险不可升者何哉在德不在险也德之险为天险山川丘陵之险不过地险耳秦穆公袭郑蹇叔哭送其子谓晋人御师必于崤崤有二陵其南陵夏后臯之墓也北陵文王之所避风雨也必死是间元和志曰自东崤至西崤长三十五里东崤长阪数里峻阜絶涧车不得方轨西崤全是石阪十二里险不异东崤此二崤尚在秦时函谷闗之东春秋时蹇叔言崤之险其地犹非秦有战国时秦地愈大东侵诸夏而函谷闗之险遂为秦之阨塞六国合从仰闗攻秦秦开闗延敌六国之师逡巡而不敢进盖六国皆孱王也故得地势者愈得而下视之今按秦函谷闗在唐陜州灵寳县南十里汉之农县也路在谷中深险如函其中少通行路东西四十里絶岸壁立岩栢隂翳谷中常不见日闗去长安四百里日入则闭鸡鸣则开齐孟尝君客能为鸡鸣而出此闗是也东至汉杨仆所移新函谷闗三百七十八里此新闗在河南府新安县而秦闗之在灵寳者遂废西至唐所设潼闗二百里唐潼闗在华州华隂县东北太华山之北山在华隂县南八里闗西一里有潼水因以名闗黄河自龙门南流扼于华山转流而东渭水自西而东于兹入河西去长安尚二百里亦天下之至险也然函谷闗秦守之非不严陈涉所遣周章乌合之师至百万入闗至戏而后败不足恃也沛公闻章邯且至以兵守之而项羽令黥布击破之不足恃也潼闗之险唐哥舒翰守之亦败于禄山之将杜少陵诗可攷亦不足恃也至于汉之函谷闗徇杨仆之私请东徙三百七十里而废其旧险则无足言者矣九域志京兆府至东京一千二百五十里河南府洛阳西至陜州二百八十六里陜州西至华州二百八十里华州西至京兆府一百五十里计古长安至今开封只一千一百五十里而秦函谷闗汉函谷闗唐潼闗跨涉三郡河南陜州华州自首尾八百里中有黄巷二崤桃林之塞皆号絶险谓险可长恃则秦汉唐至今犹存可也故曰险不足恃也荥阳成臯古之虎牢蜀之剑阁呉之长江燕之居庸亡国接踵不修德而恃天险者尚监之哉虽然懐王诸将莫利先入闗闗之可畏如此沛公不自洛阳趋二崤而南出邓林西攻武闗亦有以夫
　　舍人陈恢
　　史记吕不韦传嫪毐与其党谋矫王御玺及太后玺以发县卒及卫卒官骑戎翟君公舍人将欲攻蕲年宫为乱吕东莱曰秦之兵制畧见于此县卒一也卫卒二也官骑三也戎翟四也舍人五也回谓君公舍人四字当作一句秦之封君若县公所谓舍人私人也如家臣食客门人近世馆客门士边郡带行等人之类亦可发以为兵也毐之败其舍人轻者为鬼薪及夺爵迁蜀四千余家家房陵其舍人之多如此而又有赐爵者战国之时养游士至后车千乗食客三千人井牧不修而士无常产故也苏林曰蔺相如为宦者今舍人韩信为侯亦有舍人晋灼谓舍人谢公传谓舍人弟上书告信是也师古曰舍人亲近左右之通称后遂以为司属官号魏置中书通事舍人东晋省宋初复置通事舍人四员齐永平初中书通事舍人四员谓之四户梁除通事字直曰中书舍人掌诏诰后魏有舍人省隋内史舍人八员后减四人为内书舍人唐武德三年改中书舍人置六员为文士之极选龙朔改西台舍人光宅改鳯阁舍人开元改紫微舍人皆其职也宋初中书舍人起居舍人皆官而非职别置知制诰以行外制谓之三字官又置舍人院以某官直舍人院如富弼欧阳修封还词头故给舍谓有封驳之权元丰官制始正名中书舍人在六侍郎之上后又置权中书舍人在六权侍郎之上左右史曰起居郎起居舍人又为从官之次曰二史至如閤门宣赞舍人即武臣清选实自徽宗改通事为宣赞如閤门舍人则孝庙初置以处武举状元不试而除余武举名士召试策一道而除以比文臣馆职立东宫则有太子舍人未改官制以前则中书舍人者后之通议大夫起居舍人比中行员外郎为后之朝散郎太子中舍为后之通直郎云【亡金宰相子皆防补閤门舍人故称谓云云】
　　封南阳守齮殷侯
　　项羽救赵杀宋义自立为上将军然犹先假之请于懐王而后真为之也沛公为砀郡长武安侯之后仍称沛公而封拜君侯不请于懐王以郦食其为广野君以南阳守齮为殷侯以陈恢封千户如樊哙夏侯婴灌婴诸将赐爵之类竝不请于懐王其亦已得懐王之命有所不必请与沛公前是屠城阳屠颍川杀泗川守壮斩三川守由破走章邯东阿威声震叠南阳守欲自全已无生路舍人陈恢説沛公约降而封之为雍王矣其事与沛公同而秦民不信与沛公异者何也秦之臣不忠于秦暂屈于我封之者权也项羽所过无不残灭沛公所过毋得虏掠此则得失之所以异也封秦之叛臣以为得计则不然矣
　　项羽封章邯为雍王
　　秦三年七月沛公受南阳守齮降封为殷侯是月章邯举军降项羽封为雍王时沛公未入闗也八月沛公攻武闗入秦乃在章邯已封之后当是时项羽之意必以沛公为未便能入闗者故指秦地封章邯俾为先锋引已入闗不料沛公乃先己而入闗也沛公之闭闗以距章邯耳项羽盖欲于入闗之后移章邯以王地然亦本有衣锦故乡之騃态故舍秦而去要之刘项本无嫌隙羽之封邯沛公未入闗也则所以封邯者不为恶沛公也沛公已入闗而防邯之来亦人情之常虽因曹无伤一言而怒奈沛公理直词正向使其鸿门一劔茍毙沛公天下亦非项羽有也移沛公王汉中以三秦塞东路焚秦宫室掠秦府库杀其降王坑其子弟此所以助汉之胜而卒自毙欤
　　攻武闗入秦峣闗蓝田【京兆府东南至商州二百六十五里商州东至邓州或云七百或云六百二十五里书传字画不一邓州至长安不满千里】
　　武闗秦之南闗通南郡今邓州也武闗在柝县一百七十里柝今内乡县也今邓州西北至商州六百二十五里武闗属商州沛公八月既入武闗赵髙弑二世使人来约欲分王闗中沛公不许九月赵髙立子婴子婴诛灭髙发兵守峣闗闗在蓝田县东南九十里蓝田县亦曰峣柳城峣闗亦曰蓝田闗沛公用张良计以金啗秦将连和而因其懈怠引兵绕峣闗逾蒉山击秦军大破之蓝田南蒉山在蓝田县东南一十五里既逾此山则峣闗在七十里之外而迫近其县矣张良之计亦不足道变诈翻覆世多称之先儒之所鄙也特秦之大势已去故沛公之兵如破竹耳蓝田属今京兆府去府西北七十里秦都在渭北咸阳连和者伪许以分王闗中而即又进兵也子婴于是度渭南降
　　汉元年冬十月
　　此汉元年冬十月也因秦不改孔子曰行夏之时即建寅为嵗首者是商之建丑周之建子者为非先儒有天统地统人统之説有改正朔之説则嵗首为子而以子时为朔朔者旦也一日之首也建丑建寅亦当然故祭祀用所建之朔而分其日夜若建亥则岂可以亥为一日之首乎顔师古谓秦以十月为正月即夏之正月夏之四月乃七月夏之七月乃十月冬春夏秋皆缪矣然史记书夏正月为端月以为始皇讳政而改为端正本音政而后改为平声亦避讳也则似未尝以十月为正月师古谓史家追改秦正为汉冬十月其果然乎如淳谓张苍以髙祖十月至霸上故因秦以十月为嵗首然则汉武以太初二年夏五月正歴以正月为嵗首始用建寅为正当矣至今莫之敢改然皆以子时为一日之首寅月为一年之首改正不改朔云【王莽簒汉改十二月为始建国元年正月之朔以鸡鸣为始】
　　东莱书楚义帝元年冬十月
　　沛公至霸上本是秦子婴元年史记则书为汉元年汉书书秦二世元年秦二年秦三年而独书元年冬十月即继以五星聚于东井通鉴删去五星聚事先书题曰汉纪一乃书曰元年冬十月沛公至霸上惟东莱大事记其书特竒曰楚义帝元年冬十月沛公至霸上秦王子婴降朱文公通鉴纲目所祖也汉书髙帝纪第一上凡四年东莱书于义帝元年后曰汉髙皇帝二年西楚霸王二年即楚汉皆无元年也羽死方独书汉太祖髙皇帝五年东莱亦书星聚事
　　五星聚于东井【歴家攷别见】
