<!-- { "loadSidebar": true } -->
　　本草经曰虎啸风生龙吟云起磁石引鍼琥珀拾芥漆得蟹而散麻得漆而涌桂得葱而软树得桂而枯戎盐累獭胆分杯其气爽之相关感也
　　一曰偏记二曰小録三曰逸事四曰鏁言五曰郡事六曰家史七曰别传八曰杂记九曰地理十曰都邑
　　唐大顺元年六月资州兵王全义妻如孕觉物渐下入股至足大拇痛甚拆而生珠如弹圆渐长大如杯
　　西京相璠曰京有小索亭世语以为本索氏兄弟居又为索水晋志京有大索小索亭汉书京索之间也
　　纪信在荥阳城西北三里
　　汉长安巧工丁缓作卧褥香炉炉体常平又作七轮扇连七轮大皆径尺一人运之满堂寒战今二法并存
　　计然云人受命于天地变化而生一月而膏二月而脉三月而胚谓如水泡之状四月而胎谓如水中虾防胎也五月而筋六月而骨谓血气变为肉肉为脂脂为骨也七月而成形八月而动九月而躁十月而生
　　九章筭法方田一粟米二差分三少广四均输五方程六傍要七盈足八钩股九
　　语林云王中郎以围棊为坐或亦谓之为手谈又谓之为棊圣
　　窭薮王叡云东方朔以为寄生卖饼人结茅为绖以戴头上状如环
　　蟹鬭精上有孔其中有子有泥食之杀人
　　露布防书之别名以帛书揭之竿魏武奏事谓之露板公孙龙以书有四目四聪遂以聴天地人为臧之三耳臧善也以白马非白马教也其意若改其说无以教人
　　易之生物竒偶三才之数三三而九九九八十一主日日数十故人十月而生八九七十二偶以承奇奇主辰辰主月月主马马十二月而生七九六十三三主斗斗主狗狗三月而生六九五十四四主时时主豕豕四月而生五九四十五五主音音主猿猿五月而生四九三十六六主律律主禽兽故禽鹿六月而生三九二十七七主星星主虎虎七月而生二九一十八八主风故虫八月而化
　　陶答子妻曰南山有豹雾雨七日不下食者欲以泽其衣毛而成其文章故藏以逺害
　　齐民要术曰梧桐山石间生者为乐器则鸣
　　周书曰清明之日桐始华桐若不华岁有大寒
　　太行即五行之异名淮南子曰武王欲筑宫于五行之山
　　猗顿鲁之穷士耕则常寒闻朱公富往问术焉朱公曰子欲速富常畜五牸
　　童子操戈与孟贲战孟贲无不胜童子修礼尽敬虽孟贲不忍犯
　　鸠食桑椹则醉猫食薄荷则醉虎食狗则醉
　　管子曰聴宫如牛鸣窌中
　　牛聋瞆面牛鼓簧是也
　　积皁荚置油瓶其中永不蛀踏鸡子殻令人患白癜风践壊灶土令人害疮
　　桑柴灰取汁煎白矾治壁镜蛇毒石榴名天浆已乳石毒
　　桃根为印可召鬼
　　卧欲缩足不欲左脇
　　牖里在汤隂县广雅称狱犴也夏曰夏台商曰羑里周曰囹圄皆圜土也

　　续博物志卷九
　　钦定四库全书
　　续博物志卷十
　　宋　李石　撰
　　旧说千岁之龟巢于莲叶游于卷耳之上
　　按干凿度日垂皇策者盖伏羲用蓍卦已重矣然而世质民淳法惟用七八六十四卦皆不动若干止于乾坤止于坤不能变也夏商因之皆以七八为占连山归蔵是已后世浇薄始用九六为占不如是不足以应天下之变
　　诸侯叛桀关龙逢引皇图以谏桀桀杀之伊尹谏桀桀曰天之有日如吾之有民日亡吾乃亡矣【与前志小异】
　　纣剖比干观其心桀杀龙逢无剖心之事桀惟比之于日纣乃诈命于天
　　西伯军至鲔水纣使胶鬲周师问曰西伯将焉之曰之薛胶鬲曰无我欺曰不子欺也将伐纣曰何日至曰以甲子胶鬲以是日报纣是日雨甚卒病请休师西伯曰胶鬲已报其主以雨进兵救胶鬲之死也商容与殷民观周师之入见毕公曰吾新君也容曰非也其人将有急色君子临事而惧见太公曰吾新君也容曰非也其人虎踞而鹰趾当敌将众威怒自倍见利即前不顾其后故君子临众果于进退见周公曰吾新君也容曰非也其为人忻忻行休志在除贼是非天子则周之相国故圣人临众知之见武王曰吾新君也容曰圣人为海内讨恶见恶不怒见善不喜顔色相副以是知之
　　犀出越睒以陷穽取之毎杀天震雷暴雨
　　野桑生石上取以为弓不胶漆而利
　　淮南子曰鲧堙洪水盗帝之息壌帝使祝融杀之于羽渊今荆州南门外有状若屋宇陷土中而犹见其脊旁有石记云不可犯畚锸所入輙复如故又颇以致雷雨近代有妄意发掘水岔出不可制【与前志小异】
　　佛楼沙国有佛鉢受三斗许青玉也或曰青石或曰杂色而墨多四际分明厚可二分贫人以少华投中即满富人以多华正复百千万斛终不满或曰在月支国
　　穆天子传曰天子賔于西王母乃纪其迹于弇山即西王母之山
　　武王既胜纣登邠之阜以望商邑曰自发未生六十年麋鹿在牧蜚鸿满野徐广乃引内史边之言曰夷羊在牧张华以为文王之词曰水潦东流飞鸿满野又曰自发未生之十年【与前志小异】
　　淮南子曰乱之所生皆在流遁大兴宫室延楼栈道鸡栖井干木欂栌以相支持木巧之节此遁于木也
　　魏军南伐朱修之守滑台城不下其母悲忧乳汁惊出乃号踊告家人曰我年老非有乳时今出其不免是日城陷
　　帝王世纪尧时厨中自生肉脯薄如翣摇鼓则生风使食物寒而不臭
　　尧缉獬豸之皮以为帝帐
　　岭南溪洞中往往有飞头者故有飞头老子之号头将飞一日前颈有痕匝项如红缕妻子共守之及夜生翼飞去晓却还
　　梵僧菩萨胜言阇婆国中有飞头其俗所祠名曰虫落因号落氏
　　河图曰少室山大竹堪为甑噐山海经舜林中大竹一节可以为船汉竹大者一节受一斛小者数升为椑榼广志曰云母竹大竹也攡竹细而多刺也竹堪作篃竹宜为屋椽竹皮青内白如雪輭韧可为索
　　竹谱曰竹之品六十有一
　　南越以孔雀珥门户昆山以璞玉抵乌鹊
　　燕避戊巳蝙伏庚申一岁三则桑弱马耗
　　孔子曰违山十里蟪蛄之声犹在于耳政事恶哗而善肃
　　蚯蚓长吟地中江东谓之歌女
　　木瓜味酢善疗转筋陶居云如转筋时但呼楙名及书上木瓜字輙愈
　　谷胶可以圑丹砂又曰为金石之漆
　　橘柚雕于北徙石榴郁于东移
　　吕氏春秋曰善学者若齐王之食鸡必食其跖数千而后可足也
　　慕容廆有马跨四十九年骏逸不亏铸铜为之像亲为铭讃
　　拨拔力国有异兽名駞牛皮似豹蹄牛无峯项长九尺身高一丈余
　　水麝天寳初虞人获水麝诏养之脐中下水沥滴于斗水中用洒衣至败香不歇毎取以针刺之投以真雄黄香气倍于肉麝此与前说水麝小异并録之
　　张华为黄门侍郎博览图籍千门万户画地成图司马迁欲自成一家追经传之文以从世变可也至改古文尚书论语可乎
　　楚王使屈原造为宪令属草藁未定上官大夫见而欲夺之原不与防之曰王使屈平为令众莫不知每一令出平伐其功以为非我莫能为也王因是疏屈平
　　庚桑子出山人王士源采荘子庚桑篇为之目云其先人于山中得古本唐人疑之竟不施行今亢仓子三卷是也
　　汉蜀人赵賔好异说以气无箕子箕子者万物荄滋也顔师古曰古皆荄箕同音
　　贵妃以假为首饰曰义髻僖宗内人束髪甚急为囚髻唐末妇人梳髪以两抱面为抛家髻
　　望梅生津食芥堕泪此五液之自外至也慕而垂涎愧而汗发此五液之自内至也
　　良常山有荧火芝大如豆夜视有光得食一枚心中一孔明食七枚七孔明可夜书华阳洞亦有五种夜光芝包山有白芝
　　王叡云有书契以来便应有笔世传蒙恬制非也崔豹曰蒙恬以枯木为管以鹿毛为柱羊毛为被所谓毫非今之竹兎也
　　元和中元稹使蜀营妓薛涛造十色彩牋以寄元稹于松华纸上寄诗赠涛蜀中松花纸杂色流沙纸彩霞金粉龙鳯纸近年皆废唯余十色绫纹纸尚在
　　湘州记蔡子池南有石臼是蔡伦舂臼
　　李司徒勉在汴州有异骨一节可为砚南海时得于海商云是蜈蚣脊骨
　　萧史与穆公链飞雪丹第一转与弄玉涂之今之女银腻粉也三代以降涂紫草为胭脂周以红花为之或曰出于阏氏
　　葛洪曰沈义学道于蜀中与妻共载
　　管子曰武王为侈靡令曰豹襜豹裘方得入庙故豹皮百金功臣之家粟千钟而未得一豹皮
　　陵阳子明经云春食朝霞日欲出时黄气也秋食沦隂日没以后赤黄气也冬食沆夜半气也夏食正阳南方日中气也并天黄地黄为六气
　　墨子作木鸢飞三日不集公输子之云梯墨子之飞鸢是也
　　今之纸鸢引丝而上令儿张口望视以泄内
　　同光中庄宗遣平蜀得王衍金银命悉镕之为金塼银塼约重三百斤一塼开一窍二人担之上有匠人名曰冯高过荆南高季兴曰冯高主属我坑官吏持而有之储为一库皇朝建隆中金银入京师斤两封缄如故
　　华俗谓上金为紫磨金夷俗谓上金为杨迈金
　　印子金世传淮南王安药金上有印子篆文刘主字寿州八公山土中耕者往往得之小餠重半两有一印大餠至七两有二十许印
　　襄赵之间故舂陵白水之地多得金麟趾褭蹏金趾中空四旁有文刻工巧褭蹏似于平物上滴成如干柿土人谓之柿子金或曰此娄敬所为药金和药良
　　古玉噐有竒特非雕琢人功者多是昆吾刀及虾蟇肪所刻肪可得取肥者剉煎膏涂玉亦软滑易截
　　冬瓜仁七升以绢袋盛之投三沸汤中暴干如此三度苦酒浸一宿为末日服方寸匕令人不老
　　通天犀千岁者长且锐白星彻端出气通天则能通神可破水骇鸡矣抱朴子有白理如线者以盛米鸡即骇刻为鱼衔入水水开三尺
　　勒毕国人长三寸有翼善言语戏笑因名语国饮丹露为浆丹露者日初出有露汁如珠也
　　汉武习水战作昆明池钓鱼纶絶而去梦鱼求去其钩明日帝戏于池见鱼衔索为去之复游于池得珠一双
　　东海员峤山有氷蚕长七寸有鳞角以霜雪覆之始为茧其色五防织为文锦入水不濡投火不燎
　　石决明亦名九孔螺
　　鱼子合猪肝食之杀人
　　陈藏噐云蠏脚中髓及脑殻中黄并能续断絶筋骨碎之微内创中筋即连
　　方言云桂林之中谓守宫能鸣者与蛤蚧相似
　　蜘蛛网赘疣七日消烂屡有验
　　柚似橙而大于橘石其实乳糖
　　芎防不可乆服令人暴死
　　藕与同食可以休粮
　　淮口扬州出身梨苏合香一两酒一斗同煮极能调和五臓
　　董蕖者婆罗门云阿魏苗根似白芷
　　胡麻性与茯苓相宜即巨胜
　　苦参为齿药使人伤肾腰重麸冷
　　枣与棘相皆有刺
　　粳粟米五谷中最硬得浆水易化仓粳米炊作干饭食之止痢
　　采芸香叶置席下能去蚤虱子
　　仙家谓醋为华池左味
　　白髪须镊去消蜡防孔中即生黒者
　　松脂杏仁枣肉茯苓等分食后服五十粒可不饥有黄连桔梗勿食猪肉有茯苓勿食酢物有细辛勿食生菜
　　古无纯铜作镜者皆有锡杂之
　　巴豆神仙食一枚即死鼠食三年重三十斤
　　麸金是毒蛇屎
　　征姓举事当忌亥日以火絶在亥
　　巳日巳年不杀蛇
　　段成式云神荼郁垒领万鬼
　　疟鬼小不能病巨人故曰壮士不病疟晋人曰君子不病疟蜀人以痎疟为奴婢疟
