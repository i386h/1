<!-- { "loadSidebar": true } -->
　　今上于前朝作鎭睢阳洎开国号大宋又建都在大火之下宋为火正按天文心星为帝王实宋分野天地人之冥契自古罕有
　　孔子生于鲁襄公二十二年
　　老君其母曽见日精下落如流星飞入口中有娠七十二嵗而生于陈国涡水李树下剖左腋而生长一十二尺
　　佛者本号释迦文即天竺释迦卫国王之子于四月八日夜从母右脇而生有三十二相当周庄王九年鲁庄公七年夏四月常星不见夜明是也
　　鼋脂得火可以燃铁
　　佛以三月十五日夜出家二十九出家三十五得道宁国论云蜀中本无獠犍为徳阳山谷洞中攘攘而出转转渐大自为夫妇而益多夫土干则生蚤地湿则生蚊积谷则生蠧腐肉则生蛆蛆化为蝇蝇又自生蛆蛆又生蝇岂有穷乎
　　日月蚀而私者生儿则多疾日月晦朔望而私者生儿则愚痴瘖痖钩绞丫戾逐阵而私者生儿多凶暴无礼亦犹木日造麴而酸水日造酱则生虫九焦日种谷则不生芽六合日遣不去火日安蜂则苦土日种麻则不生
　　麈尾能留红扫毡毡不蠧
　　駞粪烟杀蚊壁虱
　　李卫公言鵞惊防防猒火孔雀辟恶
　　水母生儿无目鼈生儿无耳
　　桐庐人尝伐竹遗竹见一宿竿雉头蛇身犹未变乃知竹为蛇蛇为雉头先化曽于青城山小路上见之
　　所以夀者无死气于中也
　　河水东北有石室室中若有积卷因谓之积书岩每见神人往还世人不悟其为仙者又谓之神彼土目曰唐述因名其山曰唐述山堂曰唐述窟道术之士多往栖焉
　　巫咸山在安县东南巫咸右手操青蛇左手操赤蛇羣巫所从上下大荒西经曰巫咸即巫朌巫彭巫姑巫眞巫孔巫抵巫谢巫罗
　　先提山有钩蛇长七八丈尾末有岐蛇在山涧水中以尾钩岸上人牛食之水傍瘴气特恶气中有物不见其形其作有声中木则折中人则害名曰弹郡有罪人徙之禁防不过十日死也
　　眞菊可以延龄野菊可以防人张华云黄精益夀钩吻杀人是矣
　　子程子曰昔洛阳北部有母既生子病不能自举乳求他妇负哺之子婴及孩母疾不间子长不识所育负哺者盗其爱二母忿鬬于庭子右负哺者而反疎其生母
　　有人为山魈所祟或教以爆竹如除夕可弭人用其言获安问之则曰此荆楚嵗时记以辟山魈隂冷之气胜则声阳以攻之
　　莆者其状如蓬枝多叶少根如丝叶如扇不摇自动风生主庖厨清凉驱杀虫蝇以助供养尧时生于庖厨为帝王去恶孙柔王充白虎皆云太平时生于庖厨中熯一炬火爨一镬水终日不能倚一尺冰置之厨终夜不能寒
　　师旷奏清角有集廊门延颈而鸣饰翼而舞今世有驯养之闻歌曲拊掌而舞者习之也
　　正月上辰出水边盥濯食蓬饵以祓邪汉仪也
　　雏乌形鸦乌纯黒而觜红亦曰阿雏乌乌鸦反哺为慈乌腹下白不反哺为鸦乌白头羣飞为燕乌大而白头为仓乌卑居为楚乌又鸦乌为贾乌庄子曰鸦贾也
　　相家说人臣得龙之一体当至公相曽公亮得龙之脊王安石得龙之睛
　　鱼劳则尾赤人劳则髪白
　　鳣黄鱼口在颔下无鳞长鼻软骨俗谓玉板长二三丈江东呼为黄鱼
　　网鱼得鱮不如啖茹
　　南越志曰乌鲗懐墨而知礼江东人或取其墨书契以绐人物书迹如淡墨逾年墨消空纸耳
　　抱朴子蟾蜍夀至千嵗者头上有角颔下有丹书八字裴頠崇有论曰鸟无胃肺蛤蜃无脏蛭以空中而生以无胃而育
　　聒抱者鸺鹠鹳鹊也影抱者鼈鼋也
　　视防制柂观鱼制帆
　　神和子姓屈突名无为字无不为张咏布衣时遇之海蟾子姓刘名昭逺华山陈抟馆之道院与种放往来广徳先生杜光庭处州人仕唐为内供奉避乱入蜀王氏爵为师臣
　　尔朱先生伪蜀广政中饮酒食猪臓渝州刺史谓其幻惑以竹笼沈之江至防为渔人所得上升严补阙得青金丹方朱桃椎薛稷图其形传于世
　　吕洞賔谓矦生曰蛇蝎天地淘以自然之气使之生以遂性杀此救彼有损无益取纸语三口共一室室畔水偏清乃吕洞宾字
　　陈希夷先生一睡或半嵗或三数月近亦不下月余留蔵真息饮纳玉液吾睡真睡也曽与毛女游
　　鲤鱼大小并三十六鳞
　　猬能跳入虎耳中见鹊便自仰腹受啄
　　水蛭亦如鱼子经三年得水犹活
　　蛇蜕塞两耳治疟疾覆盆子是苺子笮取汁合成膏涂发不白麞鹿非八卦辰属不荤羶能温补于人生死无尤道家听用为脯
　　天宝中河南缑氏县太子陵仙观每年九月三日夜有道士一人得仙已有旧例至日具姓名申府张竭忠为令不之信阴令二勇士执兵觇之至三更有一黒虎入观来衔一道士射之不中弃道士而去令于是申府请弓矢大猎石穴中格杀数虎或金简玉録冠帔髪骨甚多其观遂废为陵使之居
　　晋元康中梁国女子许嫁而夫戍经年不归女家更强以适人寻病亡夫还问女所在夫径至墓开棺女遂活因与俱归后壻闻知诣官争之王导曰此非常事不可以常理断之宜还前夫
　　恵帝世杜锡家葬婢误不得出后十年开冡祔而婢尚生初婢之埋年十五六及开冡更生犹十五六嫁之有子
　　太和中有开周世冡得殉葬女子数日而有气数日而能言郭太后爱养之又太原人破棺得一生妇人视其墓木可三十嵗
　　南方木凝其大如槩鼻涕闻人气则闪闪而动堕人体成疮以麝香朱砂涂之愈

　　续博物志卷二
　　钦定四库全书
　　续博物志卷三
　　宋　李石　撰
　　禹长九尺九寸汤长九尺孔子长十尺文王长十尺伍子胥长一丈眉间一尺韩王信八尺九寸金日防八尺二寸东方朔九尺三寸王莽时竒士巨母霸长一丈大十围本出于蓬莱魏咸熈大人见襄武长二丈脚迹三尺二寸苻健皇始四年有长人身长五丈是月霖雨河渭泛溢中流得大屐一长七尺三寸屐指长尺余
　　汉武故事东郡送一短人长七寸曰巨灵光武时颍川张仲师长二寸东方朔曰西北荒中有小人长七寸朱衣冠国男女皆长七寸海鹄吞之腹中不死
　　子华子曰黄帝之治天下也其精微之感荡上沈而下浮为百福之聚是百神受职于庚也帝乃采铜炼刚质也登彼山就髙明也作大罏者鼓阳化神鼎者熟物之器也上水而下火二气升降以相济中和之气也羣龙者众阳之气云者龙属也帝乡者灵台之阙而心术之变也弓裘衣冠者帝之所以善世救俗之具也甚矣世之好怪也后世必有人主好高而慕大以久生轻举为羡慕者左右狡诈希宠之臣又从而逢之是将甘心于黄帝之所造也
　　玉局观洞高骈帅蜀取罪人以绳绊其腰令探浅深绳两月方絶出青城山洞天观门
　　巫山道士黄万防以符药救人蜀王建召之铺草席水面泝流而上一日至成都省郎曹图鄙其人
　　李徳裕好饵雄朱有道士自云李终南笑曰此是世间凡火服之反促夀因出一玉象子状如拳曰此可求勾漏莹澈者燃香致象鼻下勿令妇人鸡犬见之三五日象自服之即复吐出乃可服此火玉太阳之精凝结已三万年以相公好道因以奉借唯忠孝是念无自贻咎又出金象云此是雌者贵其相伴不尔玉象飞去徳服之有异乃于都下采聘名姝至百数不止象砂不复吐后南迁再遇道士怒甚索二象是夕风雨涛濑并作玉象如团火飞出船徳死于朱崖
　　顔眞卿遇道人陶八八授以碧霞丹饵之曰七十上有厄如有即吉后为卢杞所陷缢死希烈败返葬状貌如生徧身金色爪甲出手背髪皆长数尺人咸异之后有商人遇之于罗浮山寄书至偃师顔氏守茔者曰此先太师亲翰书法头马尾真得仙也
　　唐武宗四年官市郎巾有疑为狼筋者有老僧云贫道昔曽以一千于贾胡市得三枚状如巨蛹两头光带黄色泾帅叚祐宅失银器十余集奴婢环庭炙之虫栗动有一女奴脸唇瞤动乃窃器者
　　返魂香东方朔曰月氏国使者献香曰东风入律百旬不休青云干吕连月不散意中国将有好道之君故捜竒蕴异而贡神香乘沈牛以济弱渊防骥足以度流沙今十三年矣香能起夭残之死疾长生之神药也疾疫夭死者将能起之以薫牙及闻气者即活明日失使者所在后元元年长安疫死者大半帝分香烧之死未三日皆活芳气三月不歇余香一旦失亡
　　凉土异物志葱岭水分流东西西入大海东为河源禹所言昆仑盖本河所出也潜发于蒲昌洛书所纪出于重野经积石为中国河也张骞但能至大宛见河水初原达其潜发处桑钦水经云昆仑在河水西北去嵩髙五万里其高万一千里郦道元云昆仑之山三级下曰樊桐一曰板松二曰圃一名阆风上曰层城一名天庭是谓太帝之居十三州志云山去北海岸十三万里有弱水周匝东南接积石高诱曰河出昆山伏流地中万三千里禹导而通之以出积石山海经乃云自昆仑至积石一千七百四十里又曰西海之南流沙之滨赤水之后黒水之前有大山曰昆仑又曰钟山西六百里有昆仑周穆王昆仑瑶池去周之瀍涧特万有一千一百里西王母告穆王云去咸阳乃三十六万里东方朔十洲记方丈在东海之中央羣仙所治为昆仑山有三角曰阆风曰圃曰昆仑宫张华所叙昆仑铜柱为天柱盖本方朔神异经也释氏西域志阿耨达山上有大渊水宫殿楼观甚大即昆仑山穆天子所至即阿耨达宫也西为新头河为天竺诸国皆度葱岭郭璞曰似别有小昆仑
　　李畋虞部该闻録所取神仙七人尔朱先生朱真人桃椎神和子屈突无为海蟾子刘昭逺荣先生火井县许山人汉杜光庭
　　龙脑香段成式云出波律国树髙八九丈可六七尺围干脂为香清脂为膏子主内外障眼又有苍龙脑不可防眼经火为熟龙脑
　　香谱云麝以一子真香糅作三四子刮取血膜杂以余糁皮毛不辨也香有二色蕃香蛮香又杂以人撰作官市动至数千计何以塞科取之责所谓真有三说鹿羣行山中自然有麝气不见其形为真香入春以脚剔入水泥中藏之不使人见为真香杀之取其脐一鹿一脐为真香此余所目击也
　　仁善盛明曰舜残民多衅曰桀残义损善曰纣慈恵爱亲曰孝爱民好与曰恵圣善周闻曰宣声闻宣逺曰昭克定祸乱曰武聪明睿知曰献温柔圣善曰懿布徳执义曰穆仁义说民曰元布纲治纪曰平乱而不损曰灵保民耆艾曰明辟土有徳曰襄贞心大度曰匡大虑慈民曰定既过能正曰恭不生其国曰声一徳不解曰简夙兴夜寐曰敬清白自守曰贞柔徳好聚曰靖安乐治民曰康小心畏忌曰僖中身早折曰悼慈仁和民曰顺好勇致力曰庄恭仁短折曰哀在国逢难曰愍名实过爽曰缪壅遏不通曰幽暴虐无亲曰厉致志立圗曰景辟土兼国曰桓经纬天地曰文执义扬善曰怀短折不成曰殇去礼逺众曰炀怠政外交曰治典不敷曰震
　　太学同官有曽官广中者云沈香杂木也朽蠧浸沙水嵗久得之如儋崖海道居民桥梁皆香材如海桂橘柚之木沈于水多年得之为沈水香本草谓为似橘是矣然生采之即不香也
　　海药本草云降眞香主天行时气烧之或引降省头香即香附子
　　仓颉解诂云芸蒿似邪蒿可食鱼豢典略云芸香辟纸鱼蠧故藏书台称芸台
