<!-- { "loadSidebar": true } -->
　　瑜娘孝敬其姑，恭顺其夫，待姊妹以和友为先，遇仆婢以恩惠为本。一家内外，无不敬之。机杼之精，剪制之巧，为一时之冠，时誉翕然称之。暇日，则与生吟咏。厥后生掇巍科，偕老百年，永终天命。
　　玉峰主人与生交契甚笃，一旦以所经事迹、旧作诗词备录付予，今为之作传焉。既成，乃为之赞曰：
　　伟哉辜生!卓冠群英，玉质金声。懿哉瑜娘!秀出群芳，国色天香。日秀日芳。今古无双。可羡可嘉，千载奇逢。意密情浓，成始成终。洋洋美誉，流播乡闾，莫不曰善。斯色斯才，生我琼台，猗欤休哉。玉峰主人，笔力通神，相像写真，作此传让，传之天涯。”
　　玉峰主人庆生诗：
　　几回离合几悲欢，如此钟情世所难；
　　雪冻不催松落落，飞蛾难掩月团团。
　　丰城龙剑分终会，合浦明珠去又还；
　　从此玄霜俱用尽，好将诗句咏关关。
　　俟轩陈隐公诗：
　　好将诗句咏关关，青鸟何妨再探看；
　　无可奈何风大急，似曾相识月团团。
　　画蛇笑彼安蛇足，失马知君得马还；
　　好把风流收拾起，早携书剑上长安。
　　玉峰主人结：
　　早携书剑上长安，莫恋人家岁月长；
　　金榜题名千古旧，布衣换却锦衣还。
