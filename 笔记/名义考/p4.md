<!-- { "loadSidebar": true } -->
　　空桑山名在冀北一云在陈畱南一十五里一云在鲁南山之空窦中楚辞逾空桑兮从女考于空桑郊祀志空桑琴瑟结促成干寳三日记徴在生孔子空桑之地今名空窦伊尹生于空桑正此地列子谓伊尹母视臼水出而东走身化为空桑尚书大传谓伊尹母行汲化为空桑夫寻至水滨见桑穴中有儿皆不经也汉夀本广汉葭萌县地蜀先主置汉夀县今保宁之广元关羽之封地也汉制有县侯如萧何鄼侯有乡侯如郑众鄛乡侯有亭侯如灵帝解渎亭侯之子晋封孔子二十三代孙震为奉圣亭侯或以夀亭为食邑汉为国号误也
　　甲第
　　汉髙诏列侯食邑者皆赐大第室孟康曰有甲乙次第故曰第第非室也初学记出不由里门靣大道者名曰第爵虽列侯食邑不满万戸者不得作第第非通称也武帝为霍光治第遂以第为室羊祜与从子琇书曰既定边事当角巾东第遂以第为通称田蚡治宅甲诸第遂有甲第之称汉设甲乙科射防中者谓之髙第亦谓之甲第隋唐以来进士诸科又有及第之目是科目亦谓之甲第又物品髙者谓之上第汉书四方贡献皆先输上第于冀
　　谯楼
　　陈胜传战谯门中马遂传设二门为谯楼师古曰门上为髙楼以望曰谯广韵谯楼之别称古者为楼以望敌阵兵列于其间下为门上为楼或曰谯门或曰谯楼也是谯有望意俗以觑视为谯庄徐无鬼篇魏有丽谯説者谓美丽而嶕峣则嶕当从山又俗谓门楼曰巢门巢与谯声相近巢谯之讹也一説若巢然
　　象魏冀阙两观
　　古者宫庭为二台于门外作楼观于上上圆下方两观双植中不为门门在两旁中央阙然为道以其县法谓之象魏象法象也魏其状巍然髙大也以其记列教令谓之冀阙冀记也阙中央阙然也以其使民观之谓之观防植谓之两观名虽殊其实一也犹今午门然
　　国
　　禹防诸侯于涂山执玉帛者万国商则三千余国周则千八百国説者以是为夏商之衰诸侯转相吞灭固然然禹五服五千里以万国分之每服得国二千每国得半里不应如是之小也曰万国槩言之耳商建国无考周地方千里为县百为郡四百是得国五百五服得国二千五百曰千八百者或先后盈缩不同也三代以来之国则秦以后之县
　　封
　　古者墓而不坟坟土起也亦谓之封封土陪益也檀弓若堂若防若覆夏屋若斧皆封之形也四周而平曰堂长而如隄曰防如大俎而垂曰覆夏屋仄而上鋭曰斧亦曰马鬛今亦多类是
　　朝阳夕阳【朝音潮】
　　尔雅山东曰朝阳山西曰夕阳盖山东迎日故曰朝山西送日故曰夕非旦暮之谓也亦犹古者诸侯见天子旦见曰朝暮见曰夕云耳朝日夕月之朝亦读作潮音诗梧桐生矣于彼朝阳又曰度其夕阳正谓山东西也张华有凤鸣朝阳之说始指为晓日而谓夕阳为落日者自昔诗人益纷纷矣
　　昆仑二赤壁二洞庭二九江三
　　大荒经阿耨达山一名昆仑恒水出其南此河源之昆仑也禹贡雍州昆仑即叙此酒泉西南之昆仑也魏志赤壁初战操军不利此嘉鱼西岸与乌林对之赤壁今譌在黄州者也纲目冬十二月刘曜自立于赤壁此赵城霍山西南流之赤壁水名也北梦琐言湘江蜀江溢为洞庭此岳阳楼之洞庭也州太湖一名震泽一名洞庭此姑苏之洞庭也禹贡九江孔殷沅渐元辰叙酉沣资湘九水即岳阳洞庭亦曰九江也一统志秦虏负刍置楚郡汉初为九江郡今夀州也太康地记湖汉九江入彭蠡泽白蚌乌靡畎源廪提箘九江今九江府也
　　函丈方丈杖函
　　曲礼席间函丈函容也十尺为丈谓席间之地可容十尺也盖席制三尺三寸三分寸之一逺近间三席是一丈或谓丈作杖容杖以指挥非是孟子食前方丈谓食物前列者方一丈唐显庆中王防使西域至毗耶离城有维摩居士石室以手板纵横量之得十笏名方丈室后人谓僧舍皆曰方丈周礼伊耆氏共杖函函匮也以函藏杖也
　　青琐白间
　　汉书给事黄门之职日暮入对青琐门孟康曰以青画戸边镂中天子之制也师古曰刻为连琐文而青涂也魏都赋皎皎白间离离列钱张説注白间也以白涂之画以钱文犹绮疏青琐之类青琐即今门之有亮者刻镂为连琐文本注是白间即今菱花文如列钱自生虚白非以白涂为钱文也【镂音漏音格】
　　楚建都三称名二
　　鬻熊重黎之后为周文武师成王得鬻熊曽孙熊绎封于荆蛮其地枝江即郢都也今荆州府厯三十余世秦白起拔郢顷襄王徙陈今陈州才三十余年秦日加兵考烈王徙夀春今夀州又十余年秦虏负刍而楚亡矣春秋庄公以前皆称荆僖公以后皆称楚盖荆楚本一或称荆或称楚故人于楚国或称楚或称荆也春秋亦是据当时人所称而云然谓成頵始称楚非贾逵谓秦庄襄王名楚改称荆亦非【頵音均】
　　三楚三吴三晋三秦
　　淮北沛陈汝南南郡西楚也彭城以东吴广陵东楚也衡山九江江南豫章长沙南楚也苏州东吴也润州中吴也湖州西吴也魏斯赵籍韩防三晋也章邯司马欣董翳三秦也
　　罘罳【罘音浮罳音思】
　　罘罳博雅谓之屏顔师古曰连阙曲阁也二说往尝疑之求之字义亦不合今宫殿檐栱之间有铜丝网以避飞鸟初疑即此亦未是后见夏月以黄丝为网自檐及阶张之遇视朝则卷朝罢复设此即罘罳之遗制唐苏鹗曰罘罳从网是形谓织丝之文轻疎浮虚之貌盖宫殿檐戸之间也唐文宗甘露之变出殿北门裂断罘罳而去温庭筠上陈武帝书罘罳昼卷此皆可证若屏与曲阁则字不当以网又岂可裂断可卷耶释文请事复思之説为尤谬
　　华盖座
　　华盖本星名晋天文志天皇大帝上九星曰华盖所以覆蔽大帝之座也下九星曰杠盖之柄也古者天子所坐曰华盖之座取象于天也沈存中曰辇后曲盖谓之筤两扇夹心通谓之扇筤此华盖之制崔豹古今注黄帝与蚩尤战于鹿上有五色云气止于帝所因作华盖非【筤音朗】
　　蚩尾【蚩音笞】
　　倦防録汉以宫殿多火灾术士言天上有鱼尾星为其象于屋以禳之类要曰东海有鱼似鸱喷浪即降雨唐以来设其象于屋脊苏氏演义蚩海兽也汉武作栢梁殿以蚩尾水之精能却火灾因置其象于上倦防録所谓鱼尾即蚩尾类要所谓有鱼似鸱亦即蚩譌为鸱也椒园杂记螭防形似兽立于屋角上又譌为螭又云似龙鼇鱼亦似龙皆立于屋上者今殿庭曰防衙舍曰兽头大抵皆蚩也殿庭为龙形衙舍为兽形或为鱼形以别于宫殿皆以意为之非其本则然也
　　鲜卑
　　鲜卑东方之支依鲜卑山为号在栁州界又楚辞小秀颈若鲜卑只注鲜卑滚带头也言好女之状支细小颈鋭秀长若以鲜卑之带约而束之也鲜卑一为东方号一为滚带头或是带出于东方因以得名云名义考卷三
<子部,杂家类,杂考之属,名义考>
　　钦定四库全书
　　名义考卷四目録
　　地部
　　菑畬　　　　　　　街阶祴
　　滥觞滥竽　　　　　阳沟
　　州郡府县　　　　　四十双
　　衙门　　　　　　　康衢击壤
　　端门掖门五凤楼　　濡湏沙羡
　　建瓴　　　　　　　瓯窭污邪
　　柣枨橛　　　　　　榫卯
　　白屋衡门　　　　　三戸
　　黄鹤楼　　　　　　沙堤火城
　　草莽市井　　　　　揭涉厉
　　圯上脽上　　　　　鸳鸯瓦
　　紫防堂　　　　　　虚集
　　开阡陌　　　　　　东南西北音义
　　酂防　　　　　　　古南衙
　　盬字有三义　　　　井干
　　杝巴　　　　　　　铜柱
　　耤田　　　　　　　行马
　　沣沣　　　　　　　带砺
　　胥涛　　　　　　　江黄
　　瀚海　　　　　　　古今地名不同
　　雷首　　　　　　　龙门吕梁
　　辨先儒江汉经文之误
　　弱水黒水　　　　　三危
　　舜陵　　　　　　　陟方岳
　　沧浪苍梧鸣条熊耳各二
　　卤莽灭裂　　　　　荆蛮
　　东陵


　　钦定四库全书
　　名义考卷四　　　　　　　明　周祈　撰地部
　　菑畬【菑音淄畬音予】
　　尔雅田一岁曰菑二岁曰新田三岁曰畬郑云田一岁曰菑二岁曰畬三岁曰新田郑与尔雅小异郑説是也菑灾也始灾杀其草木也畬渐和柔也新谓已成田尚新也四岁则田矣
　　街阶祴【祴音皆】
　　街四通道也今街衢之街阶陛也今阶级之阶祴砖道也周礼考工记堂涂注若今令甓祴今之砖砌地也令与瓴同尔雅瓴甋谓之甓
　　滥觞滥竽
　　家语江出防山源可滥觞言其初尚微也韩子齐宣王使人吹竽有三百人南郭先生不知竽而滥于三百人之中以食禄言非据也
　　阳沟
　　中华古今注杨沟植髙杨于其上也一曰羊沟为沟以阻羊之觝触也二説皆非杨当作阳隂沟水入地潜行阳沟水出地显行见不见之别耳
　　州郡府县
　　人皇氏依山川土地之势财度九州州之名始见周制天子地方千里分为百县县有四郡郡县之名始见唐改郡为州改大州为府府之名始见人皇氏之九州即舜之十二州秦之三十六郡西汉之十三州唐之十道宋之二十三路今之十三布政司也周制千里百县百里之国也县有四郡不能五十里之国也七十里五十里之国又损益于其中秦以后其制尽废今之府由汉以来之郡之州也今之县由秦以来之县也其广狭大小代有不同耳
　　四十双
　　金黄花老人诗招客先开四十双云南杂志夷人耕者三人使二牛前牵中压而后驱之犂一日为一双约有中原四亩地盖一日二牛谓之双地则四亩今粤西计田以工二工言一人可耕耘也大率三工为一亩
　　衙门
　　古者天子出建大牙旗故有建牙之号吴志孙权作黄龙大牙带在军中视其所向又立于帐前谓之牙门公孙瓉传拔其牙门是也唐制天子居曰衙行曰驾遂谓正朝为正衙后通谓官府为衙门乃牙门之讹不知何始官寺日再视事谓之放衙丁文果射覆蘤蘤华华虽无官职一日两衙是也【蘤音委】
　　康衢击壤
　　尔雅四达谓之衢五达谓之康六达谓之庄史记所谓康庄之衢风土记击壤以木为之长三四寸其形如履腊节僮少以为戏分部以擿抟也将戏先侧一壤于地遥于三四十步以手中壤擿之中者为上【擿音直】
　　端门掖门五凤楼
　　端门见周勃传师古曰殿之正门掖门见成帝纪服防曰正门之旁小门如人臂掖也五凤楼梁太祖即位罗绍威取魏良材建周翰所谓去地百丈在天半空五凤翘翼者也
　　濡湏沙羡【湏音诲羡音夷】
　　濡湏水名在今巢县南一名天河水湏从水俗从彡是须防之须矣沙羡邑名即今江夏地羡近知切今读作延靣切是歆羡之羡矣形声少差其义逈别【彡音衫】
　　建瓴【建音蹇】
　　史记髙屋之上建瓴水注瓴盛水瓶建翻水也韵防覆也覆瓶水于髙屋之上其下注之势顺也
　　瓯窭污邪【窭音楼】
　　瓯窭偏侧之地污邪下地也淳于髠传瓯窭满篝污邪满车谓偏侧污下之地皆生五谷篝笭与车皆满也
　　柣枨橛【柣音送】
