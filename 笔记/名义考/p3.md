<!-- { "loadSidebar": true } -->
　　説文三十年为一世又父子相代为一世大率父子相代三十年上下耳佛家谓之刼西京杂记刼灰道家谓之尘丁约谓韦子威郎君得道尚隔两尘道家以尘埃视人代佛则梵音不可晓也又浩刼广韵宫殿大阶级也杜诗浩刼因王造今人误以为累世无穷之意先天道德经錬成浩刼妙一灵元则又似以世为言矣
　　节令所起
　　正旦朝贺始于汉制朝贺仪元夜灯火始于汉祠太一社始于汉以仲春祠社寒食始于周禁火三月三始于郑俗上巳祓除魏改用三日清明墓祭始于春秋时有披髪于野而祭者四月八始于大慧禅师浴佛五日竞渡始于楚人拯屈原伏日始于秦作伏祠六月六始于宋以天书降诏为天贶节七夕始于成武丁言织女诣牵牛中元始于佛盂兰盆供养中秋翫月始于唐明皇银桥升月宫九日登髙始于费长房教桓景避灾下元始于道家谓是日水官诣天阙言事冬至朝贺始于魏仪亚于岁朝腊日始于殷之清祀汉以后以运墓为腊无定日腊八粥始于佛家作五香粥灌佛二十四祭灶始于隂子方以黄羊祠灶神除日始于周大傩前岁一日击鼔驱疫厉之鬼谓之逐除又鬭草昔人以端午今在春月青精饭昔人以寒食今在四月八
　　百六阳九
　　一元之中四千六百一十七嵗有九戹阳戹五为旱隂戹四为水初入元百六岁有戹则前元之余气也故凡言灾异者或曰世际阳九或曰百六之防也
　　反支徃亡
　　濳夫论注反支用月朔日为正戌朔一日反支申酉朔二日反支午未朔三日反支辰巳朔四日反支寅卯朔五日反支子丑朔六日反支集览云立春后七日惊蛰后十四日清明后二十一日立夏后八日芒种后十六日小暑后二十四日立秋后九日白露后十八日寒露后二十七日立冬后十日大雪后二十日小寒后三十日其日是谓徃亡古以反支日不受章奏徃亡日不利行师
　　耗磨刑禁
　　正月十六日流传谓之耗磨日官司不开库月一日八日十四日十五日十八日二十三日二十八日二十九日释氏谓之十斋日官司不行刑唐并正五九月国朝并立春以后秋分以前皆为刑禁
　　上戊
　　古者举事卜用上旬之日如舜摄位告庙以正月上日鲁郊以十二月下辛卜正月上辛之类国朝防典祭社稷以春秋仲月上戊日祭先师孔子以春秋仲月上丁日戊取义于土丁取义于文明非谓戊次于丁也如仲月十日之丁祭孔子则当以仲月一日之戊祭社稷此不待辨而知者奈何举事者不察每以十日之丁祭孔子次日祭社稷则是中戊矣不惟于义未恊抑且于制有违礼官曽未议及者何也

　　名义考巻二
　　钦定四库全书
　　名义考卷三目録
　　地部
　　两戒　　　　　　　五服
　　河源　　　　　　　潮汐
　　九州道里不一　　　堂室
　　宫殿　　　　　　　墙屋
　　广轮　　　　　　　旁午
　　辟雍泮宫　　　　　纳陛
　　鼇山　　　　　　　南北盛衰
　　三辅　　　　　　　空桑汉夀
　　甲第　　　　　　　谯楼
　　象魏冀阙两观　　　国
　　封　　　　　　　　朝阳夕阳
　　昆仑二赤壁二洞庭二九江三
　　函丈方丈杖函　　　青琐白间
　　楚建都三称名二　　三楚三吴三晋三秦
　　罘罳　　　　　　　华盖座
　　蚩尾　　　　　　　鲜卑

　　钦定四库全书
　　名义考巻三　　　　　　　明　周祈　撰地部
　　两戒
　　天地山河之象存乎两戒北戒则自三危积石负地络之隂西至于太华北抵常山乃西循塞而至于朝鲜是谓北纪所以限南北也南戒则自岷山墦冡负地脉之阳东至于泰山南逾江汉乃东循岭而至于闽中是谓南纪所以限蛮夷也故星经谓北戒为朔门南戒为越门河源自北纪之首北与地络相防分而东流与泾渭济相为表里谓之北河又自南纪之首南与地脉相防分而东流与江汉淮相为表里谓之南河此方舆之大凡也
　　五服
　　禹贡五服之制九州方五千里西汉盛时东西九千三百里南北万五千里而山川所届犹不出禹贡之域何也禹贡东渐于海东莱之海也汉则辽东之海西被流沙张掖之流沙也汉则敦煌之流沙禹贡朔止平阳汉则尽朔方南止衡阳汉则尽日南名虽袭而实则不同孔颖达鸟道之说非也此自武帝开拓时如此髙惠文景之时南北五千里东西犹不及且禹之五服惟东西南为然平阳之北不盈千里仅一服而已
　　河源
　　河源诸书所载不一山经曰敦薨之水西流注于泑泽出于昆仑之东北鄙实惟河源水经载河出昆仑经十余国乃至泑泽山经又称阳纡之山河出其中穆天子传云阳纡之山冯夷所居是为河宗释氏西域志阿耨达大山上有大利水即昆仑山汉书载河有两源一出于阗一出葱岭皆未有能究其实者惟元潘昻霄志谓世祖欲城河源遣都实至其地还云河源在吐蕃朶甘斯西鄙有泉百余淖弱不胜人旁视若列星名鄂端诺尔东骛成川名齐必勒又水西南来名伊尔齐又水南来名呼兰又水东南来名伊拉齐俱与齐必勒防其流寖大水清人可涉又分九派水浑浊土人抱革囊乘马过之自此以往其深叵测流经伊拉玛博啰山其山最髙雪冬夏不消自河源至此可三十余日程又有水西南来名纳琳哈喇有水南来名齐尔穆蘓二水合流入河河北行至积石州即禹贡积石自伊拉玛博啰至此亦三十余日程又四五日程至河州安乡关始入汉地鄂端诺尔汉言星宿齐必勒汉言黄河伊拉玛博啰汉言昆仑也朶甘斯属元舆地都实为吐蕃招讨使昻霄闻之都实弟库库楚其言当不妄也宗懔岁时记谓张骞使大夏穷河源至一处见织女牵牛骞止厯大宛月氐等国即昆仑亦未至况河源乎河与天汉通亦自气言之耳牛女果安在也懔无异病痁然博物志乘槎之説亦谬【泑音有音翁淖音閙叵音颇剌音辣氏音攴痁音沾】
　　潮汐
　　汉东宣伯聚潮图説圆则之运大气举之方仪之静大水承之气有升降地有浮沉而潮汐生焉月有盈虚潮有起伏故盈于朔望虚于两息于朓朒消于朏魄而大小凖焉月为隂精水之所生日为阳宗水之所从故昼潮之期日常加子夜潮之月必在午而晷刻定焉卯酉之月隂阳之交故潮大于余月朔望之后天地之变故潮大于余日一晦一明再潮再汐一朔一望再虚再盈天一地二之道也月经于上水纬于下进退消长相为生成此天地之至信而古今不易者也其説颇备【朓音挑朒音衂朏音斐】
　　九州道里不一
　　禹别九州道里广狭悬殊兖州徐州相去仅能千里豫州千里而近青州千里而遥冀州二千里而近荆州二千里而遥州相距六千里雍州梁州穷数千里是何也徐兖豫在荆河淮济之间田可井授为中原要区故其地狭荆在淮海以南梁雍在函劔以西江湖泛滥岭峤重复而又僻在边陬故其地广惟青冀为适中也
　　堂室
　　今人以正寝为堂燕寝为室殊非堂盖正寝前露台也玉篇堂土为屋基也尔雅古者为室自半以前虚之谓之堂半以后实之谓之室是也白虎通天子之堂髙九尺李斯传尧之有天下也堂髙三尺若以为正寝岂直髙九尺三尺耶书曰若考作室既底法尔雅所谓为室也弗肯堂弗肯虚之也矧肯搆弗肯实之也虚谓筑土实谓架木他如贾谊谓廉逺地则堂髙袁盎谓千金之子坐不垂堂郑泰谓张孟卓东平长者坐不闚堂唐百官志诸校列坐堂皇皆以前虚者为堂也
　　宫殿
　　宫非寝室也墙也殿非正朝之室也亦犹堂也记君为庐宫之儒行注宫墙垣也蝘蜓依墙而生故名守宫不得其门而入者曰宫墙外望宫之为墙可知巳苍颉篇殿大堂也虞挚云其制有经左墄右平平以文甎相亚次墄者为阶级是殿与堂同但有大小耳即今所谓三墠者是也诗殿天子之邦马融殿后军义取此殿之为堂可知已古儒有一亩之宫汉黄霸令计吏条对有举孝子先上殿宫殿又通上下言之秦以后始为至尊之称师古曰屋之髙严者通呼为殿周礼六宫注妇人称寝曰宫则谓宫为寝室谓殿为正朝之室者亦有自来矣【墄音戚甎与砖同】
　　墙屋
　　墙非止为垣屋非止为室丧大记注棺墙谓帷孔子闲居负墙谓却就后席论语萧墙谓门屏檀弓墙置翣谓桞衣宋考父循墙谓幽侧之处周礼夫屋谓三夫田三百亩诗夏屋谓大俎丧大记毕涂屋谓輴攅汉纪黄屋谓天子车盖汉志崇其巾为屋谓帻收杂记素锦以为屋谓小帐顔叔子樎屋以继谓饲马具【輴音春樎音述】
　　广轮
　　檀弓广轮撑坎注轮从也横量曰广从量曰轮东西曰广南北曰轮轮又谓之袤又谓之运【袤音茂】
　　旁午
　　旁午霍光传注分布也韵书交横也按午居正阳位纵也旁则横矣旁午犹纵横之意
　　辟雍泮宫
　　诗灵台篇辟雍中言鸟兽昆虫文王有声篇辟雍言筑城作丰鲁泮宫言羣丑淮夷皆无预学校汉儒谓辟雍辟作璧为圆水天子之学泮宫为半水诸侯之学罗璧识遗曰辟雍非学也戴埴鼠璞曰泮宫合序与诗初无养才之説亦非学也辟君也雍和也説文天子飨饮曰辟雍月令论曰取其宗庙之清曰清庙取其正室之貌曰太庙取其堂曰明堂取其四门之学曰太学取其水圆璧曰辟雍圆璧之説虽非而清庙太庙明堂太学辟雍则同处异名为甚明也明堂以朝诸侯犹今皇极殿清庙太庙以祭祀犹今太庙太学辟雍以承师问道犹今文华殿成均上庠东序瞽宗则四门之学也泮鲁水名僖公作离宫于其上落成之际诗人颂之欲于此而服夷狄受琛贡与宣王考室之诗同意【琛音郴】
　　纳陛
　　王幼学谓纳陛为从中阶而升孟康谓凿殿基际为陛二说皆非顔师古曰尊者不欲露而升陛故纳之于霤下如今官府升堂有自檐而升者有自阶而升者纳陛亦自檐之意故曰纳之霤下【霤音溜】
　　鼇山
　　列子归墟中有五山帝使巨鼇十五载之五山始峙而不动龙伯国之大人一钓连六鼇于是二山流于北极后人所称鼇山出此按鼇海中大鳖岂能负山龙伯虽大亦人耳大抵庄列之言多类此
　　南北盛衰
　　天下之大势秦汉以前莫盛于北魏晋犹然隋唐以下莫盛于南宋犹然元则南北俱衰国朝则南北俱盛矣舜分天下为十二州北居其九南居其三周分天下为九州北居其七南居其二汉分天下为十三部北居其九南居其四元始中总天下千二百余万戸南二百万戸仅天下四之一衣冠风俗之美谷粟财用之多举在北焉当时论者往往指燕云河湟为重江湖川广为轻不知地无常利天运实衡其盛衰唐分天下为十道南北各居其五宋分天下为二十三路南居十七北居十三熈丰盛时总天下千六百五十万戸北五百余万戸亦仅天下四之一邹鲁多儒移于濂闽青齐冠盖乃在吴楚视燕云河湟岂直过之耶元则举天下而荡除之势少衰矣今南北郡县相埓人才不殊财赋惟仰给于东南可谓并盛矣【埓音劣】
　　三辅
　　京兆尹左冯翊右扶风是为三辅京大也天子曰兆民故曰京兆冯翊言依冯辅翊京师扶风言扶助天子风教皆汉武所置秦有内史治京师汉景帝分置左右内史左冯翊左内史也右扶风右内史也京兆今西安府左冯翊今同州右扶风今凤翔府【冯音平】
　　空桑汉夀
