<!-- { "loadSidebar": true } -->
　　易安居士李氏赵明诚之妻金石录亦笔削其间南渡以来常懐京洛旧事晚年赋元宵永遇乐词云落日镕金暮云合璧已自工致至于染柳烟轻吹梅笛怨春意知几许气象更好后叠云于今憔悴风鬟霜鬓怕见夜间出去皆以寻常语度入音律链句精巧则易平淡入调者难且秋词声声慢寻寻覔覔冷冷清清凄凄惨惨戚戚此乃公孙大娘舞劒手本朝非无能词之士未曽有一下十四叠字者用文选诸赋格后叠又云梧桐更兼细雨到黄昏滴滴又使叠字俱无斧凿痕更有一奇字云守定窗儿独自怎生得黒黒字不许第二人押妇人中有此文笔殆间气也有易安文集
　　刘季孙左班殿直监饶州酒荆公为江东宪廵部至饶因按酒务屛间一诗云呢喃燕子语梁间底事来惊梦里间说与旁人浑不解杖藜携酒看芝山大称赏之郡生持状乞差官摄学事荆公判监酒殿直一郡皆惊刘名遂着
　　赵嗣良绛人也以能文为裕陵眷遇曽兼史局如通鉴长编重和元年十二月推修四朝防要帝系后妃吉礼三类赏嗣良以参详转秩后窜囘北上京破有诗曰建国旧碑边月暗兴王故地野风干囘头笑向王公子骑马随军上五銮此殿曰五銮乃保机之故巢也
　　北人张侍御有侍儿意状可怜乃宣和殿小宫姬也又翰林吴激赋小嗣云南朝千古伤心地还唱后庭花旧时王谢堂前燕子飞入谁家恍然相遇仙姿胜雪宫鬓堆鸦江州司马青衫湿泪同在天涯
　　衞元卿洋州人曽领荐不得志游山谷间作谒金门词曰花过雨又是一番红素燕子归来愁不语故巢无覔处谁在玉楼歌舞谁在玉闗辛苦若使边尘吹得去东风侯万戸
　　北状元汪世显者鳯翔帅随防古统兵入蜀绵州道中题诗云拥骑南来春正浓鞭弰轻拂杏花红绿林战退千山月细柳横拖一巷风玉勒有时闲骏马锦縧无力挂弨弓六军休动三衙鼓梦在池塘春思中
　　唐李颀诗云逺客坐长夜雨声孤寺秋请量东海水看取浅深愁且客逺在秋暮投孤村古寺中夜长不能寝起坐凄恻而闻雨声其为一诗襟抱以海喻愁非过语也
　　春水满四泽夏云多奇峰秋月明辉冬岭秀孤松渊明诗絶句之祖一句一絶也作诗有句法意连句圆有云打起黄莺儿莫敎枝上啼几回惊妾梦不得到辽西一句一接未甞间断作诗当参此意便有神圣工巧
　　作文之法先观时节次看人品又当玩味其立意如退之作柳子厚墓铭自士穷而见节义三四十言皆自道胷中事如东坡韩文公庙碑有云匹夫为百世师一言为天下法此岂非东坡之自课乎或者议退之不当作符读书城南与原道出二手
　　嵩山极峻法堂壁上有一诗曰一团茅草乱蓬蓬蓦地烧天蓦地红争似满炉煨榾柮慢腾腾地暖烘烘字画老草旁有四字勿毁此诗此司马公书柱间大隶书旦光颐来旦公兄颐程正叔也壁门题云登山有道徐行则不困措足于实地则不危皆公八分书
　　陆放翁茶山上足自劒南藁后有万余首诗在京楼有诗曰小楼一夜听春雨深巷明朝卖杏花桥南书院云春寒催唤客甞酒夜静卧听儿读书感秋云玉阶蟋蟀吟深夜金井梧桐辞故枝櫽括道藏语也
　　萧千岩亦师茶山有樵夫诗云一担干柴古渡头盘纒一日颇优游归来涧底磨刀斧又作全家明日谋乃寓茍且一时之意
　　周希稷名承勲周益公甚前席之有端午一诗殊有讽刺谁家解祟吐千缾丹墨交辉走百灵尽使鼃蛇归药笼又纒萧艾作人形【逸二句】安得防丝十万丈东南西北系飘零【吐崇干缾出太经】
　　赵昌父名蕃号章泉郑州管城人与益公同里也益公当轴所仕但一酒官耳五十年不调居信上一时名胜纳交户外之屦常满放翁皆有诗夀九十余公朝尊老以秘阁正郎聘之不至石屛诗云君为山中人世事安得闻入山恐未深更入几重云
　　王泸溪廷珪作诗送胡忠简谪新州囊封初上九重闗是日清都虎豹闲百辟动容观奏牍几人回首愧朝班名髙北斗星辰上身堕南州瘴海间岂特他年公议定汉庭行召贾生还大厦初非一木支欲将独力拄颠危痴儿不了公家事男子要为天下奇当日奸谀皆胆落平生忠义只心知端能饱吃新州饭在处江山足防持有闻于申国坐以谤讪流夜郎时年七十阜陵初政召对特改承奉郎除国子监主簿坚不留乞祠而去告老于家夀九十有三
　　项平斋自号江陵病叟余侍先君往荆南所训学诗当学杜诗学词当学柳词扣其所云杜诗柳词皆无表徳只是实说尝为潭敎与帅启云抆涙过故人之墓惊鬓髪之皆非倚杖看祝融之峰喜山色之如旧
　　竹隐徐渊子似道天台人韵度清雅买砚诗云俸余宜办买山钱却买端州一砚砖依旧被渠驱使出买山之事定何年游庐山得蠏诗曰不到庐山辜负目不食螃蠏辜负腹亦知二者古难并到得九江吾事足庐山偃蹇坐吾前螃蠏郭索来酒边持螯把酒与山对世无此乐三百年时人爱画陶靖节菊绕东篱手亲折何如更画我持螯共对庐山作三絶渊子为小蓬朝闻弹疏坐以小舟载菖蒲数盆翩然而去道间争望若神仙然
　　秋塘陈敬甫善有雪篷夜话三卷淳熙间一豪士甞书贵家扇云春风一日归深院巫峡千山锁暮云有满江红词曰三月风前花薄命五更枕上春无力上李季章启云父子太史公提千古文章之印玉堂真学士跻中朝公辅之班送辅汉卿过考亭诗云闻说平生辅汉卿武夷山下啜残羮
　　蒲江卢申之祖皋貌宇修整作小词纤雅曰蒲江集曽为玉堂有感诗两山风雨故留寒九陌香泥苦未干开到海棠春烂漫担头时得数枝看有舟中独酌诗山川似旧客懐老天地何言春事深松江别诗明月垂虹几度秋短篷长是系人愁暮烟疎雨分携地更上松江百尺楼余领先生词外之旨
　　赵天乐叶水心四灵之友也名师秀字紫芝作晚唐诗野水多于地春山半是云白石岩云起来闲把青衣袖裹得阑干一片云又云有约不来过夜半独敲棊子落灯花移居云笋从壊砌甎中出山在邻家树上青呈二友云禽翻竹叶霜初下人立梅花月正髙又云一片叶初落数联诗已清移居云地僻传闻新事少路遥牵率故人多
　　庐陵刘过字改之有词云行道桥南无酒卖老天犹困英雄南楼词芦叶满汀洲寒沙浅带流二十年重过南楼柳下系船犹未稳能几日又中秋黄鹤断矶头故人曽到不旧江山浑是新愁欲买桂华重载酒终不似少年游上周相诗云太平宰相不収拾老死山林无奈何送王简卿诗班行失士国轻重道路不言心是非又云事可语人酬对易面无慙色去留轻世事看来忙不得百年到手是功名有刘仙伦亦以诗名淳熙间有庐陵二刘
　　翁卷字灵舒四灵也有晓对诗梅花分地落井气隔帘生瀑布云千年流不尽六月地长寒春日云一阶春草碧几片落花轻游寺云分石同僧坐看松见鹤来吾庐云移花连旧土买石带新苔
　　埜斋周晋仙文璞曽语余曰花间集只有五字絶佳细雨湿流光景意俱微妙题钟山云往在秦淮问六朝江楼秪有女吹箫昭阳太极无行路几岁鵞黄上柳条晨起云闭门不与俗人交晏春秋日日抄清晓偶然随鹤出野风吹折白樱桃有灌口二郎歌听欧阳琴行金铜塔歌不减贺白余有挽晋仙诗载江湖集中
　　铦朴翁秦望山人能诗诗愈工俗念愈炽后加冠巾曰葛天民筑室苏堤自号柳下即事云壁为题诗暗池因洗砚浑闲知真富贵醉到古乾坤清明访白石云花荠悬灯柳揷檐老懐那复似饧甜画船已载先生去燕子无人自入帘絶句云夜雨涨波髙一尺失却捣衣平正石明朝水落石依然老夫一夜空相忆江头送客云大江中夜满双橹半空鸣后有羽轩李翔髙善为絶句卢蒲江甚爱之有云春愁自是无重数又被东风揭绣老子兴不浅也【二十四友金谷宴千三百里锦帆游人间无此春风乐乐极人间无此愁朴翁絶唱故录记之】
　　山中赵仲白庚夫有岁除即事曰缝纫连夜办今朝杵臼频买花簪稚女送米赠贫邻宦薄惟名在年华与鬓新桃符诗句好恐动往来人稍得诗云鹤残篱外笋防防墨中胶读文清曽公集云新如月出初三夜淡比汤煎第一泉寄僧云诗句日従窗眼写墨丸夜入枕头收久従方诗境晚亦落魄终于右选有子殿试前四名登第所谓不在其身在其子孙也
　　髙九万越人号菊磵好作唐诗有春词鬬草归来上玉阶香泥微汚合欢鞋全筹赢得无人赏依旧春愁自满懐孤山云雪后骑驴行步迟孤山何似灞桥时近来行辈无和靖见说梅花不要诗辇下酒市多祭二郎祠山神有诗云箫鼓喧天閙酒行二郎赛罢赛张王愚民可煞多忘本香火何曽到杜康同周晋仙睡有云更有诗人穷似我夜深来共纸衾眠
　　张韩伯名弋又名奕有秋烟草颀然而长面带燕赵色口中亦作北语寄秋塘诗五湖风雪分头去千里淮山信脚行渉世真成妄男子谈诗长忆老先生塘邉瓜茹须频灌郭外田畴粗可耕莫倚瘦笻吟白髪浪传诗句入都城许定夫馆于麾下欲命拜官不受周宗圣有张韩伯欲为羽士赵紫芝作疏之诗后死于建业定夫葬蒋山下题曰大宋诗人张奕墓
　　谢耕道耘天台人自号曰谢一犂有犂春圗诸公喜于纳交善滑稽三十年间天下诗人未有不至其室诗轴不知几牛腰巾髙二尺余方口大面行于市孰不曰谢一犂因是名满京洛壁间写诗中有一联云路深容马窄楼小挿花多事继母极孝母九十七八岁该庆典初封人荣之
　　戴石屏式之名复古黄岩人有石屏诗藁赋淮村兵后云小桃无主自开花烟草茫茫带晚鸦防处败垣围故井向来一一是人家秋懐云诗谈天下事愁到酒罇前晚春云莺啼花雨歇燕立柳风微城西云诗骨梅花瘦归心江水流春日云客愁茅店雨诗思柳桥春九日云黄花一杯酒白髪几重阳
　　叶元吉名祐之仪矩峻洁癯然玉树之清家素贫典衣买书读悟性理之学诵谱尊宿语录先后次序数百言洒洒可听有同庵文集二十卷卢蒲江深尊敬之作喜雨诗云木叶临风皆好色稻田流水亦新声余舅子也元吉姑子也余不以兄事之事之以师礼手抄诗一卷见授自跋云李长吉有表弟得长吉诗草皆投之溷中为长吉恃才傲物故辱之意余以长吉待元吉也忍四十年之贫烂醉而死余哭之独哀不忍师道之已矣乎嘉禾有沈巩字元吉相颉颃于苏秀二州皆为慈湖先生上弟
　　张端义字正夫荃翁自号也郑州人居姑苏大父云庄公登辛未赵榜先君咏斋为淮南漕光宗即位初年应诏上书下后省看详罗紫薇防刘左史光宗极称赏之将上为时宰所沮予少苦读书肄举子业勇于弓马甞拜平斋项先生于荆南如慈湖说斋鹤山菊坡习庵皆従之游爱作诗赋小词卢蒲江取碧云千里暮红叶十分秋之句周晋仙取怨春红冷之句孟藏春取蜨诗不因花退尽必是梦残时之句凡海内名胜来呉必访乐圃之张书桃符曰江湖且过诗酒丛林应端平更化诏上第一书二年再应诏上第二书三年明堂雷应诏上第三书得旨韶州安置以蝼蚁之微婴斧钺之威人皆危之当国者云诏以直言罪以直言非祖宗制幸脱万死考之典故安置待宰执侍従居住待庶官听读待士子自効待军将小臣用大臣之法误矣或者以安置为窜谪之极典又非也余三十年前赋秋江圗一絶云浪静风平月正中自摇柔艣驾孤篷若无三万六千顷把甚江湖着此翁今白髪种种傥符此诗语吾志毕矣余生于淳熙之己亥书于淳祐之辛丑年六十有三有上皇帝三书诗五百首词二百首杂著三百篇曰荃翁集

　　贵耳集卷上
