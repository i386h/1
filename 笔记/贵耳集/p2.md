<!-- { "loadSidebar": true } -->
　　南轩自桂帅入朝以平日所着之书并奏议讲解百余册装潢以进方铺陈殿陛间有小黄门忽问左司甚文字许多张南轩斥之曰敎官家治国平天下小黄门答云孔夫子道一言可以兴邦孝宗闻此言亦笑东莱修文鉴成独进一本于上前满朝皆未得见惟大珰甘昺有之公论颇不与得防除直秘阁为中书陈骙所缴载于陈之行状
　　哲庙绍圣四年进八寳改元符元年至三年泰陵上仙嘉定十七年得皇帝恭膺天命之寳卢祖在玉堂草诏用元符典故太学前廊茅彚征与卢言诏不当用元符事卢始惊茅不愿推寳赏改崇庆元年至三年茂陵上仙其亦偶然相符如此
　　济邸择妃大珰王俞来宣押宪圣之侄孙女独尊长节度使呉铸不恱同侄孙女辞家庙铸乞与大珰言乞奏知中殿臣家自有宪圣可以主张门戸甚次第光辉不借此女只有疎脱大珰云只是官家中殿圣意节使如何有此说铸云他父母不晓事非铸本心他日必为宪圣累莫道铸不曽说后有黄冠之命铸亦可谓贤矣
　　宣和间有诏表云语忌诏文朕笃奉先烈表云陆下徳迈九皇劄皇子文有克长克君此刘嗣明撰也容斋随笔云京师二吏一翰林孔目官不肻进克长克君之文一太常书史刘珏奏用祭服克军褐吏云在礼祭服弊则焚之虽国家危迫不当以常时论然容台秉礼俟朝廷索则予之贤于背礼而先献也
　　泰陵书戒石铭赐郡国曰尔俸尔禄民膏民脂下民易虐上天难欺用蜀梼杌中所载孟王昶文云朕念赤子旰食宵衣言之令长抚养惠绥政存三异道在七丝驱鸡为理留犊为规寛猛得所风俗可移无令侵削无使疮痍下民易虐上天难欺赋舆是切是国是资朕之赏罚固不逾时尔俸尔禄民膏民脂为民父母莫不仁慈勉尔为戒体朕深思凡二十四句昶亦可称后熙陵表出言简理尽遂成王言
　　赵忠定庚申生韩平原壬申生继庚申史忠献甲申生继壬申郑左相丙申生继甲申四申相乘自古罕有癸丑状元陈亮死之乙丑状元毛自知降第五甲丁丑状元吴潜造阙后遭论四十年间有四申三丑之验【遭论恐作遭谪】
　　嵩山祖宗陵寝所自靖康之后所存特昌陵而已绍兴间榷塲通货持陵寝中寳器来思陵尝得之为之出涕所以孝宗日夜不遑欲恢复故土志在此也端平初金人失国防古许本朝遣使朝陵使未至陵三京之师一出防古大怒尽将陵庙犂为墟矣七庙何其不幸耶
　　自古以来地势自北而南江流自西而东金亡都汴燕赵青齐之野皆成草莽上蔡天地之中气三十年来地气不乘兵革日寻民无生意蜀自晋未尝经残破嘉熙戊戌北兵四至如入无人之境成都一夕焚尽死者何止百万人至今不容经理北兵往来未巳地之气今为不毛江之源今为汚浊不幸江左当地势之南江流之东建瓴之势为敌国得之
　　李唐樊若水尝驾小舟以丝量江面阔狭之数献于太祖后曹王正用此防下江南国史载之甚详不意百有四十年后髙庙中兴驻跸临安自淮以北非吾土也昔时以汴京为万世不拔之业谁知建炎至今宴安江沱万一敌国傥用若水之说如之何
　　本朝故事宗室不领兵盖因真皇澶渊之幸髙皇靖康之变以皇子除兵马大元帅定建炎中兴之业嘉定间赵善湘开金陵制府诛李全识者有宗室不领兵之议遂有行宫之谤尝记帅逢原为池州军帅有一士挟南班书见之书史云祖宗典故管军不受宗室书恐违制近来兵将皆受宗室荐举矣
　　自渡江以前无今之轿只是乘马所以有修帽防尘之服士皆服衫帽凉衫为礼紫衫戎服也思陵在维一时扰乱中遇雨传防百官许乘肩舆因循至此故制尽泯今台諌出台亲事官用凉衫略展登轿尚存旧制他无复见之
　　绍兴乾道间都下安敢张盖虽曽为朝士或外任监司州郡入京未尝有盖只是持袋扇障日开禧间始创出皂盖程覃尹京出赏严皂盖之禁有越士张盖过府门遂为所治后学中有诗云冠盖相望自古传以青易皂已多年中原数顶黄罗伞何不多多出赏钱时山东盗贼纷起故有此诗也
　　掖垣非有出身不除以防子除者三人王秬初寮之孙韩元吉桐韩之孙刘孝韪皆爲之自嘉泰嘉定以来百官见宰相尽不纳所业至端平衔袖书启亦废求举者纳脚色求阙者纳阙劄而已文人才士无有自见碌碌无闻者杂进三十年间词科又罢两制皆不是当行京谚云戾家是也不过人主上臣下一启耳初无王言训诰之体如拜平章二相三制岂不有慙于东坡如改元灾异罪己诸诏岂不有愧于陆防因读陆放翁南唐书李王小国耳自有陶谷徐铉钱王尚有罗隐不意堂堂中国不能得一士如小国之陶徐两浙之罗隐者良可叹也
　　本朝大儒皆出于世家周濓溪以舅官出仕两改名先名宗实因英庙旧名改后名惇颐又以光宗御名改二程父为别驾南轩张魏公之长子文公朱郎中之子奉使朱弁之侄东莱吕枢密之孙致堂胡文定公之子惟横渠象山士子也
　　张魏公开建业幕府有一术者来谒取辟客命推算术者云皆非贵人公不乐曰要作国家大事幕下如何无三五人宰执侍従此亦智将不如福将也魏公之客虞雍公雍公之客王谦仲范宗尹之客贺宗礼皆宰执也开禧毕再遇帅起身行伍骤为名将亦非偶然麾下有二十余人都统制殿帅四人则知魏公推命之不诬也
　　伊川濓溪一世道綂之宗用大臣荐为崇政殿说书以帝王之学辅赞人主儒者所望自范文正公论事始分朋党伊川则曰洛党如朱光庭贾易附之力攻蜀党苏氏父子也朝廷大患最怕攻党小人立党初不是专意宗社计借此隂移人主祸福之柄窃取爵禄而已如君子不立党伊川见道之明未能免焉淳熙则曰道学庆元则曰伪党深思由来皆非国家福
　　沿邉有州县城池处楚天长六合东淮之控庐和巢县西淮之控襄阳江陵徳安荆鄂之控嘉定始议诸州县筑城东淮则通泰髙邮盱盐城兴化西淮则蕲黄舒濠无为安丰定逺固始钟离京襄则枣阳随复荆门汉阳光化城池日就兵力日分渡江之后髙宗孝宗非不神武圣虑非不宏逺独注意楚庐和襄阳城壁而巳不欲修沿边诸城虑敌人万一得之恐为家基彼若坚守此必难取如盱眙一失无计可取后说以货而归之初未尝以兵而复也不幸楚州毁于许国刘倬蕲黄毁于太何节襄阳失于赵范怅念襄楚二城版筑之用金粟与城齐矣此三朝留神之地一旦弃毁诚为国家惜
　　舜典曰八音克谐无相夺伦神人以和自宣政间周美成柳耆卿辈出自制乐章有曰侧犯尾犯花犯玲珑四犯八音杂律宫吕夺伦是不克谐矣天寳后曲遍繁声皆曰入破破者破碎之义明皇幸蜀宣和之曲皆曰犯犯者侵犯之义二帝北狩曲中之防深可畏哉
　　张子韶曰一吁一俞治乱所闗放齐举丹朱曰吁驩兜举共工亦曰吁使尧俞之则小人得志师锡虞舜尧曰俞佥举伯禹舜曰俞使帝吁之则君子之道消矣可吁则吁故天下莫不畏可俞则俞故天下莫不服
　　独乐园司马公居洛时建东坡诗曰青山在屋上流水在屋下中有五亩园花竹秀而野有园丁吕直性愚而鲠公以直名之夏月游人入园防有所得持十千白公公麾之使去后几日自建一井亭公问之直以十千为对复曰端明要作好人在直如何不作好人可以为渡江以来相府厮役者之劝
　　毛诗圣人取小夫贱之言最于人情道理处诚使人一唱三叹如山有枢三章闻之者可以为戒言衣裳车马宛其死矣他人是愉言钟鼔宛其死矣他人是保言酒食宛其死矣他人入室愉保犹可说至于入室则鄙吝之言极矣
　　东坡天人也凡作一文必有深防撰小儿致语云自古以来未有祖宗之仁厚上天所佑愿生贤圣之子孙其意深切着明
　　元祐初司马公薨东坡欲主丧遂为伊川所先东坡不满意伊川以古礼敛用锦囊囊其尸东坡见而指之曰欠一件物事当写作信物一角送上阎罗大王东坡由是与伊川失欢
　　东坡防葬有斋筵李方叔作致语云皇天后土鉴一生忠义之心名山大川还千古英灵之气蜀有彭老山东坡生则童东坡死复青
　　东坡在儋耳无书可读黎子家有柳文数册尽日玩诵一日遇雨借笠屐而归人画作圗东坡自赞人所笑也犬所吠也笑亦怪也用子厚语
　　东坡因访吕微仲偶在书屋坐久因见盆中养一有六目微仲出与东坡言偶昼寝久坐东坡云盆中之作得一口号奉白莫要閙莫要閙听取儿口号六只眼儿睡一觉郤比他人睡三觉吕大笑
　　宣和元夜上幸端门近臣皆进诗有问王岐公用甚故事答以鳯辇鼇山问者不乐而去谁不知鳯辇鼇山故相谑耳岐公进诗云双鳯云中扶辇下六鼇海上驾山来闻者叹服作诗要融化岂可执而不通
　　紫岩张公谪居永州二水忧国耿耿一日慨然作丸墨笻杖铭墨之铭曰存身于昏昏而天下之理固已昭昭斯为潇湘之寳予将与之消摇笻之铭曰用则行舍则藏惟我与尔危不持顚不扶将焉用彼
　　种放见陈图南曰意谓子有仙风道骨奈何尚隔一尘一尘谓五百年也他日必白衣作谏议然名者古今之美器造物者深忌于天地间无全名子名将起物必败之放晚节果如图南所言
　　南宫舍人果是不好作的官职每岁贺雪表尤难下笔曽有一聨云普天咸有率土莫非此何等语也
　　周益公与韩无咎同赋词科试交趾国进象表有备法驾之前陈此无咎句也益公止改陈字作驱字遂中大科陈字不切驱字象上有用又用拜舞周章出本草注
　　綦内相崇礼在太学前廊裕陵有进枸杞根如犬大作贺表学官令前廊撰述皆不下笔綦欣然当之其用一句灵根夜吠举学皆服用东坡诗云灵厖或夜吠又出白乐天枸杞诗因此后登玉堂
　　余外祖王詷子文上蒋子礼除右相启曰早登黄阁独见明公之少年今得旧儒何忧左辖之虚位皆用杜诗语扈圣登黄阁名公独少年左辖频虚位今年得旧儒为洪文敏称赏载之随笔
　　李大异为广西宪庚申年谢厯日表云岁次庚申乃艺祖开基之日朔临戊子是吾皇诞圣之辰当年正月一日戊子即茂陵元命用得亲切旋召入舎人院
　　杨冠卿馆于九江戎司赵温叔罢相帅荆南道由九江守帅合宴杨作致语云相公倦台鼎喜看衮绣之东归浔阳无管弦且听琵琶之旧曲温叔三称道蜀中敎官作上已日致语云三月三日多长安之丽人一咏一觞修山隂之旧事要作骈俪当如此用事
　　乔平章为左相时己年八十余因榜府门曰七十者许乞致仕为一轻薄子书一诗于右曰左相门前有指挥小官焉敢不遵依若言七十当致仕八十公公也合归因是卷榜而入
　　郑卫之音皆淫声也夫子独曰放郑声不及卫音何也衞诗所载皆男奔女郑诗所载皆女奔男所以放之圣人之意微矣
　　朱希真南渡以词得名月词有揷天翠柳被何人推上一轮明月之句自是豪放赋梅词如不食烟火人语横枝销瘦一如无但空里疎花数防语意奇絶词集曰太平樵唱
　　赵介庵名彦端字徳庄宗室之秀能作文赋西湖谒金门波底夕阳红绉阜陵问谁词答云彦端所作我家里人也防作此等语喜甚有介庵集三卷
