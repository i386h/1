<!-- { "loadSidebar": true } -->
　　钦定四库全书　　　　　子部十
　　贵耳集　　　　　　　　杂家类三【杂説之属】提要
　　【臣】等谨案贵耳集三巻宋张端义撰端义字正夫自号荃翁郑州人居于苏州端平中应诏三上书坐妄言韶州安置此书即在韶州所作每巻各有自序上巻成于淳祐元年序言生平接诸老绪余着短长録一帙得罪后为妇所火因追旧事记之名贵耳集以耳为人至贵言由音入事由言听古人有入耳着心之训且有贵耳贱目之説也集末一条自序生平甚悉中卷成于淳祐四年下巻成于淳祐八年其书多记朝廷轶事兼及诗话亦有考证数条中卷之末缀王排岸女孙一条始涉神怪下巻则多记猥杂事故其序有稗官虞初之文也书中如论制诰引陆游南唐书载李煜词臣有陶徐铉考陶由晋汉周入宋未仕李煜南唐书亦无此文也论物从中国名从主人引公羊传谓长狄谓善稻为伊缓考公羊传乃吴谓善稻为伊缓不云长狄也论易卦谓汉之周易不以乾坤为首卦然后知扬雄太元经以中孚首卦即汉之易考卦气起中孚见易纬稽览图即孟喜六日七分之法非易卦之次序也论春秋谓王安石黜春秋圣经故元祐诸人多作春秋传自胡安定先生始考胡瑗仁宗时人不及见熙宁之制也论施宜生日射三十六熊赋谓熊即侯也非兽也案程史载金海陵王校猎国中一日而获三十六熊廷试多士遂以命题则熊兽也非侯也论艺文类聚以鸡为稽山子以驴为庐山公吴越毛胜作水族加恩簿祖欧阳询之遗意也考此乃艺文类聚禽部兽部集録旧文非询作也论伶官谓自汉武帝时东方朔以谐谑进案优施逺见春秋不始于朔朔自官太中大夫亦非伶人也观其下巻大抵本江湖诗派中人而负气好议论故引据非其所长往往颠舛如此然所载颇有轶闻足资考证其论诗论文论时事皆往往可取所长固亦不可没焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　贵耳集卷上
　　宋　张端义　撰
　　余从江湖游接诸老绪余半生钻研仅得短长录一帙秀岩李心传先生见之则曰余有朝野杂录至戊巳矣借此以助参订之阙余端平上书得罪落南无一书相随思得此录增补近事贻书索诸妇报云子录非资治通鉴奚益于迁臣逐客火之久矣余悒怏弥日叹曰妇人女子但知求全于匹夫斯文奚咎焉大抵人生天地间惟闲中日月最难得使余块然一物与世相忘视笔砚简编为土苴固亦可乐幸而精力气血未衰岂忍自叛于笔砚简编之旧对越天地报答日月舍是而何为耶因追忆旧录记一事必一书积至百则名之贵耳録耳为人至贵言由音入事由言听古人有入耳着心之训又有贵耳贱目之说怅前录之已灰喜斯集之脱藳得妇在千里外虽闻有此录束緼之怒不及矣录尾述其大略窃比太史公自序云淳祐元年十二月大雪日东里张端义序
　　思陵偶持一扇乃祐陵御笔画林檎花上一鸜鹆令曾觌进诗云玉辇神游事已空尚余奎藻写春风年年花鸟无穷意尽在苍梧落照中思陵感动出涕桯史所载康与之非也
　　孝宗朝尚书鹿何年四十余上章乞致其事上惊谕宰臣问其由何对臣无他顾徳不称位故稍矫世之不知分者耳以此语奏上始遂其请在朝者皆以诗祖之何归遂筑堂扁曰见一盖取人人尽道休官去林下何曽见一人之句
　　慈圣一日见神考不恱问其所以神考答曰廷臣有谤讪朝政者欲议行慈圣曰莫非轼辙也老身尝见仁祖时策士大恱得二文士问是谁曰轼辙也朕留与子孙用神考色渐和东坡始有黄州之谪在台狱有二诗别子由诗奏神考慈圣亦阅之曰圣主如天万物春小臣愚暗自亡身百年未满先偿债十口无归更累人是处青山可埋骨他年夜雨独伤神与君世世为兄弟又结来生未了因柏台霜气夜凄凄风动琅珰月向低梦绕云山心似鹿魂飞汤火命如鸡眼中犀角真吾子身后牛衣愧老妻百嵗神游定何处桐乡知葬浙江西狱中闻湖杭民作解厄道塲屡月故有此语
　　徽考寳箓宫设醮一日尝亲临之其道士伏章久而方起上问其故对曰适至帝所值奎宿奏事方毕始达上问曰奎宿何神答曰即本朝苏轼也上大惊因是使□能之臣谮言不入虽道流之言出于戃恍然不为无补也
　　夀皇未尝忘中兴之圗有新秋雨霁诗云平生雄武心览镜朱顔在岂惜甞忧勤规恢须广大曽作春赋有曰予将观登台之熙熙包八荒之为家穆然若东风之振槁洒然若膏雨之萌芽生生之徳无时不佳又何羡乎炫目之芳华示徐本中命其校订曽觌因谮徐云上春赋本中在外言曽为润色夀皇颇不恱本中自知阁换集英殿修撰江东漕后许国用此典故换文阶端平间试词科出夀皇春赋颂试者皆不知之此无五十年间事士大夫罔闻之矣
　　孝宗幸天竺及灵隐有辉僧相随见飞来峰问辉曰既是飞来如何不飞去对曰一动不如一静又有观音像手持数珠问曰何用曰要念观音菩萨问自念则甚曰求人不如求已因进圆觉经二句使虚妄心若无六尘则不能有经本四字一句以三句合而为二句孝宗大喜有奎翰入石
　　汉初黜申韩崇黄老盖公有曰治道贵清静仲舒三防本于黄老不失为儒者积至五七百年东晋清谈之士酷嗜庄老以旷达超诣为第一等人物
　　徳夀中兴之后夀皇嗣服之时庄老二书未尝不在几格间或得一二缁黄之讲说息兵爱民不事纷华深得简淡之道外廷儒者多以此箴规惟吕东莱言之甚切尝读中庸大学之书不当流异端之学殊不知圣心自与此理圆明虽曰异端自有理到处尊经之意不得不严
　　章圣讲周礼至典瑞有琀玉问之何义讲官答曰人臣卒给之琀玉欲使骨不朽耳章圣曰人臣但要名不朽何用骨为
　　徳夀与讲官言读资治通鉴知司马光有宰相度量读唐鉴知范祖禹有台谏手段虽学士大夫未尝说到这里
　　韦太后自北归有四圣一图奉之甚严委中官张去为建四圣观秦相偶见之问所以然退以堂帖呼张去为张窘甚泣告太后思陵因朝退语及建四圣观本末秦相奏云先朝政以崇建宫观致有靖康之变内庭有所营造岂容不令外臣知之中贵自专非宗社之福即日罢役改为都亭驿后三年思陵谕秦相以孤山为四圣观殿宇至今简陋
　　徳夀在南内夀皇奉亲之孝极尽其意徳夀好游乐夀皇一日醉中许进二十万缗久而不进徳夀问吴后北内曽许进二十万缗何不进来吴后云在此久矣偶醉中奏不知是银是钱未敢遽进徳夀云要钱用耳呉后代进二十万缗夀皇感呉后之意调娱父子之欢倍四十万緍以献本朝女后之贤皆类此也
　　曽懐在版曹效蜀中造防子始得三百万孝庙在宫中积三百万见镪准备换防三五年浙中粟贱造六百万为和籴用继后印造不止六百万万矣辛未以二易一当时议者必曰贻害于后今以五易一倍于二易一矣十七界不及六十七文行用殊不知十九界后出又将十八界以十易一矣此一项利害难以虚言胜愚民之术至此而穷学士大夫强出新奇欲行称提之法愈称提则愈折阅矣有一小喻子譬如寒士将一褐行质于子本家无钱可赎欲往其家讲说语孟汝将所质见还天下必无此理今之称提空谈何异讲语孟而取质也
　　秦防之当国偶防州贼发秦相得报夜呼堂吏行劄数日以贼闻一日徳夀问防州有贼何不奏闻奏云小窃不敢上劳圣听陛下何以知之上曰普安说秦既退呼堂吏云普安一宫给使请俸不齐取榜来遂阁两月夀皇圣度髙逺亦不以此为意议者疏秦擅专之罪徳夀建思堂落成夀皇同宴问徳夀何以曰思堂徳夀答曰思秦桧也由是秦氏之议少息
　　夀皇忽问王丞相淮及执政近日曽得李彦頴信否臣等方得李彦頴书绍兴新造蓬莱春酒甚佳各防送三十樽夀皇曰此间思堂春不好宰执郤不敢受嘉定以来有珠玉之贡闻此可愧矣
　　夀皇议遣汤鹏举使北沈詹事枢在同列间发一语操呉音曰官家好獃此语遂达于上大怒差四从官审责沈曾与不曾有此语对云臣有此语即日谪筠州汤侍御史使北夀皇专差中贵等人使囘程先取国书星夜以闻夀皇得之启匣元封不开国书复囘汤以专对失职得谪沈以先言有验得归
　　石湖范至能成大以中书舍人为祈请使至北庭颇立节葛王临辞有言曰天下是天下之天下有徳者得之但使宋帝修徳而已不忧天下之不归夀皇所以圣徳日新基于此也
　　夀皇欲除知阁张说签书枢宻院在朝诸公力争独石湖不答或者皆疑之忽一日夀皇语及张说石湖奏云知阁如州郡典客不应使典客便与知阁通判同列何以令众庶见夀皇感悟遂寝此除易曰纳约自牖此之谓也
　　周益公以内相将过府夀皇问欲除卿西府但文字之职无人可代有文士可荐二人来益公以厐祐甫崔敦诗荐上问曾见他文字否公云二人皆有所业内铳歌甚好可进来是年适郊祀公即日进入夀皇后与公言厐之文不甚温润崔之文颇得体崔自运司斛面官除秘书省正字兼翰林权直权直自崔始
　　孝宗万几余暇留神棊局诏国手赵鄂供奉由是遭际官至武功大夫浙西路钤因郊祀乞奏补恳祈甚至圣语云降防不妨恐外庭不肻放行久之云卿与后省官贠有相识否赵云葛中书臣之防家试与他说看赵往见葛具陈上言答曰尔是我家里人非不要相周全有碍祖宗格法技术官无奏荐之理纵降防来定当缴了后供奉间从容奏曰向圣防今臣去见葛中书具说坚执不从夀皇曰秀才难与他说话莫要引他赵之请乃止夀皇圣明非特处君子有道虽处小人亦有道也
　　叶丞相颙与林安宅最厚尝有简往来丞相之子用林简粘于壁林后谒丞相见之不乐而去林后除察院首章论丞相由是去国疏上事以风闻彼时君臣得以自通叶抗章自辨夀皇付棘寺穷究林之所言乃是叶衡丞相之事林以诬罔得谪叶再相
　　孝皇同防平在潜邸髙庙乃书兰亭序二篇赐二王依此様各进五百本孝皇书七百本上之防平卒无所进髙庙赐二王宫女各十人普安问礼之当何如史浩云当以庶母之礼待之髙庙问二王待遇之状言普安加礼防平无不昵之者大计由此而决
　　殿司军籍阙招三千人诸军掠人于市行都骚然有军人秦忠杨忠擅入胡珍家毁击器具送棘寺上欲以军人秦忠杨忠与百姓陆庆童皆从军法史浩曰百姓自有常法岂可一旦律之军法孝皇大怒浩奏陛下惟恐诸军有怨言故必欲两平其罪以安其心不思百姓不得其平其出怨言亦可畏也陈胜呉广等死国可乎上变色震怒曰如此则以朕比秦二世也上拂袖径降防宻院施行浩以自念备位宰相言不见听使民无罪以死法即奉祠相不及数月而去
　　莫济宰钱塘春暮有一老兵醉入县咆哮无礼不问其从来杖而去之即徳夀宫幕士也大珰奏知髙庙大怒宣谕孝宗莫济即日罢一年后偶常州阙守宰执奏欲得有风力之人可以整顿凋弊孝宗云朕有一人向曽打徳夀宫幕士者莫济也即知常州莫才作邑及年而得郡孝宗不次用人如此
　　宪圣在南内爱神怪幻诞等书郭彖暌车志始出洪景卢夷坚志继之唐已有此集三卷夷姓坚名也宣和间有奉使高丽者其国异书甚富自先秦以后晋唐隋梁之书皆有之不知防千家防千集盖不经兵火今中秘所藏未必如此旁搜而博蓄也
