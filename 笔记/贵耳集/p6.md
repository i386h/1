<!-- { "loadSidebar": true } -->
　　岳与秦为世讐每得秦氏一物必曰贼秦最有大利害处总领百官渡江以后秦防之収诸将兵柄时所建岳肃之一为此官八年有以此告则曰君命也则曰昔文及甫潞公之子防除长平使者力辞不受先臣所争不当有此官子受之是背父命终不肯拜岳失于不辞也吁天集载建皇子因激秦之怒苗刘之变尚新领兵突有此议自蹈危机岳引司马公作运使曰乞仁庙建立皇太子事拟非其伦司马公儒者岳勇将道不同矣
　　张元呉昊姚嗣宗皆闗中人负气倜傥有古侠士志题崆峒诗曰南粤干戈未息肩五原金鼓又轰天崆峒山叟笑无语饱听松声春昼眠又云踏碎贺兰石埽清西海尘鹦鹉诗云好着金笼收拾取莫敎飞入别人家张呉径之西夏范文正公追之不及独表姚入幕府朝廷困西兵十余年皆二人之力姚述懐诗曰大开双白眼只见一青天后六十年有施宜生改名方南人也入大金曽为奉使来朝金主欲南牧登北髙峰发一语云北风甚次年金主来开禧有柳虚心过北境问其在南作何官答云发两解博不得一官北云尔今要作何官曰要做翰林学士北即授此官凡嫚书之来皆其笔也
　　王景文质兴国人在上庠公私试必魁一日试文帝道徳为丽论终日阁笔欲袖卷出方拟议间忽有人曰天下之至美吾心之至乐景文得之一笔而就果为魁首其豪放不可及有何处难忘酒蛮夷太不庭有心扶白日无力洗苍溟豪杰将斑白功名未汗青此时无一盏壮气激雷霆又何处难忘酒奸邪太陆梁腐儒还有郦好汉总无张曹赵扶开国王徐卖靖康此时无一盏泪滴海茫茫何处难忘酒英雄太屈蟠时违聊置畚运至即登坛梁甫吟声苦干将寳气寒此时无一盏拍碎玉阑干何处难忘酒生民太困穷百无一人饱十有九家空人说天方解时和气自丰此时无一盏入地诉英雄曾入张魏公幕有雪斋集【何处难忘酒四篇】
　　诗句中有梅花二字便觉有清意自何逊之后用梅花不知几人矣林和靖八首梅诗惟疎影横斜水清浅暗香浮动月黄昏可谓絶唱有作听角词五更角里梅花调吹落梢头那个花又有云小窗细嚼梅花蘂吐出新诗字字香杜小山云窗前一样寻常月才着梅花便不同绿窗昨夜东风少开遍梅梢第一枝半夜梅花入梦香玉人和月嗅梅花纸帐梅花醉梦间夜寒无可伴移火近梅花惆怅后庭风味别自锄眀月种梅花
　　鹭鸶一名舂锄尔雅注行如舂锄山谷亦有诗独雍陶一聨曲尽写物之妙立当青草人先见行傍白莲鱼未知以属玉为鹭鸶非也
　　张冠之名甫号易足居士有文集十卷多従于湖交游豪放飘荡不受拘羁淳熙间淮有三士舒之张用晦和之张进卿真之张冠之也寄荆南诗余生自判一虚舟未审寻诗慰客愁梅欲飘零犹醖借柳才依约已风流闗心弟妹无黄犬入梦江湖有白鸥别后故人相念否东风应倚仲宣楼
　　雉山周宗圣师成霅之长兴人少年秀丽读书善记议论古今落落可听有诗髙逺爱作选格有梅诗曰采采芳梅枝琐碎白云姿在山千花怨出山百鸟啼操持思所寄转趾述所思清披太始风寒应太虚月一日拂人衣三岁香不歇仕不得志晚年若有所遇如游仙散圣之徒
　　徐肇祀其先人曰当夜半可祭盖俟鬼渡河之后作祭仪十卷云或祭于昬或祭于旦皆非所以鬼宿渡河为候而鬼宿渡河之后常在中夜必使人仰占俟之叶少蕴云公巽博学多闻援证有据必不妄发惟洪文敏不然其説但载牛女渡河之説用少陵诗或者又曰鬼渡萧闗则祭二者当与知礼者质之
　　诗序曰国风雅颂分为四诗以元城公言之四诗自是四家鲁诗本之申公齐诗本之辕固韩诗本之韩婴毛诗本之毛氏汉四家诗各有短长如韩诗有雨无极篇序云正大夫刺幽王也首云雨无其极伤我稼穑浩浩昊天不骏其徳今未见申辕婴诗久矣韩诗有四十一卷庆厯中将作簿李用章序之毛诗在四诗中之一诗也
　　黄州黄陂县有李藏器一军朝廷养之既久初无他心因赵文仲与杨伯洪交承之间相失密与王旻谋说尚全作乱初意不过撼之下自安耳黄陂北军初未尝有叛志生计差丰重离土王旻无以复命一夕呼千人窜投徳安王昊开门纳之又出数千人与干都统战李虎自淮东来文仲出五十里迓之独与李虎并辔而行谋灭王旻之口虎至即调王旻往均州去未数日王旻复囘王旻寨栅尽为虎军所占王旻军犹此扰扰虎旻二军互争于市文仲弹压不定呼王旻来议事李虎就马上杀之南北两军巷战纵火文仲见事势急弃城宵遁李漕全家死见任官死者数人城中之火近旬不灭呜呼懐相嫉之心稔天之祸借兵权而修私怨朝廷何负耶
　　杨伯洪知黄州忽一日早饭觉有薄荷气食之后疑素养白鸡黒犬就其内饲之鸡与犬俱毙有孙来前以匙数粒食之晚亦毙杨始惊急服解毒药呕血数升遂将庖者鞫之乃云童徳兴授其药庖则荆湖制司人复改为饭局童谕之药不验当以薄荷可发朝廷知之差中使赍金器宣赐兼抚问伯洪引庖者对中使自白本末中使亦惊复奏童徳兴赴召虑事觉先饮药而卒
　　礼云私讳不出门二名不偏讳临文不讳韩文公辩讳一论其说详尽近年以来士大夫之避讳自避于家则可临官因致人罪则未可赵清【阙】之父名不陋使客吏整一漏处呼而问之答曰今次修了不漏遂黥客吏赵文仲在楚赵倡家初至问其何来答云因求一碗饭方到此赵怒及其已名又及其父名立斩之陈立道知宁国府有新司法饶州人初参问其何往答云在安仁县寓居径入大恸于家庙属吏辄称先世之名为司法旁皇失措即寻医而去杨煜之父名王休同乡有老儒王休合改选郡吏不敢呈拟数年不调后郑昭文当国始得改秩王立之父名凡仕宦处必有一客吏先言相见时切莫道及字丁宁再三可怪习尚如此但未能各家自刋礼部韵略耳
　　尝读樊哙传有贩缯屠狗之徒能取公相之位深切喜之宁考在位三十年主上在御二十年通十八举取士九千人今为朝廷任事者皆无科目人奉使王柟免铨使薜及大法过府许国白身人赵拱澄观之徒赵范赵葵并不曽铨试全子才白身人王夬亨彭大雅余玠曽发解贾渉曽式中何元夀李曽伯皆任子下有姓名官职不称者不载
　　建业间园丁种梨曰蜜父种枇杷曰蜡儿新罗使者多携松子赂公卿家问其名有玉角子龙牙子
　　瓜最盛无如燕赵车骋担列道路俱香彼人云未至舌交先以鼻选
　　闽士赴科呉人赴调各以乡产自夸闽曰茘支吴曰杨梅有题壁曰闽乡玉女含氷雪呉郡星郎驾火云
　　古今治天下各有所尚唐虞尚徳夏尚功商尚老周尚亲秦尚刑名西汉尚材谋东汉尚节义魏尚辞章晋尚清谈周隋尚族望唐尚制度文华本朝尚法令议论
　　耿南仲作广东宪过梅岭宿次水驿读书听蛙鸣厌之使虞侯传语其声愈閙用纸作钉缄其口蛙覆死不受虞兵传语蛙仰死即是虞兵不曽传语明日视之皆仰死至今沙水无蛙
　　名山大川皆有神司之浔州一土神并无土偶像但有一木主长五尺余半在地书云唐御史李伯行殿上庚艮罗列无一敢擅取者立见报应考之唐书无传
　　李珏闽人随兄尉永新邑妓刘兴祖貌不妍受纳士女李以兄任满欲归适有江西漕试复留试了而别刘有楼美洁李修读其上及试刘津其行李捷至刘备犒捷之费李复来治省课居数月如京行囊色色取办辇镪束帛以壮其行祝李早擢第富贵无相忘省捷时犒倍之邻里姗笑刘之愚李不来矣李还家一年无信邻里昨笑者又复揶揄之忽一日李书至刘虽知李有来音犹未知李之可践盟否李首谒令乞刘去籍令欣然予之夙有约事主母当恭孝抚儿女如巳子执釜鬵以奉朝夕使彼此可安可久李许其约归近李舍先书问信主毋进退唯命主母知其来越二十里外迓之一见如妯娌然李今某处任此韶敎曾茂实言之
　　庐陵王排岸之女孙眉目秀丽能琴棋弄翰墨失身富家常郁郁不乐慕名胜而终焉郡有朱渊未第其室寝废家事不治经营一妾颇难其人邻媪云王排岸女孙归久试与官人谋之朱笑曰恐无此理行成以八百劵为质一至其家内外之事若素定七月十一二日夜梦入一宫有二黄袍中坐二姬左右云汝去久何未来耶见殿下有判官抱一簿写端平几年吉州解试榜王欲看判官云汝手浊未可看行三四里过小池塘碧色掬水濯手二小金龙绕指不下始得见簿前三名某人某人第三朱某且云过省及第二姬坚欲留黄袍云更展三年一姬奉玻璃碗酒一勺枣二枚一姬就首上取金鳯钗挿其首黄袍以一诗绛囊置之胷间寤也五鼓歴歴与朱言之相对惊诧朱云试已同往仰山炷香才至庙与梦中所见更无少异玻璃碗见在后殿二姬如生但一姬首无金鳯钗祝者云七月十二三间失去还舍越一夕掲晓朱某第三名次年过省登第后三年王一疾而卒正符黄袍所展之数其弟梦王来云今为仰山第三姬也朱为南雄法曹自作一传以纪其本末

　　贵耳集卷中
<子部,杂家类,杂说之属,贵耳集>
　　钦定四库全书
　　贵耳集卷下
　　宋　张端义　撰
　　传曰多闻阙疑慎言其余则寡尤夫尤者言之所由出也闻不厌多疑则有阙言之谨余尤则寡矣余贵耳三集成乃补拾前二集之遗可以絶笔矣未能守圣门寡尤之训粗可备稗官虞初之求必不忘其事之陋也绍兴间泰发与防之失欢诸子多稡前朝所闻犹未成编或者以作私史告稔成书祸则知文字之害人也如此始信言之为言尤之阶也余每得江湖朋旧书云翁以多言得放逐不宜有此集可谓不善处患难者余答书云仪舌尚在焉可忘言子非鱼焉知鱼之乐东里张端义淳祐丙午闰四月四日书
　　宣和七年南郊毕恭谢上清储祥宫闻金人已破燕山车驾亟还禁中夜二鼓中人梁兢持宸翰一纸宣示惟书黄中来既入对上独坐一横榻两宫娥擎烛上曰边警如此尽是蔡攸匿下不令朕知烦卿先草一诏尽言朕失以谢天下连进二草皆不称上意再三宣谕只要感动人心不须归过宰辅只说朕不是第三章稍惬上意亲笔改写成即时降出上曰卿未可去适来李邦彦等皆诪张失措且去外面商量此诏是朕自思算更有二事待与卿说朕欲遣王黼蔡攸等分守大河尽籍内臣贵戚幸佞家财抵备犒军朕传位与皇太子【渊圣名】朕移军长安保扞闗中为根本卿可就此为朕处置明日便要都了只是未有人做宰相是夜二府皆至银台门矣罪己诏下忽呉敏拜少宰李纲拜尚书左丞渊圣登极道君南幸向来御笔皆不行内禅之前上谕曰处置许多事蔡攸尽道不是只传位一事靠要做他功劳渊圣嗣位台谏交章请诛京攸虽杨中立不免宣言蔡攸无罪之语但见论者纷然以诛王黼为快而右蔡氏矣
　　徽宗北狩有谍者持一黄中单来御书云赵岐注孟子付黄潜善诸人审思之孟即瑶华太后赵即康王髙宗由是中兴载泣血录
　　真庙宴近臣语及庄子忽命秋水至则翠鬟绿衣一小女童诵秋水一篇闻者竦立
　　昔闻仁宗时有外臣奏陛下不蚤立太子有播迁之祸仁宗大怒问宰执曰朕未立皇子如何比朕如唐明皇有播迁之祸宰相奏云陛下果是播迁不及明皇当时明皇幸蜀尚有肃宗即位灵武陛下无肃宗为子委不及明皇仁宗怒释建立之议始坚
