<!-- { "loadSidebar": true } -->
　　字书赀字即移切货财也訾亦即移切思也二字虽同音而义不同然古人于二字通用之史记司马相如曰相如以赀为郎前汉司马相如曰相如以訾为郎顔师古注曰訾读与赀同訾财也以家财多得拜为郎观国案司马相如在史记用赀字在汉书用訾字则赀訾二字通用之也前汉张释之曰释之以赀为骑郎如淳注曰汉法赀五百万得为常侍郎所谓以赀为郎者乃今之入粟也故黄霸曰武帝末以待诏入钱赏官补侍郎谒者后复入谷补左冯翊卒史又卜式曰输家财半助邉拜中郎杨仆曰以千夫为吏顔师古注曰千夫武功赏官令民出钱谷为之凡此皆入赀补官者也司马相如张释之黄霸卜式皆汉名臣而皆以入赀进后世乃或耻居之何邪汉景帝后元二年诏曰今訾算十以上廼得官防士无訾又不得官朕甚愍之訾算四得官亡令防士久失职以此观之则汉时防士亦不以入訾为耻也史记货殖曰擅其利数世家亦不訾前汉枚乗曰举其兵以訾于汉譬犹蝇蚋之附羣牛又食货志曰豪富吏民訾数钜万又货殖曰成都罗裒訾至钜万临菑姓伟訾五千万雒阳张长叔薛子仲訾亦十千万长安王君房樊少翁王孙大卿为天下高訾凡此言訾当用赀借用訾字尔訾又音紫字书曰訿病也毁也书史与啙呰二字通用小旻诗曰翕翕訿訿亦孔之哀毛氏曰訿訿然思不称其上也召旻诗臯臯訿訿曽不知其玷毛氏曰訿訿窳不共事也曲礼曰不苟訾郑氏注曰不欲见毁訾也史记货殖曰以故啙窳偷生无积聚徐广注曰啙窳茍且惰懒之谓也前汉地理志曰啙窳偷生而亡积聚潘安仁西征赋曰呰孝元于渭茔曺子建与杨徳祖书曰罪三王呰五霸此类是也訾又姓也前汉元帝功臣侯年表有楼虚侯訾顺
　　雎睢
　　雎字七余切与徂同声旁从且也睢字息遗切与虽同声旁従目也又许葵切诗曰关关雎鸠在河之洲毛氏曰雎鸠王雎也鸟挚而有别后妃乐君子之徳慎固幽深若雎鸠之有别也尔雅曰雎鸠王雎郭璞注曰雎鸠雕类今江东呼之为鸮好在江渚水邉食鱼鸟挚而有别也玉篇曰雎七余切王雎也又次雎行难也凡此谓雎字従且者也前汉地理志临淮郡有睢陵县梁国有睢阳县班固曰睢阳故宋国顔师古注曰睢音虽玊篇曰睢息遗切水名又许葵切视貌广韵曰睢息遗切水名在梁郡亦作濉春秋成公十五年左氏曰出舍于睢上史记汉书高祖纪皆曰大战彭城灵壁东睢水上多杀士卒睢水为之不流后汉郡国志梁国睢阳县刘昭注引北征记曰睢阳城周三十七里又引地道记曰梁孝王筑睢阳城小鼓唱节杵下而和之称睢阳曲凡此睢字皆睢水之睢也其音许葵切者睢盱也视貌也庄子所谓而睢睢而盱盱是已睢睢二字音与义皆不同葢其字偏旁实异也
　　封窆
　　周礼冡人掌公墓之地以爵等为丘封之度与其植数共丧之窆器郑氏注曰丘封之度与其植数别尊卑也窆器下棺丰碑之属引丧大记曰凡封用綍去碑负引释音曰封音彼验反观国案易大曰古之葬者厚衣之以薪葬之中野不封不植丧期无数后世圣人易之以棺椁葢取诸大过檀弓云国子高曰葬也者藏也藏也者欲人之弗得见也反壤植之哉所谓壤植乃封植也封者封土为坟也植者植木为饰也窆者下棺也后世説礼之家乃假封字为窆字故郑氏训窆器引丧大记凡封用綍则假封字为窆字可知矣

　　学林卷十
