<!-- { "loadSidebar": true } -->
　　南史谢庄传曰王元谟问庄何者为双声何者为叠韵答曰防为双声磝碻为叠韵观国案古人以四声为切韵纽以双声叠韵必以五音为定盖谓东方喉声为木音西方舌声为金音南方齿声为火音北方唇声为水音中央牙声为土音也双声者同音而不同韵也叠韵者同音而又同韵也炫防同为唇音而二字不同韵故谓之双声磝碻同为牙音而二字又同韵故谓之叠韵若髣髴熠燿骐骥慷慨咿喔霡霂皆双声也若侏儒曈眬崆峒巃嵸螳蜋滴沥皆叠韵也广韵曰章灼良畧是双声灼略章良是叠韵又曰防剔灵歴是双声剔歴防灵是叠韵举此例则诸音皆视此而纽之可以定矣沈存中论诗之用字曰几家村草里吹唱隔江闻几家村草对吹唱隔江皆双声也观国案村字是唇音草字是齿音吹字是唇音唱字是齿音此非同音字不可谓之双声也存中又曰月影侵簮冷江光逼履清侵簮逼履皆叠韵也观国案侵字是唇音簮字是齿音逼字是唇音履字是舌音既非同音字而逼履二字又不同韵不可谓之叠韵也观国案李羣玊诗曰方穿诘曲﨑岖路又听軥辀格磔声诘曲﨑岖乃双声也軥辀格磔乃叠韵也
　　诗文疑
　　节南山诗曰上天同云雨雪雰雰而张九龄和圣制瑞雪诗曰初瑞雪兮霏防俄同云之蒙密其先后之序相反矣杜牧之华清宫诗曰一骑红尘妃子笑无人知道荔枝来案唐明皇每嵗十月幸华清宫至明年三月始还京师荔枝以夏秋之间熟及其驿至则妃子不在华清宫矣牧之此诗颇为当时所称赏而题为华清宫诗则意不合也杜子美壮游诗曰斯文崔魏徒以我似班扬备员窃补衮忧愤心飞所谓班杨者班固雄也然雄之先封于而得姓乃従手之非従木之杨子美误以班为従木之杨后有押心飞盖可见也又子美夏日杨长宁宅送崔郎常正字入京诗曰醉酒杨雄宅盖子美因杨长宁宅饯饮而有此句亦以従木之杨为雄亦误矣林逋处士有诗名草泥行郭索云木叫钩辀之句尤为士人所叹美郭索蟹行也钩辀俗谓之鸡声极响厉然钩辀帖地飞其行在草茅间不能登云木也梁昭明太子作陶渊明文集序所谓白璧防瑕者此类是耶
　　四方
　　春夏秋冬东南西北此天序也东西南北先东西而后南北此文言也书曰东作南讹西成朔易周礼六官天地春夏秋冬易曰帝出乎震相见乎离説言乎兊劳乎坎春秋经书春夏秋冬月令以春夏秋冬为次此皆天序也檀弓曰丘也东西南北之人也春秋哀公二十九年左氏传子展曰东西南北谁敢宁处雄羽猎赋曰东西南北骋嗜奔欲杜甫诗曰甫也东西南北之人也又曰愧尔东西南北人盖东西为纬南北为经东西为广南北为袤东西为横南北为縦凡此皆文言也故先东西而后南北唯文王有声诗曰自西自东自南自北无思不服乃先西而后东者镐京在西武王于镐京行辟廱之礼而四方化服自近以及逺故先西而后东也若夫缀文之士则错举无先后之序谢元晖之宣城诗曰江路西南永归流东北骛陆士衡拟古诗曰牵牛西北囘织女东南顾又曰招摇西北指天汉东南倾又园葵诗曰朝荣东北倾夕颖西南晞杜子美送舍弟归蓝田诗曰东望西江水南游北户开又送舍弟赴齐州诗曰岷岭南蛮北徐闗东海西又懐古诗曰支离东北风尘际漂泊西南天地间又遣闷诗曰西岭纡村北南江绕舎东凡此用四方亦皆文言无先后之序也
　　四声谱
　　南史陆厥传曰齐永明时盛为文章沈约谢朓王融以气类相推毂周融善识声韵约等文皆用宫商将平上去入四声以此制韵有平头上尾蠭腰鹤膝五字之中音韵悉异两句之内角徴不同不可增减世呼为永明体庾肩吾传曰齐永明中王融谢朓沈约文章始用四声以为新变至是转拘声韵弥为丽靡复逾往时沈约传曰约撰四声以为在昔词人累千载而不悟而独得胷襟穷其妙防自谓入神之作梁武帝雅不好焉尝问周舍曰何谓四声舍曰天子圣哲是也观国案四声切韵始自齐梁虽云丽靡而江左文章拘于声调气格卑弱间有作者大扺类俳南史曰沈约论四声妙有诠别而诸赋亦往往与声韵乖然则约自谓穷其妙防而反致矛盾何耶陆法言论声韵曰吴楚则时伤轻浅燕赵则多伤重浊秦陇则去声为入梁益则平声似去或参宫参羽或半徴半商以此观之则理致颇深实难遽晓隋唐以来始有律诗网格婉和殆如乐律愈于江左逺矣而其余文格尚袭江左之风雕砻磔裂殊之纯古之风韩愈学古文以救文敝而不能丕变故唐末五代之际文气弥弱也虽总古今之字不逃乎音切固有即音切而知其字之义者之乎切为诸而已切为耳如是切为尔何不切为盍不可切为叵此即音切而知其字之义也下至闾阎鄙语亦有以音切为呼者突鸾为团屈陆为曲鹘仑为浑鹘卢为壶忒防为太咳洛为殻凡此类非有师学授习之也其天成自然莫知所以然者沈约所谓入神殆此类耶
　　陬
　　张平子南都赋曰天封火狐列山之陬上平衍而广荡下笼而﨑岖五臣注文选曰陬子侯反束晳补亡白华诗曰白华绛趺在陵之陬蒨蒨士子湼而不渝五臣注文选曰陬子侯反观国案字书陬字侧留切又子侯切又子于切盖子侯子于二切皆陬隅之义也张平子赋陬字与﨑岖同韵当读作子于切束晳诗陬字与渝字同韵亦当读作子于切其义则陬隅也而五臣皆音作子侯反非也左太冲魏都赋曰蛮陬夷落译导而通杜子美送韦判官诗曰西扼弱水道南镇枹罕陬与侯字同韵凡此陬字皆子侯切者也或用作子于切或用作子侯切各顺其韵耳陬音侧留切者与聊鄹邹驺通用乃鲁地名也史记孔子世家曰孔子生鲁昌平乡陬邑语曰孰谓鄹人之子知礼乎史记秦始皇纪曰始皇上邹峄山又孟子传曰孟轲邹人也以上皆一字也其地即汉书地理志鲁国驺县孟子题辞所谓驺本春秋邾子之国是也尔雅释天曰正月为陬音义曰陬侧留切史记厯书曰孟陬殄灭是已离骚曰摄提正于孟陬五臣注文选乃音陬为子侯切又误也前汉周亚夫传曰吴奔壁东南陬顔师古注曰陬音子侯反又音邹又刘向传向上封事曰厯失则摄提失方孟陬无纪顔师古注曰陬子侯反又音邹此两传顔师古皆説两音观国案东南陬子侯反是也孟陬音邹是也师古説两音者不素别其义耳凡不素别其义而遽为之音训则不免于误也周礼硩簇氏以方书十有二辰之号郑氏注曰月谓従娵至荼音义曰娵子须反观国案郑氏音尔雅正月为陬以释之而借用娵字耳音义作子须反亦误矣
　　铜斗
　　孟东野诗曰铜斗饮江水手拍铜斗歌观国案古未有以铜斗为饮器者唯史记赵世家曰襄子北登夏屋请代王使厨人操铜枓以食代王前汉王莽传曰铸威斗以铜为之盖厨人操铜斗者食器也威斗者厌胜之器也皆非饮酒之器孟东野当时适有铜器其状方如斗而东野持以贮水而饮又撃之以和歌声故自形于诗句亦如杜子美以乌皮裹几而自形于诗曰乌皮几在还思乡又曰拂拭乌皮几又曰凭久乌皮绽子美又有铜瓶诗曰乱后碧井废时清瑶殿深铜瓶未失水百丈有哀音观此诗意盖汲水铜瓶也子美适有之耳凡物不以美恶稍为名士所称遂亦可贵齐司徒景陵王子良遗何嵇叔夜酒杯徐景山酒鎗晋谢安报蒲葵扇王导以练制衣此皆一类所谓伯乐一顾其价十倍也
　　辟
　　杜子美夜听许十诵诗曰离索晩相逢包欣有击诵诗浑游衍四坐皆辟易又八哀诗曰潼闗初溃散万乗犹辟易偏裨无所施元帅见手格观国案前汉项羽传曰杨喜追羽羽还叱之喜人马俱惊辟易数里顔师古注曰辟易谓开张而易其本处辟频亦反盖频亦反者读音辟也易其本处者读音奕也凡言辟易当従此音前汉景帝纪三年正月济王辟光举兵反顔师古注曰辟音璧又音辟其义两通观国案其义虽两通而称名则必呼一音焉辟音璧者辟除也音辟者辟开也辟光有辟开光明之义于此不可用璧音矣前汉文帝纪二年三月立赵幽王弟辟彊为河间王顔师古注曰辟彊言辟御彊梁亦犹辟兵辟非耳辟音必亦反彊音其良反一説辟读曰辟彊读曰疆辟疆言开土地也引贾谊书曰卫侯朝于周周行人问其名卫侯曰辟疆行人曰启疆辟疆天子之号也诸侯弗得用更其名曰燬则其义两説并通观国案贾谊书其説通当従谊书读辟为辟读彊为疆居良反又读音疆观国案一字兼通数音者兼数音读之无伤也唯名与姓当专呼一音而顔师古于辟光辟疆皆説两音而不决岂有称名而分两音称之哉子法言曰张辟疆之觉平勃音义曰辟必益切又蒲必切亦説两音者彼见汉书説两音矣无所措其辞也辟又与避通用又与僻通用玉藻曰素带终辟读音裨乃假借也
　　五木香
　　古乐府诗曰氍防毾防五木香迷迭艾纳与都梁观国案画图本草引道书为青木香为五木香故古药方有五香散而其方中止用青木香则五木香乃青木香也风俗通曰织毛褥谓之氍防后汉西域传天竺国有细布毾防章懐太子注曰毛席也然氍防毾防皆蛮夷织毛之有文者如防罽之属也曰迷迭曰艾蒳曰都梁三者皆香名也魏有迷迭楼魏文帝有迷迭赋皆取迷迭香为名异物志曰艾蒳叶似栟榈而小子似防榔今本草中有艾蒳注云是松上青衣者盖自是一物非艾蒳也艾蒳非中国物也古诗曰博山罏中百和香郁金苏合与都梁盖谓郁金香蘓合香都梁香也然氍防毾防五木香迷迭艾蒳与都梁凡六物皆蛮所产非中国物也汉制尚书郎口含鸡舌香奏事明光殿观国案鸡舌香即母丁香也亦名鸡舌香耳今以母丁香汤瀹去皮其肉若卷荷状大如核本草云能辟口气故奏事者用之酉阳杂俎曰一木五香根旃檀节沉香花鸡舌叶藿胶薰陆今案此五物乃五种而谓一木五香者误甚矣本草木部以沉香薰陆香鸡舌香藿香詹糖香同为一条亦非也藿香乃草类其余香是木类亦各是一种非同条之物也
　　木兰
　　文士用木兰舟兰掉兰桡无所经见唯小説述异记曰江州有木兰洲鲁班尝于洲用木兰造船因谓之木兰舟文士用木兰舟自此始观国案画图本草木兰注文亦引述异记木兰舟事当止见于述异记他书所不载也屈平九歌曰桂栋兮兰撩辛夷楣兮药房五臣注文选曰兰辛夷药香草也今案橑者椽也楣者门楣也兰橑者以木兰为橑也辛夷楣者以辛夷木为楣也桂栋者以桂木为栋凡此皆谓以木之有香者为屋室也五臣乃以兰辛夷为香草则误矣九歌又曰桂櫂兮兰栧盖栧者船傍板也以桂木为櫂以木兰为栧者也离骚九歌言蕙兰石兰椒兰幽兰皆兰草也唯兰橑兰栧为木兰而辛夷亦是木离骚曰朝搴阰之木兰兮又曰朝饮木兰之坠露兮此正言木兰也子云甘泉赋曰列辛夷于林薄五臣注文选曰辛夷香草也亦误矣杜子美偪仄行曰辛夷始花亦已落韩退之感春诗曰辛夷花髙最先开又曰辛夷花房忽全开王荆公诗曰回首辛夷木下行古人用辛夷为文着矣非香草也
　　张祜宫词
