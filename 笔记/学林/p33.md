<!-- { "loadSidebar": true } -->
　　杜子美寓居同谷县诗曰黄独无苗山雪盛短衣数挽不掩胫或改黄独为黄精案黄独即神农本草所谓赭魁是也赭魁亦名黄独江南人谓之土卵形如芋蒸食之甘美可充饥子美太平寺泉眼诗曰三春湿黄精一食生羽毛又丈人山诗曰扫除白髪黄精在君看他时氷雪容此子美所用黄精字也后之浅见者遂改黄独为黄精耳又江莲摇白羽天棘蔓青丝今改蔓为夣盖天门冬亦名天棘其苗蔓生好纒竹木上叶细如青丝寺院亭槛中多植之可观后人既改蔓为夣又释天棘以为栁皆非也子美诗集少善本良以妄庸辈改之尔如渊明之采菊东篱下悠然见南山而或改见为望杜荀鹤之烧叶罏中无宿火读书牕下有残镫而或改叶为药王平甫之春残叶密花枝少睡起茶亲酒盏疎而或改亲为多一字之改而清浊辽隔前贤诗文为人所改如此类多矣
　　对属
　　杜子美田舍诗榉栁枝枝弱枇杷对对香或説榉栁者栁之一种其名为榉栁非双声字也枇杷乃双声字榉栁不可以对枇杷观国案子美此诗题曰田舍则当在田舍时偶见榉栁枇杷盖所见景物如此乃以为对尔子美觅松苗子诗曰落落出羣非榉栁青青不朽岂杨梅以榉栁对杨梅乃正对也然则以榉栁对枇杷非误子美寄髙詹事诗曰天上鸣鸿雁池中足鲤鱼鸿雁二物也鲤者鱼之一种其名为鲤疑不可以对鸿雁然懐李白诗曰鸿雁几时到江湖秋水多则以鸿雁对江湖为正对矣又得舍弟消息诗曰浪传乌鹊喜深负鹡鸰诗乌与鹊二物疑不可以对鹡鸰然偶题诗曰音书恨乌鹊号怒怪熊罴则以乌鹊对熊罴为正对矣又寄李白诗曰几年遭鵩鸟独泣向麒麟鵩鸟者鸟之名鵩者疑不可以对麒麟然寄贾岳州严巴州两阁老诗曰貔虎开金甲麒麟受玉鞭则貔虎对麒麟为正对矣而哭韦之晋诗曰鵩鸟长沙讳犀牛蜀郡怜以鵩鸟对犀牛亦为正对矣子美岂不知对属之偏正耶盖其縦横出入无不合也
　　胡笳
　　秦再思纪异録曰琴谱胡笳曲者本昭君见胡人卷芦叶而吹之昭君感之为制曲凡十八拍观国案后汉列女传董祀妻蔡邕女也名琰字文姬博学有才辨适卫仲道夫亡无子兴平中丧乱文姬为胡骑所获在胡中十二年曹操素与邕善痛其无嗣乃遣使以金璧赎之而嫁于祀后感伤乱离作诗二章辞皆载在本传今世所传胡笳十八拍亦或用文姬诗中语盖非文姬所撰乃后人撰以咏文姬也小説谓昭君制曲则误矣王荆公作集句胡笳曲十八拍首言中郎有女能传业顔色如花命如叶者亦咏蔡文姬也王昭君未尝有曲传于世
　　霓
　　南史沈约郊居赋有雌霓连蜷之句注曰霓五结切盖与齧同音也范蜀公召试用彩霓字作平声考试者引郊居赋以为证于是止除馆阁校勘观国详考霓字虽有倪齧两音然文字用倪音多而用齧音少若专用雌霓则当音齧若泛用霓字则倪齧两音可通用但取平侧顺而已杜子美石龛诗曰驱车石龛下仲冬见虹霓于迷字韵中押又滕王亭子诗曰尚思歌吹入千骑把霓旌凡此类皆作平声用霓字也然则范蜀公用彩霓字是泛用霓字读作平声何伤也张平子东京赋曰郎将司阶虎防交铩龙辂充庭云旗拂霓何平叔景福殿赋曰髙甍崔嵬飞宇承霓绵蛮黮防随云融泄凡此用霓字其上虽无雌字然皆于入声韵中押之则自然读音齧矣前汉天文志曰抱珥蜺如淳注曰蜺读曰齧雄为虹雌为蜺或作虹故张平子西京赋曰亘雄虹之长梁而沈约郊居赋则用雌霓盖义皆如汉书天文志注也
　　款乃
　　元次山款乃曲曰千里枫林烟雨深无朝无暮有猿吟停桡静听曲中意好是云山韶濩音零陵郡北湘水东浯溪形胜满湘中溪口石淙堪自逸谁人相伴作渔翁栁子厚渔父诗曰渔翁夜傍西岩宿晓汲清湘然楚竹烟销日出不见人款乃一声山水渌黄庭坚题曰元次山款乃曲款音媪乃音霭湘中节歌声栁子厚渔父词有款乃一声山水渌之句误书款欠少年多承误妄用之可笑观国案广韵上声款于改切相然譍也然则款音霭乃音媪尔今世所传栁子厚文集渔父诗作款乃又笺音于其下曰款音袄乃音霭盖世之误用字误切音者皆自栁子厚文集始盖编类文集者之过也文有合款乃为一字作者而读曰袄副以霭字为霭此误之尤甚者也黄庭坚所题今刻永州浯溪石矣
　　饴殍
　　杜牧杜秋娘诗曰厌饫不能饴沈存中曰饴乃耳若作饮食当音飤观国案南史梁武帝纪曰有男子于大众中自割身以饴饥鸟晋王荟除吴国内史时年饥粟贵人多饿死荟以私米作饘粥以饴饥者所济活甚众以此观之则饴虽也至于诗文中言甘食之则谓之饴所谓饴饥鸟者使饥鸟甘食之也所谓饴饿者使饿者甘食之也杜牧诗曰厌饫不能饴者既厌饫矣不能复甘食之也杜牧诗用平声怡字韵而飤音嗣存中欲以飤字当之如之何其可也存中又谓唐人以小诗著名而读书灭裂如白乐天题座隅诗云俱化为饿殍作孚音观国案字书殍字两音一音芳无切一音平表切其义则皆饿死也乐天于平声押音孚不误矣
　　笔谈
　　杜子美古栢行曰霜皮溜雨四十围黛色参天二千尺存中笔谈曰无乃太细长乎观国案子美潼闗吏诗曰大城鐡不如小城万丈余世岂有万丈余城耶姑言其髙耳四十围二千尺者姑言其髙且大也诗人之言当如此而存中乃拘拘然以尺寸较之则过矣崔融瓦松赋曰谓之木也访山客而未详谓之草也验神农而罕记段成式酉阳杂爼曰崔公博学岂不知瓦松自有着説引梁简文诗依檐映昔耶笔谈曰段成式以昔耶为瓦松不知昔耶乃是垣衣瓦松自名昨叶何草观国案陆防苔赋曰髙有瓦松卑有泽葵散岩窦者石髪补空日者垣衣在屋曰昔耶在药曰陟厘若然则瓦松垣衣昔耶各是一物也存中曰古文己字従一従亡此乃贯通天地人与王字同义同中则为王或左右则为己观国案己字篆文为弓而古文篆又为古文篆乃象己字之形而鋭其笔尔非従一従亡也亦非若王字之従三画也存中既误析其偏旁又误训曰同中则为王或左右则为己盖不攷字书而为臆説殊碍理也存中论诗以谓前人有蹉对假对之格如厨人具鸡黍稚子摘杨梅以鸡对杨为假对观国案存中意谓以鸡对羊则为真对而以鸡对杨为假尔若然则诗人用字唯取同音而不顾义理之何如岂不见笑于士林耶存中又谓防风氏身广九畆长三丈周室畆广六尺九畆乃五丈四尺如防风氏之身乃一饼餤耳又谓韦楚老蚊诗曰十幅红绡围夜玉十幅为禂方不及四五尺何以伸足观国窃谓此犹史记汉武帝纪谓作建章宫度为千门万户故班固西都赋杜牧阿房宫赋皆用千门万户苐言门户之多耳若以名数覈之则户者扉也二户为一门千门万户则一门有十户矣以此为文误不可也诗曰崧髙维岳峻极于天苐言岳之髙尔岂果极于天耶
　　物价
　　説者谓祖宗朝尝问大臣唐时酒价大臣对以一斗三百引杜子美诗速宜相就饮一斗恰有三百青铜钱为据观国窃谓古今酒价视时而贵贱方兵兴多事及饥馑艰食则酒价必贵及时平则贱此乃常理固不可以一槩论也唐书食货志曰乾元初京师酒贵盖肃宗复两京之后不得不贵也建中三年禁民酤酒官置肆醸酒斛收直三千正元二年天下置肆以酤者斗钱百五十盖徳宗时天下复富庶故酒价不得不贱也然则唐之酒价贵贱岂有常耶诗人之言或夸大或鄙小本无定论曹植名都篇曰归来燕平乐美酒斗十千此夸大之言也设有问魏之酒价者则以十千一斗对之耶前汉昭帝纪曰始元六年卖酒升四钱盖升四钱则斗为钱四十耳史记平凖书汉兴接秦之米至石万钱马一匹则百金今案石万钱者米斗为一千也茍米斗一千则斗酒卖钱四十可乎此所谓视时而贵贱者也杜子美盐井诗曰自公计三百转致斛六千夫物价低昻在反手之间岂有定也古者百步为畮而汉时二百四十步为畮古者二十四两为溢十六两为斤秦以一溢为为一金而汉以一斤为一金古人以黍定乐律而用一稃二米者欲其轻重大小均也权衡度量因黍累之而后定故同律度量衡者欲其一体也秦汉以来乃创为制度各自遵用于是权衡度量皆不一矣唯唐时权衡与今正合案唐时食货志曰武徳四年铸开元通宝钱重二铢四参积十钱重一两得轻重大小之中开元二十年诏所在加铸开元通宝钱以千钱重六斤四两为率每钱重二铢四参今以开元通宝积千钱亦为今称六斤四两以此观之唐之权衡与今合也此言千钱者足百钱也唐自皇甫鏄为垫钱法至昭宗时定以八十为一百五代汉隐帝时三司使王章每出官钱以七十七为一百至今循之前汉食货志曰刁问起数千　又曰临菑姓伟訾五千　又曰师史致十千　又曰张良叔薛子仲訾十千　又曰樊嘉五千　观国案此皆钱数也五千钱者五万缗也十千钱者十万缗也秦汉之际井田废未久民无甚富者故五千万十千万在当时已为甚富而史书之唐书马周传曰周买佳宅直二百万盖百万者二千缗也周任京师号佳宅者不过二千缗则当时钱重可知矣前汉释之以訾为骑郎如淳注曰汉法訾五百万得为常侍郎桑羊为均输令吏人入粟补郎官至六百石灵帝开鸿都门卖官公千万卿五百万崔烈入钱得三公曹嵩输西园钱位至太尉盖千万者一万缗也五百万者五千缗也夫以万缗五千缗而授人以公卿则汉室之衰而不复振虽五尺之童知之矣
　　蹈袭
　　梁昭明太子作陶渊明传曰濳自以曾祖晋世宰相耻复屈身后代自武帝王业渐隆不复肯仕所着文章皆题其年月义熙以前明书晋氏年号自永初以来唯云甲子观国案宋受晋禅嵗在庚申渊明以宋元嘉四年卒嵗在丁夘攷渊明所着自庚子従都还至丙辰嵗下潠田舎获稻其诗乃晋时所撰亦止用甲子未尝须用年号也盖萧统一时契勘之误后人遂以为诚然苏子瞻次韵谢子髙读渊明诗曰甲子不数义熙前秦观作王俭论亦引此事盖古人之言有不必循者楚词曰餐秋菊之落英观国案秋花不落枝上自枯者菊也楚词之言于义未安而苏子瞻次韵僧见赠诗曰独依古寺种秋菊要伴骚人餐落英如楚词之言要当不必循也王羲之兰亭序亦文之可喜者而不入文选或者谓序用天朗气清乃秋语非春致又谓丝竹管为重叠故为萧统所不取观国详序中语皆不悖理顾当时萧统抡访未尽耳前人雄丽之文不在选者甚多岂唯兰亭而已哉若据或者之谓则易传言润之以风雨不当以风为润矣宋玉文曰岂能料天地之髙哉不当谓地为髙矣后汉杨厚防论耳目不明不当谓耳为明矣或者之谓不攻自破
　　双声叠韵
