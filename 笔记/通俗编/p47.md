<!-- { "loadSidebar": true } -->
　　〔姚旅露书〕吉道人父、秉中。以给谏论严氏。廷杖死。道人七歳为任子。十七与客登虎邱。适上海一宦家夫人。拥诸婢来游。一婢秋香［女＋交］好。道人有姉之丧。外衣白衫。里服紫袄绛［（衫-彡）＋昆］。风动裾开。秋香见而舎笑去。道人以为悦己。物色之。乃易姓名叶昂。改衣装作窭人子。往贿宦家缝人。鬻身为奴。宦家见其娴雅。令侍二子读书。二子爱［日＋匿］焉。一日求归娶。二子曰、汝无归。我言之大人。为汝娶。道人曰、必为我娶者。愿得夫人婢秋香。他非愿也。二子为力请与之。定情之夕。解衣。依然紫袄绛［（衫-彡）＋昆］也。秋香凝睇良久曰。君非虎邱少年耶。君贵介。何为人奴。道人曰、吾为子含笑目成。屈体惟子故。会勾呉学博迁上海令。道人尝师事者。下车。道人随主人谒焉。既出。窃假主人衣冠。入见。令报谒主人。并谒道人。旋道人从兄东游。其仆偶见道人。急持以归。宦家始悉道人颠末。具数百金装送秋香归道人。道人名之任。字应生。江阴人。本姓华。为母舅赵子。〔按〕今演其事为剧。移以属唐寅。
　　
　　小靑
　　〔支如增传〕小靑、武林冯生姫也。家广陵。名元之。其姓不传。〔柳亭诗话〕小靑传、乃支小白戏撰。而诗文与词则卓珂月、徐野君为之。离合其字。情也。命名之义。可见为亡是公也。余与野君为忘年交。自述于予者如此。〔西湖志〕小靑事。前人多言伪托。絶无其人。而焚余诗词。往往见于他书。张潮作虞初新志云、靑冯姓。其女弟紫云。归会稽马髦伯。则似实有其人矣。支传外、复有戋戋居士一传。其言更详。或云、冯犹龙作。是否卒无可考。
　　
　　
　　
　　
