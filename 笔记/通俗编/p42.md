<!-- { "loadSidebar": true } -->
　　〔洪容斋随笔〕春秋成公八年、书杀赵同、赵括。十年、书晋景公卒。相去仅二年。史记、乃有屠岸贾欲灭赵氏。程婴、公孙杵臼共匿赵孤。十五年、景公复立赵氏之说。以年世考之。则是景公卒后。厉公立八年。悼公又立五年矣。其乖妄如是。婴、杵臼事。乃战国侠士刺客所为。春秋时风俗无比也。〔按〕程婴、屠岸贾事。始见说苑复恩篇。公孙杵臼别见新序节士篇。左传无一字及之也。今八义剧所演［金＋且］麑、提弥明、灵辄三事。乃详宣二年传中。而晋因韩、厥之言以立赵武。则在成四年传。
　　
　　孟姜哭崩长城
　　〔礼檀弓〕齐庄公袭杞于夺。杞梁死焉。其妻迎其柩于路。而哭之哀。〔孟子〕杞梁妻善哭其夫。而变国俗。〔按〕左传但言杞妻辞齐侯之吊。而不言哭。檀弓、孟子虽言哭。未有崩城事也。说苑立节篇云、其妻闻之而哭。城为之［（阡-千）＋（地-土）］。列女传云、枕其夫之尸于城下哭。十日而城崩。然亦未言长城也。长城筑于齐威王时。去庄公百有余年。而齐之长城。又非始秦始皇所筑长城。唐释贯休之为诗曰、筑人筑土一万里。杞梁贞妇啼鸣鸣。则竟以杞梁为秦时筑城之人。而其妻所哭崩。乃即秦之长城矣。后之作小说者。遂因其语。谓秦筑长城。有范杞梁妻孟姜。送寒衣至城下。闻夫死。一哭而长城崩。至今童妇道之。
　　
　　范蠡载西施
　　〔罗点闻见録〕世传西施随范蠡去。不见所出。只因杜牧、西子下姑苏。一舸遂鸱夷。而附会也。墨子曰、呉起之裂、其功也。西施之沈、其美也。此呉亡后西施亦沈于水之证。修文御览引呉越春秋逸篇云、呉亡后。越浮西施于江。令随鸱夷以终。随鸱夷者、谓伍胥［果/（衣-亠）］鸱夷沈于江。而西施随之。此实与墨子合。杜牧未精审。一时趁笔。乃有一舸遂鸱夷句。皮日休馆娃宫诗、不知水葬归何处。溪月弯弯欲効颦。李商隐景阳井诗、惆怅呉王宫外水。浊泥独江葬西施。皆可互证。〔按〕宋之问浣纱篇、越女颜如花。越王闻浣纱。国微不自宠。献作呉宫娃。又云、一朝还旧都。［靑＋见］妆临若耶。亦误谓西施复还会稽。且其初尝有浣纱事。考越絶书、越王句践得采薪二女西施、郑旦。以献呉王。实未言浣纱也。
　　
　　公冶长解鸟语
　　〔皇侃论语疏〕引论释曰、公冶长自卫还鲁。闻鸟相呼往食死人肉。须臾见一妪觅儿道哭。长以鸟语告之。妪往看。即得死儿。村司録长付狱曰、当试之。若解鸟语。便放。不解。令偿死。长在狱已六十日。有雀縁狱栅呼。长含笑。狱主问雀何所言而笑之。长曰、雀鸣啧啧［口＋雀］［口＋雀］。白莲水边。有车覆粟。收敛不尽。相呼共啄。狱主遣人看之。果如其言。于是得放。〔沈[イ+全]期燕诗〕不如黄雀语。能免冶长灾。〔白居易鸟雀赠答诗序〕余非冶长。不能通其意。皆本皇疏。〔按〕史记、称秦仲知百鸟之音。后汉书言、伯翳综声于鸟语。又高帝时、太史魏尚、晓鸟语。见纬略。杨宣、见羣雀喧。知前有覆车粟。见后汉书。广汉杨翁伟。听鸟兽之音。见论衡。平原管辂、解鸟语。见博物志。崔长谦、风角鸟言。靡不开解。见北史。侯瑾、解鸟语。见炖煌实録。释安淸、综达鸟兽之音。见高僧传。据周礼、夷隶、掌牛马与鸟言。列子黄帝篇、东方介氏之国。其人数数解六畜语。隋书经籍志、有鸟情杂占禽兽语一卷。又有和菟鸟鸣书。王乔解鸟语经。异闻録、白龟年授李白素书一轴。曰、读此、可辨九天禽语。九地兽言。葢风角鸟占。兵家之所不废。古人自有此学。不可遽谓之诞。
　　
　　鬼谷先生
　　〔论衡恢国篇〕鬼谷先生。掘地为坑。命苏、张二人曰、下。说令我泣出。则耐分人君之地。苏秦说之、泣下。张仪不若也。〔仙传拾遗〕先生、晋平公时人。姓王、名栩。隐居鬼谷。因为号。在人间数百歳。〔隋书经籍志〕有鬼谷先生占气一卷。〔按〕今称鬼谷者、必云先生。故书皆已然也。苏、张事。俚俗小说移以属孙［月＋宾］、[广＜龙]涓。
　　
　　苏秦激张仪
　　详〔史记张仪传〕〔按〕元人冻苏秦剧。反以为张仪剧秦。今金印记已正之矣。金印事多近木眞。如秦初说秦。不行、归为父母妻嫂鄙薄。及说赵。受相印。合纵六国。道过洛阳。父母郊迎。嫂拜之。皆见战国策。不谬也。惟秦兄弟五人。代、厉、秦、辟、鹄。秦行第三。故云季子。俗乃谓其行二。与史传注文不合。
　　
　　胡蝶梦
　　见〔庄子齐物论〕。其鼓盆。髑髅二事。见〔至乐篇〕。
　　
　　甘罗十二为丞相
　　〔史记甘茂传〕罗年十二。事秦相吕不韦。以说张唐说赵功封为上卿。〔按〕上卿、非丞相也。今言丞相者。当以罗祖茂为左丞相误。然其误久矣。北史彭城王［泊＋攵］传曰、昔甘罗为丞相。未能书。仪礼疏曰、甘罗十二相秦。唐杜牧诗曰、甘罗昔作秦丞相。
　　
　　东方朔偷桃
　　〔博物志〕西王母七夕降九华殿。以五桃与汉武帝。东方朔从殿东厢朱鸟［片＋（戸＜甫）］中窥之。王母曰、此窥［片＋（戸＜甫）］小儿。尝三来盗吾此桃。〔汉武故事〕东方国献短人。帝呼东方朔。朔至、短人指谓上曰、王母种桃、三千歳一子。此子不良。已三过偷之矣。〔按〕二说不同。未知孰是。博物志又云、武帝得不死酒。示东方朔。朔一饮致尽。帝欲杀之。朔曰、杀朔若死。此为不验。以为有验。杀亦不死。此与战国策中射士夺食不死药之言。絶相类。汉书谓朔事多为童竖眩耀。好事者因更取奇言附着之。此类是而已。
　　
　　苏武系雁足书
　　〔汉书苏建传〕单于徒武北海大泽中牧羝。别其官属常惠等于他所。昭帝时、既和亲。汉求武等。诡言武死。后汉使复至。常惠得夜见汉使。教之谓单于言。天子射上林中得雁。足有系帛书。言武等在某泽中。使者如惠语。以让单于。单于惊谢曰、武等实在。于是召会武官属。凡随武还者九人。〔按〕此特常惠绐辞、非实事也。其余若噛雪、咽毡、卧起操节等事。皆实。
　　
　　救卫靑
　　〔汉书卫靑传〕靑姉子夫得入宫。有身。大长公主闻而妬之。使人捕靑。欲杀之。其友骑郎公孙敖。与壮士往簒之。故得不死。敖、义渠人。后封合骑侯。〔按〕今院本演此事。谓敖为铁力奴。未详所出。
　　
　　朱买臣妻
　　〔汉书〕朱买臣、不治产业。常艾薪樵。卖以给食。担束薪行且诵书。其妻亦负戴相随。数止买臣毋歌讴道中。买臣愈益疾歌。妻羞之。求去。买臣笑曰、我年五十当富贵。今已四十余矣。女苦日久。待我富贵报女功。妻恚曰、如公等终饿死沟中耳。何能富贵。买臣不能留。听去。其后。买臣独行歌道中。负薪墓间。故妻与夫家倶上冢。见买臣饥寒。呼饭饮之。及买臣拜会稽太守。入呉界。见其故妻妻夫治道。买臣驻车。呼令后车载其夫妻到太守舎。置园中给食之。居一月。妻自经死。买臣乞其夫钱令葬。〔按〕今俗传此事。大略相符。而言买臣既贵。妻再拜马前求合。买臣取盆水覆地。示其不能更收之意。妻遂抱恨死。此则太公望事。词曲家所撮合也。
　　
　　王昭君
　　〔韩子苍昭君图序〕汉书、竟宁元年。呼韩邪来朝。言愿壻汉氏。元帝以后宫良家子王昭君字［女＋啬］者配之。生一子。株累立。复妻之。生二女。至范书、始言入宫久不见御。因掖庭令请行单于。临辞大会。昭君丰容［靑＋见］饰。竦动左右。帝惊悔欲复留。而重失信。不言呼韩邪愿壻。而言四五宫女。亦言字昭君。生二子。与班书皆不合。其言附愿妻其子。而诏使从俗。此是乌孙公主。非昭君也。西京杂记、又言元帝使画工图宫人。昭君独不行赂。乃恶图之。既行。遂按诛毛延寿。琴操又言、本齐国王穰女。年十七进之帝。以地远不幸。及欲赐单于美人。［女＋啬］对使者越席请往。后不愿妻其子。呑药而卒。葢其事杂出。无所考正。自信史尚不同。况传记乎。要之。琴操最抵牾矣。
　　
　　出塞琵琶
　　〔宋书乐志〕傅元琵琶赋曰、汉遗乌孙公主嫁昆弥。念其行道思慕。故使工人裁筝筑为马上之乐。欲从方俗语。故名曰琵琶。取其易传于外国也。〔按〕后人传此为王昭君事。误矣。然其误有因也。石崇王明君辞序云、昔公主嫁乌孙。令琵琶马上作乐。以慰其道路之思。其送昭君。亦必尔也。石崇既有此言。后人举而实之。又奚怪乎。
　　
　　姜诗妻
　　〔后汉书列女传〕广汉姜诗妻者、同郡[广＜龙］盛之女。诗事母至孝。妻奉顺尤笃。母好饮江水。江去舎六七里。妻常溯流而汲。后値风。不以时还。母渇。诗责而遣之。妻乃寄居邻舎。昼夜纺绩。市珍羞。使邻母以意自遣其姑。如是者久之。姑怪问邻母。邻母具对。姑感惭呼还。恩养愈谨。其子后因远汲溺死。妻恐姑哀伤。不敢言。而托以行学不在。姑嗜鱼脍。又不能独食。诗夫妇力作供脍。呼邻母共之。舎侧忽有涌泉。味如江水。毎旦辄出双鲤鱼。常以二母之膳。〔按〕今院本跃［鱼＋（烟-火）］记。惟邻母感姑。及子溺死二事。不与史符。
　　
　　马融女
　　融女、据〔后汉书〕有三。其一字伦。为袁隗妻。成礼之夕。隗问、弟先兄举。世以为笑。今处姉未适。先行可乎。葢融尚有长女。其名不可考矣。三女名芝。有才义。少丧亲。长而追感。作申情赋。今剧场所演云马瑶草者。未知何属。袁氏世为三公。隗少歴显官。富奢特甚。马氏装遣亦极珍丽。与剧场简生事适相反。其姉久稽良匹。或不为融所爱乎。然瑶草字与芝义合。疑所指为芝。至其关目。则牵以释藏中事也。〔杂宝藏经〕波斯匿王有女曰善光。父言汝因我力。举宫爱敬。女答、我自有业。不因父王。父闻而嗔。即觅一最下穷人。以女付之。其后女与穷人发得伏藏钱财。受用不减于王云。
　　
　　麻姑进酒
　　〔葛洪神仙传〕麻姑是好女子。年十八九许。于顶中作髻。余髪垂至腰。其衣有文章。而非锦绮。光采耀目。汉桓帝时、偕王方平降蔡经家。召进行厨。皆金盘玉杯。〔李肇国史补〕言李泌□麻姑送酒。朱子取其事载纲目中。〔按〕仙鉴谓麻姑姓王氏。即方平之妹。依葛洪传、似非。一统志、谓麻秋之女。尤于世代差远。
　　
　　蔡中郎传奇
