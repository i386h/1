<!-- { "loadSidebar": true } -->
　　〔尔雅〕寿星、角亢也。注云、数起角亢、列宿之长。故云寿星。〔史记封禅书〕杜毫有寿星祠。索隐云、寿星、葢南极老人星也。祠之以祈福寿。〔宋史礼志〕唐开元中、特置寿星坛。常以千秋节日祭之。〔按〕世俗画寿星像。头毎甚长。据南史夷貊传。毘骞王身长丈二、头长三尺。自古不死。号长颈王。画家意或因乎此。然则所画乃毘骞王。非寿星矣。 
　　
　　西王母
　　〔尔雅〕觚竹、北戸、西王母、日下。谓之四荒。〔大戴礼〕舜时西王母献白玉［王＋官］。〔按〕西王母特海外国名。加后世八百［女＋息］妇之类。非神人也。山海经、言其状如人。豹尾虎齿。蓬髪戴胜。是司天之厉及五残。神人之说乃自此起。然司灾厉及五刑残杀之气。则亦非吉神也。惟穆天子传言、天子觞西王母于瑶池之上、西王母作謡。有将子无死句。又呉越春秋阴谋传、大夫种进九术。一曰尊天事鬼、以求其福。越王乃立东郊祭阳。名曰东皇公。立西郊祭阴。名曰西王母。事之一年。国不被灾。由是祈福寿者。循以为习。设为贵妇人像祀之。酉阳杂俎云、西王母姓杨、名回、一名婉衿。集仙録云、西王母者、九灵太妙龟山金母也。姓侯氏、三界十方女士之登仙得道者。咸隶焉。山经所云、乃王母之使。金方白虎之神。非王母眞形也。其说似难深信。
　　
　　魁星
　　〔癸辛杂志〕太学先达归斋。各有光斋之礼。状元则送镀金魁星杯［木＋半］一副。〔俨山外集〕天顺癸未会试。京邸戏为魁星图。贴于座右。无何失去。时陆鼎仪寓有人温氏。出以为翫。惘然问所从来。云昨日倚门。见一儿持此。以果易之。予黙以为吾二人得失之兆矣。〔按〕杂说中载魁星事。所见惟此二条。但以为仪说图玩。未尝祀之也。魁特北斗之首。古人凡首。皆谓之魁。夏书歼厥渠魁。曲礼、不为魁。史记游侠传、闾里之侠。原渉为魁。均非美辞。而以字形肖像。直指为鬼。且觉亵涜之甚。愿宁人日知録、言魁当奎之讹。奎为文章之府。文士宜祀。亦属调停说耳。今祀观中多祀其像。渐及学宫。不知何时所起。 
　　
　　文昌梓潼君
　　〔明一统志〕梓潼神姓张名亚、字恶子。其先越［山/隹/冏］人。徙居梓潼县之七曲山。自秦伐蜀。世着灵异。宋建炎以来。累封仁文圣武孝德忠文王。〔按〕张恶子见崔鸿后秦録、其言曰、姚苌至梓潼岭。见一神人。谓之曰、君早还秦。秦无主。其在君乎。苌请其姓名。曰、张恶子也。及苌称帝。即其地。立张相公庙祀之。唐李商隐有张恶子庙诗、孙樵有祭梓潼神君文。莫或言其主文。北梦琐言作张［亚/虫］子。谓本［山/隹/冏］州张生所养蛇。因而祀之。伪蜀王建世子元膺蛇相凶恶。竟以作逆伏诛。诛之夕。梓潼庙视亟为［亚/虫］子所责。云、我久不在山。何以致庙宇荒秽如是。由是蜀人乃知元膺为庙蛇之精矣。依其说。则其神尤无足重。近人知其不合。乃援诗所云张仲、傅之、傅之无因。则更造十七世语。以张仲、张亚为一人而转世。鄙诞至此。顾足为文学士所信奉耶。愚谓文昌神与梓潼神别。非张欸亦非张仲。葢汉蜀文翁也。蜀志秦［ウ/必］传云、蜀本无学士。文翁遣相如东受七经。还教吏民。于是蜀学此干齐鲁。干家得士。盛于其世。夫能移风易俗。非礼所秩有益于世者乎。宜立祠堂。又云、蜀有［シ＋文］阜之山。江水出焉。帝以会昌。神以建福。世俗流传斯语。辗转纠合。以帝以会昌、之语。合文翁之姓。以神以建福、之语。合祠堂之事。更以创礼殿图之梓潼文君。牵与文翁为一人。是以号之曰文昌梓潼帝君。学官自文翁修起成都。汉武因之。令天下郡国皆立学校。其制得不絶至今。文翁固不愧斯文主也。
　　
　　张仙
　　〔陆深金台纪闻〕世所传张仙像。乃蜀王孟昶挟弹图也。蜀亡、花蕊夫人入宋宫。念其故主。偶携此图。县于壁。且祀之谨。太祖幸而见之。致诘马焉。诡曰、此我蜀中张仙神。祀之令人有子。非实有所谓张仙也。蜀人刘希向余如此说。〔郎瑛七修类稿〕张仙名远霄。五代时游靑城山得道者。苏老泉曾梦之。挟二弹。以为诞子之兆。老泉奉之。果得轼、辙。有赞见集中。人但谓花蘂假托。不知眞有张仙也。〔按〕二说互异。陆氏但得传言。郎氏略征据。高靑邱有谢海雪道人赠张仙画像诗。亦云苏老泉尝祷而得二子。孟昶曾屡入朝。太祖宁不辨其貌而为花蘂所绐耶。二说中、郎说为长。
　　
　　天妃
　　〔潜说友临安志〕神为五代时［门＜虫］王统军兵马使林顾第六女。能乘席度海。云游岛屿。人呼龙女。宋雍煕四年。升化［シ＋眉］洲。后常衣朱衣飞翻海上。土人祠之。宣和中路允迪使高丽。中流震风。七舟倶溺。独路所乘。神降于樯。无恙。使还奏闻。特赐顺济庙号。绍兴时、以郊典封灵惠夫人。淳煕朝、易爵以妃。〔元史祭祀志〕南海女神灵惠夫人。以护海运有奇应。加封天妃。〔按〕国朝康煕二十二年、以助克彭湖。又加封天后。编列祀典。
　　
　　金龙四大王
　　〔金龙山圣迹记〕谢公绪、会稽诸生。居钱塘安溪。宋谢太后侄也。三宫北行。公投［（花-化）/召］溪死。门人葬其郷之金龙山。明太祖吕梁之捷。神显灵助焉。遂勅封金龙四大王。立庙黄河之上。其后拥护漕河。往来粮艘。惟神是頼。〔邵远平戒山文存〕神父司徒公仲武生四子、纪、纲、统、绪。神居季。故号四大王。 
　　
　　祠山张大帝
　　〔能改斋漫録〕张王前汉乌程横山人。始于长兴顺灵郷发迹。役阴兵导流。欲抵广徳。先时与夫人李氏期。毎饷必鸣鼓三声。当自至。毋令夫人至开河所。后鼓为鸟啄。王诣鼓坛。知其［（忖-寸）＋呉］。逡巡夫人鸣鼓。复为［（忖-寸）＋呉］而不至。夫人遂诣河所。见王为大猪。驱阴兵开凿河涜。王变形未及。耻之。遂避迹于横山之顶。居民思而立庙于山西南隅。夫人至县东二里而化。人亦立庙。〔留青日札〕武当人张秉。遇仙女。谓曰、帝以君功在呉分。故遣我为配。生子以王其地。且约逾年再会。至期。女抱子归秉。其子名渤。后为祠山神也。〔田家杂占〕二月八日为张大帝生辰。前后必有风雨。俗号接客风、送客雨、极验。 
　　
　　二郎神
　　〔朱子语録〕蜀中灌口二郎庙。当时是李冰因开离堆有功立庙。今来现许多灵怪。乃是他第二儿子。初间封为王。后来徽宗好道。谓他是甚么眞君。号虽尊。凡祭我以素食。故无威福。须复封我为王。魏公遂乞复其封。不知魏公是有此梦。还复一时用兵。托为此说。〔按〕今二郎神所在多奉。而俗以演义之谬。谓神姓名曰杨［晋＋戈］。读此爽然。 
　　
　　刘猛将军
　　〔汪沆识小録〕相传神刘鋭。即宋将刘锜弟。殁而为神。驱蝗江淮间有功。本朝雍正十二年、诏有司歳冬至后第三戌日及正月十三日致祭。 
　　
　　千胜将军
　　〔陈善杭州志〕张巡子亚夫。以巡死国。拜金吾大将军。巡守雎阳时。善出奇败贼。亦名千胜将军。宋时［示＋付］祀［シ＋卞］都巡庙。南渡后。杭人别祠新安坊桥。〔按〕亚夫拜金吾大将军。见新唐书。而李翰进巡传表曰、亚夫虽受一官。不免饥寒之患。江淮既巡所得。宜封以百戸。葢其初、沮时议、诏恤甚簿。自翰等议定而始有金吾之拜也。
　　
　　铁四太尉
　　〔凌柘轩集〕有呉山东岳庙化铁四太尉疏。言四神皆膺侯爵。一曰灵应。二曰福佑。三曰忠正。四曰顺佑。今杭人但呼之曰铁哥哥。 
　　
　　十王
　　〔法苑珠林〕阎罗王者。昔为沙［田＋比］国王。常与维陀如生王战。兵力不敌。因立誓愿为地狱主。臣佐十八人。悉忿［对/心］同誓曰、后当奉助治此罪人。十八人即主领十八地狱也。又引〔阎罗王五天使者经〕人死当堕地狱。则主者持行白阎罗王。具其善恶。阎罗王为现五使者而问言。〔按〕如所言。阎罗原只一人。治事分现。则为五人。其僚佐则十八人。今释子云十殿阎罗。无一可合。［目＋癸］车志、张叔言判冥。鬼有十人。而十。人内、两是妇人。翻译名义、亦云、阎罗一名［王＋炎］魔。此云双王。其兄及妹。皆作地狱主。兄治男事。妹治女事。故曰双王。而今所画十王。并无女像。转轮王王一。四天下非主冥道。今概列十王中。彼教之说。已难庄论。而世之谈彼教者。更非其翻教矣。 
　　
　　见阎王
　　〔朝野佥载〕崔泰之哭李［山＋乔］诗曰、魂随司命鬼。魄逐见阎王。〔五灯会元〕净昙偈曰、五十六年成话［木＋覇］今朝死去见阎王。 
　　
　　四金刚
　　〔长阿含经〕东方天王。名多罗［口＋（托-言）］领干闼婆。及［田＋比］舎阇神将。护弗婆提人。南方天王。名［田＋比］琉瑠。领鸠盘茶。及薛茘神。护阎浮提人。西方天王。名［田＋比］留博叉。领一切诸龙。及富单那。护瞿耶尼人。北方天王。名［田＋比］沙门。领夜叉罗刹将。护郁单越人。〔按〕此即四金刚也。谓之金刚。因所执杵以号之也。婆沙论、四天王身长一拘卢舎四分之一。西国以五百弓为拘卢舎。八尺为弓。葢其长百丈。故今凡塑天王。皆特长大。然彼又云、三十三天身长半拘卢舎。帝释身长一拘卢舎。而今作诸天帝释像。仍只寻常。何也。 
　　
　　韦駄
　　〔翻释名义〕韦駄是符檄。用征召也。与今称护法韦駄无渉。其护法者。葢跋阇罗波腻。跋阇罗、此云金刚。波腻、此云手。其执金刚杵。因以立名。〔正法念经〕昔有国夫人生千子试当来成佛之次。至楼至当第千筹。其第二夫人生二子。一愿为梵王。请千兄转法轮。次愿为密迹金刚神。护千兄教法。今因状其像千伽蓝之门。 
　　
　　王灵官
　　〔明史礼志〕隆恩眞君者。玉枢火府天将王灵官也。宋徽宗时、尝从萨守坚传符法。永乐中、以道士周思得能传灵官之法。乃于禁城西建天将庙。宣徳中、改封眞君。〔按〕灵君受法萨守坚。萨复受法于林灵素。而林乃一诗［亦/（弁-ム）］道士耳。 
　　
　　钟馗
　　〔沈括补笔谈〕载唐人题呉道子画钟馗记略云、明皇梦二鬼。一大、一小。小者窃太眞紫香嚢及上玉笛。绕殿而奔。大者捉其小者。擘而啖之。上问尔何人。奏云、臣钟馗。即武举不捷之士也。誓与陛下除天下之妖［（蘖-木）/子］。〔五代史呉越世家〕歳除画工献钟馗撃鬼图。〔按〕钟馗、与考工记云终葵者通。其字反切为椎。椎以撃邪。故借其意以为图象。明皇之说。未为实也。 
　　
　　天聋地唖
