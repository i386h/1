<!-- { "loadSidebar": true } -->
　　“尝闻轩辕得六相而助理万机，则神明应至；虞舜有五臣以揆待百事，而内外平成。苟非怀经天纬地之才，曷敢受调鼎持衡之任？今照：奸臣秦桧，斗筲之器，闾阎小人，虽居宰辅之名，实乃匹夫之辈。獐头鼠目，何至意以逢迎；羊质虎皮，阿邪情而谄谀。岂有论道经邦之志，全无扶危拯溺之心！久占都堂，怀奸谋而肆为僭分；闭塞贤路，固宠渥而妒忌忠良。残伤犹剽掠之徒，贪鄙胜穿窬之盗。既忝职居师保，而叨任处公台，惟知黄阁之荣华，罔竭赤心之左右。欺君罔上，擅行予夺之权；嫉贤妒能，专起窜诛之典。奸宄逾其莽、操，凶顽犹胜斯、高。以枭獍为心，蛇蝎成性。忠臣义士尽陷于罗网之中；贼子乱臣，咸置于庙廊之上。视本朝如敞甑，通敌国若宗亲。鸱鹰啄架臂之人，犭契犬吠豢牢之主。奸心迷措，受诡胡兀术之私盟；凶行荒残，害贤将岳飞之正命。悍妻王氏，不言豹隐而言放虎之难；愚子秦火喜，只顾狼贪不顾回鸾之幸。一家同性而捻恶，万民共怒以含冤。虽侥幸免乎阳诛，其业报还教阴受。数其罪状，书千张茧纸不能尽其详；察此愆非历万劫畜生不足偿其债。合行榜示，幽显同知。
　　生呈上，王览之大喜，赞曰：“谠正之士也！”生因告曰：“奸回受报，仆已目击，信不诬矣。其他忠臣义士，在于何处？愿布一见，以释鄙怀，
　　不胜感幸。”王人免首而思良久，乃曰：“诸公皆生阳世，为王公大人，享受天禄，数万余次矣。寿满天年，仍回原所。子既求见，吾躬诣导。”
　　于是登舆而前，俾从者请生于后。行五里许，但见琼楼玉殿，碧瓦参差，朱牌金字，题曰：“忠贤天爵之府。”既入，有仙童数百，皆衣紫绡之衣，悬丹霞玉，执彩幢绛节，持羽葆花旌，云气缤纷，天花飞舞，龙吟凤唱，仙乐铿锵，异香馥郁，袭人不散。殿中坐者百余人，皆冠通天之冠，衣云锦之裳，蹑珠宝之履，玉珂琼，光彩射人。绛绡玉女五百余人，或执五明之扇，或捧八宝之盂，圜侍左右。见王至，悉降阶迎迓。宾主礼毕而坐。彩女数人，执玛瑙之壶，捧玻璃之盏，荐龙睛之果，倾凤宝之茶，世罕闻见。茶既华，王乃道生所见之故，命生致拜。诸公皆答之尽礼，同声赞曰：“先生可谓仁者能好人、能恶人矣。”乃具席命生坐。生谦逊不敢当宾礼。王曰：“诸公以子斯文，故待之厚，何用苦辞？”生揖谢坐。王谓生曰：“坐上皆忠良之臣、节义之士，在阳则流芳百世，身逝则阴享天恩。每遇明君治世，则生为王侯将相，辅佐朝廷，功施社稷，以辅雍熙之治也。”言既，命二吏送生还。谓生曰“子寿七十有二，今复延一纪。食肉跃马，五十一年。”生悦，再拜而谢。
　　及辞出，行十余里，天色渐明。吏指谓生曰：“日出处，即汝家也。”生挽二吏衣，延归谢之，不觉失手而释，即展臂而寤，时五鼓矣。
　　  
　　  
　　清虚先生传
　　先生，空谷人也，与丽香公子，飞白散人、玄明高士为友，甚相得，三人者，每感其吹嘘之力。惟玄明稍以高自据，先生遣弟子山云遮道而进，将掩其不备以玷之。
　　云至，玄明敛容问曰：“子欲日蒙昧我邪？”云曰：“非弟子之浮薄敢与先生抗，实先生使之来耳。先生乐人之从，高士顾精士自顾，不从之，而迷，何相忤邪？”玄明曰：“先生固东西南北人也。某循途守从之士，安能顺之？且先生行必万里，急则怒号，其性恍惚，令人不能捉抟。是以丽香公子触之而脱冠拜谢，飞白散人遭之而委身如狂。先生且以为鼓舞之术，而不自知其严。子亦知之久矣。子以轻清之才，必有覆护之德。幸为我解焉。”云曰：“高士诚明见万里者。其如前驱，实无定踪。倘解高士之围，必被扫逐。”
　　言未毕而先生至。云乃避之，先生复就焉。云又避之如飞，先生怒而追之，云乃散去。先生怒益急，山鸣虎啸，石走沙飞，江湖作浪，天地震动。云惧，尽其族而复请命。
　　顷之，飞白散人啸舞而至，与先生相翱翔而问故。先生号呼道之。飞白拍地而笑曰：“玄明乃公之良夜友也，胡相隔哉！”遂挽先生访丽香。
　　丽香方苦寒，如沉醉状，颠倒欲眠。先生扶之，而丽香益泄不宁，惟颠首而已。飞白亦击其额而侵之。丽香力不能胜，乃微告曰：“二公少避，某即醒矣。”飞白乃避地，先生亦息焉。丽香遂振衣而起，含笑相揖。既而，知玄明之外见，乃赤页然对曰：“吾四人者，天地之秀也。安能缺一哉？某传世几叶，支衍虽盛，使无玄明公照顾，则皆影灭矣。况玄明亦与二公有光，何独避之？”飞白亦笑曰：“玄明虽有缺处，亦颇明白可接。”先生乃和声然之，令云去侧而请焉。
　　玄明至，交好如初。情思相合，心胆相照，终夜依依，密不忍舍。自是以为常。每至晓，玄明扶云西归，惟丽香则与先生倚栏相笑而已。
　　先生盛盖天下而不征诸色，泽及万物而不见诸形。然晚年亦性暴好杀。触之者股栗，犯之者容槁。此其所禀之气然也。天下之人，想像其丰彩，而不能物色之，故称之曰“清虚先生”云。
　　  
　　  
　　丽香公子传
　　公子，世传春申君所生，而又曰大树将军之别枝，皆未老，然其为人，色艳质美，人咸爱之。与清虚先生交，先生每狎之，公子必佯狂而舞。及飞白散人至，公子必倾心饱其慧而低首不言，若曲腰向谢之意。玄明高士笑而问曰：“子非贱也？遇清虚而即舞；子非贫也？见飞白而多贪。吾甚昏于是。”公子笑而答曰：“以子之明，不能亮察我邪？某奕叶联芳，身荣朱紫，根据封土，孰能摇兀？但清虚先生善发人，故某一相接，遂胸中道理勃然萌动，是以不觉其舞蹈耳。至于飞白散人，则轻狂无籍人也，得借一枝，便合缱绻，且欲相压，令人心腹不能自露。况稍得意，弥漫天地之志，欲使万物皆出其下。某以一介之资，安能不顺受其泽邪？”
　　明日，玄明以告飞白。飞白怒骂曰：“公子出身草莽，令色谀言。某虽轻狂，力能屈之，使不见天日。”玄明惧，求解于清虚。清虚飘然而来，以和气劝飞白。飞白意乃释，且谢曰：“得先生之解，不觉点化矣。”公子遂洗容出见，不动颜色。飞白愧，披指倒地，不敢仰视，且自释曰：“欲使公子流芳耳，敢有泪滴之累耶？”自是飞白甘为下流，不复与公子比肩矣。
　　玄明知之，亦负惭自蔽者数日。后形迹稍露，乃逾垣一窥公子之影。公子挽清虚，颠首招之。玄明伛偻而来。且掩其半面以谢。公子曰：“某与高士形影相随，何避嫌之有？”乃席地而坐，终日依依，至晓而散。识者谓公子有容人之度，良有以也。
　　公子少时为妇人女子所爱，有妆残者，必捐己以亲之。清虚先生每戒之曰：“子为色所累，必遭夭折。”公子曰：“今已衰老矣。夫大丈夫宁寸斩焚身，岂死于妇人女子之手耶？”遂谢事，甘朽林下，其族亦渐见零落。
　　后青帝宰世，公子之子孙渐盛，支宗繁衍，不可胜计。然成之者，清虚与力焉。而玄明、飞白，特往往来一亲近而已。
　　  
　　  
　　飞白散人传
　　散人乃神仙者流，性喜寒，为人洒落，绝无渣滓。四友中独与清虚交契，甚不值于丽香，而于玄明，则淡淡相安而已。
　　一日，玄明方出游，丽香俟于墙阴，犹未相接，而清虚先生摇丽香之肩而问曰：“玄明今夕来否？”曰：“未也。”曰：“子惯为玄明影射。”曰：“玄明家于东海，其来也逾万山，渡长水，所至之地，一草皆辉。某生于斯，长于斯，进不能前，退不能后，所知者不过撮土之区耳。而玄明之来否，安能逆睹哉？”清虚不悦，乃使人捉散人至。散人遣其仆霰子先报曰：“奈将六出矣。”顷之，前呼后拥，结阵而至。如衔枚疾走，不闻行声。见者皆凛凛伫目而视。玄明知之，中道而避。清虚以为得计，狂荡不能自禁。
　　丽香垂首斜欹，若有怒意，嘘气成雾，直浮青霄。玄明知之，乃乘呼挺身而出，与飞白相对。飞白亦仰视玄明，辉光相荡，似有争意。玄明让曰：“吾二人者，不择富贵。而子入长安，贫者蹙额，何不仁也！且自古田土不择高下，虽不洁地亦委身亲之，何不义也！人皆上进，而子独甘下贱，虽公庭之前，万舞自得，何无礼了也！辱泥涂，投井壑，而庭除之前每见侮于童子，何不智也！积厚如山，夸耀于世，方见重于人，人皆称赏，而略受温存，去不旋踵，何不信也！某之所以避子者，诚不屑见子耳，岂有所畏哉！”飞白乃回首应曰：“子真蟾蜍耳！胡不自鉴，敢与某比？某之术，倏然而灭，倏然而成，清虚且让吾之神；剪发不足以尽巧，飞絮不足以象容，丽香且让吾之色。子何人也？昭昭者未几，而昏昏者继至。安能若某之所至，旁烛无疆，孙康得以夜读，李得以擒吴，伟烈照辉，举世称瑞，岂不压倒元白邪？”
　　清虚因二人凛色交射，各争容彩，乃与丽香从中解纷。散人笑曰：“玄明以满足自恃耳！”玄明亦笑曰：“飞白以撒泼自放乎！”丽香曰：“二公之才，皆皓皓乎不可尚者，正相映以扬休光可也，而乃争高下间哉？”二人感而谢焉，遂为莫逆友。自是宇宙重光，皆二人力也。
　　后散人遇词客于庭中，客曰：“想公久矣。公能爽吾愤耶？”散人不应。客怒，令童子扫其党而烹之。散人知不免，乃投于鼎镬，尸解而去。时玄明在上，丽香在前，而清虚往来于左右，皆不能挽而留也。
　　  
　　  
　　玄明高士传
　　高士生于东海，而其长也。又涉于西海，辙迹遍天下，人皆仰之。未有一登其门者，惟唐玄宗幸其第，遂有广寒宫之名。
　　高士为人丰采无比，圆神不滞，且识盈虚之数，不以显晦介意。清虚、丽香、飞白三人皆亲炙其辉，而丽香犹一步不忘焉。清虚、飞白忌之，遂加屈辱之苦。丽香望救于高士，高士自昼至暮，始素服而来。
　　丽香方负罪鞠躬叩首以谢，而高士惟冷视而已，不能扶之起也。丽香怒曰：“高士以经天纬地之才，昭明洞察之德，乃不能驱清虚于空谷，扫飞白于炎方，使我草莽之士垂首丧气于此耶？”高士曰：“居，吾明与子：子非岁寒材也，求免于飘零足矣，而欲拔萃以取荣哉？”丽香益怒，复求解于清虚。清虚不觉大笑，奋然一声，飞白惊倒。丽香遂排脱而起，自是感清虚而疏高士矣。
