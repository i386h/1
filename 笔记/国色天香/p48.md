<!-- { "loadSidebar": true } -->
　　喜随鸾鹤会群仙，济济仙才尽出伦。
　　相庆佳期觞咏处，不知谁是惜花人？
　　仙女看诗，相顾而笑曰：“谢君佳作，甚有余味。”酒已罢，乃随众仙登阁玩赏，见红梅甚发，大胜于前。众仙觅诗，鹗又赋云：
　　误入华胥喜结盟，倚栏还欲赏梅英。
　　题诗聊索仙成美，谁道无情却有情。
　　众仙见诗，皆含笑相谢。惟笑桃改容，谓鹗曰：“何酒后把心不定，乱发狂言？”遂投笔砚于前。鹗曰：“诗本性情，诚酒后狂妄也。”诸仙劝笑桃，令鹗再作，以解其愠。鹗遂奉命，仍以红梅为咏，寓前日持赠故人之意云：
　　玉骨冰肌别样春，淡妆浓抹总宜真。
　　个中谁辩通仙句，折取南枝赠故人。
　　笑桃见诗，且喜且怒，颦眉蹙面，谓鹗曰：“君词清绝，始见郎君，奈何末句折我南枝，似乎诗谶，恐妾与君佳会不久！”鹗云：“仙缘奇遇，正望情如胶漆，生则与子同处，死则与子同穴，何怒如此，欲遂生离？”笑桃曰：“郎是梅树，妾犹花也，折以赠人，可乎？”次又谓鹗曰“生死在离合，自有定数，亦非人所能为。果应折取南枝，使妾之心进无所望，退无所守，虽欲再与君遇，不可得矣！”遂放声大哭。玉颜声娇，坐客闻之，莫不流涕。鹗曰：“醉后诗词，有何足凭？仙子之言，果为诗谶，岂折南枝系仙子身命之所在耶？”鹗乃再赋一诗，以解其怒云：
　　春风勾引上瑶池，共赏琼芳醉玉卮。
　　寄与花神须爱护，冰壶留浸向南枝。
　　群仙怒曰：“碧霞之殿，华胥之仙馆也。南宫之仙，我之姊妹也。为君有仙骨，故以身相托，游君以华胥，饮君以琼液。蓬苑之仙花，可为轻易折以与人？狂生之喜，酒之过量也。”遂令众仙推鹗。鹗乃惊醒，身已在红梅阁下矣。
　　时画角催晓，玉龙东驾，天外清风徐引，梅边香风袭人。鹗心绪恍惚不堪，起造红梅阁上，即见仙宫所赋之诗，皆题壁上，墨迹未干复望阁下，红梅花开满枝，唇轻点绛，面莹凝酥；稍南一枝，独出群花之外。鹗曰：“夜来所言折取南枝，此身坠于阁下，情人何在，不得同归！”遂大怒，欲折之。其枝稍高，手不能及，便阁下呼一使，令折取春花忽堕数片于阁前，次第相成一韵：
　　昨夜蓬山共赏春，惜香怜玉最相亲。
　　东风好与花为主，可折南枝赠故人？
　　王鹗看诗未毕，其使将南枝折下矣。
　　鹗将花枝持归书院，以瓶贮之，痛惜流涕。是夜，闻人扣窗，鹗因是笑桃之来也，乃出迎之。见笑桃蹙眉皱黛，粉褪红销，举止无聊，所言失序。鹗惊谓曰：“仙子何为苦恼狼藉如此耶？”笑桃曰：“为君坏找南枝，今妾何计归故园邪？侍女分离，妾欲以侍情郎，郎有堂君在上，必不相容，进退无路，去止两难。”王鹗曰：“既无归路，正契仆情，幸谐同衾共枕之乐，安得有再来忽去之理？”笑桃曰：“两人同心，誓不更改，岂不知桑中之奔为女字之耻，不告而娶为男子之非乎？”鹗曰：“父母虽严，心常爱我，以我恳告，必相怜悯。倘得允从，与子偕老，实所愿也。”仙子曰：“若谐素愿，与子相偶，不惟大有益于君，令君取富贵如反掌耳。”鹗曰：“愿得成双，何言富贵乎！”
　　鹗遂入阁拜夫人。夫人曰：“何谓也？”鹗曰：“见有犯理之事，冒罪恳前，数日前遇仙女，已许鹗为配偶，其缘已偕，既无损于身，且在益于儿，为天上之仙俦，非图人间之富贵。伏愿容许，以伴读书，而亦可进取，誓不别娶。”夫人惊曰：“儿想被妖精之所惑，故来发此狂言，果是神仙，岂染此凡俗？汝且远之，勿以介意。久则夺尔神气，坏尔形质，死在须臾，堕入鬼录。父母养尔成气，袭箕帚之业，惟不知汝心保为如此也！”
　　夫人告于谏议，谏议曰：“我有法术，能制妖祟；从鹗之言，请试之。乃备大礼以迎新妇，大会宾客，先求有道仙官书灵符，候新妇至，降真香，沉香而焚之。果是神仙，何得畏惧？若是妖邪，岂敢进言！”
　　遂择日与鹗纳妇，书请群僚，云：“新妇幼小，养在宅中，今日长成，宜其家室，故请同僚同光此席。”众僚各备礼相送，谏议辞不受贺。乃集众官寮属，酒已三行，及烧斩邪符，焚降真沉香，令新妇出。笑桃同鹗拜于筵间，亦无所惧。新妇乃顶玲珑凤冠，摄玎玉佩，长衫大袖，淡饰雅妆，绣履踏月，纨扇掩面，侍女扶持，相参礼拜，从容中度，殊无失节。合属官僚皆称贺。众议曰：“新妇新郎，真神仙中人也。”须臾，左右侍从捧玳瑁盘，进百花鲛绡两端，上奉翁姑；遗梅脑一盒，以奉众上，香味袭人，非凡间之物。郡中士夫百姓，皆欢欣鼓舞。宴罢宾客，谏议谓夫人曰：“我家三世奉善，誓不杀生，征事平正，传家清白，以慈祥接下，天遣仙女以配吾儿，果无疑矣。”自是养亲以孝，勉夫以学，出言有文，治家有则。
　　当年朝廷选士，鹗以进身为重，昼夜攻书，忘餐废寝。笑桃谓鹗曰：“何苦如此？”鹗曰：“进取之法，以苦为先。正扬名以显父母之时，苟不劳心，实为虚度此生矣。”笑桃曰：“我为君先拟题目，令君是预备应试，可乎？”王鹗曰：“试官不识何人，子却先知题目，亦不妄邪？”笑桃遂怀中取出三场题目示鹗。鹗曰：“子戏我乎？”笑桃曰：“君勿见疑。”鹗遂日夜于窗下按题研穷主意，操笔品题。数日间，思索近就。笑桃谓曰：“君文虽佳美，愿为君赋之。”略不停思，一笔而就。引古援今，立意造辞，皆出人意表。鹗惊异之，叹曰：“真奇绝尘世！”遂熟记焉。试期之日，鹗别父母及笑桃而行，笑桃谓之曰：“前程在迩，切勿猖狂。”
　　鹗到东京，领试题，皆笑桃所拟者。就便上卷，并无涂抹改易。主考咸称“文章老健，必有神助之者。”称为奇才，大魁天下。
　　鹗既得意，泥金之报，殆无虚日。忽御笔诏授眉州签判。鹗归辞父母亲戚，携笑桃之任。前眉州太守已替，新太守未来，遂权郡印。
　　忽一日，有守门吏报云：“有一秀才，姓巴名潜，言与权郡有亲，故来相访。”遂至厅上，乃见其人顶平目深，高唇长舌，鬓卷发长，其容貌虽粗欲之常人，其言语乃文章之秀士，一进一退，灿然有礼。王鹗曰：“素昧平生，有何姻眷？”秀才曰：“潜本巴郡人，寄居眉州三峰山下读书，积有年矣。为与汝夫人有亲，故到于此。一日权州到任，失于探问，不得讲探亲之礼，幸恕狂率。请略告夫人。”
　　鹗遂入宅，谓笑桃曰：“有一秀才，姓巴名潜，言与夫人有亲。”笑桃闻之情思不乐，谓鹗曰：“彼乃妖精，急以剑击之！”秀才见鹗急来，有杀气，指鹗谓曰：“汝妻是我妻，未蒙见还，反欲害我。”便下砌走。鹗急遣人追之，不知所在。
　　鹗谓笑桃曰：“彼何故有此事？”笑桃谓鹗曰：“君相遇情好，恕妾之始末，不可不谕。妾乃上界仙花一枝红梅也，身已列于仙品。时西王母邀上帝，设宴，令仙苑群花尽开，以候上帝之观望。时妾适因群仙宴，酒醉未醒，有违敕旨，遂得罪，便令人将妾自天门推下，随落三峰山下。妾既推下，残命未苏，久之，遂依根于石上，附体于岩前，迎春再发，以候赦而复归仙苑。不意所居之地有一巨穴，中有巴蛇。此畜寿年千岁，乃聚土石之怪、花木之妖于洞，恣逞其欲。妾乃被胁入洞中，欲效欢娱。妾乃仙花，誓死不从。此畜爱妾貌美，又且畏天行诛，监妾于后洞。一日，此畜归巴中看亲，妾乃乘间走出洞门，复归三峰山下。斯时太守张仕远适来此山，见此红梅一株，香色殊异，乃移妾栽向阁之东。栽近月余，巴蛇归穴，探知其事，欲谋害张仕远以夺妾。张公乃正直之人，尝有鬼神拥护，无可奈何。一日，张公解任，除唐安郡守，爱妾此花，携之入蜀，栽于唐安郡东阁内。张公解任之时，则妾已得地，本固根深，不容转移，于是久住于蜀。妾遇君时，有姊妹数人，虽群花之仙，非品格之仙也。而妾乃居南宫，君旧折我南枝，曾为堕落。自此南宫既坏，我无可依。配君数年，男女已长，妾亦尘缘将尽，复居仙苑，异时为天上人也。”鹗闻之，乃思前日诗意折花之谶，劝勉笑桃，幸无介意。
　　后数日，群僚请太守众官合宅家着聚住三峰山下游赏。笑桃闻邀同往，不肯前去。王鄂强之。至三峰山下，妓女列宴，笙歌满地，游人欢悦，车马骈阗。至暮，忽一阵狂风吹沙拔木，天地昏暗，雷奔雨骤，人皆惊避，乃见一大蛇从穴中而出，官吏奔走，鹗亦上马，令左右卫护宅眷以归。须臾，有一骑吏驰至宅内，急报太守：“有一大蛇，形如白练，拥了宜人轿子入穴。”鹗举身内扑，哭不胜悲。
　　次日，令人往三峰山下寻觅踪迹，惟有红履在地。王鹗曰：“此乃孽畜所害。”计无所施，乃急修书以报父母。
　　一日，郡中有一先生，衣鹿皮衣，来郡衙求谒。门吏不宵通报。先生叱门吏，直至厅前。先生揖云：“知权州有不足之事，贫道故来解之。”鹗曰：“我之不足，君安解之？”对曰：“巴蛇害人性命，何不杀之？”遂请至阶，及坐，问：“先生有何术可以御之？”曰：“来日与君同住三峰山下。”
　　乃以壮士百人，直至穴前。先生画地为坛，叩齿百遍，望天门吸气，吹入穴中。须臾，穴内如雷声，其中文乃挺身穴中而出，身长五丈余，赤目铁鳞，一见先生，欲张口吞之。先生大叫一声，震动山谷，其蛇乃盘绕。先生取下瓢，下火数点。须臾，火起十余丈，旋绕大蛇于火中烧死，白骨如雪。先生乃取火丹入瓢。鹗曰：“感荷先生大恩，今孽畜烧死，已报其仇。欲得宜人尸骨归葬，吾愿足矣。”
　　先生遂与鹗领军士入洞中。行至一里余，见洞中峥嵘，朱帘半卷。先生将人其门，见仙洞高明，花亭池沼，绝无鸟迹，唯乱花深处，乃有群女出焉。笑桃亦在其列。鹗见笑桃，唤曰：“王鹗来寻宜人。”笑桃答曰：“妾在此无恙。”鹗遂与笑桃并众人出穴，一同拜谢先生。先生曰：“今日之事，满吾愿也。”吾非凡人，乃三峰山下万岁大王。为孽畜居穴中，累被他害，终不能报，遂往名山拜求神仙，欲觅方术，蒙仙师授我火丹之诀。”言罢，只见大虎踊跃，大叫于三峰山下，先生忽然不见。
　　王鹗乃与笑桃并轮归州，郡僚宴贺。
