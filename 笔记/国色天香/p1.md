<!-- { "loadSidebar": true } -->

　　国色 天香
　　[明] 吴敬所 撰
　　序
　　卷一
　　龙会兰池录
　　卷二
　　刘生觅莲记(上)
　　卷三
　　刘生觅莲记(下)
　　卷四
　　寻芳雅集
　　卷五
　　双卿笔记
　　卷六
　　花神三妙传
　　卷七
　　客夜琼谈
　　卖妻果报录
　　联咏录
　　酒蘖迷人传
　　翠珠传
　　买臣记
　　醒迷录
　　琴精记
　　竹帚精记
　　天缘奇遇(上)
　　卷八
　　天缘奇遇(下)
　　古杭红梅记
　　相思记
　　蛤蟆吐丹记
　　卷九
　　金兰四友传
　　东郭集
　　笔辩论
　　虬须叟传
　　侠妇人传
　　钟情丽集(上)
　　卷十
　　钟情丽集(下)
　　张于湖传
　　续东窗事犯传
　　清虚先生传
　　丽香公子传
　　飞白散人传
　　玄明高士传
　　风流乐趣
　　序
　　刻公余胜览国色天香序
　　今夫辞，写幽思，寄离情，毋论江湖散逸，需之笑谭，即缙绅家辄藉为悦耳目。具劂氏揭其本，悬诸五都之市，日不给应，用是作者鲜臻云集，雕本可屈指计哉！
　　
　　养纯吴子恶其杂且乱，乃大搜词苑，得当意，次列如左者，廑廑若干篇，盖甚寡也，彼见遗者，岂必皆蠹鱼。亡得当养纯者，何哉？夫采珠者贵在明月，而群玑非宝耳；伐南山者贵在豫章，而尺箭非材耳。是集也，夫亦群玑尺箭之不顾而有所未暇与且也。悟真者，间举一二示之，将神游牝牡骊黄之外，集固已饶之矣。匪悟真者，即累牍连篇，浩瀚充栋，渠方却臭寻声，不能一一领略，虽多奚补？是以付之剞劂，名曰《国色天香》，盖珍之也。吾知悦耳目者，舍兹其奚辞！
　　
　　万历丁亥夏九紫山人谢友可撰于万卷楼
　　 
　　龙会兰池录
　　宋南渡，汴郡中都路人蒋生世隆，年弱冠，学行名时，以韩苏自许，凡天下名士，倾赀相结纳。金逃将蒲兴福，拜为异姓兄弟。兴福仇家高琪术虎索之甚急，世隆乃赆别于蒋家村。临行间，以杭笔为约，各有诗赠，具录于此。世隆诗曰：
　　水萍相遇自天涯，文武峥嵘兴莫赊。
　　仇国有心追季布，蓬门无胆作朱家。
　　蛟龙岂是池中物，珠翠终成锦上花。
　　此去从伊携手处，相联奎璧耀江华
　　兴福诗曰：
　　金戈耀日阻生涯，鹏鸟何当比海赊。
　　楚王不知伊负国，子胥怎放父冤家。
　　情深渊海杯中酒，义重丘山萼上花。
　　直到临安桃浪暖，一门朱紫共荣华。
　　彼时兴福百口家眷俱没金都，惟兴福寸铁卫身，万夫莫敌，后得投于世隆。时欲归宋，又恐蹈于故辙，乃树跖旗于蕉苇间，变易姓名，人莫知之。虽李妙真亦以敌相遇，横行江上。闲居山寨，每有鸿鹄冲天之想，口记诗词甚多，聊记一二附览。诗曰：
　　九代簪缨显大功，炮花烟散霎时中。
　　望门谁信无张俭，窝我公然有祝融。
　　鸾凤何堪栖枳棘，蛟龙毕竟动天风。
　　又诗曰：
　　虎头山寨势威威，韩白英雄建将标。
　　江上老人恩未报，篑中亡命恨难消。
　　云关不锁归乡望，星帐犹疑赶早朝。
　　何日紫微开泰运，龙泉敛口赞萧曹。
　　时金迫元兵，自中都徙汴。宋边城近汴者，又迫金兵而杭。光州固始黄尚书复家，从众南奔。时复受韩胄命，训稿江淮。家中藏获，一时瓦解。惟复妻暨一女同奔，名曰瑞兰，年方十八，才色冠世。盖初生时，家有杨妃兰，独艳一枝，异香经月。尚书执瑞兰之兆，每以椒禁是图，凡有求婚者，而不之允。至是遇难，彷徨草野，女谓母曰：“昔有黄公生二女甚美，诈名丑陋，卒无问者。今乱离中宜用此策。”乃涂抹似癞妇，往来莫有观者，时夜宿荒村，口占诗词，聊记其形迹云：
　　天骄肆马下南都，烟火凌空泪寡孤。
　　燕雀问巢何处有，鸡豚寻屋旧人无。
　　玉颜今信为身累，肉食谁能为国谋？
　　安得华夷归一统，太平臣子共三呼。
　　世隆新筑精舍，期通万轴以魁天下士，平居自许曰：“大丈夫功名当玉采，事业须韩，范，鹪鹩一枝，何足轩轾！”年已二十，玉犹未种。有妹名瑞莲，丝亦不牵于人，盖其心之所图者大，匪夷所思。今倏遭乱，兄妹相携而遁。夜宿林薄间，诗词甚多，不能尽录，聊记《虞美人》词云：
　　生平不误解乡曲，灯下书怀足；老天作忠喷豺狼，万万千千，鼠窜闹彷徨。家山一梦知何处，兄妹泪如雨。何时玉烛再光辉，把我六亲骨肉完璧归。
　　又诗曰：
　　天步殷忧鬼亦愁，控弦百万出幽州。
　　红颜路上啼王嫱，黎首林间聚楚囚。
　　当国豪雄心作剑，边城将校血成油。
　　何时天地能开泰，南北生灵喜不休。
　　金闻元追宋，又防金兵马纵横。大散关上，瑞兰失母，世隆失妹。适宋孟珙、赵方克金兵，人定相寻，莫知去向。瑞兰母，汤思退女，得世隆妹林下，偕往和州，世隆遍寻妹，“莲”“兰”音似，瑞兰闻名，自石窦中出。一见世隆，方知其非母氏。谂询来历，皆逃兵人。世隆见瑞兰有殊色，目送良久，曰：“不意草莱中有此奇怪，信所谓非习而见之者以为神矣。”瑞兰见世隆容声儒雅，亦见其芹泮中人，心其属之。世隆疑其罗敷，语，实乃女子，约为婚姻，乃偕入浙。
　　瑞兰徐行，口占一调写怀。世隆闻之，叹曰：“吾只为卿有国色，不意又有天才。千载奇逢，间世之数也。”口占一诗以戏之，瑞兰亦和之。
　　瑞兰调云(《虞美人》)：
　　弓鞋小，径路险崔巍。竖只应随鹿去，燕孩安可傍鹰飞？事争且相随。乡天杳，惆怅几时归？风打柳腰南北转，雨催花泪长短垂。云散月将辉。
　　世隆诗：
　　胡马嘶风闹北边，好花散落石崖前。
　　喜伊千里来相见，愧我何当任二天。
　　琴上未弹凰觅凤，丛中自信雀逢鹰。
　　古称乐重亲知己，粉面休须暗泪涟。
　　瑞兰诗：
　　冒锋肮脏遍山边，触目伤心步不前。
　　廊庙无人能捧日，江湖有我亦忧天。
　　孤行险径因随虎，鸟入深丝只为鹰。
　　回首乡山千万里，罗襟无奈泪涟涟。
　　于时世隆瑞兰行向五关，一道坦夷。村居野宿，皆群官族。世隆于瑞兰，但目成影望而已。至新安境，星散坠分－世隆独携瑞兰荆山而南。时兴福倚江行劫，路转乌林，钲鼓喧天，旌旗蔽野。瑞兰计无所逃，竟欲自裁。世隆固止之，指匿蔽于树中，独向麾前请命。行三十余步，中间主将则兴福也。倏见间，投戈下拜。各道详曲，且喜且悲。世隆乃向树出瑞兰，兴福执义嫂叔礼见甚恭。瑞兰固请行。世隆乃别曰：“君独不识戴渊耶？”兴福曰：“兄来，则陆机矣。何言期青蝇报市，会于临安。”兴福赆世隆金帛数百，指潇湘镇路最宁。世隆曰：“承教。”遂别就道。
　　世隆瑞兰出芝山北路，虽康洞蓬艾森，世隆口占诗词，挑瑞兰野合。瑞兰亦口占拒之。世隆迫于私，有无赖状，兰泣曰：“妾岂不近人情者哉！谑麻赠芍药，胡为至于我耶？”世隆叹曰：“古人谓鸡肋，食则无肉，弃则可惜，正予今日事矣。”兰誓不允，世隆亦喜其执义之是，其时诗词，聊记于此，以为有识者逆志云。
　　世隆诗云：
　　一枝芍药出天京，板荡谁为万里城。
　　杜珏已能擒叛虎，张生安肯放孤莺。
　　苍麻帐里花双美，绿草毡中日五更。
　　莫待明朝萍水散，人从何处问卿卿。
　　瑞兰诗云：
　　病脚崎岖死一般，眼眶无尽泪潺潺。
　　鸳鸯野合颜何厚，虱在风中骨亦寒。
　　我愿愆期游洞府，君休设计斩花关。
　　若将再问玉珊事，龙女双班入越山。
　　又世隆长短名：
　　君不见神女出高唐，暮雨朝云恋楚王。西华岳里注生娘，玉钗脱下付刘郎。又不见岳阳楼上何仙姑，洞宾醉里戏葫芦。十二珠帘花落尽，飞身便过洞庭湖。神仙自古尽贪凡，洞府谁能保万全。伊人不是贪脂粉，伊人无奈惜芳年。可怜薄幸无相爱，有情终不似无情。车欲直，马欲横，凤凰不肯笑相鸣。早知分薄空相见，曾似当初独自行。独自行，安得许多惊。独行还得无担累，独行何有心如碎。心如碎，人成鬼，人成鬼兮正为谁？今朝担带许多难，今朝节节骨生寒。梦里不知身是客，茫中还要恋虚欢。临安三百里，一望石云间。鹤去也，石台闲。石台闲，春色缘何得再看。天汉汉，路漫漫，安得神翁加撮合，赤绳囊里赤绳缠。流水不推自然急，浪头风送载花船。
　　瑞兰调云(《朝中措》)：
　　日色映流霞，手爪乱交加。忆昔当年贵重，今朝错落风沙。
　　红颜薄命，路旁债主，眼下冤家。不谓今宵浪静，钲镗怎样催花。
　　还照间，方至潇湘镇。吕文德初为镇尉，一方倚为金城。士民安堵，市肆行商多丛聚其间。世隆住瑞兰于迎芳亭，遴得大邸，乃引瑞兰入邸。邸居镇央，主人则黄思古也。外设行房十余，以待羁旅，内设大厦三所，以承宦族。每所琴棋书画。花木芬芳。世隆喜其清致。不吝赁赀。驻足少顷，则有奚僮二人、丫鬟二人，爨汤设酒，奉承澡饮。时瑞兰新浴出，蓬鬓凤姿，分外逼人。世隆迎视欲狂，笑曰：“真所谓天下一女矣。”口占五言诗十二韵赠诸。奉酒间，瑞兰亦占一律以复。至于酒圣酒贤、平原青州，绝不入口。世隆固强诸饮，瑞兰固怯。世隆顿杯起曰：“计欲助海棠春睡耳，岂真以宰革啖宋万耶！”亦不终席而罢。
　　世隆诗云：
　　主人思古黄，借我一仙房；眼下风尘客，杯中豆蔻汤。掩扉推绣履，倚几脱罗裳。雪貌消浮屠，冰肌觉净凉。琼花开后土，玉树沃云浆。妃子娇无力，胎仪体自香。冲锋疑未允，想象兴何当。浪静登仙锋，烟开下客廊。牡丹新出水，天马暗行疆。对面如千里，描情赖一觞。桃花心未动，柳絮性徒狂。安得何仙子，今宵醉岳阳。
　　瑞兰调云(《卖花声》)：
　　胡马渡银河，闹动干戈。蒙君福荫千万多，此意此情终有报，君莫蹉跎。----送我归乡窠，媒结藤萝。一生缘分属哥哥。要把风花闲地设，这事难呵！
