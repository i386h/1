<!-- { "loadSidebar": true } -->
　　数日至家，再设花烛之宴，重誓山海之盟。生乃命婢把酒，与瑜共饮。欢甚，生口占一绝以侑女云：
　　经霜松柏愈森森，足见平生铁石心；
　　今夜灯前一杯酒，故人端为故人斟。
　　瑜接卮，亦吟一绝以答生云：
　　经霜松柏愈苍苍，足见平生铁石肠；
　　今夜灯前一杯酒，故人端为故人尝。
　　瑜复酌酒，再酬生云：
　　经霜松柏愈班班，足见平生铁石肝；
　　今夜灯前一杯酒，故人端为故人谈。
　　瑜接卮，亦吟以复云：
　　经霜松柏愈青青，足见平生铁石盟；
　　今夜灯前一杯酒，故人端为故人倾。
　　瑜归之后，祖姑乘间劝黎，因许瑜归宁。祖姑密使人报生如，夫妻遂备礼起行。既至，俯伏请罪。居月余方归。
　　瑜娘孝敬其姑，恭顺其夫，待姊妹以和友为先，遇仆婢以恩惠为本。一家内外，无不敬之。机杼之精，剪制之巧，为一时之冠，时誉翕然称之。暇日，则与生吟咏。厥后生掇巍科，偕老百年，永终天命。
　　玉峰主人与生交契甚笃，一旦以所经事迹、旧作诗词备录付予，今为之作传焉。既成，乃为之赞曰：
　　伟哉辜生！卓冠群英，玉质金声。懿哉瑜娘！秀出群芳，国色天香。日秀日芳。今古无双。可羡可嘉，千载奇逢。意密情浓，成始成终。洋洋美誉，流播乡闾，莫不曰善。斯色斯才，生我琼台，猗欤休哉。玉峰主人，笔力通神，相像写真，作此传让，传之天涯。”
　　玉峰主人庆生诗：
　　几回离合几悲欢，如此钟情世所难；
　　雪冻不催松落落，飞蛾难掩月团团。
　　丰城龙剑分终会，合浦明珠去又还；
　　从此玄霜俱用尽，好将诗句咏关关。
　　俟轩陈隐公诗：
　　好将诗句咏关关，青鸟何妨再探看；
　　无可奈何风大急，似曾相识月团团。
　　画蛇笑彼安蛇足，失马知君得马还；
　　好把风流收拾起，早携书剑上长安。
　　玉峰主人结：
　　早携书剑上长安，莫恋人家岁月长；
　　金榜题名千古旧，布衣换却锦衣还。
　　  
　　  
　　张于湖传
　　宋朝淮西和州泾阳县，有一秀才，姓张，名孝祥，字安谷，号于湖。腹中背记五车书，胸内包藏千古史。因恋新婚，不赴科第。其父作诗以诫之，云：
　　西风飒飒逼槐黄，文士纷纷赴选场；
　　休恋凤衾鸳被暖，桂花香似麝兰香。
　　于湖见诗，遂上京应举。幸喜高登，除授江西临江县尹。在任一清如水，四民咸仰。　一日余闲，往临江亭观玩。但见山青水秀，景物鲜明。见正面屏风画着潇湘八景，左壁“范蠡归湖”，右壁“子房归山”。攸攸之乐，猛然触心，遂于壁上题诗一首云：
　　洞庭潮送客，景物晚烟笼；
　　雨过山岚静，潮回港舣通。
　　北去搜千叠，南来转万蓬；
　　不欲趋潮去，江边学钓翁。
　　题毕，归衙。
　　后不觉日月如梭，三年任满，越升州通判。未任一年，改升金陵建康府尹。带领伴仆王安，雇船前去。
　　来到扬子江，过金山寺，见十数人驾快船一只，问云：“来船莫不是建康府尹张爷爷的么？”于湖叫王安答道：“只说不是。”王安依言回答。那接官公人去了。王安问曰：“相公因何不要公人跟随入城？”于湖曰：“他们跟着，不得闲行游玩。且同你入城寻亲访友，茶坊酒肆，勾栏寺观，俱以游玩，方可理任。”
　　来到通江桥边，时八月天气，尚且炎热。于湖吩咐王安：“上岸寻个寺观，烧汤洗浴。”王安行无半里，见一座道观，向前与门公唱喏，曰：“我官人行船辛苦，欲借浴堂洗澡，未知允否？”门公曰：“待小人与观主说知，然后请进。”门公告知观主。观主曰：“天气炎热，洗浴何妨。”传语请入。
　　王安报知于湖。于湖即入轩前与观主相见。但见观主头戴星冠，身披鹤氅，人物清标，丰姿伶俐。于湖暗忖曰：“不知来到此间，得遇此观主恁般风韵。”遂调《西江月》词一阕，单道观主妙处：
　　“半旧鞋儿着稳，重糊纸扇风多。隔年煮酒味偏浓，雨过天桃色重。　　强距公鸡快斗，尾长山雉枭雄。烧残银烛焰头红，半老佳人可共。”
　　吟毕，与观主分宾主而坐，观主问曰：“尊官何处？高姓大名？因什到此？”于湖曰：“小生洛阳人氏，姓何，名通甫。游玩至此，天气炎热，致到上宫，借求一浴。请问观主高姓？贵寿？”观主答曰：“贫道在俗姓潘，年四十有八，讳名法成。”正说之间，帘栊响处，只见一人俄然而入，头戴七星冠，身披紫霞服，皂丝绦，红履，约有二十余岁，颜色如三十三天天上王女临凡世，精神似八十一洞洞中仙女下瑶池。生得丰姿伶俐，冠乎天成。于湖一见，荡却三魂，散了七魄。观主令她进前，稽首施礼华，伫立一旁，启唇问曰：“官宰高姓？”于湖曰：“姓何，名通甫。”那道姑曰：“小道事冗，不及陪奉。”稽首而去。于湖曰：“好个佳人，可惜做了道姑。”又问观主曰：“适间来者是何院观主？”曰：“就是敝观知客。”
　　正问之间，只见小童请相公沐浴。于湖至浴堂浴罢，到客房梳篦整冠。值门公在侧，便问：“门公多少年纪？”门公曰：“小人今年六十二岁。”于湖曰：“你在此几年？”门公曰：“有二十余年。”于湖又问曰：“你身上衣服，谁管你的？”门公曰：“小人但得三餐足矣。衣服有无，随时过日。”于湖谓王安曰：“你去船中取布一匹，赐与门公做衣服穿。”王安取与门公。门公拜谢。于湖就问门公曰：“方才鹤轩相见，姓名什么？哪里人氏？今年几何？”门公曰：“姓陈，名妙常，今年二十三岁，金陵建康府人氏。”于湖曰：“她的宿房在哪里？”门公曰：“在东廊第一间便是。”言未己，被女童来请相公晚斋撞散。
　　于湖到鹤轩相见，谓观主曰：“蒙容洗浴，又赐晚斋，何以克当？生之舟中炎热，故假馆借宿一宵，来日便行，自当拜谢。”观主曰：“无妨。如若未行，宽住几日。”
　　当晚斋罢，于湖闲步东廊之下，明月如昼，吟诗一首：
　　浩荡偏宜八月秋，蟾光皎洁照诸州；
　　谁家宝镜新磨出，挂在长空忘却收？
　　闲行之间，听得琴声响亮，见座黑门楼半开，挨身而入。见十余个道姑盘环而坐，知客中坐抚琴。于湖叹曰：“此女正是凤凰入鸡伴，难以类比。”正看之际，忽然琴弦已断。知客曰：“莫不是有人盗听吾琴？”于湖慌忙而转身，言曰：“何年日月，再逢此女，吾愿足知。”遂题诗一首于粉壁，以叹其美：
　　星斗当天月正圆，忽闻窗畔理琴弦；
　　瑶池降下真仙子，看罢教为独惨然。
　　尾后书“洛阳才子何通甫题”。题毕，回房歇息。
　　次早，门公来请早斋。斋罢，却待收拾起程，只见门公报曰：“知客有请。”于湖即至知客房中，分宾主而坐。茶罢，知客曰：“夜来轩中有失迎迓。”于湖曰：“冒渎多端，不罪幸矣。”观见壁上有诗，而读曰：
　　晓日瑶台夜气清，天风吹落步云声。
　　尘根未尽俗缘在，千里关山月正明。
　　于湖读罢，问曰：“此诗何人所作？”知客答曰：“昔汉光武游王母宫，见仙妃在彼，数日抚琴，故作此诗。第一曰，是非之心，人皆有之，故作‘天风吹落步云声’。”于湖暗忖：“十分人物，写作俱高，有十二分奇妙。”知客曰：“小道今日上殿回来，见壁间题有佳作，重蒙过奖。”于湖曰：“小生冲撞贵寓，窃听琴音，回房乱道《临江仙》小词以奉。”知客拆开读之曰：
　　“误入蓬莱仙洞里，松阴忽睹数婵娟。众中一个最堪怜。瑶琴横膝上，共坐饮霞觞。　　云锁洞房归去晚，月华冷气侵高堂。觉来犹自惜余香。有心归洛浦，无计到巫山。”
　　知客看罢，忖曰：“正是引贼入寨。”于湖曰：“休要见笑。”知客曰：“重蒙所赐，又好笑，又好恼，小道意欲答相公，勿罪。”于湖曰：“小生诚为抛砖引玉耳。乞见教。”知客落笔即写《杨柳枝词》一阕云：
　　“襄王魂梦云雨期，两心痴，子今无计恋琼姬，自着迷。道心坚似絮沾泥，不往飞。任取杨枝作柳枝，强挨尸。”
　　写罢，于湖观看，大笑。知客曰：“斑门弄斧，幸勿哂焉。”于湖曰：“诚所谓人才双全，非世之常出也。”然于湖看毕，亦作《杨柳枝》词以奉云：
　　“碧玉冠簪金缕衣，雪如肌。从今休去说西施，怎如伊。杏脸桃腮不傅粉，最偏宜。好对眉儿好眼儿，觑人迟。”
　　写毕，知客观见，不语，亦作前词以答：
　　“清净堂前不卷帘，景幽然。闲花野草漫连天，莫胡言。独坐黄昏谁是伴？一炉烟。闲来窗下理琴弦，小神仙。”
　　于湖看毕，即忙起身。知客曰：“言词冒犯，宥非为幸。”于湖谢别，到船中叫王安取绢一匹，送至观中，谢了观主。进城上任理事。
　　那陈妙常懊恨不及，从此惹起凡心，常有思念之意。不觉又是十月初一日，本观设斋，会集众道姑，道姑齐来与观主稽首。正问答间，门公报曰：“外有一秀才，言称和州泾阳县人，姓潘，要见观主。”观主曰：“请他进来。”门公出去，引到鹤轩相见。观主问曰：“侄儿几时到此？”那潘必正拜了四拜，退而言曰：“列位姑姑，就此相见。”众道姑还礼，俱各请坐。观主与众道姑曰：“这是我侄儿潘必正也。从家而来，家眷安否？”必正曰：“俱各平安，有书在此。”观主曰：“几时离家？”必正曰：“旧岁十二月离家，正月到京应举，二月初九头场过了，忽然患病，未得终场。待欲回家，奈有书在此，未及下得，所以特来拜见。”观主曰：“行李在何处？”必正曰：“在船上。”观主曰：“你与门公去搬上来，住数日，另讨船回去。”必正同门公将行李搬至观中。观主叫女童洒扫后房，与必正安歇。
　　次早，必正到各道姑房里相访讫。闲坐之间，问门公姓名。门公曰：“小人姓戚，名中立。”必正又问曰：“东廊尽头那个道姑，姑什名谁？”门公曰：“姓陈，名妙常。吟诗作赋，抚琴诵经，无有不能。”必正
　　曰：“曾有秀才过客与她赓和否？”戚公曰：曾有外客人，姓何名通甫，号为洛阳才子。是我引他见妙常，将布一匹，送与小人。”必正即将绵纟由海青一件与他，又吩咐曰：“休对人说我将衣服送你。”戚公谢曰：“小人谨领。”必正就调一个《相见杨柳词》封了，令门公送与知客。
