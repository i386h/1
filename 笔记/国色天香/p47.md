<!-- { "loadSidebar": true } -->
　　王鹗高举手，持灯于窗隙之间照之。见女玉容媚雪，花貌生春，衣云袖飘飘，顶霞冠而烁烁，神仙之艳质，绝代之佳人也。王鹗曰：“人耶？鬼耶？故来相戏尔。吾乃朝臣子弟，廊庙才人，恪守不谈鄙陋之言，佩服不私暗室之语。一失土行，万瓦俱裂，名教之罪人也。适来赋诗这根源，非汝借灯，特是戏谑之言，原非本情。我心如石，不可转也，淫戏非所愿闻，汝宜速回，无贻后悔。”女子答曰：“奴亦非人非鬼，乃上界谪降仙子也，适为蓬莱上客，骖鸾舆而游三岛，驾鹤驭以访十州，经过蜀郡，乃于云际闻君弦诵，特伫以听；隔窗外而见郎神气清爽，玉树琼枝，骨格孤高，原非尘埃中人。妾为宿缘仙契，固非偶然，愿奉箕帚之下尘，以和鸾凤之仙侣，尔亦如弄玉之于箫史，琼姬之于子高，上元夫人之慕封秀士也。妾言已出，君且勿疑。”王鹗曰：“此非仙侣之言也。我闻神仙居溟漠之洞，处无虚之乡，登太极之门，住蓬莱之岛，同天地之寿，餐日月之光，世界破坏，此身不毁。吾今见汝以丝帛之服饰身，以淫乱之言惑人，色念不消，花心犹在，何得为神仙乎？”女子答曰：“君言非道理之言也。妾闻天地之大，岂偶然哉！日月交光，阴阳相游，上至天仙眷属，不异人寰，下至草木昆虫，岂无配偶？”婴儿少女，存大道之玄机；乾覆坤载，作万物之父母。而以独阳不成，孤阴不生。郎是儒生，穷理多闻，廉耻四维，固不可不张，大道玄门，亦不可不度。妾虽仙侣，降谪凡世，与君夙契姻缘，今当际遇，布露再识，无用多疑，永夜良宵，敢告子识。”鹗曰：“既是流品与鹗有缘，奈严君在堂，家法整肃，何况为人之子不告而娶非礼欤？”女曰：“礼固然也，男女之情，虽父母亦有不可间断。郎与先生李浩然阁上之诗，则妾所愿也。君指‘首句谁为之，无有佳效，’妾领君言，故发南枝，满春色于花间，寄芳心于言外。君寓意作诗以挑之曰‘姑仙应解寻芳意，先发南枝赠故人’，妾本仙质上品，南宫仙属，我见君诗，已见先有情矣。是时妾在阁上，为先生李浩然在傍，不敢求见。今夕私逼，岂偶然哉？君如肯点头领妾之意，妾意降志以侍君子，妾有大药，可驻君颜；妾有大道，可赠君寿。同日与君入蓬莱，居长生馆，坐龙车而游三岛，驾鹤驭以访十州，食王母千岁之桃，饮麻姑琼液之酒，享物外逍遥之乐，结天下无尽之缘。过隙白驹，乃人间之光景；黄粱槐国，实昨夜之悲欢。生死轮回，立而可得。利禄如蝇头蜗角，郎且勿贪；山家有凤舞龙吟，君宜静听。比时取舍，可自裁之。”鹗曰：“天道甚远，吾不能知。今日相逢，誓不及乱。鹗有素志，平生不敢犯慎独之戒，且好德不好色也。”遂灭灯拥衾而坐。仙子推门，不得入，乃扣窗再嘱曰：“君已无情见拒，奴亦暂且告别，他日再来。”抱恨而去。鹗通宵不寐，书窗渐明，方下榻而观。案下有诗一绝云：
　　尽道多情反薄情，南枝空自叹芳英。
　　萧生若有神仙骨，好共乘鸾驾玉京。
　　鹗只疑是妖魅，恐为所惑，不足介意。
　　次夜，又闻东阁有人歌红梅曲者徐徐而来。细听其声，乃昨夜女子之声。鹗遂灭灯就寝。其曲乃《减字木兰花》也：
　　清香露吐，玉骨冰肌天赋。素质玲珑，微抹胭脂一点红。
　　迥然幽独，不比人间凡草木。移种蓬山，解使傍人取次看。
　　曲罢，继诗一绝云
　　一谪人间已有年，暂抛仙侣结尘缘。
　　多情却被无情恼，回首瀛洲意惘然。
　　诗罢，复来扣窗。王鹗不应。女子曰：“人非草木，特甚无情，一失机心，终身之恨。”俳徊窗下，往来叹嗟。又曰：“郎心匪石不移，妾意繁花撩乱，君非美玉之品，亦非封侯之徒。”怒骂而去。不觉鸡声报晓，楼阁初残，则听窗声，杳然无迹。
　　鹗乃整衣下榻，又见案上一幅花笺，观其字如凤舞龙蟠，翰墨潇酒。其诗曰：
　　谁道仙姬不嫁人，请看弄玉与云英。
　　料君未有封侯骨，敢问君王乞与卿。
　　鹗见诗意谓昔云英弄玉之事，又闻昨夜怒骂云“君非封侯之徒，”而欲求神仙配偶之意。“情思相感，昔已有人，今何不然？”乃思刘晨阮肇天台之游，慕阳台宋玉之事，独行独坐，如醉如痴。窗前绝弦诵之声，梅下注相思之泪。焚香静坐，遐想缅怀，欲一再睹仙子，不可得也。乃吟一绝以惆怅云：
　　当年错拒意中人，此日相思枉效颦。
　　咫尺桃源迷去路，落花流水漫寻春。
　　又于红梅阁下题一绝云：
　　南枝曾为我先开，一别音容回不来。
　　尽日相思魂梦断，雨云朝暮绕阳台。
　　又于阁上眺望，徒倚栏干以吟风，笑咏桃花而卧月。
　　自此寝食日废，念兹在兹，而先生李浩然知其王鹗染红妖魅也，多方劝谕，勉之以诗云：
　　书中有女玉颜新，感事寻梅太损神。
　　恐有花妖偏媚眼，好呈彩服慰双亲。
　　王鹗终不听，自此嗟叹悲泣，略无情绪。时绕梅边，如有所待，或见怪异，致被父母怀疑于心，恐有他事，遂移王鹗寝于中堂，千金求医，多方疗冶。旬余稍妥，饮食渐进，举止如常。
　　忽一日，鹗又独步红梅阁下，惆怅不已。特见梅花自开，芳枝斗艳，寒蝉噪于疏影，清风袭入暗香。忽忆壁上之诗，依前诵“南枝曾为我先开”之句，今物在人非，不觉泪下，遂望南枝别作一绝云：
　　风流业债告人难，女貌郎才好合欢。
　　今日花开人不见，几回肠断泪阑干。
　　诗毕，又作《减字木兰花》词一阕云：
　　“素英初吐，无限游蜂来不去。别有春风，敢对群花间浅红。凭谁遣兴，写句花笺全无定。白玉搔头，淡碧霓裳人倚楼。”
　　作罢，见树上有一幅花笺，遂用梅枝挑下。乃一诗云：
　　知君情梦慕淫芳，我亦思君懒下床。
　　只恐临轩人不顾，令人道是野鸳鸯。
　　王鹗看罢，诗意谓定今宵欢会，乃下阁复归书院，喜不自胜，预设绮席，薰降真香，排列以候仙子之至。
　　遇夜，果来，鹗喜萧敬迎之书帷中，叙间阔之情，分宾而坐。仙子笑谓鹗曰：“前日相拒，非君无情，今日相会，莫非良缘？”王鹗答曰：“恨无仙骨，多有夙愆，初时拂逆仙颜，深为冒犯。自愧沉沦业海，以致仙凤迥隔，恐万劫难逢。岂期再睹玉颜，从此再无相负。”仙子曰：“妾初瞻仰之时，知君素有仙方，偶会期愿可谐，尽在天上人间。惟君神契，妾意是思。今睹忆念，果金石不移。味其诗词，又心口相应。与子偕老，地久天长。”鹗再拜赋诗云：
　　敢将风质伴仙俦，同坐云车玩十洲。
　　今日幸谐鸾凤侣，桑田变海此生休。
　　仙子曰：“初见君颜，缘尚未偶，今日知君情意坚，确信是天缘，非人所能合也，妾最固辞哉！妾有仙家酒肴，长春美酝，千岁松醪，瑶池蟠桃，天苑仙果，玉麟白兔之脯，龙肝凤髓之馐，愿奉君前，惟情所愿。”但将碧玉簪敲身上所系佩玉数声，俄有青衣二童子各持金卮玉、嘉肴美馐，罗列于前。果非人世间所有之物，自是仙家异色品味也。鹗因问曰：“仙子名籍，属何洞天？”仙子曰：“妾乃是南宫品仙也。每至三元日，降下凡间，随意游赏。见郎君精神爽异，才思孤高，契妾夙心，愿谐仙侣。正谓在天愿为比翼鸟，入地共成连理枝，每携手以同行，长并肩而私语，天地有尽，此誓无穷。”遂解衣就寝。仙凡胥庆，始觉人间玉绳遄转，银漏急催，却早城乌啼晓，扶桑鸡唱，欢情未厌，离思复牵矣。
　　仙子晨兴，急整霞帔，忙穿绣履，乃别鹗曰：“妾获倚书帏之谐，素望后期未卜。”离情缱绻，不忍别去。许以七夕复会，遂以分袂，命驾云车。行间，又谓鹗曰：“君欲知妾之名姓否？妾乃张氏，小字笑桃，籍在琼楼，别有名号。君宜记之。”言讫出户，望东北角腾空而去。
　　后至七夕之夜，王鹗瞻候，仙子果至。鹗笑而迎之。遂携手而书帏，再叙旧欢。仙子言曰：“妾暂赋《式微》之章，君忽恋人间之喜，故来见辞。”鹗曰：“何弃我速乎？”仙子曰：“奴赴此期，恐负私约耳。若失大信，将何面目以见我仙侣乎？虽是暂别，何用增悲，既谢留别，难为割舍。妾欲与君同赴华胥之约，可乎？”鹗曰：“凡愚下质，梦不到于仙宫，既许同游，愿尾车尘之后。”
　　仙了遂以手携王鹗之手，同行碧落之中。鹗神思恍惚，见侍从数人，体貌妍丽。忽见二只白鹤从空而来，请仙子、王鹗乘之，向空而去。
　　至云端，见琼楼鹤绕，碧殿鸾翔，奇花开春，鸣禽和日，真仙之境也。俄有一青衣玉女来，迎入仙府。有命：“置宴于碧霞殿。兹者承劳仙眷远来，筵中以添座位，用敢奉邀，幸望惠然。”鹗曰：“主人情重。”遂同往至碧霞殿。主席者，乃房杰仙子也，不施铅粉，自有仙姿。主席者先为笔桃叙间阔之情，次及鹗。鹗曰：“鹗乃诗书寒儒，簪缨孺子，不期庸质，误入洞天。既获瞻承，曷胜荣幸！”主席者答曰：“妾姓房名杰，今日之会，喜遇佳宾，愧无倒履之迎，幸有投辖之饮。”又令左右青衣往玉英馆请诸仙主座。须臾，仙女十数辈皆来，披霞佩露，绝质奇容，前揖主席，次与笑桃叙久别之怀。乃与王鹗相揖，排列而坐，开樽酬酢，酒已三行，主席者曰：“我辈前列仙品，各有仙局所拘，每以邂逅为期，岂料有此佳会。乃蒙君子不鄙而访临，决匪人为，实惟天幸。然所居之馆名崇英，又有玉英之馆，以众仙女所居。各座仙女，名曰柳梅卿、宋梅庄、王兰素、韩婉清、李渭琼、凡梅英等。今日筵中之酒，其品有三：一曰透天酝，可驻人颜；二曰碧玉浆，令人智慧；三曰白梅香，令人增寿。今酒已三行，吾辈各举前日阁上所题之诗，曰：‘南枝向暖北枝寒，一种春风有两般。凭枝高楼莫吹笛，大家留取倚栏干。’”房杰曰：“果是出尘之句，实符今日之仙会也。杰最续貂。”乃和其韵：
　　朔风晴雨对严寒，南北枝头总一般。
　　向暖让人先去折，耐寒有令不须干。
　　合座称赏，曰：“杰旧日佳章，予不敢及。今日之诗，幸逢敌手，愿和以示鹗。”云：
　　冰肌玉骨不知寒，酌酒探花态万般。
　　吹彻风箫还起舞，参横月落满栏干。
　　众仙称贺，才调清雅，一座尽吹，鹗已中酒，群仙姊妹俱起舞于前，殷勤相劝，鹗又强饮，乃至大醉，群仙曰：“华胥僻陋，谢君访临，此会千载一遇，愿得佳章，用光此席。”鹗曰：“仆虽不才，唯命是从。”乃作诗一绝云：
