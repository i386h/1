<!-- { "loadSidebar": true } -->
    甚矣巫觋之妖为民害也！昔为河伯娶妇，起于秦献公八年。初以君甥妻河，见《六国表》；后邺为河娶妇，浚道为山娶妪。使不遇西门豹、宋均二子，犷俗岂易除哉？绍兴甲寅，南城胡有开字益之来宰分宁。先是，邑民狃于淫祀，僧巫造舟置祀，岁十月大集。恶少千百为群，钲鼓弓矢，角勇技于祠下。斫斗以死勿讼，为盟约，谓之打元斋。由此而死者无虚岁。益之下车，首革是事，焚其舟，拘其凶器，且作《毁元斋辨》以祛民惑，而弊乃息。莅职三载，岁稔民康。绝此风至今日。当时刻碑记事，犹屹立于紫府观之庑。姑苏愚民无贫富，薄于奉亲，而厚于祀邪者相半。洞庭山有村民之黠者，以诈鼓愚，号为水仙太保，掠人之财贿，诱人之妻妾，不可胜数，为害数十年。使君王宝斋追而鞫之，殊无异状，乃毁坛绝祀于其家，黥面鞭背而不发语。于是投之江，又为辨惑之文以警众，意苏民必悟。而方且交哭于巷，望祭于江。三四年迎迓僭侈，祭设丰腴，有加于昔。吁！益之贤宰，宝斋贤守，补于风教者，虽无愧于豹、均二子；其如苏民之愚，有愧于分宁之恶少欤？
    澹庵胡先生于福州佥厅分扇，得一扇画古木间一人，骑驴向西南行。初见似无思致，及有新兴之命，方知画为先兆也。先生书一绝于阴云：“谁向生绡白团扇，画将羁客据征鞍。南迁万里知前定，壁上崖州莫怕看。”
    石林云：“五代离乱，无一俊杰，而浮屠中乃有云门、临济、德山、赵州数十辈。前辈谓自佛入中国，散逸人才，岂其然乎？”六一先生云：“天下无事时，智谋雄伟非常之士无所用其能，往往伏于山林，老死不出。”故序秘演、惟俨之诗曰：“演状貌雄伟，胸中浩然，俨退偃一室而言天下事，听之终日不厌。又皆驰骋文章，岂所谓逸才者欤？”
    韩昌黎辟佛有文，李文公去佛有辨，而佛之徒著于图、画于壁以诳愚者曰：“韩参大颠，李师药山。”盖佛之术，惟不知圣人之书者，为其所惑耳。使知人伦天分不可灭绝，奚堕其妄哉？今世王公大人更相施舍供养，谓能植福，亦与不读书者同一见、合一愚耳。东坡宿径山中，夜有叩扉者。徐问之，则云：“放天灯人归。”如此则天灯之伪，不辨而明。
    真庙朝寝殿侧有古桧，秀茂不群，名“御爱桧”，然横碍殿檐。真皇意欲去之。一夕风雷转摺其枝，因以为瑞，题咏者多。惟福州罗源特奏林垌唐律称旨，云：“古殿当年欲葺时，槎牙高桧碍檐榱。人间斤斧难容手，天上风雷为转枝。烟色并来春益重，月华饶得夜相宜。真皇一驻鸾舆赏，从此声名四海知。”真皇见之，喜动天颜，即赐号“南华翁”，诗名由此大显。今有《南华集》行于世，诗岂负人哉？
    赵昂总管始肄业临安府学，困踬无聊赖，遂脱儒冠，从禁弁升御前应对。一日侍阜陵跸之德寿宫。高庙宴席间问今应制之臣，张抡之后为谁？阜陵以昂对。高庙俯睐久之，知其尝为诸生，命赋《拒霜词》。昂奏所用腔，令缀《婆罗门引》；又奏所用意，诏自述其梗概。即进呈云：“暮霞照水，水边无数木芙蓉。晓来露湿轻红，十里锦丝步障，日转影重重。向楚天空迥，人立西风夕阳道中。叹秋色与愁浓，寂寞三千纷黛，临鉴妆慵。施朱太赤，空惆怅教妾若为容？花易老，烟水无穷。”高庙喜之，赐银绢加等，仍俾阜陵与之转官。我朝之奖励文人也如此。
    蔺相如避廉颇，卒为刎颈交。盖人臣之有私怨，国家之祸也。私怨之成，其人无贤不肖，理无曲直，皆当被不忠之刑。何者？彼诚贤直，则必心存国家，无事于争矣。凡怨仇必肇于交相胜，吾能忘己以下之，彼岂有终怒而不吾释者邪？相如下廉颇，而赵国强；寇恂避贾复，而汉业成；郭子仪善李光弼，而唐室兴。此万世人臣之法也。    
    蕲州林敏功字子仁，学既高明，而服膺中庸。故发于言行，不为险怪奇靡，守节令终，圭璧无玷，杜门不出二十年。吕居仁录能诗者二十六人号“江西宗派”，昆仲咸在选中。名达九重，玺书嘉奖，赐号“高隐处士”。视朝散大夫告词曰：“尔好学博古，遂志山林，萧然无为，恬不愿仕，朕所嘉尚。贲以令名，前辈高尚之士。岂如今之朝吴暮越、随马叩门者，逐逐势利之场以为荣，而言与行大相辽绝哉？”因作一绝云：“柳绵轻薄事狂游，长被东风舞未休。秋桂邃然居月府，世间何地不香浮。”    
    《尚书》，天子之事也。终以《文侯之命》，可矣。定于夫子，乃以《费》、《秦》二誓系于后，盖所以戒周，所以警后世也。《诗》有颂，盖明德而告成功太平之事也。删于夫子，乃以《商颂》十二篇终之，岂以是盛德事邪？盖不欲绝一代之事，因而附之耳。故序曰：“得《商颂》十二篇。”非与周室之盛例论也。
    《松漠纪闻》云：有外国人来广东，必重译而后辨其语。顷有索逋来投有司者，译入受债家嘱：时适久旱，有僧焚身而祷，就诬来投者以为例欲舍身。太守不察其所以，竟叱诸卒推而焚之。终不能辨生死之机，发于译者之口。今人秉佥拟之笔，专鞫勘之权，长史不审而判照即行也，何异外人视译之言而生死哉？
    诸葛武侯荐马超于先主，关羽恐其出己右，移书问之。武侯曰：“可与翼德并驱驰衡，然非髯将军比也。”羽闻而喜。余谓武侯此语，既不掩超之美，又有结羽之心，深沉大略，可涯邪？当其兵数败衄而时下教曰：“今非将不善、兵不众而败，盖亮未闻过耳。诸君攻亮之过，则兵决可胜。”夫人有失，谁不怀忌？而武侯独愿闻其过，岂不诚大丈夫哉！故其殒也，虽廖立辈乃素所黜，而感泣至于呕血。盖如武侯之才固不乏，而武侯之德可以服人心，为间见耳。其次谢安见识度量可仿佛相似，然安有期服而不废乐，于德有损。彼崔浩者辄非武侯。浩何人哉？敢尔邪！
    《荆楚岁时记》云“黄姑织女时相见”，太白云“黄姑与织女，相去不盈尺”，皆以牵牛为黄姑，明矣。及读李后主诗，乃云：“迢迢牵牛星，杳在河之阳。粲粲黄姑女，耿耿遥相望。”如此则以织女为黄姑矣。宗坦又云，黄姑即河鼓。未知孰是。
    甲午岁端平元年七月八日，我师克复彭城，麾下洪福得亡金人手钞诗册。王贵叔之客即彭城旧归朝人、涟水教官孟格承之也。见之曰：“某乡友赵祯仲祥之笔泽。”承之因言诗家名字、爵里。余于其中得一二篇，乃知河朔幽燕浑厚之气，至此散矣。因录于后。李国栋夏卿《感怀》云：“东金西木两睽违，由此生男不足依。但愿相忘不相顾，莫言谁是复谁非。几家能用三牲养，千古空传五彩衣。一把残骸着无处，不归沟壑欲谁归。”自注云：“珞录子曰：东金西木定生五逆之男，仆命庚申日甲申时，政为此尔。”梁询谊仲经甫绛州人，《哀辽东》一首云：“守臣肉食头如雪，夜半群胡登雉堞。十万人家靡孑遗，马蹄殷染衣冠血。珠玉盈车宫殿焚，娟娟少女嫔荤。路逢人语辛酸事，骨痛心摧不忍闻。我今来作辽阳客，入境临风吊冤魄。辽水无声辽地空，萧萧暮雨天垂泣。青绫惯睡直承明，偏缦胡不称情。见说豺狼当路立，自怜乌鹊绕枝惊。安边计策无何有，忧国形骸太瘦生。何日凯还思旧职，不才犹可荐咸英。”史舜元《哀王旦》一首云：“八月风高胡马壮，胡儿弯弓向南望。铁门不守犯孤城，失我堂堂仁勇将。将军之起本儒臣，纬武经文才过人。墨磨鼻埽千字，箭射戟牙惊六军。忆昔同时初上疏，明日东华听宣谕。我从金毂东巡逻，公总干戈练征戍。三月和兵好始修，胡兵一夜袭通州。练衣出郭虽频战，毡帐沿河未肯休。将军尽出兵如水，烧胡之车破胡垒。倒戈弃甲十万人，乱辙靡旗三百里。金甲煌煌金印光，诏书命我守昆阳。然知人有百夫勇，可奈仓无一日粮。叛臣暗作开门策，一虎翻为群犬获。胸中气愤爆雷声，颔下须张猬毛磔。将军虽死尚如生，万里遥传忠义名。昔闻陕右段忠烈，今见常山颜杲卿。栋折榱崩人短气，平生况切同年义。试歌慷慨一篇词，定洒英雄千古泪。”王旦者，昆阳守王子明也。余于《感怀》篇著其无父子之道，亡国之本也；于《哀辽东》、《哀王旦》篇著其败亡之迹，以见天道之好还也。因名集曰《文俘》而归之云。    
    汤立贤无方，立者举而建之于民上。然独称于汤者，唐虞以来所用大臣皆世家巨族，未有如汤自畎亩中起伊尹为师臣者也。
    景中，梅中丞知昭州，尝为《瘴说》。其略云：“仕有五瘴，急催暴敛。剥下奉上，此租赋之瘴也；深文以逞，良恶不白，此刑狱之瘴也；昏晨酣宴，弛废王事，此饮食之瘴也；侵牟民利，以实私储，此货财之瘴也；盛陈姬妾，以娱声色，此帷薄之瘴也。有一于此，民怨神怒，安者必疾，疾者必殒，虽在辇下，亦不可免，何但远方而已。仕者不知，而归咎于土瘴，不亦谬乎？”此说深中士大夫之疾，道乡邹公志完为诗以美之云：“市门隐去不知年，蔽芾甘棠荫药川。五瘴作时虽不染，一篇留诫岂其然。直须镂板人皆与，庶使绵躯病可痊。更有奇方公末说，上医医国许心传。”
    虎丘之剑池不流，天竺之石桥下无泉，麓山之力不副天奇灵鹫，拥前山不可视远，峡山亦少平地，泉出山无深潭。乃知物之全能难也，况求友择人而欲责全邪？    
    萧注字岩夫，临江新喻人。少有志气，年十二，侍父之官康州。过悦城五龙庙，题诗云：“五龙兄弟古英明，今日拿舟过悦城。莫向茅茨久盘屈，早施霖雨活苍生。”御史孔道辅谪官经从，见其诗，叹曰：“此子他日未可量也！”后登庆历六年第。皇四年五月，作番禺令，为侬智高所困，遂突围出。募海上强壮二千人与贼战斗，焚其舟，斩首五千级。诸道援兵入城，竟共殄渠魁。九月丙辰，注为广南东路都监，盗贼悉平，可谓诗言志矣。
    李易安工造语，故《如梦令》“绿肥红瘦”之句，天下称之。余爱赵彦若《翦彩花》诗云：“花随红意发，叶就绿情新。”绿情红意似尤胜于李云。
    ●乙集卷上
    吕东莱先生在丽泽书院与诸生讲《诗》。至《南山》前一日，诸生欲觇其师立言之旨。及东莱次日升堂诵《南山》之诗，终其篇，然后断之曰：“《关睢》乐而不淫，若《南山》，乐而过于淫者也。”人皆以为得体。
