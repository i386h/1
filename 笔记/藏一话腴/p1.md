<!-- { "loadSidebar": true } -->
藏一话腴 宋 陈郁
    ●甲集卷上
    艺祖微时，《日诗》云：“欲出未出光辣挞，千山万山如火发。须臾走向天上来，逐却残星赶却月。”国史润饰之，乃云：“未离海峤千山黑，才到天心万国明。”文气卑弱，大不如原作辞意慷慨，规模远大，凛凛乎已有万世帝王气象也。    
    孝庙时，一名士解郡文学秩归，用押纲，赏格循转。其词曰：“尔以师儒之重，甘从纲吏之卑。尔既不爱其身，朕亦何吝于赏。勉进一秩，以旌厥劳。”大哉王言！不知自策励以副警训者，非士也。
    《易》于丰、噬嗑，有雷电之威，故皆能折狱。若贲，无雷之威，则为小明，不足以立事，故曰：“无敢折狱。”子路片言折狱，以其有威也。信矣人必有威，然后不为人所慢侮，且可以应猝然之变。君子不重则不威，其立身之本欤？
    《左氏传》襄九年载鲁穆姜之言曰：“元者善之长，亨者嘉之会，利者义之和，贞者事之干。”坦然明白。后十三年而夫子生，则《系辞》非夫子作也明矣。亦《左氏》之辞多诞乎？抑《文言》非夫子所作乎？    
    仁庙时欧阳修以九月朔拜内相，真西山以端平甲午九月初除内相。洪子斋草制云：“粤我仁祖，有若臣修，朝京师于甲午之年，拜内相于季秋之朔。”当时以为用事精切如此。    
    孙冕，临江军新淦人，擢进士第。天禧末守苏州。会乡里素交罢相，以宾傅出判临杭。舟泊苏台，欢款甚密，谓孙曰：“老兄淹迟日久，且宽衷，予当致拜闻。”冕正色答曰：“君二十年出处中书，以素交潦倒江湖，不预一点化笔。今事权属他人，去庙堂千里，为方面，始以此语见说，得为信乎？”里人愧谢，夜半解舟潜遁。冕大书一诗于厅壁，拂衣归九华。诗云：“人生七十鬼为邻，已觉风光属别人。莫待朝廷差致仕，早谋泉石养闲身。去年河北曾逢李，今日淮西又见陈。寄语苏州孙刺史，也须抖擞老精神。”清节高操，可羞百执事之颜。朝廷闻之，令再仕，诏下已归，竟不出矣。
    舒之山谷寺前溪有二巨石，南之石名诗崖，北之石名酒岛。盖有达官与文士赋诗饮酒于石之上，因得美名。何贪泉、狠石、辱井之不幸耶！
    濂溪周先生倦吟，惟《游庐山大林寺》一律云：“水色含云白，禽声应谷清。”余味其词意，则前一句明，后一句诚。道在是矣。
    象山陆先生四岁，侍父行遇事必问。一日或问天地何所穷际。曾魁从龙赴省时，馆于衢之顺溪，题一绝云：“红照西沈暂解鞍，偶然假馆岂求安。新丰独酌谁为侣，坐对窗前竹一竿。”蒋奎重珍未举时，雷雨夜赋绝句云：“电飞窗上明如月，雨溜檐前响过泉。蠢动有生皆发蛰，是龙那得不升天。”志气不同，皆于未达时已见之。
    澹庵胡先生谪新州，筑室城南，名小桃源，而图之且题诗其上云：“闲爱鹤立木，静嫌僧叩门。是非花莫笑，白黑手能言。心远阔尘境，路幽迷水村。逢人不须说，自唤小桃源。”或者谓寓避秦之意，然又作小西湖于所居之侧，亦寓不忘君之义乎？
    真西山镇温陵。春，讲武，帐前将官王大受被甲三重，发百矢皆中帖。西山韪之，补充正将。后月余，忽海寇猖獗，令大受将五百卒以擒之，获赵某等三渠魁及从百余辈。大受归，伤重而没。赵，宗子也，始皆疑西山末易处。阅数日狱成，西山引诸囚入教场，缚二渠魁于中，掩其心，令诸军射箭如猬，而贼未死。或斩或捶，次第而毕，惟置赵于旁观之。次陵迟二渠魁，且以心肝祭大受。讫，补其二子以指使，又配其二女以良婿。赏罚兼行，士民惊服，皆以为赵可生也。事毕，西山呼赵而问之，赵称宗室不绝。西山曰：“宗室为贼首，则非宗室矣，宜正以王法。”决交脊二百，而卒众无敢哗，大略似诛少正卯时也。一时为诗歌者百数，独长溪丞王奕世一绝云：“凭陵海若玩波神，怙恃乾坤不杀身。刀锯未加先自殒，陆梁未有白头人。”西山大喜，荐之于朝，后宰建安而卒云。
    米元章写《高丽经》，以孔子为佛，颜子为菩萨。余谓元章以字画名世，技痒而书胡语，已不能无罪，况以夷狄比拟圣贤乎？元章师圣贤也欤？非师圣贤者也。    
    司马迁《史记》可谓美矣，余恨其学不醇，而言多驳焉。《春秋》之法，惟诸侯方得世禄，虽卿大夫亦不可；而以孔子列于世家。豫让漆身报德，气节凛凛，可谓天下之义士也；而列于刺客。其作叙传，则尊道术而薄六经，尚可得谓所学之醇乎？
    南康县外二十里许有刘氏女，少而慧。父母初以许蔡，无故绝蔡而许吴。吴亡，又以许蔡。女曰：“吾一身而三许人，尚何颜登入门户？”委身于潭而死。乡社立贤女祠，今存焉。戴石屏为诗以美之，云：“士有败风节，惭魂埋九京。幽闺持大义，千载树嘉名。父不重然诺，女能轻死生。寒潭堕秋月，心迹两清明。”余谓王俭有文学、政事，受晋宋高爵而躬执玺以授齐；冯道传为大臣而甘事数姓：曾不若女子之有节谊也，愧诸！
    滑州地无尺木，沙如掌平。唐太守失其名有句云：“归来莫讶无歌吹，修竹旁边是滑州。”又云：“万沙无寸木，远见他州山。”平可知矣。
    漫塘刘司令宰字平国，早有经世志。居官居里，遇事精实，四方推尚。中以微疾不出，诏起者再，力辞而免。尝大字遍书其印纸，示终身焉。其语曰：“怪矣病容，无食肉相；介然褊性，无容物量。智浅而虑不周，材疏而用则旷。不返初服，辄启荣望。岂但二不可七必弗堪，亦恐一不成万有余丧。故免焉以归，超然自放。衣敝袍可三褫之辱，饭蔬食何必八珍之饷。隐几余闲，杖藜独往。或从田家瓦盆之饮，或听渔父沧浪之唱。顾盼而花鸟呈伎，言笑而川谷传响。优游岁月，逍遥天壤。路逢扁舟而去者，诘之曰：‘汝非霸越之人乎？陶，天下之中，须子致富，宜亟去，毋乱吾桨。’遇篮舆而来者，揖之曰：‘非不屑见督邮者欤？宜亟归有谒于道者。纵得钱付酒家，终不若高卧北窗，日傲羲皇之上也。’”
    真西山在岳麓书院，请蔡季通分讲。西山请讲“艮其背，不获其身；行其庭，不见其人。无咎。”蔡云：“‘艮其背，不获其身’，无我也；‘行其庭，不见其人’，无物也。内既无我，外既无物，宜圣人以无咎许之。”
    林榕台在福州，陈止斋作悴，请榕台解《论语?学而》第一章。林云：“‘学而时习之，不亦悦乎？’心与道一也。‘有朋自远方来，不亦乐乎？’道与人一也。‘人不知而不愠，不亦君子乎？’道与天地一也。”
    洪内翰迈分教福州，请学谕林少颖知己说《书》。林云：“《尧典》《舜典》《皋陶谟》《大禹谟》等篇，知之为知之者也。泪作九共九篇稿饫，不知为不知也。”
    名山大川，登临之胜，多在乎西。故汝阴之西湖，洪、蜀、永之西山，嘉之峨眉、巴陵、岳阳楼，齐安之临皋，金陵之赏心、白鹭，扬之平山堂，苏之姑苏台，荆楚之云梦，郢之白雪，滁之琅琊，九江之庾楼，皆延庚挹辛，宾夕阳而导初月。彼东北南未必无胜览之地，恐不多数耳。
    菱、芡皆水物也，胡为菱寒而芡暖？盖菱花开必背日，芡花开必向日故也。桃杏双仁者必杀人；其花本五出，有六出必双仁而杀人矣，反常故也。木实之蠹者必不沙烂，沙烂者必不蠹，而能浮若不浮者亦杀人。盖既沙烂则不能蕴畜而生虫，独不见瓜至甘而不蠹者，以其沙也。有物必有理，若可穷矣。然羲之《石脾帖》云：“石脾入水即乾，出水便湿；独活有风不动，无风独摇。”又未可以意穷也。非至圣，吾谁与归？
    小孤山在宿松县江北岸，与江州彭泽接境。山形如覆钟，高数十丈，山西有小孤庙，相对有彭浪矶。俗讹山为小姑，矶为彭郎，遂有“小姑嫁彭郎”之说。古诗云：“倚天绝玉浮屠，肯为彭郎嫁小姑。”又有曰：“舟中贾客莫漫狂，小姑前年嫁彭郎。”皆因其讹。惟陈简夫诗曰：“山称孤独宇，庙塑女郎形。过客虽知误，行人但乞灵。”可以证谬。
    孔子曰：“吾执御矣。丘也幸，苟有过，人必知之。”何言之逊。及言媚灶，则曰：“获罪于天，无所祷。”何言之厉。盖君子发辞宜逊，立行宜严。不则召祸，不严则受侮。恐伤乎行，不得不厉也。后世之为君子者，既不逊于言，又不厉于行。吁！
    近世拜官，多为饰说，已可耻矣。而朝廷又为之法曰：“至某官方许辞免。”若此，则未至某官之前，必不许之辞。既至某官之后，必使之辞。是教人为伪也。两府将有除命，未下之先，必曰“押入”，名最不正。盖贤者当以礼进，以礼退。既可押入，必可押出矣。有过而贬，辄半年不赴；章再上矣，犹且恬然。古者三黜，恐不如是。此皆进退之名不正，褒贬之义不明乃尔。当如黄宪，闻召即起，受官即拜。上未闻使之辞，下未敢慢所赐，雍容中礼义也（徐积仲车云）。
    曾子之去妻也，以蒸梨不熟；孟子之去妻也，以恶败；鲍永之去妻也，以叱狗姑前：皆以事辞而去也。唐李度支以畜妓陶芳于中门而去妻，当时有敕停官。及薨，亦无追赠。今世如李者多矣。    
    李文山群玉《吟鹧鸪》诗，世惟以“屈曲崎岖”、“鹧鸪格磔”一联称。不知文山用工正在第五、第六句。云：“曾泊桂江深岸雨，亦于梅岭阻归程。”但咏其鸣之时与地，鹧鸪明矣。其《失鹤》诗亦然：“清梅蓬壶远，秋风碧落深”。隐然失鹤之意。所谓“吟诗必此诗，定知非诗人”，是也。近徐山民《犭爰诗》、赵山中《角诗》，皆得文山之髓。
    郑侠介夫未第时，读书清凉寺。王荆公以中书舍人持服寓江宁，声迹相闻；然侠未尝往见。荆公使门人杨骥间之。大雪中，侠呼骥共饮。酒酣，题诗于瑞椽阁云：“浓雪暴寒斋，寒斋岂怕哉？漏随书卷尽，春逐酒瓶开。一酌招孔孟，再斟留赐回。醺酣入诗句，同上玉楼台。”杨君为荆公诵此诗，公大称赏，曰：“真好学也，且期以高第。”治平四年果擢甲科。后公参大政，侠以疑狱数事为公谋，公皆如其请。侠为监门，公行新法，侠极言其非，不报。时荆公有诗曰：“何处难忘酒，君臣会遇时。高堂拱尧舜，密席堂皋夔。和气袭万物，欢声连四夷。此时无一盏，辜负《鹿鸣》诗。”侠和云：“何处难缄口，熙宁政失中，四方三面战，十室九家空。见佞眸如水，闻忠耳拟聋。君门深万里，焉得此言通。”故宰相之欺终不陇胜监门之直云。
