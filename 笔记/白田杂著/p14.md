<!-- { "loadSidebar": true } -->
　　莽始建国四年大司马甄邯死纲目不书此缺文王舜甄邯同为莽大臣王舜书死而甄邯不书非其例也邯孔光女壻于甄丰不知何属丰之诛不及于邯疑非近族也
　　太皇太后王氏崩此如春秋公在干侯之例不书新室文母不予莽之改也以汉之太皇太后而崩于莽之始建国五年莽之簒元后实成之虽有不忘汉之心然亦末矣所谓不待贬絶而其义自著者也以为予之误矣更始为新市平林所立畧与盆子同虽能遣将讨莽而以疑忌杀伯升光武亦几不免又卒于破败而降赤眉故纲目直以元书之不成之为君也孺子婴为王莽所立后方望以之称帝其为更始所杀纲目以击斩书之孺子婴且然又何疑于更始乎吕后立恒山王义文帝杀之纲目书诛此可以得纲目之权衡矣
　　通鉴建武十九年上行幸南阳进幸南顿复南顿田租一嵗复増一嵗范书复南顿田租嵗上无一字刘注谓当作五嵗史缺文也先复五嵗后増一嵗共六嵗后二十年复济阳六嵗显宗复元氏六嵗皆依此例案下父老言愿给复十年若止一嵗不应逺请十年刘注是也胡注亦不及此纲目复南顿田租二嵗此因通鉴而误陈夀志荀彧以忧卒通鉴从范书孙盛魏晋春秋书饮药而卒以为彧之死魏武隐其诛不书饮药而卒后世人君将谓隠诛可得而行至纲目则直书曰自杀以此例之翟方进之死成帝亦隐其诛当正名之曰自杀而今纲目书卒亦从通鉴葢未及正也
　　司马懿宻谋诛曹爽本以倾魏爽诛而簒夺之形成矣于此当严其词纲目一依通鉴其辞有未尽者宜书曰魏主芳谒髙平陵曹爽等从司马懿举兵矫太后令闭城门分据诸营奏免爽等官遂杀爽何晏等幷桓范皆夷其族懿自为丞相加九锡复辞不受凡例曰凡书簒国随事异文而尤谨其始以此推之今纲目所书尚未为定论也至懿自为丞相则提要巳明纲目刋本偶误耳书法以懿为知节真可为梦语矣
　　魏志余论
　　通鉴曹爽用何晏丁谧邓飏之计迁太后于永宁宫胡三省注据陈夀志太后称永宁宫非迁也意者晋诸臣欲増曹爽之恶故以迁字加之按陈志文徳郭皇后称永安宫明元郭皇后称永宁宫其例正同郭后传既不言迁曹爽亦不之及司马懿奏事称永宁宫皇太后令亦无偪迁之文则胡注是也通鉴用魏畧晋书宣帝纪五行志语而未考其实纲目因之当依胡注改正魏畧丁谧奏使太后出居别宫皆谧之计晋书宣帝纪曹爽用何晏邓飏丁谧之谋迁太后于永宁宫五行志爽迁太后于永宁宫帝与太后涕泣而别案魏畧止言丁谧而宣帝纪増何晏邓飏以其同党故耳五行志又误以齐王废时事以附益之恐皆非其实当以陈夀志为正
　　蒋济髙柔孙礼王观皆魏之大臣激于曹爽之専政而辅司马懿以诛爽爽诛懿専政而簒弑之形成矣济葢深悔之故发病而没干寳晋纪谓病其言之失信未尽然也孙礼逾年亦卒髙柔王观以老夀在朝髙官厚禄与懿师昭相终始其视齐王之废髙贵乡公之弑漠然无所动于心绳以春秋之义其能免于党恶之诛乎【齐王之废柔以一元大武告庙髙贵乡公之弑柔与司马昭司马孚连名具奏而髙贵乡公常道乡公之立柔观皆进爵增封邑非特无所与而已也】蒋济为太尉在羣臣之右而懿以髙柔行大将军据爽营以王观行中领军据羲营以济从屯洛水浮桥葢刼与之同是柔观与谋而济不与谋也其上永宁宫奏首称太尉臣济此懿自为之耳济让爵表曰语谋则臣不先知语战则非臣所率葢自明其非懿之党而于爽之诛力言曹真之勲不可无后则犹能与懿异也懿诛爽后篡夺之势巳成济固知之而力不能制故不三月发病而卒考其始末与孙礼髙柔王观不同而为魏史者皆晋人未能辨明其事宜表而出之
　　髙柔以黄初四年为廷尉在位二十三年转太常旬月迁司空又徙司徒考其时在正始六年后正曹爽执政之日也懿诛爽时以柔行大将军据爽营是与懿同谋者自是遂为司马用矣柔在文帝明帝时以直谏显名至曹爽执政乃黙无一语而迄与懿同谋杀之前后较若两人当懿诛爽时柔已七十有六矣【柔卒于景元四年逆计之正始九年柔年七十六嵗】使年七十余而死不当为魏之名臣耶陈夀评其保官二十年元老终位葢深讥之人固有不幸而不死者如髙柔是也王观名位次于髙柔而终始于司马畧同孙礼以亮直称而以争界之事为爽所黜遂为懿画诛爽之策其后入为司隶校尉迁司空封亭侯凡歴二载史不着其一语卢毓亦有名称而与爽不协以司校尉治晏等狱葢皆为懿用矣懿之篡魏刘放孙资导之于前而髙柔王观孙礼卢毓与傅瑕助之于后俱有力焉不独贾充陈骞之俦也余是以详着之司马懿与曹爽各领兵三千人更宿殿内是年转为太傅而持节统兵都督诸军事如故但不言録尚书事然懿至正始八年始谢病不与朝政则前此固未甞不与也正始二年四月懿出拒呉五年爽出征蜀彼此出入未有疑忌自爽出无功晏等乃有猜防之意六年以羲领中垒中坚营七年与懿异议八年五月懿谢病葢巳定诛爽之计特以稔其恶而毙之耳懿受文帝遗诏辅政已有不臣之心东禽孟达西拒诸葛威名甚盛迨辽东之役大肆诛杀借以服众爽之愚騃晏等之浮华夫岂其敌懿葢玩之于股掌之上而犹迟而后发诛爽之后自为丞相加九锡俨然以操自居而俛仰之间国祚已移矣即使爽用桓范言奉天子诣许昌不过稍延月日之期终必为懿禽灭葢懿之隂谋巳久威势巳成内外诸臣皆为之用非一朝一夕之故也
　　晋书景怀夏侯后传明帝时宣帝居上将之重诸子并有雄才大畧后知帝非魏之纯臣而后既魏氏之甥帝深忌之青龙二年遂以鸩崩此因旧史必有所据而通鉴以为非实其防未可详也
　　懿既拥兵而子师为中领军亦执兵柄其诛爽也师勒兵镇遏中外阴养死士三千人一朝而集昭亦率众衞宫此直举兵称乱伺间以取人之国而以诛爽为名耳当文帝明帝时君之失政多矣懿受腹心之托膺社稷之重寄不闻一言之谏争而且隂结刘放孙资以为内主卒以倾魏陈矫之对明帝曰朝廷之望也社稷未之知也葢亦知其有不臣之心矣通鉴所云似未然也刘放孙资排燕王宇曹肇而荐曹爽司马懿卒以亡魏而放资复为中书监令凡八年至九年春始逊位是时曹马之隙巳成八年懿始谢病而放资即以次年逊位葢预知其谋而又逆料爽之非懿敌矣爽死后复以孙资为中书令则于资之党于司马可见也【刘放黄初中改秘书为中书以放为监以资为令各加给事中又俱加侍中其领监令如故曹爽诛后复以资为侍中领中书令而不及放其下即言嘉平二年放薨资复逊位三年薨详其文曹爽诛后复以下当有刘放为侍中领中书监九字史不言者葢脱文也】
　　司马孚位为上公歴事四世于师昭为尊属于齐王之废髙贵乡公之弑无能有所匡正仅流涕痛哭而已且父子尊官厚禄荣宠终其身未尝有所辞让以云魏之纯臣其无愧乎梁之朱全昱亦然然全昱田野之人不知书其不能辞爵宜也君子于孚不能无惜焉纲目书官书爵葢节取之与王祥同也晋书司马顺宣帝弟通之子初封习阳亭侯武帝受禅顺叹曰事异唐虞而假为禅名遂悲泣由是废黜顺虽受罪流放守意不移而卒以孚视之逺不逮矣【按史言孚以尊属师昭不敢偪之顺亦武帝之从叔父也武帝寛厚又非师昭比其得罪必更有他语不苐以悲泣故史弗详耳】
　　曹爽桓范不应太后召南奔爽宣王知曰范画策爽必不能用范计干寳晋纪桓范出赴爽宣王谓蒋济曰智囊往矣济曰智则智矣驽马恋栈豆必不能用也晋书宣帝纪蒋济言于帝曰智囊往矣帝曰爽与范内踈而智不及驽马恋栈豆必不能用也与晋纪互异以陈志考之疑以晋书为是懿以太后令召济刼之与同屯洛水浮桥济非为懿用者而爽之愚闇懿固久知之矣不待济言也通鉴从晋纪考异亦无他证
　　曹爽为大将军司马懿为太尉太尉在大将军之下转为太傅则在大将军之上矣陈志所云以宣王年徳俱髙恒父事之不敢専行此正其实而外以名号尊之欲使尚书奏事由已此特晋人之辞耳何晏邓飏素与司马师昭互相称誉其进用亦未必尽出爽意也其后权势相轧始相疑贰故陈志叙其事于五年后接于八年宣王谢病不与政晋书宣帝纪八年帝于是与爽有隙则前此固未尝异也何晏邓飏为尚书司马孚为尚书令爽弟羲为中领军懿子师亦为中领军爽弟彦为散骑常侍懿子昭亦为散骑常侍固相参用爽非能専制者懿之忮狠爽晏辈自在其掌握之中然使其转太傅时已有専制之意懿岂不觉之岂迟至十年而后发乎【晋志魏初惟置太傅位増三司景帝为大将军叔父孚为太尉始奏改大将军在太尉下裴注所载爽表亦自分明太傅太尉官有尊卑而职位不异其答诏刘放孙资为之乃懿党也故知所云使尚书奏事由已者恐未必然】
　　桓范与曹爽仅乡里之旧其赴爽也葢逆知懿之必篡魏矣而不能识爽之无成何也然人臣之义当以桓范为正　范初出即曰太傅谋逆谓爽等曰坐汝族灭被收曰我亦义士前后语自分明懿以太后诏召范乃矫诏也矫诏岂可从乎懿勒兵先据武库师屯司马门直举兵称乱耳其遣髙柔据爽营王观据羲营必不谋之非仓卒间事也既以王观行中领军何复以中领军召范此直胁之使随已同屯洛水耳范之出也司农诸吏皆止之不聴非仅聴儿子言者其见懿叩头不知有无然范尝曰我宁作卿向三公长跪则平时见懿当拜亦非为畏死而叩头也懿收张当考问又令司蕃自首皆以大逆诛灭之魏书晋臣所作不敢尽其辞而微见其意通鉴多因旧史纲目分注亦未及改正是不能无待于后人也【以太后诏当云矫太后诏黄门张当奏当云懿使廷尉诬奏当与爽隂谋为逆通鉴所叙亦自分明俱未直截説破耳】
　　蒋济桓范皆魏之大臣非懿党也幸则为蒋济不幸则为桓范必无自全之理矣故曰危邦不入乱邦不居鲁芝杨综之不死而反迁官此以安朝臣之心所谓盗亦有道者既灭晏等之族又迁芝等之官庆赏刑威皆其所専擅矣芝综不能辞官而反为懿用此其人絶无足取窃谓此事可削不书
　　髙柔行大将军据爽营王观行中领军据羲营此起兵时事爽罢免后柔仍为司徒观仍为太仆观复为尚书是自太仆为尚书也两营兵不知何属岂懿自领之与师后为衞将军抑师领之与魏晋书皆无可考何晏邓飏丁谧李胜当懿起兵时不知何在若在外从行史无一语及之自是不从行也素为爽党至此乃坐视以图幸免其视桓范逮不逺矣　晏等浮华相扇凭借权势惟以割分产业因縁求欲为事晏谧飏为尚书轨司隶校尉胜河南尹皆未为要职而懿父子拥兵其视晏等直几上肉耳一日变起束手相视俱就死地亦非不欲为爽谋也
