<!-- { "loadSidebar": true } -->
　　阳陵县东，其地衍隩，土气辛螫，嘉谷不植，草莱焦枯；而泾水长流，溉灌维首。编户齐氓，庸力不供。牧人之吏，谋不假给。盖常兴役，犹不克成。光和五年，京兆尹樊君讳陵，宁德云，勤恤人隐，悉心政事，苟有可以惠斯人者，无闻而不行焉。遂咨之郡吏，申于政府。佥以为因其所利之事者，不可已者也。乃命方略大吏曲遂、令伍琼，揣度计虑，揆程经用，以事上闻，副在三府。司农遂取财于豪富，借力于黎元，树柱累石，委薪积土，基跂工坚，体势强壮。折湍流，款旷陂，会之于新渠；疏水门，通窬渎，洒之于畎亩。清流浸润，泥潦浮游。昔日卤田，化为甘壤，粳黍稼穑之所入，不可胜算。农民熙怡悦豫，相与讴谈疆畔，斐然成章，谓之樊惠渠云。其歌曰：
　　我有长流，莫或遏之；我有沟浍，莫或达之。田畴斥卤，莫修莫厘；饥馑困悴，莫恤莫思。乃有樊君，作人父母，立我畎亩。黄潦膏凝，多稼茂止。惠乃无疆，如何勿喜。我壤既营，我疆斯成，泯泯我人，既富且盈。为酒为酿，蒸彼祖灵。贻福惠君，寿考且宁。

○史岑-出师颂
　　茫茫上天，降祚有汉。兆基开业，人神攸赞。五曜霄映，素灵夜叹。皇运来授，万宝增焕。历纪十二，天命中易。西零不顺，东夷构逆。乃命上将，授以雄戟。桓桓上将，实天所启。允文允武，明诗说礼。宪章百揆，为世作楷。昔在孟津，惟师尚父。素旄一麾，浑一区宇。苍生更始，朔风变楚。薄伐猃狁，至于太原。诗人歌之，犹叹其艰。况我将军，穷城极边。鼓无停响，旗不蹔褰。泽沾遐荒，功铭鼎铉。我出我师，于彼西疆。天子饯我，辂车乘黄。言念伯舅，恩深渭阳。介珪既削，列壤酬勋。令我将军，启土上郡。传子传孙，显显令问。

○高彪-送第五永为督军御史箴
　　文武将坠，乃俾俊臣。整我皇纲，董此不虔。古之君子，即戎忘身。明其果毅，尚其桓桓。吕尚七十，气冠三军，诗人作歌，如鹰如鹯。天有太一，五将三门；地有九变，丘陵山川；人有计策，六奇五间。总兹三事，谋则咨询。无曰己能，务在求贤，淮阴之勇，广野是尊。周公大圣，石碏纯臣，以威克爱，以义灭亲。勿谓时险，不正其身。勿谓无人，莫识己真。忘富遗贵，福禄乃存。枉道依合，复无所观。先公高节，越可永遵。佩藏斯戒，以厉终身。

○崔琦-外戚箴
　　赦赦外戚，华宠煌煌。昔在帝舜，德隆英、皇。周兴三母，有莘崇汤。宣王晏起，姜后脱簪。齐桓好乐，卫姬不音。皆辅主以礼，扶君以仁，达才进善，以义济身。
　　爰暨未叶，渐已穨亏。贯鱼不叙，九御差池。晋国之难，祸起于丽。惟家之索。牝鸡之晨。专权擅爱，显已蔽人。陵长间旧，圮剥至亲。并后匹嫡，淫女毙陈。匪贤是上，番为司徒。荷爵负乘，采食名都。诗人是刺，德用无怃。暴辛惑妇，拒谏自孤。蝠蛇其心，纵毒不辜。诸父是杀，孕子是刳。天怒地忿，人谋鬼图。甲子昧爽，身首分离。初为天子，后为人螭。
　　非但耽色，母后尤然。不相率以礼，而竞奖以权。先笑后号，卒以辱残。国家泯绝，宗庙烧燔。末嬉丧夏，褒姒毙周，妲已亡殷，赵灵沙丘。戚姬人豕，吕宗以败。陈后作巫，卒死于外。霍欲鸩子，身乃罹废。
　　故曰：无谓我贵，天将尔摧；无恃常好，色有歇微；无怙常幸，爱有陵迟；无曰我能，天人尔违。患生不德，福有慎机。日不常中，月盈有亏。履道者固，杖势者危。微臣司戚，敢告在斯。

○士孙瑞-剑铭
　　天生五才，金德惟刚。从革庚辛，含景吐商。辨物利用，勋伐弥章。暨彼良工，欧冶干将。爰造宝剑，巨阙墨阳。上通皓灵，获兹休祥。剖山竭川，虹霓消亡。昭威耀武，震动遐荒。楚以定霸，越以取强。

○士孙瑞-汉镜铭
　　尚方御镜大无伤，巧工刻之成文章。左龙右虎辟不祥，朱雀玄武顺阴阳。子孙备具居中央，湅治银锡清而明。长保二亲乐富昌，寿敝金石如侯王。
　　【又】
　　许氏作竟自有纪，青龙白虎居左右。圣人周公鲁孔子，作吏高迁车生耳。郡举孝廉州博士。少不努力，老乃悔吉。


●卷七·词赋之属下编二

○曹植-制命宗圣侯孔羡奉家祀碑
　　维黄初元年，大魏受命。胤轩辕之高踪，绍虞氏之遐统。应历数以改物，扬仁风以作教。于是辑五瑞，班宗彝，钧衡石，同度量，秩群祀于无文，顺天时以布化。既乃缉熙圣绪，绍显上世，追存三代之礼，兼绍宣尼之后。以鲁县百户，命孔子二十一世孙议郎孔羡为宗圣侯，以奉孔子之祀。制诏三公曰：“昔仲尼负大圣之才，怀帝王之器，当衰周之末，而无受命之运。在鲁、卫之朝，教化洙、泗之上，栖栖焉，皇皇焉，欲屈己以存道，贬身以救世。于是王公终莫能用之，乃退考五代之礼，修素王之事，因鲁史而制《春秋》，就太史而正《雅》、《颂》，俾千载之后，莫不宗其文以述作，仰其圣以谋咨，可谓命世大圣，亿载之师表者也。遭天下大乱，百祀堕坏，旧居之庙，毁而不修。褒成之后，绝而莫继，阙里不闻讲诵之声，四时不睹蒸尝之位，斯岂所谓崇礼报功，盛德必百世祀者哉。嗟乎！朕甚悯焉。其以议郎孔羡为宗圣侯，邑百户，奉孔子之祀。令鲁郡修起旧庙，置百石卒史，以守卫之。又于其外，广为屋宇以居学者。”于是鲁之父老、诸生、游士，睹庙堂之始复，观俎豆之初设，嘉圣灵于仿佛，想祯祥之来集，乃慨然而叹曰：“大道衰废，礼乐绝灭，三十余年。皇上怀仁圣之懿德，兼二仪之化育，广大包于无方，渊深沦於不测。故自受命以来，天人咸和，神气氤氲，嘉瑞踵武，休征屡臻。殊俗解编发而慕义，遐夷越险阻而来宾。虽太皞游龙以君世，虞氏仪凤以临民，伯禹命玄宫而为夏后，西伯由歧社而为周文，尚何足称于大魏哉！”若乃绍继微绝，兴修废官，畴咨稽古，崇配乾坤，况神明之所福，作宇宙之所观，欣欣之色，岂徒鲁邦而已哉！尔乃感殷人路寝之义，嘉先民泮宫之事，以为高宗僖公，盖嗣世之王，诸侯之国耳，犹著德于三代，腾声于千载。况今圣王肇造区夏，创业垂统，受命之日，会未下舆，而褒美大圣，隆化如此，能无颂乎？乃作颂曰：
　　煌煌大魏，受命溥将。继体黄唐，包夏含商。降釐下土，廓清三光。群祀咸秩，靡事不纲。嘉彼元圣，有赫其灵。遭世霿乱，莫显其荣。褒成既绝，寝庙斯倾。阙里萧条，靡绍靡馨。我皇悼之，寻其世武。乃建宗圣，以绍厥后。修复旧堂，丰其甍宇，莘莘学徒，爰居爰处。王教既新，群小遄沮。鲁道以兴，永作宪矩。洪声岂遐，神祇来和。休征杂遝，瑞我邦家。内光区域，外被荒遐。殊方慕义，搏拊扬歌。于赫四圣，运世应期。仲尼既没，文亦在兹。彬彬我后，越而五之。垂于亿载，如山之基。

○陆机-汉高祖功臣颂
　　相国酂文终侯沛萧何、相国平阳懿侯沛曹参、太子少傅留文成侯韩张良、丞相曲逆献侯阳武陈平、楚王淮阴韩信、梁王昌邑彭越、淮南王六黥布、赵景王大梁张耳、韩王韩信、燕王丰卢绾、长沙文王吴芮、荆王沛刘贾、太傅安国懿侯王陵、左丞相绛武侯沛周勃、相国舞阳侯沛樊哙、右丞相曲周景侯高阳郦商、太仆汝阴文侯沛夏侯婴、丞相颍阴懿侯睢阳灌婴、代丞相阳陵景侯魏傅宽、车骑将军信武肃侯靳歙、大行广野君高阳郦食其、中郎建信侯齐刘敬、太中大夫楚陆贾、太子太傅稷嗣君薛叔孙通、魏无知、护军中尉随何、新城三老董公、辕生、将军纪信、御史大夫沛周苛、平国君侯公，右三十一人，与定天下安社稷者也。颂曰：
　　茫茫宇宙，上墋下黩，波振四海，坐飞五岳，九服徘徊，三灵改卜。赫矣高祖，肇载天禄。沈迹中乡，飞名帝录。庆云应辉，皇阶授木。龙兴泗滨，虎啸丰谷。彤云昼聚，素灵夜哭。金精仍颓，朱光以渥。万邦宅心，骏民效足。
　　堂堂萧公，王迹是因，绸缎睿后，无竞惟人。外济六师，内抚三秦。拔奇夷难，迈德振民。体国垂制，上穆下亲。名盖群后，是谓宗臣。
　　平阳乐道，在变则通，爰渊爰嘿，有此武功。长驱河朔，电击壤东。协策淮阴，亚迹萧公。
　　文成作师，通幽洞冥。永言配命，因心则灵。穷神观化，望影揣情，鬼无隐谋，物无遁形。武关是辟，鸿门是宁。随难荥阳，即谋下邑。销印惎废，推齐劝立。运筹固陵，定策东袭。三王从风，五侯允集。霸楚实丧，皇汉凯入。怡颜高览，弥翼凤戢，托迹黄老，辞世却粒。
　　曲逆宏达，好谋能深。游精杳漠，神迹是寻。重玄匪奥，九地匪沉。伐谋先兆，挤响于音。奇谋六奋，嘉虑四回。规主于足，离项于怀，格人乃谢，楚翼实摧。韩王窘执，胡马洞开。迎文以谋，哭高以哀。
　　灼灼淮阴，灵武冠世，策出无方，思入神契。奋臂云兴，腾迹虎噬，凌险必夷，摧刚则脆。肇谋汉滨，还定渭表。京索既扼，引师北讨。济河夷魏，登山灭赵。威亮火烈，势逾风扫。拾代如遗，偃齐犹草。二州肃清，四邦咸举。乃眷北燕，遂表东海。克灭龙且，爰取其旅。刘项悬命，人谋是与。念功惟德，辞通绝楚。彭越观时，弢迹匿光，民具尔瞻，翼尔鹰扬。威凌楚域，质委汉王。靖难河济，即宫旧梁。烈烈黥布，耽耽其眄。名冠强楚，锋犹骇电。睹几蝉蜕，悟主革面。肇彼枭风，翻为我扇。天命方辑，王在东夏。矫矫三雄，至于垓下。元凶既夷，宠禄来假。保大全祚，非德孰可？谋之不臧，舍福取祸。
　　张耳之贤，有声梁、魏。士也罔极，自贻伊愧。俯思旧恩，仰察五纬。脱迹违难，披榛来洎。改策西秦，报辱北冀。悴叶更辉，枯条以肆。
　　王信韩孽，宅土开疆。我图尔才，越迁晋阳。卢绾自微，婉娈我皇。跨功逾德，祚尔辉章。人之贪祸，宁为乱亡。
　　吴芮之王，祚由梅鋗，功微势弱，世载忠贤。
　　肃肃荆王，董我三军。我图四方，殷荐其勋。庸亲作劳，旧楚是分。往践厥宇，大启淮濆。
　　安国违亲，悠悠我思。依依哲母，既明且慈。引身伏剑，永言固之。淑人君子，实邦之基。义形于色，愤发于辞。主亡与亡，末命是期。
　　绛侯质木，多略寡言。曾是忠勇，惟帝攸叹。云骛灵丘，景逸上兰。平代禽豨，奄有燕、韩。宁乱以武，毙吕以权。涤秽紫宫，征帝太原。实惟太尉，刘宗以安。挟功震主，自古所难。勋耀上代，身终下藩。
　　舞阳道迎，延帝幽薮。宣力王室，匪惟厥武。总干鸿门，披关帝宇。耸颜诮项，掩泪寤主。
　　曲周之进，于其哲兄。俾率尔徒，从王于征。振威龙蜕，摅武庸城。六师实因，克荼禽黥。
