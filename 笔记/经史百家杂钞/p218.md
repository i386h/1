<!-- { "loadSidebar": true } -->
　　郑君起青州，弟子传其学既大著，迄魏王肃驳难郑义，欲争其名，伪作古书，曲傅私说，学者由是习为轻薄。流至南北朝，世乱而学益坏。自郑、王异术，而风格人心之厚薄以分。嗟夫！世之说经者，不蕲明圣学诏天下，而顾欲为己名，其必王肃之徒者与！曲阜孔君㧑约博学，工为词章，天下方诵以为善，㧑约顾不自足，作堂于其居，名之曰“仪郑”，自庶几于康成，遗书告余为之记。㧑约之志，可谓善矣。
　　昔者，圣门颜、闵无书，有书传者或无名，盖古学者为己而已。以㧑约之才，志学不怠，又知足知古人之善，不将去其华而取其实，扩其道而涵其艺，究其业而遗其名，岂特词章无足矜哉？虽说经精善犹未也。以孔子之裔，传孔子之学，世之望于㧑约者益远矣。虽古有贤如康成者，吾谓其犹未足以限吾㧑约也。
　　乾隆四十五年春二月，桐城姚鼐记。
