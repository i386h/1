<!-- { "loadSidebar": true } -->
　　雅性谦俭，体勤能苦，不乐假借。与从事荷负徒行，人不堪劳，君不胜其逸。辟太尉府，俄而冠带。或以群党见嫉时政，用受禁锢；君罹其罪，闭门静居，九族中表，莫见其面。晚节禁宽，困于屡空。而性多检括，不治产业。以为卜筮之术，得因吉凶，道治民情，以受薄偿，且无咎累，乃鬻卦于梁宋之域。好事者觉之，应时辄去。禁既蠲除，太尉张公，司徒崔公，前后四辟，皆不就。仕不为禄，故不牵于位；谋不苟合，故特立于时。是则君之所以立节明行，亦其所以后时失途也。
　　年七十有四，中平二年四月卒。太尉张公，兖州刘君，陈留太守淳于君，外黄令刘君，佥有休命，使诸儒参按典礼作《诔》，著谥曰贞节先生，昭其功行，录记所履，谋于耆旧，刊石树铭，光示来世。铭曰：
　　于显贞节，天授懿度，诞兹明哲，允迪德誉。如渊之清，如玉之素。溷之不浊，涅之不污。用行思忠，舍藏思固。伯夷是师，史是慕。荣贫安贱，不吝穷迕。甘死善道，遗名之故。身没誉存，休声载路。

○蔡邕-袁满来碑
　　茂德体行曰袁满来，太尉公之孙，司徒公之子。逸才淑姿，实天所授，聪远通敏，越龀在阙。明习易学，从诲如流。百家众氏，遇目能识。事不再举，问一及三，具始知终。情性周备，夙有奇节。孝智所生，顺而不骄。笃友兄弟；和而无忿。气决泉达，无所凝滞。虽冠带之中，士校材考行，无以加焉。允公族之殊异，国家之辅佐。众伟其器，士嘉其良。虽则童稚，令闻芬芳。
　　降生不永，年十有五，四月壬寅，遭疾而卒。既苗而不穗，凋殒华英，呜呼悲夫！乃假碑旌于墓表。嗟其伤矣，唯以告哀。

○韩愈-曹成王碑
　　王姓李氏，讳皋，字子兰，谥曰成。其先王明，以太宗子国曹，绝复封，传五王，至成王。成王嗣封在玄宗世，盖于时年十七八。绍爵三年，而河南北兵作，天下震扰，王奉母太妃逃祸民伍，得间走蜀从天子。天子念之，自都水使者拜左领军卫将军，转贰国子、秘书。
　　王生十年，而失先王，哭泣哀悲，吊客不忍闻。丧除，痛刮磨豪习，委己于学。稍长，重知人情，急世之要，耻一不通。侍太妃从天子于蜀，既孝既忠；持官持身，内外斩斩。由是朝廷滋欲试之于民。上元元年，除温州长史，行刺史事。江东新刳于兵，郡旱肌，民交走，死无吊。王及州，不解衣，下令掊锁扩门，悉弃仓食与民，活数十万人。奏报，升秩少府。与平袁贼，仍徙秘书，兼州别驾，部告无事。
　　迁真于衡，法成令修，治出张施，声生势长。观察使噎媢不能出气，诬以过犯，御史助之，贬潮州刺史。杨炎起道州，相德宗，迁王于衡，以直前谩。王之遭诬在理，念太妃老，将惊而戚，出则囚服就辩，入则拥笏垂鱼，坦坦施施。即贬于潮，以迁入贺，及是然后跪谢告实。初，观察使虐，使将国良往戍界，良以武冈叛，戍众万人。敛兵荆黔洪桂伐之。二年，尤张，于是以王帅湖南，将五万士，以讨良为事。王至，则屏兵投良以书，中其忌讳。良羞畏乞降，狐鼠进退。王即假为使者，从一骑踔五百里，抵良壁，鞭其门大呼：“我曹王，来受良降，良今安在？”良不得已，错愕迎拜，尽降其军。太妃薨，王弃部随丧之河南葬，及荆，被诏责还。会梁崇义反，王遂不敢辞，以还。升秩散骑常侍。
　　明年，李希烈反，迁御史大夫，授节帅江西，以讨希烈。命至，王出止外舍，禁无以家事关我。裒兵大选江州，群能著职。王亲教之抟力、勾卒、嬴越之法。曹诛五畀。舰步二万人。以与贼遌。嘬锋蔡山，踣之，剜蕲之黄梅，大鞣长平；广济，掀蕲春，撇蕲水，掇黄冈，筴汉阳，行跐氵义川，还，大膊蕲水界中；披安三县，拔其州，斩伪刺史；标光之北山。<舌沓>随光化，捁其州，十抽一推，救兵州东北属乡，还开军受降。大小之战，三十有二，取五州十九县。民老幼妇女不惊，市买不变；田之果谷，下无一迹。加银青光禄大夫、工部尚书，改户部，再换节临荆及襄，真食三百。王之在兵，天子西巡于梁，希烈北取汴郑，东略宋围陈，西取汝，薄东都。王坐南方北向，落其角，距贼死咋，不能入寸尺，亡将卒十万，尽输其南州。
　　王始政于温，终政于襄，恒平物估，贱敛贵出，民用有经，一吏轨民，使令家听户视，奸宄无所宿。府中不闻急步疾呼，治民用兵，各有条次，世传为法。任马彝、将慎、将锷、将潜，偕尽其力能。薨，赠右仆射。元和初，以子道古在朝，更赠太子太师。
　　道古进士，司门郎。刺利、随、唐、睦，征为少宗正，兼御史中丞，以节督黔中。朝京师，改命观察鄂、岳、蕲、沔、安、黄。提其师以伐蔡，且行，泣曰：“先王讨蔡，实取沔、蕲、安、黄，寄惠未亡。今余亦受命有事于蔡，而四州适在吾封，庶其有集。先王薨于今二十五年，吾昆弟在，而墓碑不刻无文，其实有待，子无用辞！”乃序而诗之。辞曰：
　　太支十三，曹于弟季。或亡或微，曹始就事。曹之祖王，畏塞绝迁。零王黎公，不闻仅存。子父易封，三王守名。延延百载，以有成王。成王之作，一自其躬。文被明章，武荐畯功。苏枯弱强，龈其奸猖。以报于宗，以昭于王。王亦有子。处王之所，唯旧之视。蹶蹶陛陛，实取实似。刻诗其碑，为示无止。

○韩愈-贞曜先生墓志铭
　　唐元和九年，岁在甲午八月己亥，贞曜先生孟氏卒。无子，其配郑氏以告，愈走位哭，且召张籍会哭。明日，使以钱如东都供葬事。诸尝与往来者，咸来哭吊。韩氏遂以书告兴元尹故相余庆。闰月，樊宗师使来吊，告葬期，征铭。愈哭曰：“呜呼，吾尚忍铭吾友也夫！”兴元人以币如孟氏赙，且来商家事。樊子使来速铭，曰：“不则无以掩诸幽！”乃序而铭之。
　　先生讳郊，字东野。父庭玢，娶裴氏女，而选为昆山尉，生先生及二季酆、郢而卒。先生生六七年，端序则见，长而愈蹇，涵而揉之，内外完好，色夷气清，可畏而亲。及其为诗，刿目鉥心，刃迎缕解，钅句章棘句，掏擢胃肾，神施鬼设，间见层出。唯其大玩于词，而与世抹杀，人皆劫劫，我独有余。有以后时开先生者，曰：“吾既挤而与之矣。其犹足存邪！”
　　年几五十，始以尊夫人之命，来集京师，从进士试，既得，即去。间四年，又命来，选为溧阳尉，迎侍溧上。去尉二年，而故相郑公尹河南，奏为水陆运从事，试协律郎。亲拜其母于门内。母卒五年，而郑公以节领兴元军，奏为其军参谋，试大理评事。
　　挈其妻行之兴元，次于阌乡，暴疾卒，年六十四。买棺以敛，以二人舆归。酆、郢皆在江南。十月庚申，樊子合凡赠赙，而葬之洛阳东其先人墓左，以余财附其家而供祀。将葬，张籍曰：“先生揭德振华，于古有光，贤者故事有易名，况士哉！如曰‘贞曜先生’，则姓名字行有载，不待讲说而明。”皆曰“然”。遂用之。
　　初，先生所与俱学同姓简，于世次为叔父，由给事中观察浙东，曰：“生吾不能举，死吾知恤其家。”铭曰：
　　於戏贞曜！维执不猗，维出不訾，维卒不施，以昌其诗。

○韩愈-南阳樊绍述墓志铭
　　樊绍述既卒，且葬，愈将铭之，从其家求书，得书号《魁纪公》者三十卷，曰《樊子》者又三十卷，《春秋集传》十五卷，表笺状策书序传记纪志说论今文赞铭，凡二百九十一篇，道路所遇，及器物门里杂铭二百二十，赋十，诗七百一十九。曰：多矣哉！古未尝有也。然而必出于己，不袭蹈前人一言一句，又保其难也。必出入仁义，其富若生蓄万物，必具海含地负，放恣横从，无所统纪；然而不烦于绳削而自合也。呜呼！绍述于斯术，其可谓至于斯极者矣。
　　生而其家贵富，长而不有其藏一钱，妻子告不足，顾且笑曰：“我道盖是也。”皆应曰：然。无不意满。尝以金部郎中告哀南方，还言某师不治，罢之，以此出为绵州刺史。一年，征拜左司郎中，又出刺绛州。绵绛之人，至今皆曰：“于我有德。”以为谏议大夫，命且下，遂病以卒。年若干。
　　绍述讳宗师，父讳泽，尝帅襄阳、江陵，官至右仆射，赠某官。祖某官，讳泳。自祖及绍述，三世皆以军谋堪将帅，策上第以进。绍述无所不举，于辞于声，天得也，在众若无能者。尝与观乐，问曰：“何如？”曰：“后当然。”已而果然。铭曰：
　　惟古于词必己出，降而不能乃剽贼。后皆指前公相袭，从汉迄今用一律。寥寥久哉莫觉属，神徂圣伏道绝塞。既极乃通发绍述，文从字顺各识职。有欲求之此其躅。

○韩愈-试大理评事王君墓志铭
　　君讳适，姓王氏。好读书，怀奇负气，不肯随人后举选。见功业有道路可指取，有名节可以戾契致，困于无资地，不能自出。乃以干诸公贵人，借助声势。诸公贵人既志得，皆乐熟软媚耳目者，不喜闻生语，一见，辄戒门以绝。上初即位，以四科募天下士。君笑曰：“此非吾时邪！”即提所作书，缘道歌吟，趋直言试。既至，对语惊人，不中第，益困。久之，闻金吾李将军，年少喜士，可撼。乃蹐门告曰：“天下奇男子王适，愿见将军白事。”一见，语合意，往来门下。卢从史既节度昭义军，张甚，奴视法度士，欲闻无顾忌大语，有以君生平告者，即遣客钩致。君曰：“狂子不足以共事。”立谢客。李将军由是待益厚，奏为其卫胄曹参军，充引驾仗判官，尽用其言。将军迁帅凤翔，君随往，改试大理评事，摄监察御史、观察判官。栉垢爬痒，民获苏醒。居岁余，如有所不乐，一旦载妻子入阌乡南山不顾。中书舍人王涯、独孤郁，吏部郎中张惟素，比部郎中韩愈，日发书问讯，顾不可强起，不即荐。明年九月，疾病，舆医京师。其月某日卒，年四十四。十一月某日，即葬京城西南长安县界中。曾祖爽，洪州武宁令；祖微，右卫骑曹参军；父嵩，苏州昆山丞。妻上谷侯氏处士高女。
