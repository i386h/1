<!-- { "loadSidebar": true } -->
　　宾戏主人曰：盖闻圣人有一定之论，烈士有不易之分，亦云名而已矣。故太上有立德，其次有立功。夫德不得后身而特盛，功不得背时而独彰。是以圣哲之治，栖栖遑遑，孔席不暖，墨突不黔。由此言之，取舍者，昔人之上务，著作者，前列之馀事耳。今吾子幸游帝王之世，躬带绂冕之服，浮英华，湛道德，矕龙虎之文，旧矣。卒不能摅首尾，奋翼鳞，振拔洿涂，跨腾风云，使见之者影骇，闻之者响震。徒乐枕经籍书，纡体衡门，上无所蒂，下无所根。独摅意乎宇宙之外，锐思於毫芒之内，潜神默记，縆以年岁。然而器不贾於当己，用不效於一世。虽驰辩如涛波，摛藻如春华，犹无益於殿最也。意者，且运朝夕之策，定合会之计，使存有显号，亡有美谥，不亦优乎？
　　主人逌尔而笑曰：若宾之言，所谓见世利之华，闇道德之实，守窔奥之荧烛。未仰天庭而睹白日也。曩者王涂芜秽，周失其驭。侯伯方轨，战国横骛，於是七雄虓阚，分裂诸夏，龙战虎争。游说之徒，风飑电激，并起而救之，其馀猋飞景附，霅煜其间者，盖不可胜载。当此之时，搦朽摩钝，铅刀皆能一断。是故鲁连飞一矢而蹶千金，虞卿以顾眄而捐相印。夫啾发投曲，感耳之声，合之律度，淫哇而不可听者，非《韶》、《夏》之乐也。因势合变，遇时之容，风移俗易，乖迕而不可通者，非君子之法也。及至从人合之，衡人散之，亡命漂说，羁旅骋辞，商鞅挟三术以钻孝公，李斯奋时务而要始皇。彼皆蹑风尘之会，履颠沛之势，据徼乘邪，以求一日之富贵，朝为荣华，夕为憔悴，福不盈眦，祸溢於世，凶人且以自悔，况吉士而是赖乎？且功不可虚成，名不可以伪立。韩设辨以激君，吕行诈以贾国。《说难》既遒，其身乃囚；秦货既贵，厥宗亦坠。是以仲尼抗浮云之志，孟轲养浩然之气，彼岂乐为迂阔哉？道不可以贰也。方今大汉洒埽群秽，夷险芟荒，廓帝纮，恢皇纲。基隆於羲农，规广於黄唐，其君天下也，炎之如日，威之如神，函之如海，养之如春。是以六合之内，莫不同源共流，沐浴玄德，禀仰太和，枝附叶著，譬犹草木之植山林，鸟鱼之毓川泽，得气者蕃滋，失时者零落，参天地而施化，岂云人事之厚薄哉！今吾子处皇代而论战国，曜所闻而疑所觌，欲从敦而度高乎泰山，怀氿滥而测深乎重渊，亦未至也。
　　宾曰：若夫鞅、斯之伦，衰周之凶人，既闻命矣。敢问上古之士，处身行道，辅世成名，可述於后者，默而已乎？
　　主人曰：何为其然也？昔者咎繇谟虞，箕子访周，言通帝王，谋合神圣。殷说梦发於傅岩，周望兆动於渭滨；齐甯激声於康衢，汉良受书於邳垠，皆竢命而神交，匪词言之所信，故能建必然之策，展无穷之勋也。近者陆子优游，《新语》以兴；董生下帷，发藻儒林；刘向司籍，辨章旧闻；扬雄谭思，《法言》、《太玄》。皆及时君之门闱，究先圣之壸奥，婆娑乎术艺之场，休息乎篇籍之囿，以全其质，而发其文，用纳乎圣德，烈炳乎后人，斯非亚与！若乃伯夷抗行於首阳，柳惠降志於辱仕，颜潜乐於箪瓢，孔终篇於西狩，声盈塞於天渊，真吾徒之师表也。且吾闻之：一阴一阳，天地之方；乃文乃质，王道之纲；有同有异，圣哲之常。故曰：慎脩所志，守尔天符，委命供己，味道之腴，神之听之，名其舍诸！宾又不闻和氏之璧，韫於荆石；隋侯之珠，藏於蚌蛤乎？历世莫视，不知其将含景曜，吐英精，旷千载而流光也。应龙潜於潢汙，鱼鼋媟之，不睹其能奋灵德，合风云，超忽荒而躆昊苍也。故夫泥蟠而天飞者，应龙之神也；先贱而后贵者，和隋之珍也；时暗而久章者，君子之真也。若乃牙、旷清耳於管弦，离娄眇目於毫分；逢蒙绝技於弧矢，般输摧巧於斧斤；良乐轶能於相驭，乌获抗力於千钧；和、鹊发精於针石，研、桑心计於无垠。走亦不任厕技於彼列，故密尔自娱於斯文。

○张衡-两京赋
　　【西京赋】
　　有凭虚公子者，心侈体忲雅好博古，学乎旧史氏。是以多识前代之载。言於安处先生曰：夫人在阳时则舒，在阴时则惨，此牵乎天者也。处沃土则逸，处瘠土则劳，此系乎地者也。惨则鲜於欢，劳则褊於惠，能违之者寡矣。小必有之，大亦宜然。故帝者因天地以致化，兆人承上教以成俗。化俗之本，有与推移。何以覈诸？秦据雍而彊，周即豫而弱，高祖都西而泰，光武处东而约。政之兴衰，恒由此作。先生独不见西京之事欤？请为吾子陈之：
　　汉氏初都，在渭之涘。秦里其朔，寔为咸阳。左有崤、函重险，桃林之塞，缀以二华。巨灵赑屃！高掌远蹠，以流河曲，厥迹犹存。右有陇坻之隘，隔阂华、戎。岐、梁、汧、雍，陈宝鸣鸡在焉。於前则终南、太一，隆崛崔崒，隐辚郁律，连冈乎嶓冢，抱杜含鄠，欱沣吐镐，爰有蓝田珍玉，是之自出。於后则高陵平原，据渭踞泾。澶漫靡迤，作镇於近。其远则九峻甘泉，涸阴沍寒，日北至而含冻，此焉清暑。尔乃广衍沃野，厥田上上。寔惟地之奥区神皋。昔者大帝说秦缪公而觐之，飨以钧天广乐，帝有醉焉。乃为金策，锡用此土，而翦诸鹑首。是时也，并为彊国者有六，然而四海同宅西秦，岂不诡哉！
　　自我高祖之始入也，五纬相汁，以旅于东井。娄敬委辂，幹非其议。天启其心，人惎之谋。及帝图时，意亦有虑乎神祇，宜其可定以为天邑。岂伊不虔思于天衢？岂伊不怀归于枌榆？天命不滔，畴敢以渝？於是量径轮，考广袤，经城洫管郭郛。取殊裁於八都，岂启度於往旧！乃览秦制，跨周法。狭百堵之侧陋，增九筵之迫胁。正紫宫於未央，表峣阙於阊阖。疏龙首以抗殿，状巍峨以岌嶪。亘雄虹之长梁，结棼橑以相接；蒂倒茄於藻井，披红葩之狎猎。饰华榱与璧珰，流景曜之韡晔。雕楹玉磶，绣栭云楣。三阶重轩，镂槛文。右平左墄，青琐丹墀。刊层平堂，设切厓隒。坻崿鳞眴，栈齴巉崄。襄岸夷涂，脩路陖险。重门袭固，奸宄是防。仰福帝居，阳曜阴藏，洪钟万钧，猛虡趪々。负筍业而馀怒，乃奋翅而腾骧。朝堂承东，温调延北。西有玉台，联以昆德。嵯峨捷嶪，罔识所则。若夫长年、神仙宣室，玉堂。麒麟、朱鸟，龙兴、含章。譬众星之环极，叛赫戏以煇煌。正殿路寝，用朝群辟。大夏耽耽，九户开辟。嘉木树庭，芳草如积。高门有闶，列坐金狄。内有常侍谒者，奉命当御。兰台金马，递宿迭居。次有天禄石渠，校文之处。重以虎威章沟，严更之署。徼道外周，千庐内附。卫尉八屯，警夜巡昼。植铩悬瞂，用戒不虞。
　　后宫则昭阳飞翔，增成合驭。兰林披香，凤皇鸳鸾。群窈窕之华丽，嗟内顾之所观。故其馆室次舍，采饰纤缛。裛以藻绣，文以朱绿。翡翠火齐，络以美玉。流悬黎之夜光，缀随珠以为烛。金戺玉阶，彤庭煇辉。珊瑚琳碧，瓀珉璘彬。珍物罗生，焕若昆仑。虽厥裁之不广，侈靡逾乎至尊。於是钩陈之外，阁道穹隆。属长乐与明光，径北通乎桂宫。命班尔之巧匠，尽变态乎其中。后宫不移，乐不徙悬。门卫供帐，官以物辨。恣意所幸，下辇成燕。穷年忘归，犹弗能遍。瑰异日新，殚所未见。
　　“惟帝王之神丽，惧尊卑之不殊。虽斯宇之既坦，心犹凭而未摅。思比象於紫微，恨阿房之不可庐。覛往昔之遗馆，获林光於秦馀。处甘泉之爽垲，乃隆崇而弘敷。既新作於迎风，增露寒与储胥。讬乔基於山冈，直墆霓以高居。通天訬以竦峙，径百常而茎擢。上辨华以交纷，下刻峭其若削。翔鶤仰而不逮，况青鸟与黄雀！伏棂槛而頫听，闻雷霆之相激。柏梁既灾，越巫陈方。建章是经，用厌火祥。营宇之制，事兼未央。圜阙竦以造天，若双碣之相望。凤骞翥於甍标，咸溯风而欲翔。阊阖之内，别风嶕峣。何工巧之瑰玮，交绮豁以疏寮。干云雾而上达，状亭亭以苕苕。神明崛其特起，井幹叠而百增。跱游极於浮柱，结重栾以相承。累层构而遂隮，望北辰而高兴。消雰埃於中宸，集重阳之清澈。瞰宛虹之长鬐，察云师之所凭。上飞闼而仰眺，正睹瑶光与玉绳。将乍往而未半，怵悼栗而怂兢。非都卢之轻趫，孰能超而究升？馺娑骀荡，焘奡桔桀。枍诣承光，睽罛庨豁。橧桴重棼，锷锷列列。反宇业业，飞檐<车献>々。流景内照，引曜日月。天梁之宫，寔开高闱。旗不脱扃，结驷方蕲。轹辐轻骛，容於一扉。长廊广庑，途阁云蔓。闬庭诡异，门千户万。重闺幽闼，转相逾延。望窈窕以径廷，眇不知其所返。既乃珍台蹇产以极壮，墱道逦倚以正东。似阆风之遐坂，横西洫而绝金墉。城尉不弛柝，而内外潜通。
　　前开唐中，弥望广潒。顾临太液，沧池漭沆。渐台立於中央，赫昈昈以弘敞。清渊洋洋，神山峨峨。列瀛洲与方丈，夹蓬莱而骈罗。上林岑以垒嶵，下崭岩以嵒龉。长风激於别陦，起洪涛而扬波。浸石菌於重涯，濯灵芝以朱柯。海若游於玄渚，鲸鱼失流而蹉跎。於是采少君之端信，庶栾大之贞固。立脩茎之仙掌，承云表之清露。屑琼蕊以朝餮，必性命之可度。美往昔之松乔，要羡门乎天路。想升龙於鼎湖，岂时俗之足慕！若历世而长存，何遽营乎陵墓？
　　徒观其城郭之制，则旁开三门，参途夷庭，方轨十二，街衢相经。廛里端直，甍宇齐平。北阙甲第，当道直启。程巧致功，期不陁陊。木衣綈锦，土被朱紫。武库禁兵，设在兰锜。匪石匪董，畴能宅此？尔乃廓开九市，通闤带阓。旗亭五重，俯察百隧。周制大胥，今也惟尉。瑰货方至，鸟集鳞萃。鬻者兼赢，求者不匮。尔乃商贾百族，裨贩夫妇。鬻良杂苦，蚩眩边鄙。何必昬於作劳，邪赢优而足恃。彼肆人之男女，丽美奢乎许史。若夫翁伯浊、质，张里之家。击锺鼎食，连骑相过。东京公侯，壮何能加！都邑游侠，张赵之伦。齐志无忌，拟迹田文。轻死重气，结党连群。寔蕃有徒，其从如云。茂陵之原，阳陵之朱。趫悍虓豁，如虎如貙。睚眦虿芥，尸僵路隅。丞相欲以赎子罪，阳石汙而公孙诛。若其五县游丽辩论之士，街谈巷议，弹射臧否。剖析毫釐，擘肌分理。所好生毛羽，所恶成创痏。郊甸之内，乡邑殷赈。五都货殖，既迁既引。商旅联槅，隐隐展展。冠带交错，方辕接轸。封畿千里，统以京尹。郡国宫馆，百四十五。右极周至，并卷酆鄠。左暨河华，遂至虢土。
