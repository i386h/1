<!-- { "loadSidebar": true } -->
　　年二十七，察孝廉，除郎中尚书侍郎左丞、尚书仆射。内正机衡，允厘其职。文敏畅乎庶事，密静周乎枢机。帝用嘉之，迁济阴太守。公乃布恺悌，宣柔嘉，通神化，导灵和，扬惠风以养真，激清流以荡邪，取忠肃于不言，消奸宄于爪牙。是以君子勤礼，小人知耻。鞠推恩于官曹，刑戮废于朝市，余货委于路衢，余种栖于畎亩。迁汝南太守。增修前业。考绩既明，入作司农，实掌金谷之渊薮，和均关石，王府以充。遂作司徒，昭敷五教。进作太尉，宣畅浑元。人伦辑睦，日月重光。遭国不造，帝祚无主。援立孝桓，以绍宗绪。用首谋定策，封安乐乡侯。户邑之数，加于群公。
　　入录机事，听纳总己，致位就第。复拜司空，敷土导川，俾顺其性。功遂身退，告疾固辞。乃为特进，爰以休息。又拜太常，典司三礼。敬恭禋祀，神明嘉歆，永世丰年，聿怀多福。复拜太尉，寻申前业。又以特进，逍遥致位。又拜太常。遘疾不夷，逊位归爵，迁于旧都。征拜太中大夫。
　　延和末年，圣主革正，幸臣诛毙。引公为尚书令，以二千石居官，委以阃外之事。厘改度量，以新国家。宏纲既整，衮阙以补。乃拜太仆，车正马闲，六驺习驯。迁太常司徒。成宗晏驾，推建圣嗣。复封故邑，与参机密。寝疾告退。复拜太傅录尚书事。
　　于时春秋高矣，继亲在堂，朝夕定省，不违子道。旁无几杖，言不称老。居丧致哀，率礼不越。其接下答宾，虽幼贱降等。礼从谦厚，尊而弥恭。劳思万机，身勤心苦。虽老莱子婴儿其服，方叔克壮其猷，公旦纳于台屋，正考父俯而循礼，曷以尚兹。
　　夫蒸蒸至孝，德本也；体和履忠，行极也；傅闻周览，上通也；勤劳王家，茂功也。用能十登三事，笃受介祉，亮皇业于六王，嘉丕绩于九有，穷生人之光宠，享黄苟之遐纪，蹈明德以保身，与福禄乎终始。
　　年八十有二，建宁五年春壬戌，薨于位。天子悼痛，赠策赐诔，谥曰文恭。如前傅之仪而有加焉，礼也。故吏司徒许诩等，相与钦慕崧高蒸民之作，取言时计功之则，论集行迹，铭诸琬琰。其词曰：
　　伊汉元辅，时惟文恭。聪明睿哲，思心瘁容。毕力天机，帝休其庸。赋政于外，有邈其踪。进作卿士，粤登上公。百揆时序，五典克从。万邦黎献，其唯时雍。勋烈既建，爵土乃封。七被三事，再作特进。弘唯幼冲，作傅以训。赫赫猗公，邦家之镇。泽被华夏，遗爱不沦。日与月与，齐光并运。存荣亡显，没而不泯

○蔡邕-太傅文恭侯胡公碑
　　公讳广，字伯始，交趾都尉之元子也。公应天淑灵，履性贞固，九德咸修，百行毕备。遭家不造，童而夙孤。上奉继亲，下慈弱弟，崎岖俭约之中，以尽孝友之道。及至入学从训，历观古今，生而知之，闻一睹十。兼以周览六经，博总群议，旁贯宪法，通识国典。
　　年二十七，察孝廉，除郎中尚书侍郎、尚书左丞、尚书仆射。干练机事，绸缪枢极，忠亮唯允，简于帝心，智略周密，冠于庶事。迁济阴太守。其为政也：宽裕足以容众，和柔足以安物，刚毅足以威暴，体仁足以劝俗。故禁不用刑，劝不用赏。其下望之如日月，从之如影响。思不可忘，度不可革。遗爱结于人心，超无穷而垂则。征拜大司农，遂作司农，迁太尉。以援立之功，封安乐乡侯，录尚书事。称疾屡辞。策赐就第。复拜司空。功成身退，俾位特进。又拜太尉，复以特进。致命休神。又拜太尉。逊位归爵，旋于旧土。征拜太中大夫、尚书令、太仆、太常、司徒。永康之初，以定策元功，复拜前邑，录尚书事。疾病就第，又授太傅。入参机衡，五蹈九列，七统三事。谅闇之际，三据冢宰。和神人于宗伯，理水土于下台，训五品于司徒，耀三辰于上阶，光弼六世，历载三十。自汉兴以来，鼎臣元辅，耋帙老成，勋被万方，与禄终始，未有若公者焉。
　　春秋八十二，建宁五年三月壬戌，薨于位。天子悼惜，群后伤怀。诏五官中郎将任崇奉册，赠以太傅安乐乡侯印绶，拜室家子一人郎中，赐东园秘器，赐丝帛含敛之备。中谒者董诩吊祠护丧，钱布赙赐，率礼有加。赐谥曰文恭，昭显行迹。四月丁酉，葬于洛阳茔。故吏济阴池喜，感公之义，率慕黄鸟之哀，推寻雅意，彷徨旧土，休绩丕烈，宜宣于此。乃树石作颂，用扬德音。词曰：
　　於皇上德，懿铄孔纯。大孝昭备，思顺履信。膺期命世，保兹旧门。渊泉休茂，彪炳其文。爰赞天机，翼翼唯恭。夙夜出纳，绍迹虞龙。赋政于外，神化玄通。普被汝南，越用熙雍。帝曰休哉，命公三事，乃耀柔嘉，式是百司。股肱元首，庶绩咸治。二气燮雍，五征来备。勋格皇天，泽洽后土。封建南藩，受兹介祜。玉藻在冕，毳服艾辅。辂车雕骖，四牡修扈。赞事上帝，祗祀宗祖。陟降盈亏，与时消息。既明且哲，保身遗则。同轨旦、奭，光充区域。生荣死哀，流统罔极。

○蔡邕-杨公碑
　　公讳秉，字叔节，弘农华阴人。其先盖周武王之穆，晋唐叔之后也。末叶以支子食邑于杨，因氏焉。周室既微，裔胄无绪。暨汉兴，烈祖杨喜佐命征伐，封赤泉侯。嗣子业，绂冕相继。公之丕考，以忠蹇亮，弼辅孝安，登司徒大尉。公承夙绪，世笃儒教。以《欧阳尚书》、《京氏易》诲授四方学者，自远而至，盖逾三千。
　　初辟司空，举高第，拜侍御史，迁豫州、兖州刺史，任城相，征入劝讲，拜太中大夫、左中郎将尚书，出补右扶风，留拜光禄大夫。遭权嬖贵盛，六年守静。外戚火燔，乃迁太仆太卿，公事绌位，浃辰之间，俾位河南。愤疾豪强，见遘奸党，用婴疾废。起家复拜太常，遂陟三司，沙汰虚冗，料简贞实，抽援表达，与之同兰芳，任鼎重。从驾南巡，为朝硕德。然知权过于宠，私富侔国，大臣苛察，望变复还，条表以闻，启导上怒。其时所免州牧郡守五十余人，饕戾是黜，英才是列，善否有章，京夏清肃。
　　在位七载，年七十有四，延熹八年五月丙戌薨。朝廷惜焉，宠赐有加。公自奉严敕，动遵礼度，量材授任，当官而行，不为义绌。疾是苛政，益固其守。厨无宿肉，器不镂雕。夙丧嫔俪，妾不嬖御。可谓立身无过之地，正直清俭该备者矣。昔仲尼尝垂三戒，而公克焉。故能匡朝尽直，献可去奸，忠侔前后，声塞宇宙。非黄中纯白，穷达一致，其恶能立功立事，敷闻于下，昭升于上，若兹巍巍者乎。于是门人学徒，相与刊石树碑，表勒鸿勋，赞懿德，传亿年。
　　於戏！公唯岳灵天挺，德翼至神。气絪缊，仁哲生。应台任，作邦桢。帝钦亮，访典刑。道不惑，迄有成。光遗迩，穆其清。

○蔡邕-汉太尉杨公碑
　　公讳赐，字伯猷，弘农华阴人，姬姓之国有杨侯者，公其后也。其在汉室，赤泉侯佐高丞相翼宣，咸以盛德，光于前朝。祖司徒，考太尉，继迹宰司，咸有勋烈。
　　公承家崇轨，受天醇素，钦承奉构，闲于伐柯。烈风维变，不易其趣。文艺典籍，寻道入奥，操清行朗，潜晦幽闲，不答州郡之命。辟大将军府，不得已而应之。迁陈仓令。公乃因是行退居庐。公车特征，以病辞。司空举高第，拜侍中越骑校尉。帝笃先业，将问故训。公以群公之举，进授尚书于禁中，迁少府光禄勋。敬揆百事，莫不时序。庶尹知恤，阊阖推清。列作司空，地平天成，阴阳不忒。公遂身避托疾告退。又以光禄大夫受命司徒，敬敷五品，宣洽人伦，燮和化理。股肱耳目之任，靡不克明。及至太尉，四时顺动，三光耀润，群生丰遂，太和交薄。三作六卿，五蹈三阶，受爵开国，应位特进。非盛德休功，假于天人，孰能该备宠荣，兼包令锡，如公之至者乎。
　　公体资明哲，长于知见，凡所辟选，升诸帝朝者，莫非瑰才逸秀，并参诸佐。惟我下流二三小臣，秽损清风，愧于前人。乃纠合同寮，各述所审，纪公勋绩，刊石立铭，以慰永怀。铭曰：
　　天降纯嘏，笃生柔嘉。俾胤祖考，光辅国家。三业在服，帝载用和。粤暨我公，尤执忠贞。在栋伊隆，于鼎斯宁。德被宇宙，华夏以清。受兹介福，履祚孔成。为邑河渭，衰冕绂珽。以佐天子，祗事三灵。丕显伊德，万邦作程。爰铭爰赞，式昭懿声。

○蔡邕-朱公叔坟前碑
　　维汉二十一世，延熹六年粤四月丁巳，忠文公益州太守朱君，名穆，字公叔，卒于京师。其五月丙申，葬于宛邑北万岁亭之阳，旧兆域之南。其孤野受顾命曰：“古者不崇坟，不封墓，祭服虽三年，无不于寝。今则易之，吾不取也。尔其无拘于俗，无废予诫。”野钦率遗意，不敢有违。封坟三板，不起栋宇。乃作祠堂于邑中南阳旧里，备器铸鼎，铭功载德。惧坟封弥久，夷于平壤，于是依德像，缘雅则，设兹方石，镇表灵域，用慰其孤罔极之怀。乃申词曰：
　　歆惟忠文，时惟朱父。实天生德，丕承洪绪。弥纶典术，允迪圣矩。好是贞厉，疾彼强御。断刚若仇，柔亦不茹。仍用明夷，遘难受侮。帝曰休哉，朕嘉乃功。命汝纳言，胤汝祖踪。父拜稽首，翼翼惟恭。笃棐不忘，夙夜在公。昊天不吊，降兹残殃。不遗一父，俾屏我皇。我皇悼心，锡诏孔伤。位以益州，赠之服章。用刊彝器，宣昭遗光。子子孙孙，永载宝藏。

○蔡邕-贞节先生范史云碑
　　先生讳丹，字史云，陈留外黄人，陶唐氏之后也。其在周室有士会者，为晋大夫，以受范邑，遂以为氏。汉文、景之际，爰自南阳来，家于成安，生惠。延熹二年，官至司农廷尉，君则其后也。
　　君受天正性，志高行洁，在乎幼弱，固已藐然有烈节矣。时人未之或知，屈为县吏。亟从仕进，非其好也。退不可得，乃托死遁去，亲戚莫知其谋。遂隐窜山中，涉《五经》，览《书》《传》，尤笃《易》与《尚书》学。立道通久而后归。游集太学，知人审友，苟非其类，无所容纳。介操所在，不顾贵贱。其在乡党也，事长惟敬，养稚惟爱，言行举动，斯为楷式。郡县请召，未尝屈节。其有备礼招延，虚己迓止，亦为谋奏，尽其忠直。以处士举孝廉，除郎中莱芜长。未出京师，丧母行服。故事服阕后还郎中，君遂不从州郡之政。凡其事君，过则弼之，阙则补之，通清夷之路，塞邪枉之门，举善不拘阶次，黜恶不畏强御。其事繁多，不可详载。
