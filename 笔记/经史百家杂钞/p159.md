<!-- { "loadSidebar": true } -->
　　初，亮自表后主曰：“成都有桑八百株，薄田十五顷，子弟衣食，自有馀饶。至於臣在外任，无别调度，随身衣食，悉仰於官，不别治生，以长尺寸。若臣死之日，不使内有馀帛，外有赢财，以负陛下。”及卒，如其所言。
　　亮性长於巧思，损益连弩，木牛流马，皆出其意；推演兵法，作八陈图，咸得其要云。亮言教书奏多可观，别为一集。
　　景耀六年春，诏为亮立庙於沔阳。秋，魏镇西将军锺会征蜀，至汉川，祭亮之庙，令军士不得於亮墓所左右刍牧樵采。亮弟均，官至长水校尉。亮子瞻，嗣爵。
　　诸葛氏集目录
　　开府作牧第一
　　权制第二
　　南征第三
　　北出第四　　
　　计算第五
　　训厉第六
　　综覈上第七
　　综覈下第八
　　杂言上第九
　　杂言下第十
　　贵和第十一
　　兵要第十二
　　传运第十三
　　与孙权书第十四
　　与诸葛瑾书第十五
　　与孟达书第十六
　　废李平第十七
　　法检上第十八
　　法检下第十九
　　科令上第二十
　　科令下第二十一
　　军令上第二十二
　　军令中第二十三
　　军令下第二十四
　　右二十四篇，凡十万四千一百一十二字。
　　臣寿等言：臣前在著作郎，侍中领中书监济北侯臣荀勖、中书令关内侯臣和峤奏，使臣定故蜀丞相诸葛亮故事。亮毗佐危国，负阻不宾，然犹存录其言，耻善有遗，诚是大晋光明至德，泽被无疆，自古以来，未之有伦也。辄删除复重，随类相从，凡为二十四篇，篇名如右。
　　亮少有逸群之才，英霸之器，身长八尺，容貌甚伟，时人异焉。遭汉末扰乱，随叔父玄避难荆州，躬耕于野，不求闻达。时左将军刘备以亮有殊量，乃三顾亮於草庐之中；亮深谓备雄姿杰出，遂解带写诚，厚相结纳。及魏武帝南征荆州，刘琮举州委质，而备失势众寡，无立锥之地。亮时年二十七，乃建奇策，身使孙权，求援吴会。权既宿服仰备，又睹亮奇雅，甚敬重之，即遣兵三万人以助备。备得用与武帝交战，大破其军，乘胜克捷，江南悉平。后备又西取益州。益州既定，以亮为军师将军。备称尊号，拜亮为丞相，录尚书事。及备殂没，嗣子幼弱，事无巨细，亮皆专之。於是外连东吴，内平南越，立法施度，整理戎旅，工械技巧，物究其极，科教严明，赏罚必信，无恶不惩，无善不显，至於吏不容奸，人怀自厉，道不拾遗，强不侵弱，风化肃然也。
　　当此之时，亮之素志，进欲龙骧虎视，苞括四海，退欲跨陵边疆，震荡宇内。又自以为无身之日，则未有能蹈涉中原、抗衡上国者，是以用兵不戢，屡耀其武。然亮才，於治戎为长，奇谋为短，理民之幹，优於将略。而所与对敌，或值人杰，加众寡不侔，攻守异体，故虽连年动众，未能有克。昔萧何荐韩信，管仲举王子城父，皆忖己之长，未能兼有故也。亮之器能政理，抑亦管、萧之亚匹也，而时之名将无城父、韩信，故使功业陵迟，大义不及邪？盖天命有归，不可以智力争也。
　　青龙二年春，亮帅众出武功，分兵屯田，为久驻之基。其秋病卒，黎庶追思，以为口实。至今梁、益之民，咨述亮者，言犹在耳，虽甘棠之咏召公，郑人之歌子产，无以远譬也。孟轲有云：“以逸道使民，虽劳不怨；以生道杀人，虽死不忿。”信矣！论者或怪亮文彩不艳，而过於丁宁周至。臣愚以为咎繇大贤也，周公圣人也，考之尚书，咎繇之谟略而雅，周公之诰烦而悉。何则？咎繇与舜、禹共谈，周公与群下矢誓故也。亮所与言，尽众人凡士，故其文指不得及远也。然其声教遗言，皆经事综物，公诚之心，形于文墨，足以知其人之意理，而有补於当世。
　　伏惟陛下迈踪古圣，荡然无忌，故虽敌国诽谤之言，咸肆其辞而无所革讳，所以明大通之道也。谨录写上诣著作。臣寿诚惶诚恐，顿首顿首，死罪死罪。泰始十年二月一日癸巳，平阳侯相臣陈寿上。
　　乔字伯松，亮兄瑾之第二子也，本字仲慎。与兄元逊俱有名於时，论者以为乔才不及兄，而性业过之。初，亮未有子，求乔为嗣，瑾启孙权遣乔来西，亮以乔为己適子，故易其字焉。拜为驸马都尉，随亮至汉中。年二十五，建兴六年卒。子攀，官至行护军翊武将军，亦早卒。诸葛恪见诛於吴，子孙皆尽，而亮自有胄裔，故攀还复为瑾后。
　　瞻字思远。建兴十二年，亮出武功，与兄瑾书曰：“瞻今已八岁，聪慧可爱，嫌其早成，恐不为重器耳。”年十七，尚公主，拜骑都尉。其明年为羽林中郎将，屡迁射声校尉、侍中、尚书仆射，加军师将军。瞻工书画，强识念，蜀人追思亮，咸爱其才敏。每朝廷有一善政佳事，虽非瞻所建倡，百姓皆传相告曰：“葛侯之所为也。”是以美声溢誉，有过其实。景耀四年，为行都护卫将军，与辅国大将军南乡侯董厥并平尚书事。六年冬，魏征西将军邓艾伐蜀，自阴平由景谷道旁入。瞻督诸军至涪停住，前锋破，退还，住绵竹。艾遣书诱瞻曰：“若降者必表为琅邪王。”瞻怒，斩艾使。遂战，大败，临陈死，时年三十七。众皆离散，艾长驱至成都。瞻长子尚，与瞻俱没。次子京及攀子显等，咸熙元年内移河东。
　　董厥者，丞相亮时为府令史，亮称之曰：“董令史，良士也。吾每与之言，思慎宜適。”徙为主簿。亮卒后，稍迁至尚书仆射，代陈祗为尚书令，迁大将军，平台事，而义阳樊建代焉。延熙十四年，以校尉使吴，值孙权病笃，不自见建。权问诸葛恪曰：“樊建何如宗预也？”恪对曰：“才识不及预，而雅性过之。”后为侍中，守尚书令。自瞻、厥、建统事，姜维常征伐在外，宦人黄皓窃弄机柄，咸共将护，无能匡矫，然建特不与皓和好往来。蜀破之明年春，厥、建俱诣京都，同为相国参军，其秋并兼散骑常侍，使蜀慰劳。
　　评曰：诸葛亮之为相国也，抚百姓，示仪轨，约官职，从权制，开诚心，布公道；尽忠益时者虽雠必赏，犯法怠慢者虽亲必罚，服罪输情者虽重必释，游辞巧饰者虽轻必戮；善无微而不赏，恶无纤而不贬；庶事精练，物理其本，循名责实，虚伪不齿；终於邦域之内，咸畏而爱之，刑政虽峻而无怨者，以其用心平而劝戒明也。可谓识治之良才，管、萧之亚匹矣。然连年动众，未能成功，盖应变将略，非其所长欤！


●卷二十·传志之属下编一

○蔡邕-郭有道碑
　　先生讳泰，字林宗，太原界休人也。其先出自有周王季之穆，有虢叔者，实有懿德，文王咨焉。建国命氏，或谓之郭，即其后也。先生诞膺天衷，聪睿明哲，孝友温恭，仁笃慈惠。夫其器量弘深，姿度广大，浩浩焉，汪汪焉，奥乎不可测已。若乃砥节励行，直道正辞，贞固足以干事，隐括足以矫时。遂考览六籍；探综图纬，周流华夏，游集帝学，收文武之将坠，拯微言之未绝。于时缨緌之徒，绅佩之士，望形表而景附，聆嘉声而响和者，犹百川之归巨海，鳞介之宗龟龙也。尔乃潜隐衡门，收朋勤诲，童蒙赖焉，用祛其蔽。州郡闻德，虚已备礼，莫之能致。群公休之，遂辟司徒掾，又举有道，皆以疾辞。将蹈洪崖之遐迹，绍巢、由之绝轨，翔区外以舒翼，超天衢以高峙。禀命不融，享年四十有二，以建宁二年正月乙亥卒。
　　凡我四方同好之人，永怀哀悼，靡所置念。乃相与推先生之德，以图不朽之事。佥以为先民既没，而德音犹存者，亦赖之于纪述也。今其如何而阙斯礼？于是建碑表墓，昭铭景行，俾芳烈奋乎百世，令闻显于无穷。其词曰：
　　于休先生，明德通玄。纯懿淑灵，受之自天。崇壮幽浚，如山如渊。礼乐是悦，《诗》《书》是敦。匪惟摭华，乃寻厥根。宫墙重仞，允得其门。懿乎其纯，确乎其操。洋洋搢绅，言观其高。栖迟泌丘，善诱能教。赫赫三事，几行其招。委辞召贡，保此清妙。降年不永，民斯悲悼。爰勒兹铭，摛其光耀。嗟尔来世，是则是效。

○蔡邕-陈太邱碑
　　先生讳实，字仲弓，颍川许昌人也。含元精之和，应期运之数，兼资九德，总修百行。于乡党则恂恂焉，斌斌焉，善诱善导，仁而爱人，使夫少长威安怀之。其为道也：用行舍藏，进退可度，不徼讦以干时，不迁贰以临下。四为郡功曹，五辟豫州，六辟三府，再辟大将军，宰闻喜半岁，太丘一年。德务中庸，教敦不肃，政以礼成，化行有谧。会遭党事，禁锢二十年，乐天知命，澹然自逸，交不诌上，爱不黩下，见几而作，不俟终日。及文书赦宥时，年巳七十。遂隐丘山，悬车告老，四门备礼，闲心静居。大将军何公，司徒袁公，前后招辟，使人晓谕云：“欲特表，便可入践常伯，超补三事，纡佩金紫，光国垂勋。”先生曰：“绝望已久，饰巾待期而已。”皆遂不至。弘农杨公，东海陈公，每在衮职，群僚贺之，皆举手曰：“颍川陈君，命世绝伦，大位未跻，惭于文仲窃位之负。”故时人高其德，重于公相之位也。
　　年八十有三，中平三年八月丙午，遭疾而终。临没顾命留葬所，卒。时服素棺，椁财周榇，丧事唯约，用过乎俭。群公百僚，莫不咨嗟；岩薮知名，失声挥涕。大将军吊祠，锡以嘉谥，曰征士陈君，禀岳渎之精，苞灵曜之纯，天不慭遗一老，俾屏我王，梁崩哲萎，于时靡宪。缙绅儒林，论德谋迹，谥曰文范先生。传曰：“郁郁乎文哉。”《书》曰：“洪范九畴，彝伦攸叙。”文为德表，范为士则，存诲没号，不亦宜乎。三公遣令史祭以中牢，刺史敬吊。太守南阳曹府君命官作诔曰：“赫矣陈君，命世是生。含光醇德，为士作程。资始既正，守终有令。奉礼终没，休矣清声。”遣官属掾吏，前后赴会，刊石作铭。府丞与比县会葬，苟慈明、韩元长等五百余人，緦麻设位，哀以送之。远近会葬，千人以上。河南尹种府君临郡，追叹功德，述录高行，以为远近鲜能及之。重部大掾，以成斯铭。可谓存荣没哀，死而不朽者也。乃作铭曰：
　　峨峨崇岳，吐符降神。於皇先生，抱宝怀珍。如何昊穹，既丧斯文？微言圮绝，来者曷闻？交交黄鸟，爰集于棘。命不可赎，哀何有极！

○蔡邕-胡公碑
　　公讳广，字伯始，南郡华容人也。其先自妫姓建国南土，曰胡子，《春秋》书焉，列于诸侯，公其后也。考以德行纯懿，官至交趾都尉。公宽裕仁爱，覆载博大，研道知几，穷理尽性。凡圣哲之遗教，文武之未坠，罔有不综。
