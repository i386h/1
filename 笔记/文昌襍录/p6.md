<!-- { "loadSidebar": true } -->
　　元英昔随侍太源见是年秋解进士正额外续解李霖朝廷以故相曽有此比令礼部收试既而正额所送多省下榜出有霖姓名遂及第今为朝奉大夫及至育州秋试进士已锁院今太府寺丞王璋以病在道久八月半方到州牒试院亦令收试文在优等解送甚高明年登科而归信有命也
　　库部林郎中説建州上春采茶时茶园人无数击鼓闻数十里然亦园中才间垄茶品髙下已相逺又况山园之异邪太府贾少卿云昔为福建转运使五月中朝防令上供龙茶数百斤已过时不复有此新芽有一老匠言但如数买小銙入汤煑研二万权以龙脑水洒之亦可就遂依此制造旣成颇如嵗进者是年南郊大礼多分赐宗室近臣然稍减常价犹足为精品也
　　仓部韩郎中云叔父魏国公喜饮酒至数十大觞犹未醉不甚喜茶无精麤共置一笼每尽即取碾亦不问新旧尝暑月曝茶于庭中见一小角上题襄字蔡端明所寄也因取以归员王家白后见蔡説当时秪有九銙又以叶园一饼充十数以献魏公其难得如此
　　司门范郎中云叔父蜀郡公镇近居许昌作高庵以侍司马公累招未至庵极高在一台基上司马公居洛作地室隧而入以避暑热故蜀郡作髙庵以为戏也北京留守王宣徽洛中园宅尤胜中堂七间上起高楼更为华侈司马公在陋巷所居才能芘风雨又作地室常读书于其中洛人戏云王家鑚天司马家入地然而道德之尊彼亦不知顔氏子之乐也
　　工部王侍郎云昨谪守单州后圃有宓子贱琴台为一郡之胜独此可以销忧耳有诗云琴声久逐秋云去台势空随古堞高既召还见于垂拱殿与吕资政同班殿庐因话琴台后数日吕遂知单州甚可异也
　　祠部毎嵗祠祭大祠三十正月上辛祈谷上帝四月雩祀上帝九月明堂祀上帝冬至祭昊天上帝夏至祭皇地祗孟春孟夏孟秋孟冬腊五享太庙正月上辛祀感生帝立春祀青帝立夏祀赤帝立秋祀白帝立冬祀黒帝土王祀黄帝春分祀高禖春分朝日仲春仲秋腊祭太稷仲春仲秋祀九宫贵神孟冬祭神州地祗秋分夕月腊蜡百神立春祭东太一宫立夏立冬祭中太一宫立秋祭西太一宫中祠十有四立春后亥祭先农立春后丑祀风师仲春祀五龙季春享先蚕立夏后申祀雨师雷师四立井土王祭岳镇海渎仲春仲秋上戊释奠武成王小祠十有三立冬后亥祭司中司命司民司禄秋分享夀星立秋后辰祀灵星孟冬祭司寒仲春祭马祖仲夏享先牧仲秋祭马社仲冬祭马步立春祭尹司命立夏祭灶季夏土王祭中霤立秋祭门及厉立冬祭行皆有司行事焉
　　元英昨充元丰五年贺北朝正旦国信使行至神水驿苦风昏乱不记省随行小史辈皆环坐以泣通一昔方稍安是年正旦接伴使杜刑部纮至深泽县界中浴几不可救刘右司挚充贺同天节接伴使防路病伤寒至滑州増剧然艾数百肩舆以归后累月方安一嵗中奉使者皆得疾危甚殊可怪也
　　礼部尚书黄公説丙申年秋试进士至八千人国朝以来未有如此之盛他试院不能容始命就开寳寺分数场引试开寳为试院自此始礼部林郎中以清防之风养万物赋为第一人始可谓雄魁也
　　元丰三年高丽国遣使栁洪副朴寅亮朝贡且献日本国车一乗洪云诸侯不贡车服诚知非礼本国所以上进者欲中朝见日本工拙尔朝廷为留之髙丽本箕子之国其知礼如此
　　户部刘郎中説雄州城南陂塘数十里芰荷极望以小舫逰其间鸥鹭往来红香泛于樽俎虽江乡亦无此景四时有蟹暑月亦甚肥昔见谢通议言曽通判莫州有戎卒溺塘水死州请覆验旣到彼尸不可得所司云水中积蟹一窖莫知浅深尸在其下无由得也雄莫间蟹多如此
　　右司郎中刘挚罢以提防开封府界诸县公事杨景略为右司郎中以知夀州叶温叟为都官员外郎以提举荆湖北路常平仓李莘为屯田员外郎
　　礼部尚书防赐今年龙茶一斤折简谕林郎中云欲以五饼分送郎官如何林献答云众官参详委得允当遂以分送五防他则不然也
　　元丰五年五月官制始行两省官但除给事中中书舍人起居郎起居舍人而已六年四月方以监察御史王桓为右正言
　　五月一日文徳殿视朝仗卫如式是日对于阗国进奉使贡物充廷多白玉熈寜六年大食俞庐和地国亦贡云霞白玉圭一副今藏内帑
　　详定礼文所上言腊蜡百神四方并就南郊一坛礼未合古请蜡祭四郊各为一坛东方日西方月各神农配作大祀南方神农为神主后稷配北方亦神农为神主后稷配系中祠其五官五田畯五星二十八宿十二辰五岳四镇四海四渎每方山川水泽丘陵坟衍原隰井泉水墉坊邮畷青龙朱雀骐驎白虎武于菟鳞羽介毛臝猫昆虫并如故事若其方有灾害则阙而不祭诏可
　　国子司业朱服上言惟先王之时燕饮必有射将祭择士于射宫能偶则又别之以射射武事也先王于进成人材之际毎不废焉今养士之盛莫盛于大学而大学之士鲜能知射朅见武学教场与国子监相去数十步欲使太学诸生遇假有愿射者听往习焉不惟闲暇之时使防于艺又足以收其放心而不迁于异物状下礼郎羣官皆以为然上都省乞如所请云
　　元丰四年髙丽国遣使崔思齐副李子威朝贡并献乐器明年正月十四日车驾幸集禧观诏思齐等侍从又令所遣乐工对御献乐赐袍带银帛有差思齐言今髙丽乐是新罗乐乐器有嘉配琴谓笛为大吟舞有七十余种止用两人谓之攀花云
　　勑大忌日六曹诸司并不作假执政官早出官司不得随出前此车驾游幸及临奠宗室若大臣咸为之举哀及后苑观麦观稻观谷观橙及延和殿北辽礼物崇政殿疎决景灵宫朝谒北使见辞执政礼上皆早出故有是勑
　　资州上言资阳县民支渐母于赖锡山汉中庐于墓侧已经三年自负土成坟布素不食五味惟菽粟而已日三时号恸余时即诵佛经有白黒雀各一对盘泊坟上松间每有野狸白蚆兔自山上来看上土久之方去又有白鵶及五色雀计万余围绕乞行旌赏勑特赐粟帛
　　熈寜中福建贼廖防聚羣党于山林招抚久之方出降朝廷赦其罪授右班殿直既至有司供脚色一项云歴任以来并无公私过犯见者无不笑之
　　祥符中开寳寺福胜院舍利防上光明或似水晶或似金色于相轮上或隠或显又降下舍利于地面砖石上约五千余粒僧俗防心求觅必获霑足直宗幸防下焚香有舍利见大如拳色如水晶召从臣同观洎赐食退舍利复见于西北铃索上往来飞动臣庶莫不瞻覩今庆夀崇因阁慈圣光献太皇太后所建即其地也閤门旧仪大宴更衣降坐羣臣退再坐羣臣先升殿既就坐御羣臣谢花拜于坐次天禧中司谏祖士衡上言欲望每更衣再坐有司引羣臣班于殿廷俟升御坐谢花于廷乃分引上殿自此始也
　　礼部王员外説昔有一举子恩泽牓授三班借职作歇后诗诗云官资得个三班借请给全胜録事参从此罢称乡贡进这回走马东西南唐宰相郑棨好作歇后句此诗亦甚工也
　　元丰三年髙丽国王王徽以疾表乞太医朝廷遣阁门通事舍人王舜封押至彼国舜封上言十二月一日徽生辰北辽遣起居郎知制诰马尧俊充使留仙宾馆尧俊献徽诗云始从钩裂海东天世世英雄禀自然掌上寳符钤造化胷中神剑画山川太宗莫取龙州道炀帝难乗鸭緑船真是金轮长理国岂论八万四千年徽以锦防八百匹为谢云
　　给事中徐禧没于王事朝廷録其子弟十余人以弟秘为太庙斋郎秘自陈愿阁此恩以待兄有嫡孙长日推授朝廷嘉而许之秘为太学生有声名而孝悌防退之行又如此
　　开寳六年翰林学士李昉知贡举放进士及诸科及第者凡三十八人下第进士徐士防自陈屈抑即诏贡部以八等第进士并终经学人并亲覆于殿廷内出未明求衣爵待士诗进士宋准等一百二十七人并放及第昉所放退落者十人责授昉太常少卿御试举人自此始也
　　淳化中有司言油衣帟幕损者万数欲毁弃诏令煮而浣之命尚方染以杂色刺为旗帜焉
　　元丰元年详定礼文所言古者祀天于地上圆丘在国之南祭地于泽中之方丘在国之北其牲币器色歌诗奏乐亦皆不同凡以顺隂阳因髙下而事之以其类也汉元始间以祀乐旣各有合而礼又有夫妇共牢之文于是合祭天地以隆一体之义后汉魏晋及唐以来皆因仍之本朝亲祀上帝即设皇地祗位稽之典礼有所未合勑详定更改礼文闻奏陈襄议曰汉元始中奸臣妄议不原经意附会周官大合乐之説谓当合祭于帝从而用之故天地共犊礼之失自此始矣臣以谓既罢合祭则南北二郊自当别祀伏请毎遇亲祠之嵗先以夏日祭地祗于方丘然后以冬日至祀昊天于圆邱李清臣议曰欲乞毎遇亲郊七日戒之后三日宿之时宿太庙以告宿北郊以祭宿南郊以祀所以先太庙者告祖为配也所以先北郊者先卑后尊也然虽自北郊至南郊相去为逺则中道不可以无舍请为帷宫止而后进王存议曰国家用冬夏至遣官摄事于二郊盖周礼未尝废也其三年一有事于南郊实同汉制若因三嵗之期渐辍郊丘之祀间有事于北郊如先朝亲耕祫享之比则不失恭事天地之意陆佃议曰今或冬日至亲祠昊天上帝因即圆邱之北别祠地祗不崇朝而天地之祠毕举矣张璪议曰窃谓阳生于十一月隂生五月则隂阳之生天地致用之始故天神地祗可得而礼然当今万乘仪卫加倍于古方盛夏之时不可以躬行臣以谓宜即郊祀之嵗于夏至之日盛礼容具乐舞遣冡宰摄事虽未能皆当于礼庶几先王之遗意犹有存焉勑如璪议其亲祠南郊罢皇地祗并从祀位六年五月二十八日夏至适当亲祀之嵗于是左相王公摄事礼部黄尚书太常李少卿为亚终献中书蔡舍人读册文且用备乐愚以谓祠官当给本品卤簿方可为盛礼容也
　　礼部黄尚书上言伏覩覆定臣寮諡议其法质明入内废务一日假故既频事易停壅欲乞自今集官覆諡午刻入省勑依乃罢酒食故事尚书省集请諡之家自设醪馔旧从官给今方罢之
　　吏部颁给印歴六曹尚书侍郎左右仆射左右丞批都司郎官左右丞批二十四司郎中员外本曹尚书侍郎批以书逐考功过焉
　　六月二日三省官集于吏部寓治都防讲求奉上仁宗皇帝英宗皇帝徽号初四日两省官与尚书省左右司郎已上又赴门下中书都堂再议执政官在中设羣官位重行皆北向焉
　　晋志云袴褶之制未详所起近代车驾亲戎中外戒严则服之唐制三品以上紫褶五品已上绯褶通用细绫七品已上緑褶九品已上碧褶通用小绫玉藻云禅为防【音扄】引急也帛为褶今袷也郑云单为防有衣裳而无里者也帛为褶有表里而无著者也周迁舆服杂事云赵武灵王缦胡之缨戎服有袴褶之制始有汉武近世服以从戎隋制纉严文武百官咸服之车驾亲戎则缚袴使不舒散皇朝导驾官袴褶盖马上之服也
　　太子太师张公升大中祥符八年嵗在乙夘登科熈宁九年丙辰终于许州阳翟县里公起布衣致使相自初仕至薨谢歴一甲子近世所无也
　　真宗皇帝东封选次太平驿赐从臣辟寒丸仁宗每崇政殿亲试进士亦赐大臣七寳茶至今以为故事以礼部尚书黄履为御史中丞
