<!-- { "loadSidebar": true } -->
金陵，国朝建都后，宋以前遗迹多不可寻矣。宋之居此，而赋韵最多且传者，毋如王荆公。今检其集中诗题系金陵地名者，计一百三十六首，就其诗中有可使百世而后髣髴见当日形胜者，如招吕约之职方有曰：「往时江总宅，近在青溪曲。井灭非故桐，台倾尚余竹。池塘三四月，菱蔓芙蕖馥。蒲柳亦兢时，冥冥一川绿。」如示元度有曰：「今年钟山南，随分作园囿。凿池构吾庐，碧水寒可漱。」如洊亭有曰：「朝寻东郭来，西路历洊亭。」又有曰：「西崦水冷冷，沿冈有洊亭。」如游土山示蔡天启有曰：「定林瞰土山，近乃在眉睫。谁谓秦淮广，正可藏一艓。」如游八功德水有曰：「寒云静如痴，寒日惨如戚。解鞍寒山中，共坐寒水侧。」如思北山有曰：「日日思北山，而今北山去。寄语白莲庵，迎我青松路。」如谢公墩有曰：「走马白下门，投鞭谢公墩。井径亦已没，漫然禾黍村。」如次韵约之有曰：「鱼跳桑柳阴，鸟落蒲苇侧。已无溪姑祠，何有江令宅。故人耽田里，老脱尚方舄。开亭捐百金，于此扫尘迹。我行西州旋，税驾候颜色。相随望南山，水际因一息。」如酹王浚泉诗有曰：「宋兴古剎今长千，灵跃台殿荒檀栾。二泉相望弃不渫，西泉尚絫三石盘。」如东门有曰：「东门白下亭，摧甓蔓寒葩。浅沙杙素舸，一水宛秋蛇。翰林谪仙人，往岁酒姥家。调笑此水上，能歌杨白花。」如游章义寺有曰：「九日章义寺，倦游因解镳。拂榻寄午梦，起寻北山椒。」如饭祈泽寺有曰：「驾言东南游，午饭投僧馆。山白梅蕊长，林黄柳芽短。笭箵沙际来，异彴桑间断。」如乙巳九日登冶城有曰：「欲望钟山岑，因知冶城路。跻攀隐木杪，稍记曾游处。」如雨花台有曰：「盘亘长干有绝陉，并包佳丽入江亭。」如过法云有曰：「路过潮沟八九盘，招提雪脊隐云端。」如光宅寺有序曰：「光宅，梁武帝宅也。其北齐安隔淮，齐武帝宅也。宋兴，又在其北。」又曰：「今知光宅寺，牛首正当门。」如忆金陵有曰：「覆舟山下龙光寺，玄武湖畔五龙堂。」如示报宁长老有曰：「白下亭东鸣一牛，山林陂港凈高秋。」观此诸什，当日名迹，髣髴见之。盖自国朝以钟山为陵寝，后湖为册库，而拓东门城至钟山，如青溪、潮沟、燕雀湖，遂皆无复有迹可睹。以故半山诗中所纪，多归幻化，古称桑田沧海，岂不信哉。
　城内外诸水
。溯秦淮之发源，一自黄堰坝而东，上抵句容之南门；一自方山东南，上抵溧水。其诸水相灌注，一支遶方山东面，上抵彭城山；一支自张山上溯金陵镇，过马家桥，抵横山；一支西抵后干桥；一支西抵陈墟桥；一支自上方门外小河东，历高桥门抵沧波门郭内；一支自涧子桥南上，至天界寺。此皆可以行舟者，而久为田地侵蚀，遂多狭窄，且易淤垫。唯此诸河不通，以致伏秋水涨，处处梗咽。盖溧水、溧阳、句曲诸水，惟一秦淮为之尾闾。夏秋江潮盛大，上壅下泛，无支派分泄。所以近年留都时苦水，而乡间尤甚，正坐此耳。若当事者肯慨然议为挑浚，或令傍河有田地者，计其亩数长短，帮出工值，委两县五城官分程督浚，功成之后，不但支流分派，水无泛滥之忧，而乡民往来搬运，舟航所至，所省财力无限，关系国赋民食者非轻，此当今首宜讲求者。当事者以身在城中，目所不经，未及区画，不能不望于为国家计根本者也。留都自秦淮通行舟楫外，惟运渎与青溪、古城壕可容舴艋往来耳。然青溪自淮清桥入，至四象桥而阻。运渎自斗门桥入，西至铁窗棂，东亦至四象桥而阻。以其河身原狭，又民居侵占者多，亦为堙塞也。顷工部开浚青溪、运渎，其意甚韪，然此河之开塞，仅城中民家利搬运耳。若郊外诸湖，堙塞既多，秦淮源远而受水复
　守心戒行
守心住弘济寺法堂，戒行精严，人心翕然归向之。原贯关陕人，有妻子，中年舍俗出家，身颀而清臞。余于甲申年见之，时年七十许矣，巳抱病，守木叉慈悲之意可掬也。弘济僧言：守心所庋佛像，曾为鼠啮，守心见而叹曰：「畜生哉！它岂不足而噉，而残我像耶！」既夕而鼠之伏死像前者数辈。法堂后山壁峭削，中开一洞，深数尺许，因构小屋附之，守心日夜趺坐其中。一日，命移坐具出，盖莫喻其故。至夜三鼓，石壁忽陨其半，小屋靡碎矣。人以为守心习静久，能前知，戒生定，定生慧，理或然也。后示寂，就法堂右茶毘之时，西风方壮，青烟一缕，逆风而西，或谓此守心往生赡养之验也，塔于寺之傍。守心道名甚着，流闻掖廷，两宫皆有经幡之赐，中使亲捧致之云。
　盛伯年
盛文学敏耕，字伯年，自号壶林，仲交先生子也。少有风貌，博闻强记，所为诗古文辞，奕奕负隽声。尝读书永庆山房，与余上下议论。后同纂江宁邑志，多出君手笔。以潦倒名场不得意，居恒邑邑。晚乃稍进酒博以耗其雄心，久之遂卒。弱侯先生故与君同研席，推服君不容口，为草墓志，极惋悼之致。嗟乎！自国家以博士义取士，高才生困此者多矣。士之怀琬琰而就煨尘者，独一伯年也与哉！
　伤逝
余少而懒慢，厌造请，即梓里交游，可屈指计。然以文心墨韵，时通往来，颇谐衿契。乃不二十年，零落殆尽矣。自荐绅以迨韦布，自长老以及行辈，存者十不一二，暇日追忆逝者，不觉喟然伤焉。因以诗学、词曲、书法、画迹四则，疏列其人，稍叙生平，姑以异日。
　诗学
余伯祥孟麟 【祭酒。着学七集。】 王元简可大 【太守。着三山汇稿。】 姚卿汝循 【太守。着锦石山斋稿。】 沈孟威凤翔 【给事中。】 李士龙登 【知县。冶城真寓稿。】 顾元白显仁 【大参。】 周长卿元 【知县。有周长卿集一卷。】 张孚之文晖 【太守。】 盛伯年敏耕 【文学。】 焦茂直尊生 【贡生。有诗一卷。】 焦茂孝周 【孝廉。着有说楛十卷。】 葛云蒸如龙 【文学。有竹护斋稿。】 陈延之弘世 【文学。着陈延之集。】 张玄度振英 【文学。】 谢文学黄锺 【文学。】 汪云太锺英。 【知县。工四六。】 翟德孚文炳 【文学。着阴符解金刚经解 【金刚经解　「刚经解」三字原为墨丁，据万历本补。】 】 何公露，湛之 【参议。着园稿。】 何仲雅淳之 【御史。着足园稿。】 王尔祝尧封 【太守。着学惠斋稿。】 马元赤电 【山人。有游梁记。】 李半野世泽 【文学。】 李惟寅言恭 【临淮侯。着青莲阁、贝叶斋二稿。】 柳陈父应芳 【山人流寓通州人。着柳陈甫集。】 朱王孙庆棸。王德载元坤 【挥使。雅娱阁集。】 
　词曲
盛伯年敏耕 【工小令。】 虎臣文炳 【文学。着小令。】 张治卿四维 【文学。有溪上闲情集，今传其双烈记、章台柳二记。】 黄上舍方儒 【文学。着陌花轩词小令。】 陈荩卿所闻 【文学。着南北记，又选南北词记。】 
　书法
王元简可大 【行草。】 姚卿汝循 【真行。】 余伯祥孟麟 【真行。】 金玄予光初 【举人，知县。真行。】 李士龙登 【真行，草，锺鼎，小篆。】 罗惟一万象 【文学。草书学怀素。】 姚封公之裔 【真行学松雪。】 金后林殿 【小楷师文征仲。行书师圣教序。】 李惟礼宁俭 【太学。临淮公子。草书学怀素。】 沈孟威凤翔 【草书。】 焦茂直尊生 【真行。】 张孚之文晖 【真行。】 葛云蒸如龙 【楷书学欧阳率更。】 何公露湛之 【行草法二王入品。】 何仲雅淳之 【行书得晋人意。】 张玄度振英 【真行学李北海。】 李半野世泽 【飞白。】 林乳泉景旸 【文学。真行。】 郭成也惟诚 【太学。真行学朱射陂。】 
　画迹
何仲雅淳之 【山水兰竹。】 朱王孙庆棸 【山水小景。】 王潜之元耀 【藩幕。山水。】 胡可复宗信 【山水。】 季常继序 【中书。流寓，休宁人。山水佛像。】 马元赤电 【山水大幅。】 方樵城登 【水墨山水。】 朱元士之士 【山水花卉，皆有生趣，而花卉尤工。】 
　象骨
万历乙卯仲冬，工部尚书丁公兴工浚古宫城河。至内桥，有象头骨一具，不知何时埋沉于下，非国初则南唐时物也。南唐此桥为金水河，不宜弃死象骨于内，国初置象房于通济门外，有死者，其骨又不应埋瘗于此桥。殆不能定其所繇也。
　古诸湖
金陵前志诸湖，近皆堙塞，今独后湖与莫愁湖在耳。其遗址可考者：燕雀湖一名前湖，今大内后一半是其地。张阵湖，在石头城。迎担湖在石城后五里。苏峻湖本名白石陂，在迎担湖北。稳船湖在金川门外，今水门内是，而陈鲁南南畿志言在佛宁门外，恐非。三冈湖在淳化镇关东南。摄湖在摄山之侧。太子湖、夏驾湖在丹阳乡。半汤湖即今汤泉。葛塘湖在今葛塘寺。白家湖在今凤台门外十里。其白米湖、乌意湖、西干湖、刘阳湖、白社湖、三城湖、娄湖、梁墟湖、高亭湖、石坳湖、河湖、笪湖、银湖、白都湖类堙为田地，其名间有存者，而不可考矣。
　师法
数十年前，士人多能持师道以训弟子，如李翰，焦镜川、董侣渔、赵高、黄龙冈诸先生，皆方严端正，不为苟合。课艺勉德，彬彬有条，经书性鉴，岁必一周，优劣劝惩，肃如朝典。以故士游其门，文行皆有可观。主人尊敬之如神明，少不合辄拂衣去。其弟子亦敬而爱之，即既贵显老大，悛悛执礼惟谨，毋敢慢也。后或富实之家，纔有延师之意，求托者巳麋集其门，始进既不以正矣。既入馆，则一意阿附主人之意，甘处亵渎而不辞。甚且市欢于弟子，恐其间我于父兄，一切课督视为戏具矣。又有一种黠者，诱其弟子，结纳显贵，买鬻声名，夤缘考试，以蛊其主人。呜呼！师法之不严至此极矣。先入者为之主，欲求弟子之卓然有立，可不慎哉！
　苦节
士大夫生平要以固穷为第一义，故昔人有云：「咬得菜根，定百事可作。」又云：「须是硬脊梁，于事始有担荷。」吕与叔诗曰：「逢人便有求，所以百事非。」吾乡前辈，如顾宪副瑮、李宪副重、邵侍御清，皆趣操严冷，生事肃条，处人之所不堪，而皎然自好。霍尚书韬常以废寺田赠李、邵二公，皆峻却之。顾公至其兄尚书饷以米，亦谢不受也。清风素节，非古之隐之、范史云莫能臻其方矣。开国以来，士大夫风流文雅，名誉事业，故不乏人，得此数君子者，尤为丘园之贲。吾于此有深慕焉。
　礼制 【七则】 
