<!-- { "loadSidebar": true } -->
冠礼之不行久矣。耿恭简公在南台为其犹子行冠礼，议三加之服，一加用幅巾、深衣、履鞋，二加用头巾、蓝衫、皂靴，三加用进士冠服、角带、靴笏。然冠礼文繁，所用宾赞执事，人数甚众，自非家有大厅事、与力能办治者，未易举行。故留都士大夫家，亦多沿俗行礼，草草而已。
留都婚姻亦备六礼，差与古异。古礼一曰纳采，二曰问名，三曰纳吉，四曰纳征，五曰请期，六曰亲迎。今留都初缔姻具礼往拜女家，曰谢允；次具仪曰小定；将娶，先期具纳币，亲迎之日往请，曰通信；纳币曰行大礼，将娶前数日具仪曰催妆；至日行亲迎。似以小定兼纳采、问名，通信即请期，第先后不同耳。古俗，亲迎有弄女嫔、弄新妇、障车、婿坐鞍、青庐、下婿、却扇等礼，今并无之。唯妇下舆以马鞍令步，曰跨鞍，花烛前导曰迎花烛，彷佛旧事。婚礼古以不亲迎为讥，留都则婿之亲迎者绝少，惟姑自往迎之，女家稍款以茶果。妇登舆，则女之母随送至婿家，舅姑设宴款女之母。富贵家歌吹彻夜，至天明始归，婿随往谢妇之父母，亦款以酒。而妇之庙见与见舅姑，多在三日。按家礼，妇于第三日庙见见舅姑，第四日乃往谒妇之父母。盖谓妇未庙见与见舅姑，而婿无先见女父母之礼也。此礼宜复，但俗沿已久，四日往谢，众论骇然。议于第二日晨起，子率妇先庙见拜父母舅姑，而后婿往妇家拜其父母，庶几得礼俗之中矣。
作长串，或剪彩作鸳鸯，又或以糖浇成之，又用胶漆丁香粘合彩绒结束，或用万年青草、吉祥草，相诩为吉庆之兆。考通志婚礼，后汉之俗，聘礼三十物，以玄纁、羊、雁、清酒、白酒，粳米、稷米、蒲苇、卷柏、嘉禾、长命缕、胶、漆、五色丝、合驩铃、九子墨、金钱禄、得香草、凤凰、含利兽、鸳鸯、受福兽、鱼、鹿、乌、九子妇肠、燧、钻，凡二十八物。又有丹为五色之荣，青为东方之始，共三十物，皆有俗仪，不足书。按此则今俗相沿之仪物，固有所自来矣。酉阳杂俎言纳采九事，曰合驩，曰嘉禾，曰阿胶，曰九子蒲，曰朱苇，曰双石，曰绵絮，曰长命缕，曰干漆。九事皆有词，各有取义。金陵人家行聘礼，行纳币礼，其笲盒中用柏枝及丝线络
近代丧礼中有二事循俗，而与古反者，沿流既久，遽难变之。其一曰「服」，古人遇死丧，凡应服某服者，或内亲或外亲，人自制其所应服之服哭之。交友之知死者知生者，亦不以玄冠色衣而伤且吊。盖哀戚在心，故必变服以临之耳。乃今自同宗外，凡应服者，必丧家送布，始制而服之。不送，即应服，而玄其冠色其衣者有矣。甚且丧家力不能送，共以诟厉加之，而大家复有破孝送帛之事。破孝毋论何人，但入吊者，即赠以布或绢，有生平不一识面，闻名为布而吊者矣。不知变服志哀，乃衷之旗，心既不哀，服于何有？且送而不服，尤属无谓。至送帛，则本不为服，直以币帛将孝子之敬为酬酢而已。向大鸿胪海州张公尝言：「送帛非礼，余心韪之。」其一曰「奠」，始死而有奠，记所谓「余阁」者也。成服后诸祭，皆主人自为之，其在姻友，直有赙襚赗已耳。赙以钱帛，襚以衣服，赗以车马，皆以助敛与殡之事。宾客至有丧者之家哭之，吊之，奠此物而已。奠者置也，置其物于前也。今则赙襚之礼，间有行焉，赗则江南绝未闻者，乃代为丧家致祭。屠割羊豕，崇饰果蓏，粔籹餦餭，寓钱楮币之类，填塞于庭，客乃为酹酒致敬。夫酹乃主人之事，宾客乃代而行之，知礼者谓宜于送孝上祭，一切止之。惟有服者，人自制而服，以示哀戚变常之意。其在宾客，第行赙襚以助之，或贫者出力以佐其事，祭悉辍而不举。庶使丧主人不苦于送布之纷纷，而宾客亦不为此无益之糜费。是亦从礼从俭之一端也。
丧礼之不讲甚矣。前辈士大夫如张宪副祥，有期之丧，犹着齐衰见客；其后或有期功服者，鲜衣盛饰，无异平时，世俗安之，恬不为怪。间有守礼者，恐矫俗招尤，不敢行也。昔晋人放旷礼法之外，为儒者所诟。乃其时，陈寿居丧病，使婢丸药，坐废不仕。谢安石期功不废丝竹，人犹非之。视今日当何如哉？余谓士大夫在官有公制，固所不论，至里居遭丧，即期功亦宜示稍与常异。如非公事谒有司，不变服，不赴筵会，即赴亦不听声乐，不躬行贺庆礼，不先谒宾客，庶古礼犹几存什一于千百也。
军中鼓吹，在隋、唐以前，即大臣非恩赐不敢用。旧时吾乡凡有婚丧，自宗勋缙绅外，人家虽富厚，无有用鼓吹与教坊大乐者，所用惟市间鼓手与教坊之细乐而已。近日则不论贵贱，一溷用，浸淫之久，体统荡然。恐亦不可不加裁抑，以止流兢也。
　小人
隆庆中，吾乡金汉泉公官别驾归，挟海上所漂小人二，以方笼豢之。其一老妇，一男子，盖母子也。长尺许，声啁哳如燕子。久之子死，其母哭之，亦知索白布裹其首若成服者，后亦死。金之女为余内兄王孝廉肖征妻，妻家多见之。此前史所谓「竫人」。又小人国，海鹤可啄而食者也。
　息土
鲧窃帝之息壤，以堙鸿水。息壤者，罗泌路史云：「息生之土，长而不穷，故有息名。」汉时临滁地涌六里，又无盐危山土起。唐江陵南门地隆起，如伏牛马，去之一夕辄复。又柳子所言，龙兴寺地在永州，地如负瓮而起，皆为息壤。王襄敏公家厅事与内寝中，两楹间有土坟起，长可三四尺许，横可数寸许，平之辄复如故。至今所甃砖石崛起，枳人步，其家亦任其自然，不为修治也。余尝谓古人文字奥雅，意息壤乃土之能生殖者。鲧不合窃决坏之，为堤防以御鸿水，此战国曲防之所由始也。以专愎自用，不闻于上，故曰盗。正如补天之说，岂真如书所载，奇诡至此哉！今观襄敏家地，天壤之间，何所不有，不得轻疑昔人之论为妄矣。
　飞盗
万历戊子己丑间，留都有飞盗。其来也，不由门窦，仅于屋上揭瓦去椽，垂繘而下。有盗人楼阁中物，经数月主人犹不知者。甚苦其盗，而缉捕不可得，后乃为其仆所首。其人姓周，居南门之大街，衣冠车从若大家然，亦与士大夫往还。夜从其家登屋，步瓦上若飞而无声，其子尤狡黠矫捷，手持尺木点地，即墙檐高一二丈巳跃而上矣。问得其情，毙于狱。其子竟先逸去，终已不获。常见友人被盗处，屋瓦揭动数尺，而上灰无至地者，亦是奇贼。
　俞道婆
宋金陵俞道婆，得佛法，参琅琊起和尚。婆卖油餈为业，一日闻贫子唱莲花落云：「不因柳毅传书信，何缘得到洞庭湖。」忽然契悟，抛油于市。其夫云：「你颠也。」婆打一掌云：「非公境界。」乃往琅琊，起印可之。后凡见僧便云：「儿儿。」纔拟议，便掩郄门。时珣佛灯往勘之，婆见便云：「儿儿。」珣云：「娘娘，爷在甚处？」婆转身拜露柱，珣蹋倒云：「将谓有多少奇特！」便出。婆蹶起，云：「儿儿来，我惜你则个。」珣竟不顾。婆尝颂马祖不安因缘云：「日而月面虚空 【日而月面虚空　「而」原作「面」，据万历本改。】 ，闪电虽然截断，天下衲子舌头，分明只道得一半。」
　山中白云
友人周吉甫名晖，有隽才，为诸生，制义多恢奇，久而不售，遂弃去，隐居著书，萧然有林下风。所著金陵琐事，南都文献之遗，多所征信，深为名流所许。乙卯冬，投余山中白云一卷，多见道之言。如云：「清事不可着迹，若衣冠必求奇古，器用必求精良，饮食必求异巧，此乃清中之浊也。」又云：「世事惟偶然者最佳。偶有醇醪，适心知聚首；偶有余钱，适书画来售；偶欲登涉，适伴侣相约，真乃快意事。」又云：「向平谓『富不如贫，贵不如贱』，此语尚有计较，未能脱然于富贵贫贱之外。」又云：「对明月，照止水，便怀澄虑，世间无心之物，能使人亦无心也如此。」它如此类甚多，诵之使人泠然。自盛仲交之后，便当推此君为隐士之杰矣。
　吉甫佳句
吉甫春日移居诗，其警句有云：「寂寞徒供笑，烟霞不受嗔。」又云：「绿尊堪累月，青镜不藏年。」又云：「闻道晚知浅，结交贫觉深。」又云：「煮茗雾凝榻，弹琴月到门。」又云：「半酣疑有得，多病掩无能。」又云：「酒醒双燕语，病起乱花飞。」又云：「啸月野情淡，眠云春梦寒。」此等句置之钱、刘集中，不复可辨。吉甫又常曰：「文章诗句，贵有山林气。」读其诗，殆无媿斯言矣。
　服饰
留都妇女衣饰，在三十年前，犹十余年一变。迩年以来，不及二三岁，而首髻之大小高低，衣袂之宽狭修短，花钿之样式，渲染之颜色，鬓发之饰，履綦之工，无不变易。当其时，众以为妍，及变而向之所妍，未有见之不掩口者。宋周辉清波杂志言：「辉自提孩，见妇女装束数岁即一变。」又赵彦卫云麓漫抄载清微子服饰变古录尤备。乃知国家全盛之日，风俗类然。然变易既多，措办弥广，人家物力大半销耗，因之有如宋仁庙之禁销金、真珠、白角、长冠子，亦挽回靡俗之一助也。服舍违式，本朝律禁甚明，大明令所著最为严备。今法久就弛，士大夫间有议及申明，不以为迂，则群起而姗之矣，可为太息。
　王荆公墓
志称荆公墓在蒋山东三里，与其子雱分昭穆而葬。绍圣初，复用元丰旧人，起吕吉甫知金陵。时待制孙君孚责知归州经过，吕燕待之礼甚厚。一日因报谒于清凉寺，问曾上荆公坟否？盖当时士大夫道金陵，未有不上荆公坟者。此可以知荆公墓地所在，又因以知宋时士夫行役，亦驻止于僧寺，与今正相似也。
　石城
南都城围九十里，高坚甲于海内。自通济门起至三山门止一峰，尤为屹然。聚宝门左右皆巨石砌至顶，高数丈，吾行天下，未见有坚厚若此者也。陆游老学庵笔记言：建康城李景所作，其高三丈，因江山为险固，其受敌惟东北两面，而壕堑重复，皆可坚守。至绍兴间已二百余年，所损不及十之一。按志言，国初拓都城，自通济门东转北，而西至定淮门，皆新筑。通济门以西至清凉门，皆仍旧址。然则前所言坚固巨石者，当犹是景之遗植也。
　郡圃老卒
