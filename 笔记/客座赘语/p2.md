<!-- { "loadSidebar": true } -->
余顷年多愁多病，客之常在座者，熟余生平好访求桑梓间故事，则争语往迹近闻以相娱，间出一二惊奇诞怪者以助驩笑，至可裨益地方与夫考订载籍者，亦往往有之。余归置于耳，不忍遽忘于心，时命侍者笔诸赫蹄，然什不能一二也。既成帙，因命之曰客座赘语。赘之为言属也，又会也，属而会之，俾勿遗佚，余之于此义若有合焉。或曰：「秦汉间语人之所贱简者曰『赘婿』，老子语物之或恶者曰『余食赘行』，庄周氏语疾之当决去者曰『附赘县疣』，子之为此语也，又多乎哉！」余隐几口答然，无以应也。姑籍而存之，以供覆瓿。
万历丁巳夏五遯园居士书
客座赘语卷一
　经义兼古注疏
洪武三年五月初一日，初设科举，条格诏内开第一场，五经义，各试本经一道，限五百字以上。易，程、朱氏注；书，蔡氏传，诗，朱氏传，俱兼用古注疏；春秋、左氏、公羊、谷梁，张洽传；礼记专用古注疏。四书义一道，限三百字以上。至十七年三月初一日，命礼部颁行科举成式，始定子、午、卯、酉年乡试，辰、戌、丑、未年会试。制第一场试四书义三道，二百字以上；经义四道，三百字以上。未能者许各减一道。四书主朱子集注，易主程、朱传义，书主蔡氏传及古注疏，诗主朱子集传，春秋主左氏、公羊、谷梁、胡氏、张洽传，礼记主古注疏。案此兼用古注疏及诸家传，圣制彰明后，不知何缘，遂斥古注疏不用。春秋止用胡传为主，左氏、公、谷，第以备考。张洽传，经生家不复知其书与其人矣。礼记专用陈灏集说，古注疏尽斥不讲。近日举子文，师心剿说，浮蔓无根，诚举初制一申明之，使通经博古者得以自见，亦盛事也。
　东宫命典试
永乐十二年，上在北京。应天乡试，皇太子命洗马杨溥、编修周述为考试官。十五年命侍讲梁潜、陈全，十八年命修撰张伯颖、左赞、陈仲完，皆监国事也，时犹以宫赞列修撰之后。至七年己丑会试，取中陈璲等，以上幸北京，俱寄国子监读书，至辛卯始廷试。而皇太子乃以副榜第一人孔谔为左中允，赐出身，尤为异典。
　转运兑运长运
漕运旧例，军民各半，互相转运。民运淮安、徐州、临清、德州水次四仓交收，漕运官分派官军转运于通州、天津二仓，往返经年，多失农月。于是侍郎周忱议，将民运粮储俱于瓜州、淮安，补给脚价，兑与运军，自是转运变为兑运。至成化七年，右副都御史滕昭议，罢瓜、淮兑运，令南京各卫官与直、浙等处官，径赴水次州县交兑，民加过江船费，视地远近有差，自是兑运又变为长运矣。
　漕运总兵流官
顷见台谏与部疏议漕运总兵，改用流官，不必沿推世爵。案此官旧制，流官世爵，原相兼并推，不待改也。嘉靖中，吾乡刘都督玺、黄都督印，皆以卫官任至总兵，管漕运。黄与先大夫往还，余犹及见之，颇非辽远。建议者不举此以闻于上，第云欲革世爵，改用流官，遂奉旨「祖宗旧制，原用勋臣」。不知兼用流官，正祖宗朝旧制也。
　辨讹
殴之条，而今人故以言相谑嬲曰「殴」。帐之为言张也，一曰帱谓之帐，而呼簿册记物事用度者曰「帐」。仰，恃也，资也，下托上曰仰，今公文自上而行下曰「仰」。票，一作慓，疾也，急疾也，今官府有所分付，勾取于下，其札曰「票」。疋，正也，音与雅同，诗大疋、小疋用此字，今借为布之「疋」，音匹。者，分别事辞也，称此个为者个是也，今以称人之不老实者曰「者」。假，音贾，至也，又借也，今官府借为休暇之「假」，音如嫁，曰「告假」、「给假」。兑，通也，穴也，直也，卦名，象口之能言，今以天平称金银曰「兑」，以物交易曰「兑」，民以粮付军曰「兑」。札，刺也，唐人刺身文曰「札青」，又奏事非表非状谓之「札子」，今官籍没人物曰「抄札」。闸，水门也，字一作，今借为稽查之用，朝中点入班官员曰「闸朝」，凡以事查点人曰「点闸」，又民间办治官物曰「闸办」。插，刺而入也里中字音有相沿而呼，而与本音谬，相习而用，而与本义乖者，或亦通诸海内，而竟不知所从始，姑就南都举一二言之。如惹之音人者切，野之音羊者切，写之音悉姐切，且之音七也切，姐之音子野切，在二十一马韵中，音宜与鲊槎。而南都惹作热之上声，野作曳之上声，写作屑之上声，且作切之上声，姐作接之上声，未有作马韵呼者。士之音鉏里切，是与氏之音承纸切，视之音承豕切，在四纸韵中，上声也，而作去声，呼皆如肆。跪之音去委切，兄弟之弟徒礼切，上声也，而音作贵与第，呼属去声。皂隶之皂，造作之造，音与早同，而读作去声，如躁字。大之音，不作徒盖切，亦不作口切，而别音打之去声。入之音本与日同也，而作肉音。此与本音谬，而呼相沿者也。又如钞，取也，而写书曰「钞书」，官曰「钞案」，造纸曰「钞纸」。吊，问终也，而官府取文书曰「吊卷」，或曰「吊钱粮」。打，作都冷切，今作丁把切，本取击为义也，而今预事曰「打迭」，探事探人曰「打听」，先计较曰「打量」，卧曰「打睡」，买物曰「打米」、曰「打肉」，治餐具曰「打」，张盖曰「打伞」，属文起草曰「打稿」。禀，赐谷也，与也，供也，给也，受也，而今以下白事于上曰「禀」。殴，以杖击也，律有 【刺而入也　「刺」原作「剌」，据万历本改。】 ，扱衽曰「插」，今借为安置之用，如屯兵聚民曰「安插某处某所」。折，言断也，又拗折屈曲也，又毁弃也，今作抵当之义，官司征粮支俸曰「折色」，民间债负曰「准折」，以金贝代仪曰「折仪」、曰「折席」。侄，今音质，谓兄弟之子也，古以称兄弟之女，又谓吾姑者吾谓之侄，似惟以女子临女子宜名之，古自音徒结切也。辖，车轴端键也。论语，五经之辖。以冒毂，辖以键轮。今借为管辖之用。拶，子末切，逼也。韩诗：「崩腾相排拶。」今官府刑手之具曰「拶指」，音昝，而民间但呼为「拶子」。(木另)，拄杖也，今为诱之用，曰「另带」，其人之人，俗曰「另老」。祠，春祭名也，品物少而多文词，故曰祠。今凡庙之祀神者皆曰祠。自汉有生祠，始基之矣。刁斗，以铜为之，军中用，昼炊，击以行夜。刁刁，风微动貌。今谓人之狡狯者曰「刁头」，律有「刁奸」之文。饶，饱也，益也，多也。汉张霸曰：「我饶为之。」今免人之罪曰「饶减」，所征财贿亦曰「饶」。嫖，一作僄，轻也，盖僄姚之义，今荡子之宿倡者曰「嫖」。梢，木枝末也，舟之舵尾曰「梢」，舟子曰「梢工」，妇曰「梢婆」。今驴马驮物曰「梢」，人以物附寄行李亦谓之「梢」。包，容也，裹也，今任人物足其数曰「包赔」，代人上纳官货曰「包揽」，雇觅舟车骡马曰「包至」，庖人为主治办酒食曰「包酒」，子弟宿句阑中，计年月，不许接待他客，亦曰「包」。驼，负荷也，橐驼负囊橐而驮物，今无钱而买人物，徐酬其直者曰「驼」。那，何也，又多也，安也，又语绝之韵也。今谓移趾者曰「那步」，设法备用物曰「腾那」，转假曰「那借」。科，条也，本也，坎也，程也，等也。科举、科粮意近之，以设官名科，寖远矣。今芟树木蔬茹者曰「科」，头不冠者曰「科」。巴，象形字，蛇也。巴水曲折三回像之。今人之旴衡望远曰「巴」，不足而营营曰「巴」，日晒肉曰「巴」，凡物之干如腊者皆曰「巴」。凡此皆习而用之，与本义乖者也。
　诠俗
