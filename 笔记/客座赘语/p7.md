<!-- { "loadSidebar": true } -->
之谓，物无两大，权以一尊。故谓南吏部不与铨选，礼部不知贡举，户部无敛散之实，兵部无调遣之行，视古若为冗员。呜呼，是岂知国家之深计长虑哉！夫宫阙陵寝所在，六军城守之事，府库图籍之所储偫，东南财赋之所辐辏，虽设六卿以分理之，犹惧不给也，可以为冗员而轻议之！呜乎，丘文庄公有言：「天下财赋，出于东南，而金陵为其会；戎马盛于西北，而金台为其枢。并建两京，所以宅中图治，足食足兵，据形势之要，而为四方之极者也。」呜呼，得之矣！考永乐十九年，始称南京，洪熙元年去之，正统六年复称南京，一时印信皆新铸给，然龟鼎虽奠于北，神居终表于南。且水殿之舟楫犹供，陪京之省寺不改，所以维万世之安，意固远也。岂前代旧邦可得而并论哉！即丘公亦特举其一端而言之耳。户部郎龙溪谢彬志其部事，论曰：商迁五都，不别置员。周营雒邑，惟命保厘。汉、唐旧邦，止设京尹。宋于西京，仅命留守。保厘、京兆，即今府尹是已。未闻两都并建六卿如今日也。说者以为京师者大
　佛会道场
宋景濂学士记蒋山广荐佛会有云：洪武五年正月辛酉昧爽，上服皮弁服，临奉天前殿，群臣朝衣左右侍。尚宝卿启御撰章疏，识以「皇帝之宝」。上再拜，燎香，复再拜，躬视疏已，授礼部尚书陶凯，凯捧从黄道出午门，置龙舆中，备法仗鼓吹，导驾至蒋山。癸亥日，时加申，诸浮屠行祠毕。上服皮弁服，搢玉珪，上殿，面大雄氏北向立，群臣法服以从，举行佛事。乐凡七奏，初世曲，再昭信曲，三延慈曲，四法喜曲，五禅悦曲，六遍应曲，七成曲。间以悦佛之舞，舞二十人，手各有所执，或香，或灯，或珠玉、明水，或青莲花、冰桃、名荈、衣食之物。事毕，上还大次，解严。先是，诏征江南有道名僧来复等十人诣京师，举行兹会。永乐中，上征尚师哈立麻于西番，寻命同灌顶大国师哈思巴啰等于灵谷寺建大斋，为高皇帝后资福，又命于山西五台寺资度仁孝皇后。哈立麻颇通法事，工咒术，其两会俱有佛光、庆云、金莲华、狮子瑞像之异。而上所自着灵谷寺塔影记，二日之内凡现七影，其色或黄、或青，流丹炫紫，绀绿间施，锦绣错综。若琉璃映彻，水晶洞明；若琥珀光，若珊瑚色；若玛瑙散辉，文彩晃耀。若渊澄而珠朗，若山辉而玉润。若丹砂聚鼎，若空青出穴。若凤羽之陆离，若龙章之焱灼。若蜺旌孔盖之飘摇，金支翠旗之掩映；若景星庆云之炳焕，紫芝瑶草之斓斑。若阳燧之迎太阳，方诸之透明水。若日出而霞彩丽也，雨霁而虹光吐也，岩空而电影掣也，闪烁荡漾，神动光溢。虽极丹青之巧，莫能图其万一；言语形容，莫能状其万一。至于铃索撞摇，宝轮层迭，溜瓦之鳞比，阑槛之纵横，玲珑疏透，一一可数。人之行走舞蹈，所服衣色，各随见于光中，若鸟雀冲过，树动花飞，悉皆可见。而天花雨虚，悠扬交舞，大者如杯，小者如钱。夫以二祖之神武戡乱，而独于世法门，第一禅林。大报恩寺表章构造，务极工力，其必有独契圣心，不可思议者矣。
　铁冠道人
僧迎诉。上问何以知之，曰：「铁纪闻言：太祖尝游鸡鸣寺，见剎宇高瞰大内，欲毁而更置之。铁冠道人令冠道人语。」上异之，遂止。因召道人问曰：「今日我有何事？」对曰：「太子某时进饼。」时中秋日也，上命锁于房以验。及时，太子果进饼。上方食，思道人，遂以口所食饼赐之。比启鐍，道人已失所在矣。留蒸饼歌于案以献，歌辞于靖难、土木之事，一一明验。案道人姓张，名中，临川人也。史载上初起兵之日，道人见上，备陈天表之异，应在一千日内，而不言此。且鸡鸣寺乃上即位二十年，命崇山侯就晋永康遗址重创，改名鸡鸣寺。其三门曰秘密关、观由所、出尘径，皆上命名。迁灵谷寺宝公法函瘗于山（山全），建塔五级，每岁遣官谕祭。然则此寺之创，固圣心所经营者，何以又欲毁而更之，不可知也。
　施食台
鸡鸣寺有施食台，石表高揭，前临大道，可以下瞰太学。俗传太学成，高皇帝于宫中喜其宏丽，孝慈欲一观之，以翟车不便幸学，乃建此台以备临眺。案此地自六代为战场，而太学之左右又为万人坑，前代刑人者投其尸于此，故地多鬼祟。既建寺，僧徒出入，晦冥风雨，黑气弥漫，往往有为所魇者。迎西番僧惺吉坚藏等七人，建此台，结坛施食以度之，幽灵遂尔解散。嘉靖中，寺僧道果着台记甚详。夫祖训圣祖内政甚严，宁有中宫得幸佛剎之理？齐东野人之言不足信也。
　海水雪景
海水雪景画壁在灵谷寺。胡文穆公广以永乐三年至阳山观孝陵碑石归，至寺，同解学士大绅、金侍讲幼孜阅此，记称当时绘画者所图，不知出何人笔。今殿与画廊俱圮。余于万历甲申曾阅之，其廊之壁上，荒葛断藤中犹有遗迹，第寺僧谓是小仙伟笔，不知何所据也。至吕泾野柟记言，西廊观道子画折芦渡江及鸟巢佛印画壁，则又为无据矣。文穆公又言，寺僧出东坡诗翰，有元诸名公品题，又宋璲篆书金刚经，今亦不复闻，不知存否。画壁应是初建寺所有，不应至正、嘉间伟始为之画，云云者相沿误传耳。
　王谢居址
刘禹锡诗：「朱雀桥边野草花，乌衣巷口夕阳斜。」案朱雀桥即朱雀桁也，地在今聚宝门内镇淮桥稍东，乌衣巷当剪子巷至武定桥一带是。盖桃叶渡在武定桥之东，而大令有渡江迎接之歌，知其家于此也。今周子隐读书台下，旧为光宅寺，乃梁武帝故居。六朝士大夫故多家此，其地又名南冈。武帝评书语曰：「南冈士夫徒尚风轨，不免寒乞。」正指是耳。偶闻友人论古事，以乌衣巷在今报恩寺右，西天寺前，傍重译桥者是，不知西天寺门所临之河，乃杨所凿之城壕，六代时未有此也。晋人多阻淮水南北而居，故郭璞为始兴公占宅，有「淮水竭，王氏灭」之谶。陈末，淮涸而王氏之衣冠文物始尽。据此诸书，王、谢故巷故不应远淮而向长干也。
　陶镇葛乡
贞白先生，史记为秣陵人，今秣陵镇西有陶镇，云先生所生之地。又有吴姓与陶氏世居于此，故以名其乡。葛仙公亦生于此，今镇之东北，乡名葛仙，塘名葛塘，是其证也。葛仙公与陶先生俱栖真句曲，而方山又别有葛公炼丹池。自晋、宋而后，仙迹彰显，惟二公为最，乃俱产自秣陵。金陵地肺，仙灵窟宅，岂独茅山而已。
　稚川贞白相类
稚川与贞白志趣既同，博洽复伍，考其生平，多所符合。晋书稚川传云：「洪少好学，家贫，躬自伐薪以贸纸笔，夜辄写书诵习。寻书问义，不远数千里，尤好神仙导养之法。既传玄业，兼综医术，凡所著撰，皆精核是非。有抱朴子百六十篇。所著碑、诔、诗、赋百卷，移檄、章表三十卷，神仙、良吏、隐逸、集异等传各十卷，又钞五经史汉百家之言、方伎杂事三百一十卷，金匮药方一百卷，肘后要急方四卷」 【肘后要急方四卷　「方」原作「刀」，据万历本改。】 。别传又言洪贫无童仆，篱落不修，常披榛出门，排草入室。屡遭火，典籍尽，乃负笈徒步，借书钞写，卖薪买纸，然火披览，所写皆反复，人少能读之。传又言洪博闻深洽，江左绝伦，著述篇章，富于班、马，精辨玄赜，析理入微。又云稚川束发从师，老而忘倦。紬奇册府，总百代之遗编；纪化仙都，穷九丹之秘术。游德栖真，超然事外，全生之道，其最优乎。南史贞白传云：「生三四岁，恒以荻为笔，灰上学书。读书万余卷，一事不知，以为深耻。虽在朱门，闭影不交外物，惟以披阅为务。朝仪故事，多所取焉。」又上梁武帝书云：「昔患无书可看，乃愿作主书史；晚爱隶法，又羡典掌之人。」尝言：「人生数纪之内，识解不能周流天壤，惟充恣五欲，实为可耻。」每以为「得作才鬼，亦当胜于顽仙。」又梁史载弘景所著学苑百卷，孝经论语集注，帝代年历，本草集注，集验方，肘后百一方，古今州郡记，图像集要，玉匮记，七曜新旧，术疏占候，合丹法式。又记有文集三十卷，内集十五卷。今有华阳真诰、冥通记、登真隐诀、古今刀剑录见行于世。梁邵陵王萧纶碑铭云先生宝惜光景，爱好坟籍。若乃淮南鸿宝之诀，陇西地动之仪，太乙遁甲之书，九章历象之术，幼安银钩之敏，允南风角之妙，太仓素问之方，中散琴操之法，咸悉搜求，靡不精诣。爰乃羿射、荀碁、苏卜、管筮一见便晓，皆不用心。张华之博物，马均之巧思，刘向之知微，葛洪之养性，兼此数贤，一人而已。陈江总文集序云：「德行博敏，孔室四科，经术深长，郑门六艺，先生备斯矣。至如紫台青简、绿帙丹经、玉版秘文、瑶坛怪牒，靡不贯彼精微，殚其旨趣。」又司马子微碑阴记云：「心若明镜，洞鉴无遗；器犹洪钟，虚受必应。是以天经真传，备集于昭台；奥义微言，咸诀于灵府。纂类篇简，悉成部帙。广金书之凤篆，益琅函之龙章。阐幽前秘，击蒙后学。若诸真之下教，为百代之名师焉。」与稚川博涉，大都相似。而史载稚川化时，年八十有一，视其颜色如生，体亦柔软，举尸入棺，轻如空衣，世以为尸解得仙。而昭明太子为贞白墓铭碑言：贞白以大同二年三月十二日蝉蜕于茅山朱阳馆，春秋八十有一，屈伸如恒，颜色不变。始终与稚川殆无一不同者。独稚川晚求句漏，贞白早辞神武，稍为有间耳。尚书故实载：司马子微形状类陶弘景，唐玄宗谓人曰：「承祯，弘景后身也。」
　王顾二公像赞
弇州先生集中往哲像赞，于太保襄敏王公曰：「王徙金陵，而始吾。积庆百年，始锺夫夫。厥才有余，而识亦如。宽然长者，不疾不徐。孝养既终，端公服除。膴仕华阶，悬席若虚。玄圭告成，遂参庙谟。控制万里，为国储胥。师中三锡，围玉纡朱。高冢祁连，返魂故都。既以全归，复永令誉。」于司寇顾公曰：「弘、正之间，天昌厥辞。李、何倡之，边、王翼之。必跋中原，江左其谁。昌谷后劲，公乃先驰。绵丽才情，纡徐矩规。六季风流，鲍、庾庶几。」二公之家皆产，国初以富户闾右徙实京师者也。
　旧扁字
清凉广慧寺德庆堂榜，南唐后主撮襟书 【南唐后主撮襟书　「唐」原作「堂」，据文意改。】 。
摄山妙因寺额，南唐徐铉书。
金陵幕山楼台榜，关蔚宗书。米芾云：「想六朝宫殿牓皆如是。」
王荆公定林昭文斋，米芾书。
钟山第一山亭额，米芾行书。
栖霞寺扁，宋人书，或云仁宗赐额。
雨花台总秀堂扁，宋王埜书。
府学「泮宫」二字，朱文公行书。
凤皇台揽辉亭榜，朱希真隶书。
景定、清化诸桥榜，皆马光祖书。
博雅堂扁，宋张即之书。在今何参岳湛之所。
多福寺额，元翰林学士赵孟俯书。
