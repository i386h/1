<!-- { "loadSidebar": true } -->
吴伟字次翁，江夏人，山水人物入神品，性戆直有气岸，一言不合，辄投研而去。成化中，成国公延至幕下，以小仙呼之，因以为号。宪宗皇帝召至阙下，授锦衣镇抚，待诏仁智殿。伟有时大醉被召，蓬首垢面，曳破皂履，踉跄行，中官扶掖以见。上大笑，命作松风图。伟诡翻墨汁，信手涂抹，而风云惨惨生屏障间。上叹曰：「真仙人笔也。」伟出入掖庭，奴视权贵人，求画又多不与，于是权贵人数短之。居无何放归南都。伟好剧饮，或经旬不饭，在南都，诸豪客日招伟酣饮。顾又好妓饮，无妓则罔欢，而豪客兢集妓饵之。孝宗登极，复召见便殿，命画称旨，授百户，赐「画状元」印章。逾数年，伟称疾归，居秦淮之东涯。武宗即位，召之。使者至，未就道，中酒死。子山从遗命，葬于金陵。
　杨公文鉴
衡水裁庵杨公督南畿学政，评文知其人之通塞寿夭，无不奇中。所刻崇雅录中，士子多为时闻人。癸卯试，瞿文懿公文拔第一，以为必中解元。及开榜日，人以试录报，公迎而谕之曰：「若勿言，解元是瞿某否？」答曰：「不也。」公愕然，曰：「然则尤瑛耶？」答曰：「然。」后以次占之，多不爽。次年，报会试者至南京，公时饮于许奉常家，亦先使人谓报者曰：「会元非瞿某，则勿报。」曰：「瞿某也。」公大喜，连举大白亡算。尝试应天，见李种卷，拔置前列而语之曰：「若文多揫敛，似胸中有悲苦事。」种对曰：「赴试时，适丧耦。」考童生首取赵衢，以其廛无夫里之布，文独谙典则故。后再试阅其卷，对之颦蹙，曰：「汝笔何甚蹇滞，恐终身不可望科目矣。」赵后仅于庠，卒夺糈，壹郁以死。至今学士辈犹多口公轶事，称而慕之。后督学房寰至，始举公名宦祀于学宫。
　生殡
史痴翁常预出生殡，己宾客中，步送出南门，一时传为奇事。万历中，齐府一宗人仿而为之，治丧七日，宾客往吊，命其婢妾号哭。恸者赏之以金，不则詈而挞之曰：「我在尔尚不哭，矧异日身后耶？」殡日极仪物之盛，己自乘笋舆随其后而观之。虽事出不经，要之达生玩世，异乎世之老病而讳言死亡者矣。
　黄许二老人
无锡黄鸿胪仁卿家于金陵，年九十犹善饮噉，对客拜起如壮年，御女无虚夕，至九十六而终。人问其致寿之道，弗答。第闻其烹炼秋石，名曰「龙虎霞雪丹」，日服五分而已。公为顾尚书汝学之姻，疑传其术者也。幼医许北林，年八十余矣，上楼蹑屐如飞，侍妾数人。余尝问：「闻翁有素女之术，然乎？」答曰：「无之。第数日不一泄，则目昏耳鸣，百节胀痛，必一御女始小挺耳。」意所肾气殊异于人，故老而健房室若此。或曰：「渠自有它术，秘不肯言。」
　丹丘隐德
王隐君可立，人称丹丘先生，西冶吏部之幼子也。少有高韵，为诸生谢去，翛然尘外。家有小园在下街口，莳花木自娱。客至焚香煮茗，清言相赏度，无客或自以左右手藏双陆，决胜负为笑乐。视人之贵富漠如也，视己之贫窭泊如也。同母兄官太守，富厚，一无所干求，布衣蒲屦，快然自足。兄死，其犹子以杉板一副奉之，公曰：「吾自有具矣。」郄不受。缙云郑太常汝璧署京兆事，闻其贤，请为乡饮宾，不得已一往，后不再赴。人谓有贺友菊之风，年九十而终。七十后犹手书所纂小桯史诸书数十卷，字细如足蝇头。性好谑，语冷而趣遥，为士流所赏。而御子弟严，嗃嗃终日，至今称其家法焉。
　白塔
笪桥街北去有小白塔峙于中衢，俗传国初瘗张士诚于下，或云士诚之将帅也。按此地在元为龙翔寺基，塔即其寺中物。近庠士陈中正者重葺之，累甓为屋障塔前，阅所庋佛像中有铸字为龙翔寺者，乃知俗传之谬矣。
　王襄敏公不易居
王襄敏公以旗，家在聚宝门外小市西，去驯象门里许，屋宇朴隘，居之自若也。为都宪时，每过家必引避小市口路，曰：「此皆吾邻居父老子弟为贸易者，吾不忍以车前三驺妨其务也。」邻有老人与封翁，公幼以伯父呼之，既贵犹不改。后有谓其郊居不便，劝市羊市桥北徐宅者，公一目即报罢。同年赵大尹守问其故，公曰：「此府第也，门厅广大，必常得青衣者数人守之，吾一老书生，安能办此，矧儿辈邪！」卒老旧居中，其门厅仅如中人家。
　刘清惠公轶事
刘清惠公麟解尚书归里，常衣白布袍，首乌纱巾，徒步过其友定陶大尹赵公守家。已而某参政者突至，不知其为刘公也，颇易之，公逡巡一揖而退。主人送客人，参政问揖者为谁，答曰「南坦公也。」参政大惭沮。时参政之舆从赫奕甚，且相见不为礼故也。大尹之子为余言。又尚书少从大尹父官千户名经者，授举子业，故与大尹善，来则烹牛肚筋觔炊饭待之，公所好如此。
　少冶先生里居
少冶先生自罢珠郡归，闭户读书，门无杂宾，士大夫有过访者，纔一报谒而已。年七十余，犹畜少艾，间赋诗写字，与二三亲友共赏度。每花发盆盎中，必招客饮，饮中好说古诗奇句，或古僻事奇人为令，嘲谑相错，风流文雅，人谓有东桥先生之风，如是者十许年如一日。衣必华整，四边以红紫黄绿带缘饰之 【四边以红紫黄绿带缘饰之　「缘」原作「绿」，据万历本改。】 ，香气拂人，高自位置，意不轻可一世，以是得简贵声。然公及见弘、正间前辈风检，其深居简出，自重而不轻与人，犹是旧时矩度，在今日恐凝滞不可行矣。
　水田诗句
杨水田先生名威，举进士，官至四川参政，工诗，惜传世者少。尝忆其佳句云：「灯影细摇窗外月，鸡声忽报屋头霜。」楚楚有致。归田后，一夕病中赋得「白石清江一酒楼，黄花无语对人愁」之句，自知不起，遂敕柝家政而逝，年仅五十有八。公与刘南坦公皆受业于千户赵经先生之门。赵先生武弁而攻毛诗，精举子业，出其门者多名士。有僚友欲听其讲孟子，先生必正衣冠，据席而谈。先生子守亦举于乡，官县令。
　南都旧日宴集
外舅少冶公尝言：南都正统中延客，止当日早，令一童子至各家邀云「请吃饭」。至巳时，则客已毕集矣。如六人、八人，止用大八仙棹一张，殽止四大盘，四隅四小菜，不设果，酒用二大杯轮饮，棹中置一大碗，注水涤杯，更斟送次客，曰「汕碗」，午后散席。其后十余年，乃先日邀知，次早再速，棹及殽如前，但用四杯，有八杯者。再后十余年，始先日用一帖 【始先日用一帖　「日用」二字原为墨丁，据万历本补。】 ，帖阔一寸三四分，长可五寸，不书某生，但具姓名拜耳，上书「某日午刻一饭」，棹、殽如前。再后十余年始用双帖，亦不过三折，长五六寸，宽二寸，方书眷生或侍生某拜，始设开席，两人一席，设果殽七八器，亦已刻入席，申末即去。至正德、嘉靖间，乃有设乐及劳人之事矣。
　金陵诸台
玠台在新亭，南齐之九日台在钟山，梁之望耕台在秦淮北岸，皆不可考矣。六朝以来诸台，今惟昭明太子读书台在钟山之上。云光雨花台在聚宝门外。越王台在驯象门内小市口。宋元嘉凤凰台在骁骑仓南上瓦官寺，或有云在城外新亭，今石子堽者，谬。周孝侯读书台在武定桥东、蟒蛇仓后。郭文举读书台在冶城，今太一殿其遗址。此皆灼然可据者。若晋之
　辛水东流
少桥张封公居北门桥之豆巷。尝语余，三十年前有一堪舆谓之曰：「君宅后之河，自西而东，所谓『一弯辛水向东流也』，此地宜出状元」。时人以封公子孚之美秀而文，意验在此。久之，焦澹园先生移居其对门，至万历己丑大魁天下，其言乃验。而孚之亦举乙未进士，官至长芦盐运使。
　神敬贵人
顾东桥尚书未第时，年十七八，家有事早起祷于城隍之神。甫至庙门，有一军人惊问曰：「是顾相公邪？」曰：「然。」曰：「公异日必作尚书矣。」公怪问之，军人曰：「吾因赴小教场操演，起太早，假寐于此，闻庙内有人传呼扫除庭内，曰『顾尚书来』。吾候之惟公至，故云然。」公谢其人，入庙祷祠。常以此自负，后卒官大司寇。乃知世之显贵名德人，即鬼神亦为礼异也。
　路傍甲士
万历乙酉八月十七日万寿圣节时，督学房御史寰嘱诸生赴礼部拜碑。予时在洪武街旧居，偕张韫甫雇舆往。比归，方五鼓，月明如昼。余在舆中假寐，韫甫舆前行，过供应机房，路转入珍珠桥，地多苇池蔬圃，韫甫见路侧无数甲士跪伏于道，若有所俟者。韫甫悸噤不敢出声，翌日为余言之，不知此何祥也。
　南都诸医
南都在正、嘉间，医多名家，乃其技各专一门，无相夺者。如杨守吉之为伤寒医，李氏、姚氏之为产医，周氏之为妇人医，曾氏之为杂症医，白骡李氏、刁氏、范氏之为疡医，孟氏之为小儿医，樊氏之为接骨医，锺氏之为口齿医，袁氏之为眼医，自名其家。其人多笃实纯谨，有士君子之行，常服青布曳　　散，系小皂顶圆帽，着白皮靴。出入多步行，间用驴骡，或用轿，止黑油藤板者，如闾左妇人所乘耳。有召者必询为某病，非所治则谢不往，不似今之大小内外杂症兼习也。
　守吉奇治
余母氏外家谢五老夫妇，病感冒月余矣，饮食不可下，纔属口，辄呕哕，群医皆以死法弃去。一日，杨偶过其门，邀入诊之，曰：「无伤也，病久已去，久不饮食，腹枵矣。小进食蚘蛲上争噉，胸次搅绕作恶耳。试顿食之，当勿药而愈。」家人惊骇其说，然度无可奈何，姑从之。遂以冷茶投粥中，顿与人二大盂，初尚作呕，已渐喜食，食已沉睡，觉而霍然起矣。又一人病羸瘦委顿甚，百方不效，求杨诊之，杨曰：「若病非药所能愈，第于五更向煮牛肉肆中，候其初熟揭锅盖时，若以口鼻向锅傍，吸取其气，久之，取其牛肉汁一碗饮之，数日可愈矣。」从之果然。杨它治多类此。
　艾千户
千夫长也，年至当告替。一子年十六七而唇上有赘瘤，初如豆，已渐长大如拳，触之痛不可忍，父子相抱终日啼。一日艾老往南门归，至内桥，途遇一道人卖药者，试以子病语之，道人曰：「吾能治此。若家何许，旦当诣汝告之。」监前西仓巷有艾老者， 【旦当诣汝告之　「旦」原作「且」，据万历本改。】 翌日道人果至，诊其子曰：「是不难，第愈时当谢我二金耳。」艾老许诺，遂出囊中药，以一青糁之，系于瘤之根。次日又至，又次日再至，语艾老曰：「病即愈矣，明日当具金谢我。」翌日候之不至，瘤如故，父子又相抱而啼，疑其绐己，病终已不可为也。午饭时，其子方握，瘤砉然坠几上，竟无所苦。候道人竟不至。其子以是年赴京袭职归。
　报恩寺塔
