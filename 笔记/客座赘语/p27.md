<!-- { "loadSidebar": true } -->
金陵琐事载国朝金陵画品备矣，然尚有数人焉。宋臣，字子忠，号二水，善画山水人物，远宗马远、李唐，近效戴进、伟，极妙临摹，元、宋名笔，皆能乱真，载图绘宝鉴。又有朱希文者，善画梅花，与林旭同时，见陈中丞镐金陵人物志。陈别驾钢，号迟宜子，善画蒲桃。其配金夫人善水墨画，所作蕃马，峭劲如生。万历中，王元耀者以赀郎官四川藩幕，善画，从文氏父子入门，后学郭熙、巨然、倪迂等，皆有其家法，鉴画亦有独见。旧院妓马守真，号湘兰，工画兰，清逸有致，名闻海外，暹罗国使者亦知购其画扇藏之。
　梦征
先大夫万历甲戌赴试，正月初一日抵徐州，旅舍梦一人手持数钱祷于神，曰：「六个钱作状元。」觉而意之，必已中二甲前，其六人前，乃状元也。已中会试第四十名，而孙公继第三十三名，为鼎元，相去恰六人，其巧合如此。
　水异
万历戊申夏，大雨骈作，江水泛滥，从来所未有也。张韫甫为余言：鼓楼旁有园丁，以箬篷苫靛冈，一日偶揭视之，见靛上有一龙蟠曲之迹，鳞甲爪鬣，纤悉毕具。又江上有渔人遥望水面，一苇席浮至。近视之，上有小儿坐木车中，生可数月耳，苇席下群蛇蜿蜒，蟠结负之。渔人遂收此儿，育为己子。
　崔老数学
嘉、隆中，老学究崔自均者，焦太史先生之亲也。起观梅数，多奇中。焦镜川大尹当岁考时问以名次，崔占之曰：「某日出案，则第二人。如出某日，则第一矣。」已而果第一。询之，则某日前原是第二，是日后方置诸首也。先大夫庚午秋闱后往扣之，甫入门，值崔送客出，已入，向先大夫曰：「得毋为科第事来乎？不必占，吾已得公数矣。必中无疑，第名次在榜后耳。」先大夫中一百三十名。不知崔所挟何术也。
　铁塔寺
铁塔寺，刘宋名延祚寺，宋之正觉寺也。王荆公尝于寺西作书，院有轩，名箨龙。法堂西小室为宋高宗元懿太子旉攒宫。金陵志称建炎三年三月，苗、刘兵变，四月，高宗复位，幸江宁府，驻神霄宫，改江宁为建康府。六月，立旉为太子。偶宫人持金炉误坠于地，太子得惊疾，遂不起。高宗立斩宫人，权厝于寺。按此所纪甚详明，太子固以疾薨也。刘后村诗：「细认苔间字，方知铸塔时。不因兵废坏，似有物扶持。古殿人开少，深窗日上迟。僧言明受事，相对各攒眉。」盖野史载张魏公因苗、刘伪立太子事，并其乳母生瘗之。高宗晚年无子，深以为憾，有「宁死不用张浚」之语。夫史明载高宗反正一月后，方册明受为太子矣，立而又何为杀之？且兵变在临安，非建康也。乘舆反正，册立东朝，太子稚幼无知，魏公何忍为此？罗景纶鹤林玉露载之甚具。信乎，其为齐东野人之语矣！
　永庆寺
永庆寺有砖塔五级，相传为梁永庆公主所造。考前志俱不载，元人金陵新志第载永庆禅院耳。而于纪乌龙潭下注云：「在永庆寺前，其专名之为寺，不知自何时。」梵剎志云：「国初徐都督增寿重建请赐额，此寺所由名也。人言寺基旧广甚，西至今京都旗手大仓，东至北门桥。」又云：「仓中有石碑，今不知所在。寺南有谢公墩，正在冶城北，为李太白所处。」
　书品补遗
琐事载金陵前辈书法，亦有遗者。国初刘中翰理、子素、孙良，三世能书，皆官中书舍人。罗参议麟，明敏书。刘千户苍，能为赵松雪书。沈休斋锺书遒劲，盈尺竟璧无倾斜。朱参议贞，幼工楷法，晚变为行，益妙。陈自庵钦字工，人多珍爱之。黄珍书学徐九，能乱真。陈别驾钢，号迟宜子，书法褚河南，所摹兰亭，奕奕有致，又尝书小诗于牡丹花、玉簪花瓣，子太史沂手背而为册，至今犹存。王太守可大，行书法赵松雪，大数寸者尤佳，余有所书陶诗一幅，风神遒劲，上逼古人，今世不多见也。朱太守音，行书师铁门限，圆媚流丽，翩翩动人。李明府登，行书学圣教序，结构不失，小篆学峄山碑，于锺鼎文尤妙，说者以为丰南禺之后一人。
　自草墓志
自草墓志，示不求于人。自卢苑马璧、黄吏部甲、杨太学希淳外，如王佥宪麟，年八十三，王太守可大，年七十九，皆自草志，而太守之铭文尤为奇伟。许奉常谷亦自草行述。至刘清惠公又预求王公廷相作墓铭，此公惯作此出尘外事也。
　吴公择婿
周约庵尚书，父吴军也，家于交石吴尚书之侧，开小酒肆。尚书十许岁时赴塾师，常过交石尚书门。吴公目而器之，因许妻以女。一日召其饮，坐上果有藕、杏，吴公出对句云：「缘荷方得藕。」周公应声云：「有杏不须梅。」坐客尽惊。吴公常语其夫人曰：「此子名位后当胜我。」已而果然。
　仲衡厚德
丁仲衡璇有长厚名，举永乐甲申进士，官至都御史。为主事时，御史张政过其门，适逻者来报，闻公失(土矢几)，今获盗者，需公认。公曰：「吾家未尝失也。」辞不往。政问故，公曰：「时禁，盗(土矢几)者死。宁亡吾(土矢几)，不忍其死也。」张叹曰：「公仁人也。」因荐起为御史。
仲衡为御史巡陕右，时有行人被酒，入察院侮骂，臬司皆不平，谓公宜劾奏之。公曰：「是醉耳，不足校也。」明日，行人果诣公谢罪，人悠然服其量。
　家居进士为考试官
陶希文举正统丙辰进士，以亲老耳疾，遂辞归不仕。然尝应天顺己卯、成化辛卯浙江、河南聘，典乡试。于时，士大夫不拘见任家居者，皆得为考试官。皇甫录皇明纪云：杨少卿以服阕主浙江乡试。阳明先生为刑部主事，以病痊入京，为山东聘主乡试。当时事例，固与今敻异矣。后言官有论劾杨与王者，遂废。
　先贤著述
金陵前辈多有著述，今类堙灭，不恒遘见矣。暇常摘其尤著者记之，其嘉靖以来，后裔尚有存稿，不悉赘也。汤将允绩有东谷集。蒋樵林主孝有务本斋诗、樵林摘稿。蒋慎斋主忠有慎斋稿、金陵纪胜、续貂小稿、诗法钩玄。陶进士元素有万竹山房稿、史隽、华山杂着。张文僖益有文僖公集。倪文僖谦有玉堂稿、上谷稿、归田稿、南宫稿、辽海编。金太守润有静虚稿、南山十秀集、心学探微；子司寇绅有雪心稿、青琐献纳稿、江西巡视稿。王公浚有嘉遯子集。吴进士珵有石居遗稿。童尚书轩有清风亭稿、枕肱集、海岳涓埃、谕蜀稿、筹边录、梦征录。沈佥事琮有休斋稿。朱参议贞有息轩稿。徐公远有居学斋集。王参议徽有辣斋稿、史疑、引笑集。丁太守镛有石崖集。金竹溪鋹有竹溪集。蒋侍御谊有经纬文衡、续宋论、纪行录、石屋间钞、吹吷余音、憨翁新录。姚太守黼有休斋集。任宪佥彦常有克斋稿。沈宪副锺有休翁诗集、思古斋文集。倪文毅岳有清溪漫稿。董学博宣有青田杂录。吴尚书文度有交石稿。贺友菊确有友菊诗集。李佥事旻有容庵稿。金都宪泽有容庵集。李知府昊有(土且)拙稿、谪居集。徐参议蛕石林稿。王吏部銮有西冶遗稿。陈都宪镐有矩庵漫稿。陈学宪钦有自庵集、海山联句集。王太仆韦有南原家藏集。金太守贤有春秋纪愚、春秋或问。黄长史琮有宗说、求志稿、行义稿、楚征录、青田稿、谪游稿、郯城稿、岭南日课、续课、东归稿、乞养堂稿。顾尚书璘有国宝新编、近言、顾氏七记、浮湘稿、山中集、息园集、凭几集、登衡小记。刘尚书麟有清惠公集。顾副宪瑮有寒松斋集。陈太史沂有翰林志、诲似录、游名山录、晤言、诗谈、拘虚集、维桢录、畜德录、存疾录、询刍录、语怪录、谑录。梁尚书材有端肃公奏议。许山人（王堂）有嘉会斋稿。徐山人霖有端居远游纪、北行稿、皖游录、古杭清游稿、丽藻堂文集、快园诗文类选、中原音韵注、什续书史会要。谢山人承举有采毫录、东村稿、西游稿、在客稿、日得录、广陵杂录、湘中漫录。沈封君琪有雪诗。王襄敏以旗有漕河撮稿、督府稿奏议。周襄敏金有上谷、榆阳二稿。徐王孙谅有居云稿。陈挥使铎有雪香亭稿、秋碧轩稿。张挥使维有青蔾阁稿。余侍御光有古集。史廷直忠、金元玉琮有江南二隐稿。李副使熙有尚友集、明农稿。张孝廉翊有元名臣言行录、宋临奠录。顾居士源有玉露堂稿。陈参岳凤有大事记、舟谈、感遇篇、清华堂稿、摘存、欣慕编、宛地梓。罗太守凤有延休堂漫录。高郡丞远有饮虹稿。张宪副铎有秋渠诗。司马宪副泰有荫白堂稿百卷。谢方伯少南有河垣稿、谪台稿、粤台稿。胡太史汝嘉有沁南稿。王太守可大有三山汇稿、三山续稿、国宪家猷。陈明府芹有凤泉堂稿、忠孝说义、子野集。沈侍御越有麓村诗草、韩随笔、新亭漫稿、澶渊杂着、闻见杂录、春秋传集解、春秋分国便览、宋史详节、诸史撮抄、三党编、藩镇传、词谱续集、附余。金孝廉大车有子有集，弟大舆有子坤集。殷宗伯迈有逍遥诀、山窗漫录、惩忿窒欲二编、闲云馆野语。金山人鸾有徙倚轩集、萧爽斋词集。许奉常谷有奉常稿、归田稿。卢苑马璧有治漳备忘录、关中集、雨山墨谈、客窗闲话、东篱品汇。李仪部逢旸、杨太学希淳有李杨二子遗稿。廖工部文光有万历统天赋、玄夷集。李明府登有冶城真寓稿。姚太守汝循有锦石山斋稿。黄吏部甲有蛰南编年集。李临淮言恭有贝叶斋稿、青莲阁稿。余学士孟麟有学士集。杜山人大成有晞真集。盛太学时泰有游杂记、游燕杂记、大城山全集、玄牍记。刘学博士义有新知录。卜州守镗有三华馆集。郑太守宣化有成趣园集。宋佥宪存德有鸿雪稿。管检校景有西浦稿。向州守黉有二淮稿。李经历晓有宾柳亭稿。丁学博玺有希山吟。王隐君可立有诗集、小程史、引睡集。罗主簿焘有渊泉集。何参知汝有竹素园稿、子参知湛之有园集，侍御淳之有足园集。方山人登有半苍轩稿。盛文学敏耕有轩居集。殷郡丞康有云楼稿。陈京兆时伸有百篇诗。倪明府民悦有江上稿。葛文学如龙有竹护斋集。陈文学弘世有延之诗集。
　金陵人金陵诸志
陈太史沂有南畿志、应天府志。徐髯仙子仁有南京志。刘雨有江宁县志。李明府登有上元县志，江宁县志。焦太史竑有京学志。陈太史沂有金陵世纪、金陵图考。焦太史竑有金陵旧事。周文学晖有金陵琐事、续金陵琐事、二续金陵琐事。王隐君可立有建业风俗记。陈中丞镐有金陵人物志。陈参议凤有欣慕编。王太守可大有金陵名山记。陈太守沂有献花岩志。金山人銮有栖霞寺志。盛太学时泰有金陵泉品、方山香茅宇志、大城山志、祈泽寺志、牛首山八志。僧海湛有雨花台志。
　南京诸志
其不系本地人所著者，则南部吏部志、户部志、礼部志、兵部志、刑部志、工部志、通政司志、太常寺志、南雍志、旧京词林志、光禄寺志、船政志、船政新书、江防考、后湖志、金陵玄观志、金陵梵剎志。
　吴小仙
