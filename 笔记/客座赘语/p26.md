<!-- { "loadSidebar": true } -->
六朝旧城近北，去秦淮五里，至杨时改筑，跨秦淮南北周二十里，近南聚宝山。皇明定都，大建城阙，城之域惟南门、大西、水西三门，因旧更名聚宝、石城、三山。自旧东门处截濠为城，开拓八里，增建南门二，曰通济，曰正阳。自正阳而北，建东门，一曰朝阳。自钟山之麓围绕而西，抵覆舟山，建北门，曰太平。又西据覆舟、鸡鸣山，缘湖水以北，至直渎山而西八里，建北门二，曰神策、金川。西北括师子山于内，雉堞东西相向，建门二，曰锺阜、仪凤。自仪凤迤逦而南，建定淮、清凉二门。以接旧西门，而周九十六里。
　外郭门
西北据山带江，东南阻山控野，辟十有六门。东南北六，曰姚坊、仙鹤、麒麟、沧波、高桥、上方。西南六，曰夹冈、双桥、凤台、驯象、大安德、小安德。西一，曰江东。北三，曰佛宁、上元、观音，周一百八十里。此京城图志所载也。今俗云「里十三，外十八」。西又有栅栏门二，一在仪凤门西，一在江东门北，共十八门。
　十四楼
国初，市之楼有十六，盖所以处官妓也。而南畿志止十四，曰南市， 【斗门桥东北。】 北市， 【干道桥东北。】 鸣鹤， 【西关中街北 【西关中街北　「关」原作「阙」，据万历本改。】 。】 醉仙， 【西关中街南。】 轻， 【西关南街。】 澹粉， 【与轻楼对。】 翠柳， 【西关北街。】 梅妍， 【与翠柳楼对。】 讴歌，鼓腹， 【石城门外，二楼相对。】 来宾， 【聚宝门外之西。】 重译， 【聚宝门外之东。】 集贤， 【瓦屑埧西。】 乐民。 【集贤楼北。】 按李泰，字叔通，鹿邑人，洪武时进士，博学知天文，曾掌钦天监。有集句咏十六楼，中有清江、石城二楼。晏振之永乐中金陵春夕诗又曰，「花月春江十四楼」，则知相沿已久。今独南市楼存，而北市在干道桥东北，似今之市，疑刘辰国初事迹所记富乐院，即此地也。
　诸桥
城内桥之跨秦淮者，曰武定、镇淮， 【南门内。】 曰饮虹， 【俗名新桥。】 曰上浮，曰下浮。跨国朝之御河者，曰青龙， 【在东长安门外。】 曰白虎， 【在西长安门外。】 曰会同， 【会同馆前。】 曰乌蛮，曰川。 【此水自朝阳门外钟山南流，穿城为铜窦而出。】 跨古城壕者，曰大中， 【， 【笪桥西。】 曰景定。 【笪桥东今名羊市桥。】即古白下。】 曰复成，曰玄津，曰北门。跨运渎者，曰斗门，曰干道，曰笪桥，曰武 跨古宫城河者，南曰内桥，曰东虹 【上元县东。】 曰西虹；北曰珍珠，曰莲花。跨青溪者，曰淮清，曰升平，曰竹桥。跨今城壕者，曰正阳，曰通济，曰聚宝，曰三山，曰石城。跨城外诸水者，曰赛工， 【在驯象门外。】 曰江东， 【在江东门外。】 曰上方， 【在上方门里。】 曰中和， 【在通济门外。】 曰下方， 【三俱跨淮水。】 曰来宾， 【在小市口东。】 曰世， 【在小市南，二俱跨涧，即蘼芜涧。】 曰重译。 【在西天寺东古乌衣巷。】 
　府治县治
府治，洪武初，自集庆路徙治古锦绣坊大军库地，即今治也。
上元县，唐始置于永寿宫东，徙凤台山西。宋徙白下桥。国朝在府治东北，升平桥西。
江宁县，古去城七十里，即今江宁镇。南唐迁北门清化坊。元徙城外之越台侧。国初徙集庆路治，即今治也。县无大门，前临街，有二亭子，俗谓其地势为牛形。万历中，肤施杨令来，谓二门前通衢不便，于街侧建一屏墙。甫毕役，病头痛不可忍，人以俗记语之，亟撤而瘳。
　洞天十友
金润十二能赋诗，以乡贡授兵部司务，擢南安知府。政暇弹琴，写画，赋诗。以子侍郎绅贵，乞休家居。手制床几十事，号洞天十友，风神如仙，寿九十，赋诗一章而逝。
　平生万首
沈公锺，字仲律，上元人也。举天顺庚辰进士，官副宪致仕。日赋诗，平生万首，文字之外，世事无所闻。公后以子宝迎养江夏，年八十余而卒。有休斋稿若干卷。
　多宿山寺
丁公镛，举成化己丑进士，官兴化守，致仕。性嗜文学，眈诗，尤爱佳山水，多宿山寺，盖清逸之士也。公有石集，今亦不甚传。
　祝唐二赋
祝支山作观云赋，手书以赠东桥先生。先生甚重之，每遇文士在坐，即出而展翫，甚相夸诩。支山又尝为黄琳美之作杏花洞天赋，倾动一时。而何柘湖皆不以为佳。要之，杏花洞天，自是风流佳话，不必绳以礼法也。东桥先生又称唐六如广志赋，口常诵之。柘湖言：唐赋托意既高，遣辞甚古，而唐集不之载。唐才情绝胜，失意后所作，多凄咽感叹之旨，往往使人歔欷欲绝，真一代之异才也。诗赋胜于支山，而画高出沈石田、文衡山之上，与祝之字并雄，可以上掩前古。
　东桥先生论诗
东桥先生喜谈诗，尝曰：李空同言：「作诗必须学杜，诗至杜子美，如至圆不能加规，至方不能加矩矣。」此空同之过言也。夫规矩方圆之至，故匠者皆用之，杜亦在规矩中耳，若必要学杜，只是学某匠，何得就以子美为规矩邪？何大复所谓「舍筏登岸」，亦是欺人。又尝语人曰：何大复之诗虽则稍俊，终是空同多一臂力。
　衡山赠髯仙句
何柘湖云：徐髯仙豪爽逸宕人也，数游狭邪，其所填南北词皆入律。衡山题一画寄之，后曰：「乐府新传桃叶句，彩毫遍写薛涛笺。老我别来忘不得，令人常想秣陵。」盖其人诚足重也。公家多藏书，海内志书尤伙。晚遇武宗皇帝幸其家，在快园池中捕鱼，挟以北行，至与上同卧起。赐飞鱼服，然杂在佞幸中，公非所志，竟谢归。又二十余年，八十余而卒。
　天神图
徐髯仙家有杜堇古狂所画天神一幅，人长一尺许，七八人攒在一处，有持巨斧者，有持火把者，有持霹雳砧者，状貌皆奇古，略无所谓秀媚之态，盖奇作也。髯仙每遇端午或七月十五日，则悬之中堂，每诧客曰：「此杜柽居辋川图也。」
　松坞高士图
王子新作松坞高士图以赠东桥先生，大设色，规摹赵集贤，大山头下有长松数株，一人趺坐其下，神检出尘表。何柘湖言 【何柘湖言　「湖」字原作「海」，据万历本改。】 ：「其无画家溪径，秀可爱，盖其风韵骨力，出于天成也。」余藏有一扇面，乃子新所画墨梅一枝，花瓣用淡墨为之，精雅明秀，姿态横生。后小楷书一绝句：「西园春风暖复回，妖桃浓杏一时开。山禽对我关关语，野叟看花故故来。」字法智永，而遒劲过之。今其画不可多得矣。

客座赘语卷七
　海忠介公
海忠介公为南右都御史，风猷肃然。与李敏肃公管察事，秉公持正，即权贵关白，不少，留都清议，因之愈重。一日因送表，向三山门内一孝廉家借坐，孝廉家屋极壮丽，惮公清严，闻其来，尽撤厅事所陈什物，索旧敝椅数张待之。人谓有杨绾令人减驺彻乐之风。公每出行，所至人必拥舆左右聚观之，妇人童孺咸嚾呼鼓舞，即司马温公之入汴，不是过也。其初来赴任，止携二竹笭箵，舟泊上河，人犹不知。尝病延医入视，室中所御衾帱皆白布，萧然不啻如寒生。后薨于位。以如是人品，乃一给事中从臾，一督学御史以柱后惠文弹之。嗟乎，坐乌台中呵佛骂祖者，岂独一张商英哉！
　东桥先生友谊
王逢元子新父南原公韦，与东桥先生友，视子新犹子也。南原公逝，子新一日笞庄户，邂逅致死。子新惧，夜携其妻叩先生之门，告曰：「吾遘人命事，将远遯，以吾妻累叔父。」先生曰：「毋遽尔，我为若解之。」秉烛作书数函，亟遣人投于当事者，比天明已得从轻发落矣。公爱子新之才，厅事书室中屏幛，必子新之诗与字。或问公何偏爱子新乃尔，先生曰：「不然，子新诗才实高，其书真度越流辈耳，盖欲为之延誉也。」又人有丐先生文者，先生辄命以其润笔物送子新。而子新多狭邪游，得即费诸倡家，赤贫如故。先生虽知之，终弗倦也。余内舅少冶王公为先生门下士，亲为余言如此。
　子新字
东桥先生寄子新过秦楼词云：「虎卧天门，龙腾凤阁，书法王家原妙。画烂衣襟，磨干池水，透得旧来关窍。更狂僧醉圣，探奇掇隽，从横颠倒。爱青年方盛，高名鹊起，万人称好。叹拙手勉强挑戈，依稀拨镫，那识就中天巧。欲取金丹，并携洛赋，予细从君论讨。只恐挥毫迟留迅疾，肘腕不禁衰老。判千金买纸如山，倩渠长扫。」又跋其所书兰亭卷云：「吾国王子新英年遹起，遂擅海内书名。或者议其真书稍肥，余谓庄重沉着，脱去佻巧，独得锺、王遗法。」赏爱为极，其为之标誉如此。
　曾大父释盗
曾大父方竹府君，尝冬月夜起庭中便旋，仰面见树上栖一人，呵问之，其人惧而坠地，匍匐不敢起。府君俯视之，邻家子也，慰抚之曰：「尔虽贫，柰何为此。尔第归，质明来，当有以济尔。」翌日密与其人钱粟去，终不为人言。后病易箦时，呼先大父与伯祖戒之曰：「人不勤苦自立，一旦饥寒迫身，斯为所不可为者有矣，如我所遇邻家子是也。」因具言其事。征其姓名，卒不答。曰：「尔辈第臆为戒可耳，何用知若人。」此与王辟之渑水燕谈曹州于令仪事正同。
　天上见龙
沈颐贞先生，名九思，举嘉靖癸卯乡试。上公交车日，其父早起送之，行至北门桥唱经楼口，见空中有龙，天矫而行，头角鳞鬣，分明毕见。惧而潜于道傍屋檐下，须其过乃出，时以为瑞。已而颐贞卒于京邸，龙乃咎征。曾见占候书，李卫公望江南云：「凡出行遇水族蛇(兀由)之属，多不吉。」此非其类耶？
　马文璧竹枝词
杨廉夫西湖竹枝词一卷，所载名士甚多，中载马琬，字文璧，秦淮人。自少有志节，诗工古歌行，尤工诸画，皆其天姿之所出也。其竹枝词曰：「湖头女儿二十多，春山两点明秋波。自从湖上送郎去，至今不唱江南歌。」颇见婉丽，此亦金陵词人之一也，惜它作不多得耳。
　姚卿先生
姚卿先生年二十余，举嘉靖丙辰进士，官太守。再出，以事忤江陵意罢归。优游里中，垂三十年，以诗文书法自娱。所著有锦石山房稿，其文不事溪刻，而清真恬淡，类其为人。诗亦与文埒，字结构师欧阳询，劲媚遒隽。家富而工赏鉴，所储古画、鼎彝之类甚伙，屋室花石，雅致独绝，一代之伟人也。嘉靖乙卯，先大夫与先生同补博士弟子，余以通家子侍先生，最蒙赏誉，尝为诗赠余，以贡赴试阙下，今犹藏之笥中。

　画品补遗
