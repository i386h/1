<!-- { "loadSidebar": true } -->
焦弱侯太史云：「金陵六代旧都，文献之渊薮也。高皇帝奠鼎于斯，其显谟大烈，纪于石渠天禄，彬彬备矣。以故寰寓推为奥区，士林重其清议。及夫余风细故，昔称游丽辩论，弹射臧否，剖析豪牦，擘肌分理者，至今犹然。」
　南都词林
杨勉，永乐二年庶吉士，主事，官至刑部右侍郎。张益，永乐十三年庶吉士，中书舍人，官至侍读学士，参机务。刘江，永乐十六年一甲二名编修，乞便养，改九江府学教授，官至长史。倪谦，正统四年一甲三名，官至南礼部尚书。金绅，景泰五年庶吉士，给事中，官至刑部右侍郎。倪岳，天顺八年庶吉士，编修，官至吏部尚书。倪阜成化二十三年庶吉士，主事，官至布政使。王韦、弘治十八年庶吉士，主事，官至太仆寺少卿。景旸，正德三年一甲二名，官至中允。陈沂，正德九年庶吉士，编修，官至行太仆寺卿。邢一凤，嘉靖二十年一甲三名，官至参政。张铎，嘉靖二十年庶吉士，御史，官至佥事。胡汝嘉，嘉靖三十二年庶吉士，编修，官至副使。余孟麟，万历二年一甲二名，官至南国子监祭酒。焦竑，万历十七年一甲一名，官修撰。朱之蕃，万历二十三年一甲一名，官任南礼部右侍郎。余小子起元，万历二十六年一甲三名，今任少詹事兼侍读学士。以上共十七人。又句容刘浚，永乐十年庶吉士，官御史。曹义，永乐十三年庶吉士，编修，官至南吏部尚书。六合郑猷，永乐十三年庶吉士，官检讨。江浦张瑄，景泰二年庶吉士，官尚书。庄曰永，成化二年庶吉士，检讨，官至南吏部郎中。石淮，成化二年庶吉士，主事，官至提学佥事。溧阳潘楷，成化二十三年庶吉士，御史，官至布政使。溧水马一龙，嘉靖二十六年庶吉士，检讨，官至南国子监司业。溧阳史继宸，万历五年庶吉士，给事中，官至布政使。句容孔贞时，万历四十一年庶吉士。以上共十人，总一府共二十七人，居鼎甲者八人。陈中丞人物志载：丁璇，上元人，举进士，改翰林庶吉士。今考翰苑题名录无璇名。璇官至右副都御史。旧京词林志又载：永乐二年，庶吉士有王仲寿，江宁人。又永乐戊戌，习译庶吉士有庄约，上元人。
　欣慕编
陈参岳凤作欣慕编，为梁宫保材，张御史大夫琮、周宫保金，顾司寇璘、璘子屿，罗太守凤，金太守贤、子大车附，陈太仆沂，景中允旸，王太仆韦、子逢元附，邵佥宪清，刘督府玺，谢野全先生承举，任德，徐九霖，刘雨，黄琳、琳弟珍、珍子炎杲，许摄泉堂，李鹤塘景星，周巽斋文铨。又续亡二人：王少保以旗，顾宪副瑮。周乃隐于医者。陈序曰：「如前十数公，或以勋业着，或以德学称，或以节流声，或以风雅侈誉，皆玄黄之精英，而乡国之黼藻也。一艺之士如周子若，而人今也吾见亦罕矣。庸可使其无传乎！嘉靖辛亥秋七月望，书于大都逆旅。」
　许少张
姑苏刘翰林瑊，尝在清寺读书，邀盛仲交同沉重巽上环翠阁。刘以「徉狂张藏」为韵苦仲交。仲交走笔书壁，押张字云：「任侠那夸许少张。」事颇隐僻。按陶隐居许长史旧馆坛碑云：「长史汝南平舆人。汉灵帝中平二年，六世祖光，字少张，避许相谀侠，乃东过江，居丹阳句容都乡之吉阳里。后仕吴，为光禄勋。」所言许相，正指曹瞒耳。「谀侠」似「谀佞」之误，此与仲交所用微异。又宋有许安世着许少张集一卷。
八绝
孙吴时，吴有八绝。吴范以治历数知风气闻。刘淳以明天官、达占数显。赵达以治九宫一算之术，应机立成，对问若神，计飞蝗射隐伏，无不中效。皇象，幼工书。时有张子并、陈梁甫能书，甫恨逋，并恨峻。象斟酌其间，甚得其妙。严武字子卿，围棋莫与为辈。宋寿占梦，十不失一。曹不兴善画。孤城郑妪能相人。又晋阳秋有葛衡达天官。抱朴子言：有葛仙公多道术，景帝时有巫觋能视鬼。葛洪神仙传言：有介象多方术。一代初兴，奇人快士，风赴云集，以供役使，故不可谓其怪迂也。我国初周颠仙、冷谦、铁冠道人、张三丰之类亦然。
　乡正
顾司寇近言乡正篇曰：太宗伯童公轩，择地而蹈，择言而言，吐辞濡翰，必善其方，慎哉愿乎！参议王公徽，事君以忠，行己以义，亢而不悔，困而弥贞，矫矫乎强毅君子矣！太仆李公应祯，气直行廉，义有不合，一介不以取与人，翰墨之精，譬诸铦戟利剑，掉以淮阴之雄，其锋莫当矣。其介且有文者乎，通判陈公钢，恺悌宜民，死无余藏，而故民怀思，冉冉有桐乡之风，盖古之遗爱也。
　刘千户
刘千户苍，字伯春，入武学，能读孙、吴诸家兵法。务行长厚，僚佐有支军粮误浮本数，当抵法。君适不与，乃自补署文案。事白，人异其故，公曰：「某素谨，且吾儿方称奉法吏，人信为误，若诸君何以自白。」又尝得遗牒于途，乃远方人入粮户部所给者。公往候其处三日，一人号顿至，且曰：「某家坐此死狱者五六人矣，复失柰何！」其人出金帛，谢不受。子麟，官尚书。
　周汝衡
周文铨字汝衡，苏人也，徙家金陵，以医行。汝衡资绝人，见世工率习近世脉诀方书诸杂说，不究本原，即见病莫知从来。一切揣度施治，乃悉屏去众习书，独取内经、本草、难经等书，彻画夜读，务穷精奥。初为小儿医，时有杨茂者，学古大方脉，汝衡相与往来讲究，益历阃域。茂死，病家争迎汝衡。凡汝衡至，诊病立方，多与众殊。指知斯道深永，或失手则杀人，重于用药。遇有故，辄不赴召，及赴召，或见病疑，辄不投药。人不测所操，或谓其难致，汝衡终弗言。常语东桥先生曰：「医者，圣人之学也，非盛德莫能操其虑，非明哲莫能通其说。是故士有能知草木、金石、昆虫之药，辨类审性，析经致能，弗乖其宜，弗乱其忌。是谓知物，知物者巧。士有能知人之疾病，淫于四气，薄于五脏，动于七情，见外知内，按微知巨，占始知终，执生知死，由是以审施汤液醪醴，针砭按摩之治，是谓知证。知证者工。士有能知脏腑之所表里，经络之所离会，荣卫之所弼胜，命脉之所消息，选物设方，制于未形，体微发虑，决于众惑，是谓知生。知生者圣。士有能知天地之情，阴阳之本，变化之因，死生之故，立教布法，使人专气舍精，以握枢机，汰秽葆真，以固根柢，疾疢不作，神乃自生，是谓知化。知化者神。夫神圣者，上智之能事，未易冀及，工巧之道术，学之所造也，医不臻此，不足以名业。」呜呼，此其指微矣，世寥寥谁能解者！


客座赘语卷九
　半山
王荆公半山寺，或以今之永庆寺傍有谢公墩当之，以公「我屋公墩」之句此。夫半山以城中至钟山，政得其半故名。若永庆寺，在宋江宁府城内西北，与去城至山居半之说不侔。且公半山园诗曰：「今年钟山南，随分作园囿。」又次，吴氏女子诗自注：「南朝九日台在孙陵曲街傍，去吾园数百尺。」据此，公居岂在冶城后邪？今大内东长安门外有河，出于铜井，井穿城西入，引外壕水穿宫墙入御沟。井傍有半山里，里有一墩，父老言此是谢公墩，而半山里正以旧为寺址名也。友人沈文学秋阳偶过为余言，积疑顿释，为之大快。盖宋江宁府城止于今大中桥之西，大中桥旧名白下。自桥至钟山，计铜井傍之半山里，正当其半。且既有土人名字，其为荆公居址无疑。徒以今都城改拓，遂堙没不显。士大夫以登眺所不及，故亦不知其名，犹赖有父老之言在也。
　两大司马
正德辛未，王襄敏公以旗应会试，揭晓之日，五鼓尚未有信，时无人走报故也。同乡王公敞，官大司马，业先知之，当入朝过襄敏公寓，因叩门谓襄敏从者曰 【因叩门谓襄敏从者曰　「从」原作「徒」，据万历本改。】 ：「汝主人已第矣。我是先报。汝主人后日官当似我。」后襄敏公竟官至大司马，代曾公铣出镇三边，王公之言遂为左券。且两公皆腰玉，而王公以是年六月解官归。
　三公知人 【三则】 
金都宪公泽，名能知人。王襄敏为诸生时，公即器重之，赠以己所服金带，且语之曰：「子异日名位当似我也。」后王公贵果如公言。
顾东桥先生抚楚时，江陵张文忠公居正年甫十二三，有隽才，公大为赏器。尝因试对句，解所服金带赠之，且曰：「子异日何但系此带，聊以见予期子意耳。」且出少子峻与结世好，曰：「异日贵，幸勿相忘。」后文忠公官政府，感先生知，因公在日被谗，特从部议予祭葬。官峻为上林苑监事。
李远庵先生官浙时，海盐郑端简公晓为诸生，先生大奇之，许为国士，曰：「子必举解元。」已乡试，果以第一人赴公交车。谒辞日，先生勉之曰：「此行仍当举第一，若第二人则勿予见也。」已端简公举第二人归，逡巡不敢见先生。端简公后官南曹，欲赠遗先生，惮其方严，不敢启口。尝令夫人手制布履一双，袖以赠先生，逡巡不敢出。先生疑而诘公，乃曰：「门生妇自制一布履奉老师耳。」先生乃笑而受之，其贞介如此。
　达官骑驴
刘清惠公以佥都御史守制家居，出入衰服骑驴，各衙门士大夫有不知而前驺误诃之者。公性颇卞，往往厉声色愧其人而去。前辈居乡体貌简易乃尔，不独居乡然也。湛甘泉、霍渭崖二公为南部尚书，常同访邓训导德昌于府学中。至则屏驺从，角巾野服，同跨蹇出南门外，盘桓佛寺中论学，至暮而返。其在今日，则万万无舍车而骑者。若大老为此，人必以失体诮之矣。
　半山诗句
