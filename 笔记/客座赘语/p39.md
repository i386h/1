<!-- { "loadSidebar": true } -->
周礼卿大夫卒，太史于葬前赐谥，祖奠之曰续诔。后世失于申明典礼，故须门生故吏录行状，子孙请谥。然应谥者，太常议之，博士具草，考功审覆，判都省集议，上中书门下判准录奏。未允物论者，辄据法驳正之，得以伸其是非，而私请不得与。国朝则应谥者必由陈乞，其子孙旧故于合干衙门豫先讲求 【其子孙旧故于合干衙门　「干」原作「于」，据万历本改。】 ，一无龃龉，而后疏覆施行，得旨予谥，内阁乃并列二谥，请上点定，故谥多有美而无恶。然亦有上推主恩，下采公议，微示意于褒美，一字之外，如前所云曰「安」、曰「荣」者，其用意似，而旨则婉而切矣。近日江夏龂龂谥法，直以有谥为荣，无谥为辱，似端执夹漈序论之旨，故亟欲议夺前之溢谥者，而不知予谥一字之辱，有甚于无谥与夺谥，即夹漈业以定为上中下三品之谥，孰能掩之？弇州谥法纪于古今用谥之原，可谓晰矣，而亦未尝于此别白着明。今日谥法，礼曹颇慎举行，前代之故，似亦不可不一为折衷也。
　山水
金陵之山，形家言为南龙尽处，精华之气，发露无余，故其山多妍媚，而郁纡烟容岚气，沓翠霏青，望之如古佛顶上之螺，美人眉间之黛，而特未有奇峰削壁，拔地刺天，如瑶篸玉剑，突起于云霄之上者。江水一泻千里，沙腾浪涌，天日为昏，最为怪伟。至静夜无风，江声隐起，余尝夜卧洪济燕矶听之，汹汹如欲崩四壁也。后湖泓渟坦沲，堤杨洲菼，绰约媚人，山色四围。如靓妆窥镜，湖山之美，何减虎林，所少者独瀑布与寒泉耳。钟山之一人泉，牛首之虎跑泉，摄山之白鹿泉，祈泽寺之龙玉泉，衡阳寺之龙女泉，虽一泓之流，未足称奇，然瀹茗濯缨，其为已足，固可褰裳提罂而临试也。
　寺院
鸣寺则坐鸡笼山，永庆寺则傍谢公墩，吉祥寺则负凤凰山，清凉寺则屏四望山，金陵寺则扆马鞍山，上瓦官寺则峙凤凰台，皆备登临之美。下瓦官寺在杏花村内，林木幽深，入其门令人生尘外想。鹫禅寺地僻而无可眺，然差与市远。封崇寺杂闾阎中，荒凉颓废，致无足言。惟承恩寺踞旧内之右，最为城南嚣华之地，游客贩贾，蜂屯蚁聚于其中，而佛教之木义剎竿，荡然尽矣。南都城中道院，若朝天宫则枕冶城山，灵应观则俯乌龙潭，卢龙观则倚狮子山。佛寺若
　御笔文昌帝君像
宪宗皇帝御笔文昌帝君像，帝君冠唐帽绿袍，束带履乌靴，手持玉如意，坐盘石上，神仪萧散出尘，真天人也。上题成化十九年御笔，押以「广运之宝」。旧为苑马卿卢公家藏，今人但知宣宗皇帝御画，不知宪宗皇帝宸翰之工如此，真人间之瑰宝也。
　宁国公主墨杯
宁国大长公主孙继本，家藏公主所用遗墨半挺，上用紫金打成龙口吞之。一白瓷酒杯，酌酒满，则隐起一龙形，鳞鬣具备，倾去其酒，则不可见矣。常见宣窑壶盏，往往油内隐龙凤细纹，细视之方可睹，此杯亦其类也。
　文士
文墨之士，英英皎皎，驰声艺林者，时不乏人。周吉甫晖，博物洽闻，恢奇奥雅，诗句之美，冠绝当时。黄伯子祖儒，才藻溢发，世禅雕龙，所著呓觉稿，出入古今，故非恒士。黄征甫应登，古文辞诗赋流奕清举，编有谢山暇录，辨难考据，尤为博雅。顾孝直端祥，赋韵英多，矢口而成，笼盖人上，分其才艺，足了数人。姚允吉履旋，诗文典则，可诵可传，与弟允初观察有金友玉昆之目。黄叔遯复儒，雕文琢章，铿锵有韵，追踪家学，志气罕伦，为贫所羁，不副其意。张彦先一儒，博洽英隽，诗古文取法汉、魏、六朝，郁然古色，非复时流。傅远度汝舟，奇思灏气，高出一世，所行七幅庵集、唾心集、步天集，总之皆不经人道语，真是奇人。孙幼如起都，少而称诗，长习经义，雅丽宏肆，铄古切今，极才人之致。孙燕诒谋，称诗南国，多四方之游，所行诗草，申文定序之，推许甚。至李象先佺，雅意标举，行着诗集，余尝为之序，颇极推挹，而君心似不肯余言，知其志大宇宙也。此皆垂缨戴縰，青青子衿，以其余力，肆意于兹，具足千秋，可名一代。余皆得时与往还，间伸唱和。其它干将之气，牛斗相望；汗血之驹，必跋欲骋者尚多，不能悉纪也。金陵多材，岂不盛哉！
张子明隐君，名正蒙，家通济门外，年九十矣，步履如飞，日行数十里不倦，不多食酒，而噉肉饭如壮夫。诗法盛唐，饶王、孟、韦、柳之趣。胡彭举宗仁，诗奇峭多新致，周吉甫称其句中有画，类王右丞，余尝序其知载斋稿，板而行之。叶循甫太学遵，家本素封，而好韵事，所居水石花木皆有佳致。诗与柳陈甫、陈延之辈相唱和，翩翩遒上。且学多所通，近焦弱侯先生升庵外集，校刊编次，皆循甫笔也。欧阳惟礼名序，以太学生官府幕，投绂归。惟礼兄弟多翰墨交，所自运清拔有韵。惟礼又书法，颇有银钩虿尾之意，信是白眉。
　书法
金陵士大夫多留意墨池者。焦弱侯先生真行结法眉山，散朗多姿，而古貌古骨，有长剑倚天、孤剑刺日之象。卜中立行书师章草，简劲无媚骨，望之肃然，类其为人。朱元介真行师赵魏公，简出入颜鲁公与文征仲，日可万字，运笔若飞，小则蝇头，大则径尺，咄嗟而办，从来书家之神速，恐未有若此者。许伯伦行狎书师孙过庭，劲媚错出，圆熟温茂，如王谢儿郎，皆有体韵。沈生予真书师晋诸王，而波拂点画，具有拔山之力。姚允吉真行法率更 【姚允吉真行法率更　「姚允吉」原作「姚已吉」，据万历本改。】 ，稍益以己意，简峭中微带风貌，故自彬彬。余世奕真行师阁帖，笔势遒美，行列古雅，较乃祖司成，当有出蓝之誉。孙幼如真书如玉环，丰艳而有致；行草师米元章芜湖学记碑，几如优孟之似叔敖。欧阳惟礼真师率更，篆、八分师二李与梁鹄，结构不，古雅有意。胡彭举八分书师魏之受禅碑，简劲方正中，雅气逼人，如陶贞白坐听松楼上，语语霞，无一点尘气。黄叔遯行书法章草，而清劲特甚。余尝戏谓：「君举体充悦拖沓，当号笨伯；而作字秀羸，故是一反。」许无念为伯伦长子，真行似乃父而秀逸过之，真如赵合德初进御时，以辅属体，无所不靡。魏考叔真书师黄庭经，结构致密，神采流丽，团扇尺素，嫣然动人。
　画事
前辈士流工画事者，自陈鲁南太史、陈子野明府、胡懋礼太史、盛仲交文学外绝少。后何侍御仲雅继之。近日朱宗伯元介作画山水花卉，巨幅单条，触兴辄染，所摹前人，遂有南宫夺真之妙。齐王孙国华工写生，绘梨花、白燕、鸲鹆、锦鸡，烨然有生动之状。尝写松鹤以寿余，意匠尤古雅。姚允吉文学之梅花，金莘甫太学之菊花，皆饶雅趣。它如郭水村仁，工写大幅山水，布置渲染，具有成法。胡彭举宗仁画自文五伯仁来，晚出入王叔明、黄子久二家，其笔意古质，颇有五代以前气象。二子耀昆、起昆，奕奕皆有父风。李绍箕山水草树，绰有胜情，骨法不凡，究为能品。魏考叔之璜弟和叔之克工山水，笔法秀美，姿颜妩媚，有不胜罗绮之态。此皆近日行家以画名者，它亦无有卓然著称者矣。
　王梅溪研
盛仲交苍润轩中藏有王梅溪先生研，研体员，长可尺六七寸，广三之二，色正紫，先腻而润，盖端石也。四边刻蓬莱楼阁，云气海涛，近上作方池，以一木架嵌之，架高二尺余，有足如几。仲交写大字，作长幅画，辄满注水，浓磨隃糜，兴到捉笔，挥洒淋漓，非此不称其意气。后其子伯年曾以见示，今不知寘谁氏矣。
　读书题识
仲交先生家多藏书，书前后副叶上必有字，或记书所从来，或纪它事，往往满幅，印钤惟谨。后多散在人间，其家举所书者悉扯去，殊为可惜。因见前辈赵定宇少宰阅旧唐书，每一卷毕，必有朱笔字数行，或评史中所载，或阅之日所遇某人某事，一一书之。而吾师具区先生，校刊监本诸史卷后亦然，竟以入梓。古人读书，游泳赏味处，于此可以想见，远胜于鬻及借人为不孝矣。
　古词曲
晋南渡后，采入乐府者，多取闾巷歌曲为之，亦若今干荷叶、打枣干之类。如吴声歌曲，则有子夜歌、子夜四时歌、大子夜歌、子夜警歌、子夜变歌、上声歌、欢闻歌、欢闻变歌、前溪歌、阿子歌、团扇郎、七日夜女歌、长史变歌、黄生曲、黄鹄曲、桃叶歌、长乐佳、欢好曲、懊侬歌、黄竹子歌、江陵女歌。如神弦歌曲，则有宿阿曲、道君曲、圣郎曲、娇女曲、白石郎曲、青溪小姑曲、湖孰姑曲、姑恩曲、采莲童曲、明下童曲、同生曲。如西曲歌，则有三洲歌、采桑度、江陵乐、青阳度、青骢白马、安东平、女儿子、来罗、那呵滩、孟珠、翳乐、夜度娘、长松标、双行缠、黄督、西平乐、攀杨枝、寻阳乐、白附鸠、拔蒲、作蚕丝、月节折杨柳。如杂曲歌辞，则有西洲曲、长干曲、东飞伯劳歌、休洗红、邯郸歌。在宋、吴声歌曲则有碧玉歌、华山畿、读曲歌。西曲歌则有石城乐、莫愁乐、乌夜啼、襄阳乐、寿阳乐、西乌夜飞。在齐，西曲歌则有共戏乐、杨叛儿。梁鼓角横吹曲，则有企喻、琅琊王、巨鹿公主、紫骝马、黄淡思、地驱乐、雀劳利、慕容垂、陇头流水、陇头、隔谷、淳于王、东平刘生、捉搦、折杨柳枝、幽州马客吟、慕容家自鲁企由谷、高阳乐人。晋、宋皆江左俗间所歌。梁横吹曲，则似间取北土所，仿其音节，衍而成之。然其辞总皆儿女闺房、淫放哀思之语。李延寿所谓「格以延陵之听，皆为亡国之音」者也。
　冶城
冶城最古而最为胜地。吴为冶城，晋初为冶城，后为西园，宋为总明观，杨溥于此建紫极宫。宋改天庆观，大中祥符间，赐额为祥符宫。元初名玄妙观，后改大元兴永寿宫。国朝为朝天宫。初，门南向，后以宫内火灾，移门居东巽方，而径为九曲，前小殿，四隅以四亭翼之，象玄武禳火也。
　两谢公墩
金陵志纪冶城北有谢公墩。谢灵运撰征赋：「视冶城而北属，怀文献之悠扬。」李白有登金陵冶城西北谢安墩诗，序云：「此墩即晋太傅谢安与右军王羲之同登，超然有高世之志，于时营园其上，故作是诗。」有曰：「冶城访古迹，犹有谢安墩。平览周地险，高标绝人喧。想象东山姿，缅怀右军言。白鹭映春洲，青龙见朝暾。地古云物在，台倾禾黍繁。我来酌酒波，于此树名园。」城东半山寺后别有谢公墩，按庆元志，城东半山寺旧名康乐坊，因谢玄封康乐公，至孙灵运犹袭封。今以坊及谢公墩名观之，恐是玄及其子孙所居。余前正疑王荆公「我屋公墩」之说，与冶城北相远。今据此志，乃知金陵自有两谢公墩，在今冶城北与永庆寺南者，乃谢安石所眺；荆公宅之半山寺所云谢公墩，乃谢玄所居。荆公或误以为太傅也。
　金陵图
