<!-- { "loadSidebar": true } -->
常检校信为余言：廖副宪家居时好道术，方士孔复者以烧炼进，廖馆于家。久之，语副宪曰：「吾欲一行接补法，公曷资我。」与兼金，至猪市倡家宿。倡妇与之偶，初觉异甚，久之转畏其淫毒，号呼避之，复攫之不可得。假母年四十余矣，素以慆淫称，代与接，久亦趣避 【久亦趣避　「久」原作「人」，据万历本改。】 ，而复固自若也。后倡妇病月余，假母亦数日不能起。其阳能吹灯灭，且吮火酒至二升余，布于四肢，赤如血，已复出之。此真所谓采战逆流，邪僻不经之术也，而人多惑之，学其术，求翀举。噫，世岂有好色之神仙哉！
　四羽士
余眼所见与耳所闻四羽士，皆三十年来游南都与缙绅往还灼灼有名者也。闫蓬头希言，尝在弇州先生司马署中。先生躬为余言：「其亡甚异人者。且言初至犹矫健，后稍弱且泄泻，不久蜕于毛百户家矣。」先生为其像赞，有曰：「希言希言，蓬头蓬头，吾能臆其名与貌，而不能诘其修。能睹其去，而不能测其来由。能辨其为散仙，而不能定其品与流。我不子从，子不我留。呵呵，休休！」似涉微讽。其后十余年，闫弟子李彻度者来。李曾止余亡弟周南所，其人潇洒出尘，所教人在固后天之气，以养先天而已。人有行之者，亦多效。太仓王相国、晋江杨宗伯皆有传。近年遂不复出游，止于黟、歙间。尝以清虚秘典寄余，大较亦用俦结之事，第与逆流者不同耳。李去未久，又有称醒神子者，须发如雪，干伟而饮噉，卿大夫多从之游。大司徒莱阳王公独信以为真，且曰：「渠自言是王威宁越。」尝见威宁画像与其人类，意颇崇奉之。而叶宗伯、李少宰、郝大司马三公，一日同访之神乐观，其人颠倒失度。三公谓：「是非有道气象矣。」顷年又有所谓彭仙翁者，何参岳公露极言其非恒人，面语余曰：「据其词翰，非科甲者不能为，其术大端在积气，而挟有黄白男女诸奇幻术。」一时师之者，多以灵异自诧，不知其果真有所得否也。其人数妾而行，上河钮氏尝迎而馆于家，钮氏妇问其妾：「仙翁亦交会否？」答以「月必接，接而女即病」，如斯而已矣。大都此四羽士，第其品，闫为最，李次之，彭又次之。醒神子人言为社日生，当可信，其品最下，不足信。独怪士之风靡而走其门者，何也？嗟乎，以世间心漫求之，彼亦漫应之，即旦暮遇犹千里矣。世间那有扬州鹤哉？
　白野先生
殷白野先生迈，万历初以太仆卿里居，负重名。时江陵当国，有意引先生为己助。操江都御史王篆，江陵心腹也，过先生为其致款款，且曰：「公幸俞此言，暂出，少当以大司马推公矣。」公默然不应，王要之甚苦，竟不出一语。久之，王曰：「坐久矣，我饥，公幸有以啖我。」公亦默然，王不怿而去。既去，其子庆咎公何以不答，且家幸有午飰，何不留啜，而介介如此？公曰：「江陵横，终当有祸，王非端人，何可与作缘也！」后江陵推公礼部侍郎，掌南国子监事，会有小故，公遂力辞而罢。
　侍御无茶具
邵侍御清为盐使者，忤刘瑾，被杖系，追罚米若干石。瑾诛，起官至广西臬佥，请告归。家贫无屋，依外氏敝庐以居。督学使者林有孚慕公廉，常造之，坐谈良久，竟不能具茗肴，林叹息而去。霍尚书韬尝以所毁庵庙田若干亩饷公，公固辞不受，终身赤贫。呜呼，真不媿厥名矣！
　耳环投水
李公重，字符任，号远庵，举正德辛未进士，官至江西臬副。居官清介，去任日，誓不将一物归。夫人有耳环一双，任中置也，公知之，取而投诸水。归里岁余，偶见其仆卧内有朱油一具，问是官下物，大怒，力命仆载反原任乃已。家徒四壁立。溧阳史氏延先生教其子，岁学俸八十金。 【岁学俸八十金　「八」原作「入」，据万历本改。】 史念先生贫，私以其俸为置子钱。比岁暮进之，先生仅受八十金，余挥之不入囊也。苗时返牍，公可趾美矣。吕泾野先生尝云：「过白下，见副使李公重，虽未知其中，见其环堵萧然，不觉叹服。甚恨至此数年，不得一见此人。」其为名流所慕如此。
　金陵学校
汉扬州刺史何武，所至先即学宫见诸生。
光武时，李忠为丹阳郡太守，起学校，习礼容，春秋乡饮，选用明经。
吴景帝永安元年，诏置学宫，首立五经博士。
晋建武初，始立太学。 【因王导、戴邈之言。】 
咸康二年，立太学于秦淮水南。
太元十年，尚书令谢石复请兴国学于太庙之南。
宋元嘉十五年，立儒学于北郊，命雷次宗居之。明年，又命丹阳尹何尚之立玄学，著作郎何承天立史学，司徒参军谢玄立文学。儒学在钟山之麓，草堂是也，玄学在鸡笼山东，史学、文学并在耆阇寺侧。
二十七年，罢国子学，而其地犹名故学。齐竟陵王子良开西邸，延才俊，遂命为士林馆，在鸡笼山。
梁大同六年，于台城立士林馆延集学者。
南唐置学官，滨秦淮，开国子监。
宋天圣七年，丞相张士逊出为太守，奏建府学。
景佑中，陈执中徙学于府治之东南，古浮桥之东北。
绍兴九年，叶梦得因学兵毁更造。
元集庆路学，规模率仿前制。
国初，改国子学，后建国学于覆舟、鸡鸣两山之阳，乃以此为应天府儒学。
　祠先贤
淳佑十年，吴渊列祠先贤于府学，与祀者二十六人：
濂洛先生周文公 【敦颐。】 　明道先生程纯公 【颢。】 
伊川先生程正公 【颐。】 　　晦庵先生朱文公 【熹。】 
右四先生在大成殿东。
丞相范忠宣公 【纯仁。】 　　丞相吕文穆公 【蒙正。】 
一拂先生郑介公 【侠。】 　　通判杨忠襄公 【邦乂。】 
丞相周文忠公 【必大。】 　　南轩先生张宣公 【栻。】 
勉斋先生黄文肃公 【勉。】 　壹是先生吴正肃公 【柔胜。】 
西山先生真文忠公 【德秀。】 
右九位在大成殿西。
太师鲁国颜公 【真卿。】 　　丞相李文定公 【光。】 
中书傅献简公 【珪。】 　　　少保马忠肃公 【光祖。】 
枢密包孝肃公 【拯。】 　　　尚书张忠定公 【咏。】 
右六位在明德堂东。
丞相赵忠简公 【鼎。】 　　　丞相张忠献公 【浚。】 
丞相吕忠穆公 【颐浩。】 　　丞相陈正献公 【康伯。】 
尚书黄公 【度。】 　　　　　枢密忠肃刘公 【珙。】 
枢密丘公 【。】 
右七位在明德堂西。
　青溪先贤祠
宋马光祖建先贤祠堂一所，在府学之东，明道书院之西，青溪之上。自周、汉而下，与祀者四十一人，各有赞。考金陵志，祀者皆于此土有涉，非泛然而已。或生于斯，或仕于斯，或居且游于斯。后闽士陈宗上制置姚希得书，求增入苏文忠子瞻，且备列公游金陵赋之事，谓位次当在程纯公之下。祠，国初已毁，万历丁未，南少宰叶公因祠部郎葛君重建祠于普德寺后山，而不闻其增祀文忠也。其四十一人遗迹略志于后：
太伯 【初逃句曲山中。】 　　　　　　　范蠡 【筑越城石长千里。】 
严光 【结庐溧水县。】 　　　　　　　　　诸葛亮 【往来说，又劝孙权定都。】 
张昭 【宅在长干道北，有张侯桥。】 　　　周瑜 【周郎桥在句容县。】 
是仪 【字子羽，宅在西明门。】 　　　　　王祥 【墓在江宁化城寺北。】 
周处 【子隐台在鹿苑寺。】 　　　　　　　王导 【宅在乌衣巷。】 
陶侃 【事在石头城。】 　　　　　　　　　卞壸 【庙在冶城南。】 
谢安 【宅在乌衣巷。】 　　　　　　　　　谢玄 【别野在康乐坊，庙在新桥西。】 
王羲之 【事见冶城楼。】 　　　　　　　　吴隐之 【茅屋故基在城东。】 
雷次宗 【开馆鸡笼山。】 　　　　　　　　刘瓛 【居檀桥。】 
陶弘景 【居茅山。】 　　　　　　　　　　萧统 【读书台在定林寺后。】 
颜真卿 【升州刺史，其家墓多在江宁。】 　李白 【往来金陵，具载本集。】 
孟郊 【溧阳尉。】 　　　　　　　　　　　李建勋 【号钟山翁。】 
潘佑 【见江南录。】 　　　　　　　　　　曹彬 【升州行营统帅。】 
张咏 【知升州再任。】 　　　　　　　　　李及 【升州观察推官。】 
包拯 【知江宁府。】 　　　　　　　　　　范纯仁 【江东运判。】 
程颢 【上元主簿。】 　　　　　　　　　　郑侠 【清凉寺有祠。】 
杨时 【尝家溧阳。】 　　　　　　　　　　李光 【宣抚使。】 
张浚 【留守都督。】 　　　　　　　　　　杨邦乂 【知溧阳县，迁通判。】 
虞允文 【督府参谋。】 　　　　　　　　　张栻 【督府机宜文字。】 
朱熹 【江东转运。】 　　　　　　　　　　吴柔胜 【生于金陵。】 
真德秀 【江东运使。】 
　建康俗尚
隋志曰：「丹阳旧京所在，人物繁盛。小人率多商贩，君子资于官禄。市廛列肆，埒于二京。人杂五方，俗颇相类。」
颜氏家训曰：「江东妇女，略无交游，婚姻之家，或十数年间未相识者，惟以信命赠遗，致殷勤焉。」
杜佑通典曰：「江宁古扬州地。永嘉之后，帝室东迁，衣冠避难多所萃止，艺文儒术，斯之为盛。今虽闾阎贱隶，处力役之际，吟不辍，盖因颜、谢、徐、庾之风扇焉。」
。」沈立金陵记云：「其人士习王、谢之遗风，以文章取功名者甚
祥符图经曰：「君子勤礼恭谨，小人尽力耕植。性好文学，音辞清举。」
颜介曰：「南方水土柔和，其音清举而切，天下之能言，唯金陵与洛下耳。」
杨万里曰：「金陵六朝之故国也，有孙仲谋、宋武之遗烈，故其俗毅且美。有王茂弘、谢安石之余风，故其士清以迈。有钟山、石城之形胜，长江、秦淮之天险，故地大而才杰。」
游九言曰：「每爱金陵士风质厚尚气。前年摄行倅事，日受诉牒不过百余，较剧郡纔十一尔。为吏为兵者，颇知自爱，少健狡之风。工商负贩，亦罕闻巧伪。」戚氏曰：「金陵山川浑深，土壤平厚，在宋建炎中，绝城境为墟，来居者多汴、洛力能远迁巨族仕家。视东晋至此，又为一变。岁时礼节饮食，市井负衒讴歌，尚传京城故事。人物敦重质直，罕翾巧浮伪。庶民尚气能劳，力田远贾。旧称陪都大镇。今清要之官，内外通选，人品伦鉴，居东南先，士重廉耻，不兢荣进，气习大率有近中原。地当淮、浙之冲，谈者谓有浙之华而不浇，淮之淳而雅，于斯得之矣。」
顾华玉尚书近言云：「吾乡大都也，生人之性，亢朗夷，重义而薄利。风俗之美，喜文艺而厌凡鄙，得天地之灵懿焉。其敝也，乃或乐虚淫习侈豫，无麻衣蟋蟀之风，士缘以丧节也。」
