<!-- { "loadSidebar": true } -->
大庄严寺碑。 【梁江总撰。】 
颜氏大宗碑。 【二碑颜真卿书，在上元金陵乡。干道中，移入府学，其碑座尚存，故地犹名颜碑冲。】 
颜鲁公放生池碑。
唐明征君碑。 【高宗御制，侍相王书，高正臣书，王知敬篆，额今存。】 
庄严寺僧旻法师碑。 【梁元帝作。】 
草堂寺约法师碑。 【梁王筠作。】 
佛窟寺碑。 【孙忌撰，在牛首。】 
蒋庄武帝庙碑。 【徐铉文。】 
方山上定林寺碑。 【元虞集文。】 
李太白赞宝公画像。 【道子画，李太白赞，颜真卿书，赵子昂又书十二时歌。】 
福兴寺碑。 【尚书许某文，张从申书。】 
南唐玉龙堂玄元像记 【南唐玉龙堂玄元像记　「玉」万历本作「五」。】 。 【徐锴文，在石城。】 
李顺公碑。 【高越书，在西门外石子冈下。】 
南唐追封庆王碑。 【在城南娄湖桥，韩熙载作，徐铉篆额。】 
德庆堂题榜。 【李后主书，宋僧昙月刻石，在清凉寺。】 
宝华宫碑。 【南唐行书，八品方山。】 
宋仁宗飞白书。 【干道八年，留守洪遵刻之华藏寺。】 
高宗孝经 【晁谦之刻石郡学。】 
祈泽寺宋绍兴祈雨碑。
高座寺雨花台记。 【宋马光祖文并书。】 
南唐宋齐丘凤凰台诗。 【石在台上。】 
明道先生祠记三。 【宋朱熹、游九言、真德秀文，马光祖跋。】 
忠襄杨公祠堂记。 【宋魏了翁作。】 
八功德水记。 【宋梅挚作。】 
本业寺记。 【南唐僧契抚作，东山任德筠书。】 
定林寺记。 【朱舜庸文，秦铸书。】 
道光泉记。 【王安国作。】 
王介甫、平甫此君亭竹诗。 【在今府学中，石已断碎。】 
张文潜书太白凤皇台诗。 【马光祖书跋，倪垕刻石台上。】 
苏子瞻书渔家傲词。 【送王胜之，在白鹭亭。】 
江宁府凉馆记。 【宋吕升卿建，元时敏记，米芾书。】 
金陵杂。 【黄履诗，溧水尉周沔书，刻江宁府治。】 
子隐堂记。 【梅挚作。】 
东冶亭记。 【梅挚作。】 
高斋记。 【胡宿作。】 
二水亭记。 【史正志作。】 
新亭记。 【史正志作。】 
开寺修志公堂石柱记。 【唐李顾行作。】 
义井记。 【李迪作。】 
太平兴国寺碑。 【元虞集作。】 
崇禧万寿寺碑。 【元赵世延作。】 
龙翔集庆寺碑。 【虞集文。】 
　围中长短句
李后主在围中犹作长短句，未就而城破。其词云：「樱桃落尽春归去，蝶翻金粉双飞。子规啼月小楼西，曲阑珠箔，惆怅卷金泥。门巷寂寥人去后，望残烟，柳低迷。」尝见残稿，点染晦昧，心方危窘，意不在书耳。此出西清诗话。当时江南被围，自开宝七年十一月至八年十一月二十七日城破。宋祖令吕龟祥诣金陵，籍煜图书赴阙下，得六万余卷，其为后主与黄保仪聚焚者，又不知几许也。后主之好文如此，故非庸主。其词是临江仙调，凄婉有致。
　金陵诸园记
弇州游金陵诸园序谓：李方叔记洛阳名园十有九。若金陵中山王诸邸所见，大小凡十。若最大而雄爽者，有六锦衣之东园，清远者有四锦衣之西园。次大而奇瑰者，则四锦衣之丽宅东园，华整者魏公之丽宅西园。次小而靓者，魏公之南园，与三锦衣之北园，度必远胜洛中。盖洛中有水、有竹、有花、有桧柏，而无石。方叔记中不称有垒石为岭者可推。已所记诸园凡有十六：一曰东园，记称近聚宝门，稍远，园在武定桥东城下，西与教坊司邻，今废圮。二曰西园，在城南新桥西，骁骑仓南，记称凤台园，误，其隔弄者乃凤台园也。今再易主，属桐城吴中丞。三曰凤台园，记止称凤皇台，此中旧有一巨石，为陈廷尉载去，今废为上瓦官寺。四曰魏公南园，本徐八公子所创，后转入魏公，在府第对门。五曰魏公西园，在赐第之右，多石而伟丽，为诸园之冠。六曰四锦衣东园，在东大功坊下。七曰万竹园，在城西隅，地大，皆种竹，今为王计部、张太守、许鸿胪分有之。八曰三锦衣北园，在府第东弄之东。九曰金盘李园，在卞忠贞庙西，今废圮。十曰九公子家园，在府第对门。十一曰莫愁湖园，在三山门外莫愁湖南，今圮。以上皆中山王诸邸所有也。十二曰同春园，齐王孙所创，在南门内沙窝小巷，今为它人分据。十三曰武定侯竹园，在竹桥西，汉府之后。十四曰市隐园，在武定桥油坊巷，即姚元白所者。今南半为元白孙宪副允初拓而大之，北半为故侍御何仲雅，改名足园矣。十五曰武氏园，在南门内小巷内，记称武宪副之第，非，乃宪副之叔名易者。今数更主。十六曰王贡士园，在聚宝门外小市西之弄中，其门北俯城壕，贡士官县令。当弇州官南都时，诸园如顾司寇之息园，武宪副之宅傍园，齐王孙似碧之乌龙潭园皆可游可纪，而未之及也。
　古园
古园苑之在志者：华林园，本吴宫苑，晋及陈皆名华林，在台城。乐游苑，在覆舟山南，宋元嘉中，以其地为北苑，后改今名。颜延之有三月禊饮诗序。上林苑，在鸡笼山东归寺后，宋初，筑于玄武湖北，孝武立名西苑，梁改名上林。博望苑，在城东七里，齐文惠太子所立。沈约郊居赋云 【沈约郊居赋云　「郊」原作「高」，据万历本改。】 ：「睇东巘以流目，心凄怆而不怡。昔储皇之旧苑，实博望之余基。」谢玄晖诗：「鱼戏新荷动，鸟散余花落。」即此。娄湖苑，齐武帝筑青溪后宫，作娄湖苑。青林苑，在篱门亭北。灵丘苑，齐武帝立，在新林界。方山苑，在方山侧，齐武帝立。江潭苑，在新林路西，梁大同初立。西园，晋安帝元兴三年，桓玄筑于冶城。芳林苑，一名桃花园，一名芳林园，齐高帝旧宅，在古湘宫寺前。芳乐苑，齐东昏即台城阅武堂为芳乐苑，在今覆舟山前小教场地。建兴苑，梁立于秣陵里，在秦淮南岸。玄圃，齐文惠太子立，在台城北。南苑，宋有之，在瓦官寺东北。桂林苑，南朝宫苑记在落星山之阳。东篱门园，梁何点所寓，内有卞忠贞冢，即今冶城西地，一云即乌榜村。南唐北苑，徐铉有北苑侍宴赋序，云：「望蒋峤之嵚崟，祝为圣寿；泛潮沟之清浅，流作恩波。」在城北。金波园，南唐，未详其处。乌衣园，在乌衣巷之东，王、谢故居，一堂扁曰「来燕」。马光祖新之，堂后植桂，亭曰「万玉香中，梅花弥望」，堂曰「百花头上」。其余亭馆皆佳。东园在东冶亭侧。沈约郊园，在钟山下，约憩郊园和约法师堂诗云：「郭外三十亩，欲以贸朝饘。繁蔬既绮布，密果亦星悬。」谢眺有和沈祭酒行园诗。沈庆之园，在娄湖。柳元景菜园，在秦淮南。陆静修茱萸园，在钟山。半山园，在报宁寺，王半山诗：「今年钟山南，随分作园囿。」又云：「孙陵曲街，去吾园数百尺。」绣春园，宋高定子记旧社坛东。行宫养种园，在宋江宁府东城外，马光祖修。按古园苑多属官家游幸之所，士大夫所居，自二沈、柳、王而外，未甚有灼然可纪者也。然亦岂能如洛阳之诸园，与夫金谷、午桥、平泉争盛哉？国初以稽古定制，约饬文武官员家不得多占隙地，妨民居住。又不得于宅内穿池养鱼，伤泄地气。故其时大家鲜有为园囿者，即弇州所纪诸园，大氐皆正、嘉以来所创也。
　三宜恤
南都徭役繁重，所以困吾百姓者多矣。近年当事者加意铲除 【近年当事者加意铲除　「铲」原为墨丁，据万历本补。】 也，何以尤其兼并也。」方司徒采山之言曰：「质铺未可议逐也，小民旦夕有缓急，上既不能赉之，其邻里乡党能助一臂力者，几何人哉！当迫之中，随其家之所有，抱而趣质焉，可以立办，可以亡求人。则质铺者穷民之筦库也，可无议逐矣。」王太守元简之言曰：「往日海中丞在吴中，贫民有告富家者，必严法处之。一时刁讦四起，富户之破亡者甚众，此大非。是邑有富民，小户依以衣食者必伙，时值水旱，劝借赈贷，须此辈以济缓急。虽一村有一富者，近村田房不免多为所有，然必是贫者方卖，卖于他人与卖于富家一也。且富家自非豪恶闵不畏法者，岂必尽谋占而计取之。假令摧剥富民，富者必贫，阖百千万室而皆赤贫，岂能长保。」三先生之言，皆深思远虑，与浮见者不同，因表而出之，以谂于当事者。，始稍有苏息之望。向有议裁寄庄户之兼并，禁质铺之罔利，与搜富户之非法者，其说固亦有见第。余尝闻姚太守叙卿之言曰：「均赋者，不宜苛摘寄庄户，寄庄户乃无田者之父母也。令寄庄户冒役太重，势必不肯多置田，彼小民之无立锥者，安所倚命乎？寄庄户以田一亩予佃户种，必以牛与车予之，又以房居之。计一岁所入，亩之中上者可收谷二石，以其半输之田主，而佃户已得一亩之入矣。是寄庄户不惟无害于民，且有利于民，即田连阡陌，其仰给者不啻
　鼠拖卷
嘉靖庚子科第八十三名举人颜芳，其朱卷已为房考抹掷案下矣，辄而又在案上，再掷去，已又复杂于所取卷中。房考心讶之，因再掷于地，假寐榻上俟之，则群鼠共抱，自地而置诸案也，因取以中式。出棘后，询芳曰：「尔家必有阴德，不然何以鼠为拖卷若此？」芳对曰：「不省有何阴德，第三世以来戒不畜猫耳。」余尝举此似客，客因笑曰：「物莫小于蚁，宋公序一为桥，而领取状元宰相。又莫贱于鼠，颜嗣桂三世不畜猫，而芥拾举人。勿以善小而不为，岂不信哉！」又进而求之，状元、宰相，人世之极荣也，若何仅为南柯郡中报功之典。保穿墉之牙，而受报于场屋，天之于鼠子何若是重也。万物并育而不相害也，其亦可恍然而悟也夫。
　许王二公雅量
前辈酒德之美，使人欲倾家酿者，无过石城先生。先生饮可二斗许，年至八十，与客饮，终日笑语，献酬交错，玉山乍颓，金波犹写，真盛德士也。其次莫如方伯王与竹公，公名桥，举万历甲戌进士，饮差踰石城先生。对客以大尊置坐侧，计壶命侍者温而进之，尽其所有而罢，而饮噉犹不辍，竟日陶然。尝至一中贵所，以十大碗一百小杯进，公徐饮毕，酕醄策马而归。公七十时，余有诗祝之曰：「遗风自许从先进，古道真堪式后生。胸次几曾忘坦荡，口端终不挂讥评。」皆实录也。
　少冶公注杜诗
少冶先生尝批点杜律虞注，今止记其二条：「三分割据纡筹策，万里云霄一羽毛。」注云：「鼎足之功，不可谓不大，自孔明视之，直一羽毛耳。霍光知此，安能赤宗。」又「蜀主窥吴幸三峡」，注云：「窥字不妥，征字事体又太大」，后见澹园笔乘解前二语，正与此同。
　南京太庙祀典
