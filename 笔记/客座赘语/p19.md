<!-- { "loadSidebar": true } -->
王亮卿，徽州人，能诗。入试留都，闻查八十在上河，往访之，相期于伎馆，欲听其琵琶。查曰：「妓人琵琶，吾一扫即四弦俱绝，须携我串用者以往。」亮卿设酒于旧院杨家，杨家世以琵琶鸣。酒半，查取琵琶弹之，有一妓女占板，甫一二段，其家有瞽妪最知音，连使人来言：「此官人琵琶，与寻常不同，汝占板俱不是。」半曲，使女子扶掖而出，问查来历，查云：「我正阳锺秀之弟子也。」妪旧与秀之相与，与查相持而泣，留连不忍别。
　苦竹君
友人张玄度，名振英，隽才也。为诸生有声，神鲜标令，飘然人外。家四壁而书室内左图右史，焚香扫地秩如也，研匣笔格，楚楚皆有致。窗下杂植花卉杞菊，倚而啸咏，自谓不减古人。兴发辄复豪举高歌，一自变量十觞不惓。诗多溪刻，好林和靖、孙太初之为人，每摹而效之。字法李北海云麾将军碑，得其遒佚。后以酒成疾而卒。间于隙地种竹数十竿，因号苦竹君，盖以张廌自况也。尝与余唱和，见余修褉阁稿，标其佳句赏鉴之，至今犹感其意。余尝箴君韶年而诗好作苦语，乃未四十而没，岂其兆邪？遗墨犹存，而清音靡嗣，悲夫！
　前记异闻 【一百则。以皆金陵之事，故存之。】 
吴桓王时，金陵雨五谷于贫民家，富者则不雨。
吴孙皓天纪中，建康有鬼目菜生黄狗家，乂有菜生平家，按图以为瑞，封狗侍芝郎，平为平虑郎，皆银印青绶。
晋泰始后，中国相尚用胡床、貊盘，及为羌煮貊灸。
王昙首家世居马粪里，世号「马粪诸王」。
晋时有徐景于宣阳门外得一锦麝袱，至家开视，有虫如蝉，五色，后两足各缀一五铢钱。
王僧辨尝为荆南，得橘一蔕三十子，以献梁元帝。
宋大明五年，广郡献白孔雀，以为中瑞。
宋世纳后，纳采、问名、纳吉、请期迎，皆用白雁、白羊各一头，酒米各十二斛。纳征诸物外有虎皮二枚。泰始中，又议加豹、熊罴皮各二枚。
宋、齐间，扶南等国献赤白鹦鹉者凡四五。又有青虫，不知何物。
泰始二年、六年 【泰始二年六年　「二年」原脱，据万历本补。】 ，献四眼龟、六眼龟、八眼龟。
宋孝武大明三年，广州献三角水牛。七年，永平郡献三角羊。
宋元嘉中有嘉禾，一茎九穗。
宋元嘉中，华林园中荷花二花一蔕者，凡六七见。
王献之尝写晋元帝庙祝文版，墨入木八分。
王浚伐吴，战舰长二百四十步，上起走马楼。舟船之盛，自古莫比。
晋元帝大兴初，有女人阴在腹上，当齐下，性淫而不产。
义熙中，豫章人有两阳道，重累而生。
卞壸死苏峻之难，后盗发其墓，见壸鬓发苍白，面色如生，两手皆拳，甲穿于手背。
谢灵运有逸才，每出入，自扶接者常数人。民间谣曰：「四人挈衣裾，三人捉坐席。」
张僧繇于金陵安乐寺画四龙不点晴。人问之，答曰：「点则飞去。」人以为虚诞，固请点之，顷刻震霆，二龙乘云腾上，其二不点者犹在。
宋元嘉中，民间妇人结发者，三分发，抽其鬟直向上，谓之「飞天紒」。
梁武帝酷好佛法，性多含恕 【性多含恕　「含」原作「舍」，据万历本改。】 ，天下贡献绫罗锦绮不令织鸟兽之形，恐裁剪之时，有伤生物之意也。
宋明帝借张永南苑三百年，敕云期毕便申。
齐永明九年，秣陵安明寺有古树，伐以为薪，木自然有「法大德」三字。
齐王奂二子融、琛，同是殷夫人四月二日孪生，又以四月二日同刑于都市。
宋明帝嗜鱁（鱼夷），以蜜渍之，一顿食数盂。鱁（鱼夷）乃乌贼鱼肠也。又噉肥猪肉至二百脔。
宋元嘉中，吴兴东迁孟慧度婢蛮与狗通好，如夫妻弥年。又明帝初，有狗与女人交，三日不分离。
沈约家藏书十二万卷，然心僻恶，闻人一善，如万箭攒心。
沈约谢始安王赐茯苓一枚，重十二斤八两，有启。
梁武帝于钟山造一佛像，长一丈七尺，每量辄余二尺，递量之至二丈七尺，而望之高大如初。
姚泓将妻子降于刘裕，裕斩之于建康市，百里之内，草皆焦而死。唐小说载泓遯去得仙，与衡山僧语。
颜含兄畿，服药过多遂死，已而复生，终岁偃卧。有须以梦托之，含弃官侍兄疾十三年。
郗超有旷世之度，每有寒素后进，力引拔之。超死日，为作诔者四千余人。
周兴嗣为梁散骑常侍，聪明多才思。武帝出千言无章句，令嗣次之，因成千字文。归而两目俱丧，及死，开视之，心如掬燥泥。 【此出独异志，与刘宾客嘉话不同。】 
宋前废帝母太后病危笃，呼之不肯往，曰：「病人间多鬼，可畏，那可往！」
东昏为潘妃造殿，未施梁桷，便于地画之，但求宏丽，不知精密。工匠自夜迨晓，犹不副速，剔取诸寺佛殿藻井、僊人、骑兽以充足之，山石皆涂以采色。当暑种树，朝种夕死，死而复种，卒无一生。
梁元帝徐妃无宠，帝眇一目。帝间至妃所 【帝间至妃所　「所」原作「许」，据万历本改。】 ，妃预作半面妆待之。
东昏因潘妃所生女百日而亡，身服斩衰，蔬膳积旬。左右直长奄竖王宝孙诸人共营肴羞，云为天子解菜。
东昏于阅武堂置市卖酒，潘妃为市令，东昏小有过失，妃辄笞决之。因敕虎贲威仪，不得进大荆子实中荻。
齐郁林王侍祖武帝疾，比危笃，私与妃何氏书，中央作一大「喜」字，又作三十六小「喜」字绕之。
宋明帝多忌讳，以「騧」字似「祸」字，遂改为马边焉。
宋前废帝为山阴公主立面首，左右三十人。
齐郁林王即位。每见钱曰：「我昔思汝，一个不得，今日得用汝未！」
郁林与诸不逞大小诸宝器，以相击剖，破碎之以为笑乐。
齐武帝时有小史姓皇名太子，帝易名为犬子。
东昏永元元年七月，淮水变赤如血。
永元三年七月，龙斗于建康，淮水激五里。
齐明帝崩，太中大夫羊阐入临，无发，号恸俯仰，帻遂脱地，帝辍哭大笑。
东昏置射雉场二百十六处。
东昏有筋力，牵弓至三斛五斗，白虎幢七丈五尺齿上担之，折齿不倦。
东昏每出，不欲人见之，驱斥百姓，唯置空宅，县幔为高障，置人防守，谓之「屏除」。魏兴太守王敬宾新死未敛，家人被驱不得留视，及家人还，鼠食两眼都尽。
东昏侯潘妃琥珀钏，直一百七十万。
梁临川王宠姬江无畏宝屧，直千万。
东昏于诸楼阁壁上画男女私亵之像。按前此有汉广川王海阳，坐画屋为男女臝交接，置酒请诸父姊妹饮，令仰视画，及它罪废。
中大通元年，太清元年，帝两幸同泰寺，舍身为奴。群臣以钱一亿万，奉赎皇帝菩萨，僧众默许。陈高祖永定二年五月辛酉，幸大庄严寺舍身，群臣表请还宫。
梁武末年，都下用钱，每陌皆除其九。元帝江陵每陌又除六文。时以为阳九百六之占。
太建十四年陈后主即位，江水色赤如血。
隋文帝问监者陈叔宝所嗜，对曰：「嗜驴肉。」问饮酒多少，对曰：「与其子弟日饮一石。」
宋吴郡妇人韩兰英有文辞，孝武时献中兴赋，被赏入宫。明帝用为宫中职僚，齐武帝以为博士，教六宫书学，呼为韩公。
沈约宋书乐志，凡「歌」字皆作「哥」字。
晋纳后六礼之文，皆称皇帝咨，后家称粪土臣某顿首稽首再拜以答。又宋时刺史二千石，拜诏书除辞关板，文云某官粪土臣某甲。
梁武帝丁贵人，生有赤痣，在左臂，又体多疣子。及帝镇樊城纳之，并失所在。
元帝徐妃时有贺徽者美色，妃要之于普贤尼寺，书白角枕为诗相赠答。
陈宣武章后美容仪，手爪长五寸，色并红白，每有期功之服，则一爪先折。宣帝柳后身长七尺二寸，手垂过膝。后主张贵妃发长七尺，鬒黑如漆，其光可鉴。
宋文帝即位后，皇后生元凶劭。自前代惟殷帝乙践祚，正妃生纣，至劭，二人而已。
宋前废帝号明帝为「猪王」，建安王休仁为「杀王」，山阳王休佑为「贼王」，东海王袆为「驴王」。
宣阳门，民间谓之「白门」。宋明帝甚讳之，江谧常误犯，帝变色曰：「白汝家门！」
宋明帝奢费过度，每所造制，必为正御三十，副御、次副又各三十，须一物辄造九十枚。
宋孝武至殷贵妃墓，谓刘德愿曰：「卿哭贵妃若悲，当加厚赏。」德愿应声便号恸，抚膺擗踊，涕泗交流。上甚悦，以为豫州刺史。
侯景篡位，令饰朱雀门。有白头乌万计集于门楼。
徐聿之为元凶所害，子孝嗣在孕，母年少欲更行，不愿有子。自床投地者亡算，又以捣衣杵春其腰，并服堕胎药，胎更坚。及生，故小字遗奴。
晋纳后六礼，版长尺二寸，以应十二月；博四寸，以象四时；厚八分，以应八节，皆真书。后家答鲛脚书之。
魏太武攻盱眙，臧质为将军北救。太武就质求酒，质封溲便与之。
王融自撰其文章，以一官为一集。
王偃尚宋武帝女吴兴公主，常裸偃缚诸庭树，时天夜雪，噤冻久之，偃兄恢排阁诟主，乃免。
何涧为文惠太子作杨畔歌，辞甚侧丽。歌曲即杨叛儿，一作杨婆儿。
齐高帝好水引饼，何偃尝供上焉。
东昏潘玉儿有国色。齐亡，军主田安启梁武帝求为妇。玉儿泣曰：「昔者见遇时主，今岂下匹非类！死而后已，义不受辱。」既见缢，絜美如生，舆出，尉吏俱行非礼。
陈后主宫娃七宝束带，至宋犹在润州苏氏家。
沈约腰有紫痣。徐陵目有青精。
江泌衣敝虱多，绵裹置壁上，恐虱饥死，乃复置衣中。数日间，终身无复虱。
张嘉贞尝于贵人家见梁昭明太子胫骨，微红而润泽。 【此出尚书故实。又宾客嘉话作刘梦得。】 
江宁县寺有晋长明灯，岁久，火色变青而不热。隋文帝平陈，已讶其古，至唐犹在。
南唐烈祖税严。尝旱，伶人申渐高侍侧，祖曰：「闻四郊乃多雨。」渐高遽曰：「雨惧抽税，不敢入城。」
元宗母宋太后一日失去，不知所在。数日后访得之，在方山宝华宫。
后主佞佛礼拜，额生疣赘，行坐手常结印。为僧寺手削筹，于面上试之。
韩熙载家多妓乐，后主密令顾闳中就其会客时写之，为韩熙载夜宴图，图中有宾客调其姬人者。烟云过眼录又有周文矩图此事。
南唐一诗僧赋中秋月，云「此夜一轮满」，至来秋方得下句，云「清光何处无」。喜跃，半夜起，撞寺锺，城人尽惊。后主擒而讯之，具道其事，得释。
南唐元宗溧文桑树中生一木人，长六寸，如僧状，右袒左跪，衣履皆备，其色如纯漆可鉴，谓之须菩提。汉成帝永始元年，河南街邮樗树生枝如人。哀帝建平三年，汝南有树生枝如人。灵帝熹平中亦两见。
