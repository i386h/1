<!-- { "loadSidebar": true } -->
箫鼓音，遂埋一鼎，其文曰「龙鼎」，真书，四足。梁武帝大通元年，于蒋山埋一鼎，文曰「大通」，真书；又铸一鼎，书老子五千言，沈之九江中，并萧子云书。陈宣帝于太极殿中铸一鼎，文曰「忠烈」，常侍丁初正书，见梁虞荔鼎录。宋后废帝昱以元徽二年于蒋山顶造一剑，铭曰「永昌」，篆书，见陶弘景刀剑录。昱皓铸一鼎于蒋山，纪吴之历数，八分书。晋怀帝永嘉六年，铸一鼎，沈于瓜步江中，无文字，鼎似龟形。宋文帝得鰕鱼，遂作一鼎，其文曰「鰕鱼」，四足。齐高祖讳道成，于斋中池内见龙
　品石螺子石
宋山阴云林杜绾石谱有品石，建康府有石三块，颇雄伟，有岩洞崄怪，色稍苍翠，遍产竹木，茂郁可观。石罅中有六朝、唐、宋诸公刻字，谓之品石。又有螺子石，江宁府江水中有碎石，谓之螺子，凡有五色，大抵全如六合县灵居岩及他处所产玛瑙无异，纹理萦绕，石面望之透明可喜。
　李后主研山
李后主常宝一研山，径长尺余，前耸三十六峰，皆大犹手指，左右别引两坡陀，而中凿为研。及国破，研流在士人家，为米元章所得。后米归丹阳，与苏氏易甘露寺并江地，地多古木，盖晋、唐人故居，米起庵名曰「海岳」 【米起庵名曰海岳　「庵」原作「恭」，据万历本改。】 。研归苏氏，不几月索入禁中，后又在台州戴家。
　锺隐
海岳画史云：锺峰白莲居士，又称锺峰隐居，又称锺峰隐者，皆李重光画自题号，意是钟山隐居耳。每自画必题曰：「锺隐笔」，上着内殿图书之印，及押用内合同集贤院黑印。有此印者，是与于文房物也。元章直以锺隐为李后主如此。按刘道醇五代名画补遗花竹翎毛门，神品二人，一曰锺隐，字晦叔，天台人，少清悟，不婴俗事，好肥遯自处。尝卜居闲旷，结茅屋以养恬和之气，好画花竹禽鸟以自娱。凡举笔写像，必致精绝，尤喜画鹞子、白头翁、鹖鸟、班鸠，皆有生态，尤长草棘树木。其画在江南者悉为南唐李煜所有，煜亲笔题署，及以伪玺印之，锺隐之事明白如此，元章何遂没其人耶！
　陶缜菜
邓椿画继载：陶缜，不知何郡人。荆公有题所画菜示德逢诗。所作花卉，精致可玩。周公谨烟云过眼录言，镇江张万户所藏陶缜菜，诸色凡二十种，上题「金陵陶缜笔」。缜乃金陵人也。
　豨莶草
豨莶草治风湿如神，里中人所习知也。至其能补元气、强筋骨、长眉发、乌髭须、聪明耳目，则医亦有未知者。得酒良，九月九日采者佳。张忠定公咏进御表云：金棱银线，素根紫荄，谁知至贱之中乃伏殊常之品。臣服百剂，耳目聪明，渐服满千，须髭再黑。罗守一坠马中风不语，十服即痊。僧知严七十，口眼喎斜，十服亦愈，其功效如此。
　桂
杨文公谈苑记：江南后主患清暑阁前草生，徐锴令以桂屑布砖缝，宿草尽死。谓吕氏春秋云，桂枝之下无杂木。盖桂枝味辛螫故也。
　河冰成花
万历丁未冬，秦淮河儒学贡院之前，冰成花卉，其枝叶瓣朵无一不具，时以为众见之异，然前记已多有之。酉阳杂俎言：开成末，河阳黄鱼池冰作花如缬。梦溪笔谈言庆历中，京师集禧观渠中，冰纹皆成花果林木。又元丰末，秀州人家屋瓦上冰亦成花，每瓦一枝，正如画家所为折枝，有大花似牡丹、芍药者，细花如海棠、萱草者，皆有枝叶，气象生动，虽巧笔不能为之。以纸搨之，无异石刻。又宋次道春明退朝录：天圣中，青州盛冬浓霜，屋瓦皆成百花之状。
　海陵王墓铭文
沈存中在金陵，有饔人以一方石镇肉，视之若有镌刻，试取石洗濯，乃宋海陵王墓铭，谢朓撰并书。其字如锺繇，极可爱。铭曰：「中枢诞圣，膺历受命。于穆二祖，天临海镜。显允世宗，温文着性。三善有声，四国无竞。嗣德方衰，时唯介弟。景祚云及，多难攸启。载骤载猎，高辟代邸。庶辟欣欣，威仪济济。亦既负扆，言观帝则。正位恭已，临朝渊嘿。虔思宝缔，负荷非克。敬顺天人，高逊明德。西光已谢，东旭又良。龙纛夕俨，保挽晨锵。风摇草色，日照松光。春秋非我，晚夜何长。」
　篆太学石经
胡恢，金陵人，博物强记，善篆隶，臧否人物。坐法失官十余年，潦倒贫困，赴选集于京师。是时韩魏公当国，恢献诗自达，有联云：「建业关山千里远，长安风雪一人寒。」魏公深怜之，令篆太学石经，因得复官，任华州推官而卒。篆石经是一大典故，而前记多不书。
　爱爱
宋爱爱，钱塘倡家女，姿体纤素艳发，不类人间人。泛舟西湖采荷香，为金陵少年张逞所调，遂相携潜遯于京师。后逞为父捕归，爱爱即闭户蔬素三年，念逞之勤，感疾而死。苏子美为作爱爱集，纪其事。
　秋娘
唐杜秋娘，金陵女子也，为浙西观察使李锜妾。尝为锜辞云：「劝君莫惜金缕衣，劝君须惜少年时。有花堪折君须折，莫待花残空折枝。」锜反，被籍入宫。后随皇子漳王。王有罪废，秋娘放归故里。杜牧之樊川集云：过金陵，感其穷且老，为之赋诗，五言长篇五十六韵。语多奇丽。
　小史见庐山夫人
建康小史曹着见庐山夫人，夫人命女婉出，与着相见，女欣然，命婢琼枝，令取琴出。婉抚琴而歌曰：「登庐山兮郁嵯峨，晞阳风兮排紫霞。欣良运兮畅云柯，升云龙兮乐太和。」琴歌既毕，婉便回去。见祖台志怪。
　金字心经大宝珠
李后主手书金字心经一卷，赐其宫人乔氏。乔氏后入禁中，闻后主薨，自内庭出经舍相国寺西塔，以资荐。且自书于后云「故李氏国主宫人乔氏」云云，字整洁而词甚凄惋。其后江南僧持归故国，置之天禧寺塔相轮中，寺后大火，相轮自火中堕落，而经不损，为金陵守王君玉所得。王卒，子孙不能保之，以归宁凤子仪家。
小说，伐江南，大将获李后主宠姬，夜见灯辄闭目，云「烟气」，易以蜡炬，亦闭目，云「烟气愈甚」。曰：「然则宫中未尝点烛邪？」曰：「宫中本阁每至夜则悬大宝珠，光照一室如日中。」右俱见王铚默记。
　徐十郎茶肆
徐常侍铉无子，其弟锴有后，居金陵摄山前开茶肆，号徐十郎。有铉、锴诰敕甚多，有自江南入朝初授官诰，云「归明人伪银青光禄大夫，守太子率更令」云云。如内史乃江南宰相也，银青存其阶官也。人第知金陵近日始有茶坊，不知宋时已有之矣。
　张尚书
靖难兵渡江后，吏部尚书张公紞自经于部之后堂，一妻、二妾、二子、六奴隶，相继投池中死。此革除录载而未备者。今第言侍中黄公观夫人二女与臧获俱投通济桥死，而无有言张公者。大都靖难死事之家，不独妻妾子女，即奴仆以义死其主者，不可胜数。昔人有言自归附劝进外，人人皆荀息、豫让矣。呜呼，国初作人之化如此哉！
　大舍记
梁武帝三舍身于同泰，谢吴撰有皇帝菩萨大舍记。又严暠亦有梁皇大舍记。
　金陵寺塔记
祠部郎葛公所著金陵梵剎志四十余卷，一时大小寺院亡不详载，大都据见在者，详其建置之始末。元、宋以前，微不能举，文献无征，固宜尔也。因考唐僧清澈着金陵寺塔记三十六卷。又唐僧灵偳着摄山栖霞寺记一卷。二书皆亡，第名载于史志耳。此书若存，六帝之都，四百八十寺之盛，必更有可考据者。山川不改，遗迹莫稽，余尝过太冈寺，睹其雕落，为诗吊之，落句：「可怜佛土还成坏，况复人间罗绮场。」寺在昭代犹尔，又何论千百年而上者哉。
　古志搜访
尝谓地方文献，士大夫宜留意搜访，至前代图籍，尤当甄录，即断编缺简，亦当以残珪碎璧视之。金陵古称都辇，乃自国朝以上，纪载何寥寥也，仅有金陵新志一书，南雍旧板尚在，然讹阙过半，亦复无他本可备校补者。景定建康志，闻礼部旧有藏本，近亦不知存亡。余念此，但见往记有关金陵者，辄纪载其名，为搜访之地，二卷中曾纪古志，近又考得数种，具疏如左：周处风土记三卷，梁元帝丹阳尹传十卷，应詹江南故事三卷，徐铉等录二十卷，不知名南唐书十五卷，不知名江南志二十卷， 【十五卷者，疑是陆务观书。】 王显南唐烈祖开基志十卷，徐铉、汤悦江南录十卷，陈彭年江南别录四卷，龙衮江南野史二十卷，不知名江南余载二卷，钱惟演金陵遗事三卷，不知名金陵叛盟记十卷，王豹金陵枢要一卷，曾洵句曲山记七卷，张情茅山记一卷，不知名茅山新记一卷，张隐龙三茅山记一卷， 【恐即张情。】 朱存金陵览古诗二卷，袁陟金陵访古诗一卷，吴操蒋子文传一卷，不知名南朝宫苑记一卷 【不知名南朝宫苑记一卷　「一」字原阙，据万历本补。】 。其郑文宝南唐近事、江表志，近已有板行者，二书所载 【二书所载　原阙「书所载」三字，据万历本补。】 ，大概多同。
客座赘语卷五
　礼乐群英像
宋嘉定五年，黄度作晋元帝新庙于石头东，两庑设礼乐群英三十六人像，叶适为之记。按三十六人为：王公导，字茂弘；谢公安，字安石；刘公琨，字越石；祖公逖，字士雅；顾公荣，字彦先；贺公循，字彦先；纪公瞻，字思远；邓公攸，字伯道；周公访，字士达；应公詹，字思远；戴公渊，字若思；周公顗，字伯仁；司马公承，字敬才；卞公壸，字望之；郗公鉴，字道徽；陶公侃，字士行；温公峤，字太真；庾公亮，字符规；刘公超，字世瑜；锺公雅，字彦冑；桓公彝，字茂伦；陆公晔，字士光；孔公瑜，字敬康；孔公坦，字君平；何公充，字次道；蔡公谟，字道明；颜公含，字弘都；孙公绰，字兴公；王公羲之，字逸少；王公述，字怀祖；王公彪之，字叔虎；王公坦之，字文度；桓公冲，字幼子；谢公石，字石奴；谢公玄，字幼度；陶公潜，字符亮。
　歌章色
教坊顿仁，曾于正德中随驾至北京，工于音律，于中原音韵、琼林雅韵，终年不去手，于开口闭口，与四声阴阳字皆不误。常云：南曲中如「雨歇梅花」，吕蒙正内「红妆艳质」，王祥内「夏日炎炎」，杀狗内「干红百翠」，此等谓之慢词，教坊不隶。琵琶筝色，乃歌章色所肄习者。南京教坊歌章色久无人，此曲都不传矣。何柘湖尝令仁以伯喈一二曲教弦索，仁云：伯喈曲，某都唱得，但此等皆是后人依腔按字打将出来，正如善吹笛管者，听人唱曲，依腔吹出，谓之唱调。然不按谱终不入律，况弦索九宫之曲，或用滚弦、花和、大和、钐弦，皆有定则，故新曲要度入亦易。若南九宫原不入调，间有之，只是小令。苟大套数，既无定则可依，而以意弹出，如何得是？且笛管稍长短，其声便可就板；弦索若多一弹或少一弹，则行板矣。其可率意为之哉！
　查八十琵琶
