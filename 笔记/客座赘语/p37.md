<!-- { "loadSidebar": true } -->
宋张稚圭元老，荆公客也。为江东漕摄金陵府事，严酷鲜恕，喜与方士游，门下尝数客。一日行郡圃，老卒项系念珠，元老曰：「汝诵经乎？」卒曰：「数息尔。」元老异之，呼至室内问其所得，论养生、吐纳、内丹，皆造精微。又曰：「运使平生殊错用心，酷虐用刑，非所以为子孙福。延方士皆非有道之士，此曹特觊公惠耳。」元老曰：「能传我乎？」卒曰：「正欲授公。然须今夜半潜至某室，当以传公。」初亦难之，不得已许焉。既归，与内人刘议之，刘曰：「不可。公以严毅，人素苦之，夜中独出，事有不测，奈何？」太夫人微闻之，潜锁其寝室，竟不得出。黎明视事，衙校报守圃卒是夜四更趺坐而化。元老大怅惋，数月感疾，遂卒。此墨庄漫录所载，近郡邑志纪方外异人都不之及。此卒内韫至丹，外挫廉而藏名，真古之有道者欤！
　王逢原钟山诗
王逢原一日与王平甫数人登蒋山，相与赋诗，而逢原诗先成，举数联，平甫未屈。至「仰跻苍崖巅，俯视白日徂。夜半身在高，若骑箕尾居。」乃叹曰：「此天上语，非我辈所及。」遂阁笔。东坡赋钟山诗，荆公亦依韵和之，而谓其「峰多巧障日，江远若浮天」之句，为非人所及。至指案上研与东坡联句，纔见坡翁「巧匠琢山骨」一语，遽尔辍吟。此不独见古人服之勇，亦是用其长处。勍敌在前，务攻其坚，用兵者所忌也。
　掘河得甲
万历戊戌，改造文德石桥，掘桥洞下土，得旧琐子甲二领。今丙辰，大司空丁公浚秦淮河，于此处又得琐子甲一领，铜锺一口。意是当年战争时堕水中者，今挖掘始复出。然它处俱无所得，独此桥下数见之，不知何也。
　曹仲元武洞清画石
余家右童子巷，丙辰五月初六日，因浚沟掘地，得断碑一片。其一面上有字，言是曹仲元画山水人物树木。有樵夫担柴，柴上悬一小笼，笼中有雀；又有担衣箧前行，而后有驾牛车者；又有岸晒渔网，小舟横于水中，最为精妙。按刘道醇五代名画补遗人物门妙品有仲元，言仲元建康丰城人，少学吴生，工画佛及鬼神，仕南唐李璟为待诏。仲元凡命意搦管能夺吴生意思，时人器之。仲元后顿弃吴法，自立一格，而落墨致细，傅彩明泽。璟尝命仲元画宝公石壁，冠绝当时，故江介远近佛庙、神祠，尤多笔迹。今此固其一也。其一面为武洞清笔，画有优昙树，下立一石，前一古佛，手持经卷，止一半身，其余缺坏矣。按洞清乃武岳子，米芾画史称其作佛像罗汉，鏖战掣笔，作髭发尤工，天人画壁，发彩生动。然绢素动以粉点眼，久皆先落，使人惜之。洞清亦南唐人也。二子遗迹，世无存者，今乃从地中断石得之，岂非画史中一段嘉话耶。曹画所题字，不在上，亦不在下，画境与字迹相对刻之，今代亦无此式也。
　无尽颂古
张无尽在江宁府戒坛院阅雪窦拈古 【张无尽在江宁府戒坛院阅雪窦拈古　「拈」原作「古」，据万历本改。】 ，至百丈参马祖因缘云：「大冶精金，应无变色。」忽投卷曰：「审如此言，临济岂得有今日也。」有颂曰：「马师一喝大雄峰，声入髑髅三日聋。黄檗闻之惊吐舌，江西从此立宗风。」尝举似平和尚，平后致书与无尽曰：「去夏阅临济宗派，深知居士得大机大用。」乃求前颂稿。无尽再以颂寄之云：「吐舌耳聋师已晓，搥胸只得哭苍天。盘山会里翻筋斗，到此方知普化颠。」时大观三年也。
　腰玉四人
南京文臣，官一品系玉带者，惟太子太保王襄敏公以旗一人而已。又玉公敞，正德中官太子少保、兵部尚书，亦以管理戎政，赐蟒衣、赐玉带。又公为给事中时，与前倪尚书谦，今朱宗伯之蕃，皆以使朝鲜赐一品服。计二百四十余年，南都之得系玉者，生前惟四公而已。
　公孤
南都文臣未有生而官公孤者，在亲臣中则有之。惟上元人王源，以纯皇后兄，正德中以瑞安侯加太保，又加太傅。源弟清，弘治中以崇吴伯加太保。江宁人方承裕，以孝烈皇后弟，嘉靖中嗣安平伯加太子太保，又加少保。若东官孤卿，在亲臣中，则上元人夏儒，以毅皇后父，嘉靖中以庆阳伯加太子太保。在文臣中，惟王公以旗以兵部尚书总督三边，加太子少保，又加太子太保。倪公岳以礼部尚书改吏部尚书，王公敞以兵部尚书，周公金以南户部尚书，梁公材以户部尚书，加太子少保而已。其赠官，惟前王源赠太师，倪公岳、王公以旗赠少保，王公敞、周公金、梁公材赠太子太保，倪公谦以礼部尚书、童公轩以南礼部尚书赠太子少保。
　诸寺奇物 【八则】 
宝光寺有西域来贝多婆力义经 【宝光寺有西域来贝多婆力义经　「贝」原作「见」，据万历本改。】 ，长可六七寸，广半之，叶如细竹笋壳，而柔腻如芭蕉。梵典言：贝多出摩伽陀国，长六七丈，经冬不雕，其叶可写字。贝多婆力义，此翻叶树也。经字大如小赤豆，旁行，蠕蠕如虫豸，不识其为何经也。外以二木片夹之，其木如杉，而纹细致可爱。南都诸寺中仅有此经而已。记又言此贝叶经保护可六七百年。
祖堂幽栖寺有历代祖师像，黄贞甫膳部命工临摹，载归天竺供养。
牛首弘觉寺禅堂有丹灶，投以薪火，风自内生，甚炽烈，须臾爨熟。如去薪，火即止。
静海寺有水陆罗汉像，乃西域所画，太监郑和等携至。每夏间张挂，都人士女竞往观之。
方山定林寺有乳锺，即所称景阳锺也。锺有一百八乳，乳乳异声，故名乳锺。又有象皮鼓，云是象皮所鞔者。
天界寺有佛牙，阔寸，长倍寸之五。万历中，僧人真淳献之尚书五台陆公，公因具金函檀龛盛之，迎供于寺之毘卢阁，牙得之天台山中。
永庆寺有古藏经，板刻工雅，纸色古澹，非宋刊则元刊也。较今南藏本稍低而狭，以木函函之，今俱为人所窃去，无复存矣。
灵谷寺有宝志公遗法被，四面绣诸天神像，中绣三十三天、昆仑山、香水海，高一丈二尺，众如之，齐、梁时物。
　仁宗皇帝御笔
院判蒋恭靖公用文家藏宝翰一巨册，乃恭靖在太医院时，仁宗皇帝居东宫示病症取药御笔也。字真行相间，彷佛赵松雪体而圆熟秀劲。中有正字号、顺字号、亲字号所患云云，似是宫掖中人，不直言，故密以字号言其病耳。前书，后有年月，用朱笔押，押字形为兀 【押字形为兀　「兀」形原为「兀」，据万历本临摹。】 。多用印章，曰「东宫图书」，曰「东宫之记」，曰「大本之堂」，曰「肃清精密」，曰「谦光」，曰「缉熙」，曰「中和」，小印曰「印完」。又一圆印，径可寸许，内作双龙形篆而书语温厚款曲，蔼然家人父子然，使人感动。当时君臣之间，亲洽如此，自后久阍日高，即台阁大臣得此，以为异典矣。
　御笔药方
糊，为丸，如梧桐子大。仁宗皇帝与恭靖札，其一马乌肝丸：马鸣肝，即晚蚕沙，五月收者拣净，炒至烟起，用半斤；大草乌二两，入灰火内逼烈，取出用布袋打去皮尖；右二味为细末，酸醋糊，丸如梧桐子大。其一下元似利不行，里急下坠，大便后肛口如火闷塞痛楚，煎服秦几当归汤而愈。其一阿魏丸：沉香一两，木香二两，砂仁二两，白荳蔻一两，三棱二两，蓬朮二两，青皮二两，陈皮二两，香附子二两，萝卜子一两，炒紫苏子一两，桃仁一两，炒黄连二两，茱萸二两，汤泡同炒，去茱萸，阿魏六钱，醋。右为末
　佛面竹投壶
菁可爱。尝同卜六兄鼎吉之华严寺，寺有僧庋一投壶，其座高三尺余，上以竹为壶，竹径可三寸，上下如一，而节纹皆斜抱而尖上，与恒竹弗类，问其何名，曰「此佛面竹也」。壶乃江右一王府中物。又有蟠松二株，干形正赤，而翠叶如针，
　沈氏鸭
友人沈之问，虎林人，流寓南都，家于骁骑仓之傍。家畜二鸭，盖雌雄也。一日家将烹其雄，豫以笼罩之，雌即旋绕其笼，逐之不去，饲之食，弗食也。已杀其雄，以沸汤燖之，其雌忽哀鸣，举身投沸汤盆中，宛颈而死。沈君怜而不忍食，遂同瘗于竹园地中，其家从此断鸭不入庖矣。此与前记所载义雁投釜中事政同。
　赵徐二公
国初，驸马都尉赵公辉年九十余而卒，所畜姬妾百余人。嘉靖中，魏国徐公鹏举年七十余而卒，所畜姬妾亦七十余人。献征录载赵公老而强健，有得于内养之术。人传赵公以妇女月水为饵，采炼有法。或言不待炼也，取未孕妇人者，以糕糁而吞之。徐公每夜以红枣数十枚，令姬妾口含，过夜，辄食之。噉枣法，尝闻于方家，至吞月水，则自未有言者。顷云间李生中梓作本草药性解，始列于书，而亦言性味主治，旧所不载，此又下于红铅，而尤秽浊，不知于驻颜养命之道何居也。
　塔影
塔影无不倒者。牛首山之塔影，在禅堂西夹室，阖双扉观之，影于缝中倒现，玲珑可人。永庆寺之塔影，在殿左伽蓝小殿窗虩中倒现，其阑楯皆历然。二室皆向东，一寺之房无数，独现于此，何也？大报恩寺之塔影，在城内油房巷塘中；旧铁塔寺之塔影，在候驾桥方氏塘中，其影亦倒。凡物之影透在虩中，必与其形相违，塔本正也而影倒，即如飞鸟之影，鸟东飞，则虩中之影必西逝，与塔影正同一理耳。走马灯之影不平行，如内灯左旋，则影必先从右上角而下，至中稍低，又渐高至左上角而去，右旋亦然，且一灯四面、六面无不然。此等理自在目前，思之遽未得其解。乃知天下之道，卑而高，近而远，于此可玩也。沈存中笔谈论窗隙中楼塔之影，中间为窗所束，皆倒垂，鸢飞与影在隙中亦然。其理亦未畅。陆务观笔记，亦言此未易以理推也。
　俚曲
里衖童孺妇媪之所喜闻者，旧惟有傍妆台、驻云飞、耍孩儿、皂罗袍、醉太平、西江月诸小令，其后益以河西六娘子、闹五更、罗江怨、山坡羊。山坡羊有沉水调，有数落，已为淫靡矣。后又有桐城歌、挂枝儿、干荷叶、打枣干等，虽音节皆仿前谱，而其语益为淫靡，其音亦如之。视桑间濮上之音，又不翅相去千里。诲淫导欲，亦非盛世所宜有也。
　戏剧
