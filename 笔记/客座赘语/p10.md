<!-- { "loadSidebar": true } -->
上、江两县赋役，计田征米，曰税粮。以田地、山场派征，每亩本色平米若干，折色里甲均徭银若干，荒白银若干，坐派兑军改兑正米耗米，与夫各衙门正供，各仓库本折色等用，以运之余，存留供本府、本县官吏盐粮俸给等用。编丁征银曰丁银，每丁征银若干，以九之四入里甲，以九之五入均徭、驿传。而里甲之用，为国祀、国庆供应诸司内府工部坐派，又本府各衙门祭祀、科贡、恤政及本府本县各项公用。其剩余者曰备用，以待不时之需。均徭一曰银差，一曰力差，自条编法行，不分银力名目矣，以其银为本县各衙门皂隶、马夫、膳夫、门子、公馆、轿夫、库子、斗级、巡拦、弓兵、铺司、仓脚夫、洒扫夫、坛夫、灯笼夫、进贡扛夫、内府薅修、车水冰夫、内府表背匠、国子监刷印匠、太仆寺医兽、狱卒工食之费。而驿传则解本府为递运所船夫、水夫、所夫、加添等夫之工食，各驿上中下马匹、驴头支应等项之用。近年又有学俸等项名目加派。计所纳之数，比欧阳抚院所定，其增者亦已多矣。而坊厢应付，则各上司祠祭香烛祭物，各上司本县到任、下程酒席、纸札饭食、刑具供送，出路中火，及各衙门应取杂支，与考试供给，致贺举人、进士、贡士等项之费，此其大也。详具坊厢始末中。
　杂赋
一曰芦课银，岁征若干，解南京工部。一曰酒醋课程钞，有折钞银若干，本色铜钱若干，解南京户部。一曰官地塘房租，系坊厢居住者纳银，分解户部本府。一曰流移夫银，该五城地方外郡来京附居人户出办，该光禄寺发三处饭堂赈济贫民，运米脚价，本寺橱役逐月支领。
　条编始末
初洪武十八年，恩诏应天五府州为兴王之地，民产免租，官产减租之半。官产者，逃绝人户暨抄没等项入籍于官者也。初半租多寡不一，嘉靖中均为一斗五升，而杂徭不与焉。其更佃实同鬻田，第契券则书承佃而已，大约官产什二三，民产什七八，杂徭惟并于民产。而国初杂徭亦稀，厥后大吏创劝借之说，民田亩科二升，名曰「劝米」。后以供应稍繁，加征二升，名曰「劝耗」。延及正德则升科至七八升矣。十甲轮年，照宇内通行事例，未始不安于法制之内。而正、嘉以来，事日增，役日繁。在小民利于官产，而官则少；在优免人户，利于民田，以省杂徭。而买者卖者，或以官作民，或以民作官，以各就其所利。于是民田减价出鬻者日益多，而差役之并于细户者日益甚，猾胥乘之，恣诡寄花分之弊，而惟时不急之征，无名之费，一切取责于现年。现年竭产不足支一岁之役，而所索于花户者，每粮一石至银四五两，盖宇内尽然，而南都为甚，维时一条编法已行于数省矣。
隆庆中，中丞海公计以官田承佃于民者日久，各自认为已业，实与民田无异，而粮则多寡悬殊，差则有无互异，于是奏请清丈，而官民悉用扒平，粮差悉取一则，革现年之法为条编。考成料价一应供办，俱概县十甲人户通融均派，而向来丛弊，为之一清。优免之家，不失本等恩例，而细民偏累之病，一旦用瘳。于是田价日增，民始有乐业之渐矣。至于四差，分合轻重之数，尤有可述者。往周文襄公巡抚时，以丁银不足支用，复倡劝借之说，以粮补丁，于是税粮之外，每石加征若干以支供办，名「里甲银」。若秋粮之外，则有夏麦、农桑、丝绢、马草等项，色目繁杂，氓易混而奸易托。嘉靖十六年，巡抚石江欧阳公悉举里甲诸项并入秋粮，名曰「均摊」，事则简便矣。以其总总带征，会计不得不宽，支销不尽，谓之「派剩」。初制派剩存积，以待不时之征，久则那移支用，不可诘问，诿曰作正支销，沦胥干没。万历三年，京兆少泉汪公继之，奏请扣编正数，无复剩派，又请裁革诸滥差，条列正办，刻诸县赋役册，以通晓所部，又载诸府志。盖每岁省派五千余金。自后虽微有出入，而概不越，更化以来，法制之旧，回视畴昔，不啻霄壤矣。
　荒白
赋税中有荒白米，盖以抛荒田地无可办纳之粮，又或田地滨江坍塌，而会计原额之数必不可少，故计荒地所宜纳者，摊派于实征田地之中，减半以征，如每米一石加荒白米若干是也。古者任土作赋，履亩而税，春秋讥之。今既已荒矣，征之何名？且田地既各有正赋，又带征抛荒，名实俱舛。至坍江田地，尤非人力所致，地已去而税犹存，科及于遍邑之田土，岂仁人所忍为哉！然此犹曰本地方代本地方办荒田之粮，谊难诿也。
查两县赋册中，又有一项代庐州府嘉靖二十六年荒年粮，上元该一千二十二石，江宁该八百八十二石。至四十五年，前项又代安庆改运淮安，今又有改运安庆府仓，上元米四十八石八斗四升，江宁米五十四石八升，此尤莫揆厥由者。一时权宜，无可奈何之计，不意遂为永额也。至今相沿科派，曾无有人清查而言于当事者。总计征米二项，数该二千六石九斗二升，计田当得三万余亩。夫两县既有荒白之征矣，又代邻郡纳飞寄之征，可乎？不可乎？庐州、安庆界在江北，各食其土之毛，风马牛不相及也。上、江两县地称都辇，而代其办纳税粮，此何理哉？余故详着其故，俟郡邑有留心民事者举而蠲除之，亦恤畿民、厚邦本之一端也。荒白米陈以代有议，具邑乘中，其说尤详备可考。
　坊厢始末
高皇帝定鼎金陵，驱旧民置云南，乃于洪武十三等年，起取苏、浙等处上户四万五千余家，填实京师，壮丁发各监局充匠，余为编户，置都城之内外，名曰「坊厢」。有人丁而无田赋，止供勾摄而无征派。成祖北迁，取民匠户二万七千以行，减户口过半，而差役实稀。独里甲听役于县，役且立乡头色目，供应实繁。正统二年，府尹邝公埜奏革乡头，并上、江坊厢。坊有十甲，甲有十户，视其饶乏，审编柜银，每季约三百两，析坊厢之应办者任之，以均里甲之不足。季轮一甲，率三十月而一周。然其时人户充实，应办简省，库贮柜银，该吏支销，坊民听役，民不见劳而事不废，立法未始不也。
自后法渐以敝，正额常什三，而外繇常什七，于是人户流亡，更谋脱籍，柜银滋少。官惮其难，吏辞其责，改令坊民自收自用，而阴责其赔贝皮。每一上季，则佥收头派差者一人，曰总坊，佥殷实之家囊金听用，不问多寡者数人，曰当头，名「活差」；其次减定银数，贴赔当头者，名「死差」；其下户，则佥拨接票、催夫迎送等用，名「力差」；又拨供应器物等用者，名「借办」，并听总坊指麾，而总坊以是恐喝、营私者又什八九。且自弘治以来，又添拨九库、八关、五城夫役，又代工部买运光禄柴薪四十余万斤，又太常九种进鲜重取什物银两，又各衙门行取书手工食、并修理衙门。嘉靖十八年以来，又骤添应付衙门八处，至于燕席、节物、花灯诸供馈，抑又不赀。而大小使客，时行火牌，征脚力口粮，迎送鼓吹，靡不应付。加之百司吏胥，恐吓需索，而大柴燕席为尤甚。至是倾败相继，自经自溺者日闻，而民不堪命矣。
维时父老间陈民瘼，而狐鼠实繁，旋行旋沮。庠生赵继者，不忍家难离披，邦国困弊，畴咨同类，从者如水。适抚院方公、按院黄公稍因父老条陈，下府勘覆，而沃洲吕公新任京兆，诸生稍为陈说。公谕以公议出于学校，俾以文言代之，于是尽疏其辞，刊梓分递，而诸司各为之动，次第见施行矣。会给事麓池郭公抗章奏革，于是额外之繇，不经之费，如前所陈者什去八九，民若更生。然诸色目尚在，病源未塞也。隆庆改元，抚院阳山宋公加意剔蠹，委通府望沙陶公集议，以为坊长听役在县，人目以为奇货，于是更名坊夫，悉还正统初法。其买办、借办、秪行顾役，而当头以下诸色目悉行沿革，上下称便。然犹岁征银千四十八两，外每季流夫、库夫六十二名，岁征银二百八十五两有奇。陶迁，吏胥以雇役不便，乃令坊夫听役于县，抑令私赔，旧弊复作。维时赵生物故，张生崇嗣辈言之京兆东泉邬公，议照里甲扒平，改柜银为丁银，定为三等九则，纳之库。不佥头，不轮甲，止令排年十人催征，以听该吏雇役支销，夫还于坊，嗣是复有翻覆，赖抚台岣崃张公复之。
万历三年，少泉汪公为京兆，吊查二县支销册，不过供应各司下程、刑具、办酒、馈礼之费，而二县一切私费且取办焉，此官乐于申请科派而他不恤也。因查顺天府事，皆奏请取自宸断，两京事体相同，乃酌其应需因革之宜，定征坊夫丁银岁五百四十两，具奏下部，覆奉钦依。此外锱铢不得私行科派，阴令坊夫赔贴。凡修理纸札，刑具动支、自行赃罚，其里甲已编者不得重派坊夫，每岁终，巡视科道造册奏缴。时东瀛林公为县令，协心节省为能，不公事，而犹有征羡。林迁去，春季未满，而该吏与雇役已支过五分之四，复倡告民还役，坊民为哗，奔告所司，除将本县他项银酌补支应外，该吏拟罪，法始复初。后又减征百金，争革九库流夫，裁定夫役二十三人，第照徭银征解，令自雇役，而事遂定，无复向来践更抑索之苦矣。
　铺行
馅数觔，各铺家被皂隶骗银十二两，而犹未得交。一上官取松江大绫数十疋，每疋止给银一两二钱，而禁不许诉者。于是疾痛愁叹之声彻于市井间。自忠介海公始严为议革，其后诸名公继行优恤。若前者司成郭公之刊榜，丁祭革铺户不用，近日京兆黄公之理科场，止给价皂隶平买，不役一人。自是宿弊一，贸易者始得安枕卧，而不至于罢市焉。铺行之役，不论军民，但买物则当行。大者如科举之供应与接王选妃之大礼，而各衙门所须之物，如光禄之供办，国学之祭祀，户部之草料，无不供役焉。初令各行自以物输于官，而官给其直，未遽为厉也。第一入衙门，则胥徒便视为奇货，掯抑需索，无所不有，又或价不时给，或给不偿本，既有亏折之苦，又有奔迸之劳，于是人始以市物于官为厉，而其党递相扳告当行者纷纷矣。两县思以应上司之急，乃籍其人于官以备呼唤，于是有审行之举，每行列名以次轮流承应，而其害终不可弭。盖曾有一上司买
　民利
留都地在辇毂，有昔人龙袖骄民之风，浮惰者多，劬勚者少，怀土者多，出疆者少。迩来则又衣丝蹑缟者多，布服菲屦者少，以是薪粲而下，百物皆仰给于贸居，而诸凡出利之孔，拱手以授外土之客居者。如典当铺，在正德前皆本京人开，今与紬段铺、盐店皆为外郡外省富民所据矣。以是生计日蹙，生殖日枯，而又俗尚日奢，妇女尤甚。家纔儋石，已贸绮罗；积未锱铢，先营珠翠。每见贸易之家，发迹未几，倾覆随之，指房屋以偿逋，挈妻孥而远遯者，比比是也。余尝作送王大京兆入觐文，引「国奢示民以俭」之论。嗟乎，可易言哉！
　尼庵
