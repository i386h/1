<!-- { "loadSidebar": true } -->
领船之丁，裒多益寡，每船定派一百丁，每丁出银三钱，以供一船一年之费。而认丁之法，止计物力，不计人口，富者或一人而认二三十丁，贫者或二人而共一丁，大约如田土条编之法而制加详，计每年输银兵部一万五千余两。疏奏，得旨允行，于是百年之积困，一朝顿苏。吴之应快船役者，家家如脱汤火，愿子孙世世祷祠倪君，不敢忘矣。万历十四年驾部倪君博采公议，将快船改同马船事例，额减为五百只，官募江、济二吴人驾之，而总计每船每年出差物力应费之数，均摊派算，每船计一年约用银三十两。而于旧日各
第此法行后，武弁于正编之外不敢擅役一人，不能别需一钱，往往愤恨倡言，思有以乱其成法。及计不得行，又设为运军逋窜，掣丁帮运之论，以动当事者。不知即使果有窜者，亦千百中之一二耳，何补于运！且吴之四役，自操备外，屯田、修仓、快船、粮运各有司存，原不相涉，何得牵此合彼，藉以伸其鱼肉之计哉！矧所编之丁一掣，则所认之银随减，掣一富者而所认数十丁之银于谁处补！是掣丁之利，未及于运，而其害快船，已先受之也。且以二役校之，快丁乃出银雇人，为朝廷供役者也，运军则朝廷自出银米，雇其应役者也。故快丁以出水为苦，而运军以改折不出水为苦，一权度而明如指掌矣。
　运船 【二则】 
自兑运变而为长运，计每米一石兑军，除正数外，既有加耗之米矣，又有过江盘费之米矣。而运船则官造也，且蓬桅锚缆等项官给之，搬埧起浅诸费官给之，况每军有行粮之赏，每船又有许带土宜若干石之利。国家为挽漕计，所以优恤运军者厚矣，何至忧不给哉！而亡柰夫军之自为奸也。盖有刁顽亡赖之人，一到水次，则妻子衣食之需，酒肉之费，一一取给于米，甚而逋负之物、嫖赌之具皆悬指所兑之米以充之。兑米未收，随数分散。又甚则利粮里之金，虚收实数者有之；又甚则私受其金，听粮里自以水土搀和，计百石不满六七十石者有之。未离水次，粮数固已亏矣，比至中途，如前诸费，又尽以米或捐、或卖以充之。彼自计所亏之粮可补，则徼幸牵扯那凑以抵。湾不可补，则尽贸余米，凿船沈之，托言漂流，与脱身而窜者，亦有之矣。比入仓挂欠，则赔补鞫讯，曾未有舍官而问军旗者。常见运官系狱拟罪，扣俸卖产，累岁不归，累世不结，而旗军方且再领新运，扬扬无事。后运官方以新运为急，明知其然，莫敢呵问。呜呼，可恨哉！在京挂欠之法，既严于官而宽于军；且在途钤辖之法，或又密于官而疏于军。以官讦军，什不得一，以军讦官，什得八九，以是运官日困，而运军日刁。至应领运之官，有涕泗祷祀求免于行而不可得者。呜呼，可怜哉！谁实使运官之饮血吞声，苦于无告，至此极也。而其中之蒙不省悟者，不求其本，乃徒欲掣修仓、屯田、快丁之殷实者以帮之，不知三役之丁，岂尽殷实？即使掣其殷实，所补几何，与守之足以自持者，而不拘近日更番一定之例，则贫军不苦于诛求，刁军有所畏而不敢肆，即肆而犹不至于决裂而不可收拾。此又根本之要图，匪是，吾未见漕事之可利而无害也。？杯水车薪，讵弭烈焰，割人肥己，谁则能甘！然则运事终不可为邪？余谓今日诚能如万历初年，十月兑粮，二月过洪，以避河水之泛涨，则漂流之害可免。诚洞烛刁军之弊，水次中途，加意堤防，则侵牟私鬻之害可免。诚分别挂欠，在官在军之罪，使各有所归，则偏累运官之害可免。而又择领运之官，务求其才之足以统
运官之甫受委也，有办行李、执事、轿伞之费；至水次有交际之费；领帮大总有贽见下程之费；每该漕运，衙门吏书有常例之费；此皆取资于运军，扣除行粮银两以充者也。而一切常规决不可少，武弁多贫，何所措办？故官银未领，则借贷以应需，既领，则加利以偿贷，无船不然，无官不然。如是即使官不用一钱，所去已不訾矣，用安得不绌？此一端也。遇有州县官偏护本处百姓，米色水湿者，土搀者，强运官收之，不收则惧有刁掯生事之谤，收之则每石一经簸晒，折去不啻什之三四矣，起纳时安得不欠！此又一端也。若夫不肖之官，以官银入手为己物，间有身未出门，即用行粮大半者，有与旗军共作弊，受粮里银收米滥恶者，有共盗卖正米者，官既如此，安问旗军！此又一端也。兑粮既迟，五六月河、淮水发，攒运者或求欲速，间令漫帮，争先角逐，因而失事者有之，此又一端也。若夫风水之变异，卒然遇之江河，间有人与船同委于洪涛巨浪者，此又天时适然，非人力矣。
　议籴
金陵百年来谷价虽翔贵，至二两或一两五六钱，然不踰数时，米价辄渐平。从未有若西北之斗米数百钱，而饥馑连岁，至啮木皮、草根、砂石以为粻者。则以仓庾之积贮犹富，而舟楫之搬运犹易也。惟仓庾不发，而湖广、江西亦荒，米客不时至，则谷价骤踊，而人情嗷嗷矣。
顷岁田亩收薄，人以为忧，当事者有出库金籴米，平价零卖之举，人甚称便。余谓所籴有限，所卖亦有尽，且召买之人，富家以恐赔累不敢承当，而愿出身领银买米者，多空乏之人，银一入其手，不免有花销与迁延、拖欠、及搀和之弊。若将仓粮酌量放一二月，则城中顿有十余万米流布地上，米价自平，而待哺者必善。以此为当事言之，值岁二月，例当放银，大司农易之以米，而谷价遂大减。前此亦尝以此法行之，故二十年来虽水旱荐臻，小民犹恃以无饿莩，不可不知所自矣。
　水利
王敬所中丞海运之议，谓：「京师有海为大利，海运通，能如元之用朱瑄等，则咽喉之梗与河之利害可无患。且以京师据天下之首，俯而（匋）乎中原，窥左足而资粮于海，所谓从肘腋间取物者也。」又曰：「唐都长安，有险可依，而无水通利。有险则天宝、贞元乘其便，无水则会昌、大中受其贫。宋都汴梁，有水通利而无险可依。有水，故景德、元佑享其全，无险，故宣和、靖康当其害。」可为笃论。然要而论之，唐不如宋，宋不如今之京师，而京师又不若南都。何也？京师惟有潞河与海可以挽漕耳，且河势逆而海势险。南都则长江上下，皆可以方舟而至。且北有銮江、瓜洲，东有京口，而五堰之利，或繇东埧以通苏、常，或繇西埧以通宣、歙，所谓取之左右逢其源者也。自古都会之得水利者，宜亡如金陵，惟思所以固守其险，则可与京师并巩固于万年， 【则可与京师并巩固于万年　「与」原作「以」，据万历本改。】 而唐、宋真不及万万矣。
　力征
留都力征之法，有大不均者，军家自营操屯操外，粮船、马船、驾运、编丁、修仓、巡逻，盖亡人不受役也，非仅仅以田地课税而已。民家则惟有田地者计粮编丁，非是，即巨万之家，曾无一丁之役，比于支离之攘臂不受功矣。虽有坊厢之役，然惟在版籍者应之，而流寓之在籍外者，固不胜数也。且田粮之丁有限，或家有仕宦，即编审时，数十年曾不得加一丁。故粟米之征平，而力役之征则民与军异，民之无田者与有田异，有田之流寓者与土著异。尝谓晋渡江后，中原士民，类多侨寄，后诏实县户，毋许立白籍。恐亦宜稍仿而行之，且许有坟墓房屋，久居都邑者得比实籍。如先年司马侍御题奏，比照宛、大二县事例，查出流移人户年久者，编入两县坊甲，附籍当差。其暂来开典等户，比照湖广、荆州排门夫例，富客每季出役银或二两、一两五钱不等，庶不至使版籍之民与有田土者，长被偏累之苦也。
　坊厢乡
国初徙浙、直人户，填实京师，凡置之都城之内曰「坊」，附城郭之外者曰「厢」。而原额图籍，编户于郊外者曰「乡」。坊厢分有图，乡辖有里。上元之坊曰十八坊，十三坊，十二坊，织锦坊，九坊，技艺坊，贫民坊，六坊，木匠坊。东南隅、西南隅厢曰太平门厢，三山门厢，金川门厢，江东门厢，石城关厢。其乡曰泉水乡，道德乡，尽节乡，兴贤乡，金陵乡，慈仁乡，钟山乡，北城乡，清风乡，长宁乡，惟信乡，开宁乡，宣义乡，凤城乡，清化乡，神泉乡，丹阳乡，崇礼乡。江宁之坊曰人匠一坊，人匠二坊，人匠三坊，人匠四坊，人匠五坊，正西旧一坊，正西旧二坊，贫民一坊，贫民二坊，正南旧二坊，正东新坊，铁局坊， 【凤皇台下。】 正南旧一坊，正西新坊，正西技艺坊。厢曰城南技艺一厢，城南技艺二厢，仪凤门一厢，仪凤门二厢，城南人匠厢，瓦屑埧厢，江东旧厢，城南脚夫厢， 【东城下。】 江东新厢，清凉门厢，安德门厢，三山旧一厢，三山旧二厢，三山技艺厢，三山富户厢，石城关厢，刘公庙厢，神策门厢，毛公渡厢。其乡曰凤东乡，凤西乡，安德乡，菜园务乡，新亭乡，建业乡，光宅乡，惠化乡，处真乡，归乡，铜山乡，朱门乡，山南乡，山北乡，泰南乡，泰北乡，随车乡，万乡，驯翚乡，永丰乡，葛仙乡。 
　户口
上元洪武初，户三万八千九百有奇，口二十五万三千二百有奇。正德八年，户二万九千一百六十有奇，口一十三万五千八百有奇。万历二十年，坊厢户六千一百二十九丁，船居户五百九十八丁，里甲户二万九百九十丁，总计口二万七千七百有奇。江宁洪武二十四年册，户二万七千有奇，口二十二万有奇。成、弘以来册，户五千一百一十二，口一万一千二百有奇。正德十年册，户四千二百一十，口九千五百一十。畸零客户九百二，口一千七百三。万历二十年，户三千二百三十九，回回、达人户九，口九千二百三十。里甲户一万四千三百四十二，口一万四千四百五十四。总计二县人户丁口，视国初十不逮一，所以者何？志谓自洪武中，已拨沙洲乡民北隶江浦。永乐北建，大半随行。是后徭役滋繁，逃亡渐伙。且自嘉靖中年，田赋日增，田价日减，细户不支，悉鬻于城中，而寄庄户滋多。寄庄田纵甚多，不过户名一丁，后或加一二丁，人且以为重役。其细户田既去，则人逃，即不逃而丁口不复隶于图册，其日削势，固然也。总之今日赋税之法，密于田土而疏于户口，故土无不科之税，而册多不占之丁。是以租税不亏而庸调不足，生齿日繁，游手日多，欲一一清之，固有未易言者矣。
　赋役
