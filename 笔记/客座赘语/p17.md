<!-- { "loadSidebar": true } -->
里中有丧出母者，或疑其亡服，引子思之言曰：「为伋也妻，则为白也母，不为伋也妻，则不为白也母。」孔氏之不丧出母，自子思始也。然孔鲤之妻，鲤卒而嫁于卫，檀弓曰：「子思之母死，柳若谓子思曰：『子，圣人之后也，四方于子乎观礼，子盍慎诸！』子思曰：『吾何慎哉！』丧之礼如子。云『子圣人之后』，即父后也。」石苞问淳于睿：「为父后者不为出母服，嫁母犹出母也。或者以为嫁与出不异，不达礼意，虽执从重之义，而以废祭见讥，君为详正」。睿引子思之义为答，且言：「圣人之后服嫁母，明矣。」宋景佑二年，礼官宋祁言：「前祠部员外郎、集贤校理郭稹幼孤，母边更嫁，有子，稹无伯叔兄弟，独承郭氏之祭。今边不幸而稹解官行丧。案五服制度齐衰杖期降服之条曰：『父卒母嫁及出妻之子为母。』其左方注谓不为父后者，若为父后者则无服。」诏议之。御史刘夔曰：「案天圣六年敕、开元五服制度、开宝正礼并载齐衰降服条例，虽与祁言不异，然假宁令诸丧斩衰三年并解官，齐衰杖期及为人后者，为其父母，若庶子为后为其母，亦解官申心丧，母出及嫁，为父后者虽不服，亦申心丧。注云：『皆为生己者。』律疏云：『心丧者为妾子及出妻之子，合降其服二十五月内为心丧，载详格令。』子为嫁母，虽为父后者不服，亦当申心丧。又称居心丧者，释服从吉，及忘哀作乐，冒哀求仕者，并同父母正服。今龙图学士王傅文、御史中丞杜衍，尝为出嫁母解官行丧者。使生为母子，没同路人，则必亏损名教，上玷孝治。且杖期降服之制，本出开元礼文，逮乎天宝降敕，俾终三年，然则当时已悟失礼。晋袁准谓：『礼为人后，犹服嫁母。据外祖异族，犹废祭行服。』知父后应服嫁母。刘智释云：『虽为父后，犹为嫁母齐衰。』谯周曰：『非父所绝，为之服周可也。』稹之行服，是不为过。」诏两制御史台礼院再议，曰：「案仪礼，父卒，继母嫁，为之服期，谓非生己者。故父卒改嫁，降不为己母。唐上元元年敕，父在为母尚许服三年。今母嫁是父终，得申本服。唐绍议曰：『为父后者，为嫁母杖周，不为父后者，请不降服。』至天宝六载敕，五服之纪，所宜企及，三年之数，以报免怀。其嫁母亡，宜终三年。又唐八坐议吉凶加减礼云：『凡父卒，亲母嫁，齐衰杖期，为父后者不服，不以私亲废祭祀，惟素服居垩室，心丧三年，免役解官。』毋亦心服报之，母子无绝道也。案通礼五服制度，父卒，母嫁及出妻之子为母，及为祖后，祖在，为祖母，虽周除，仍心丧三年。」侍讲学士冯元言：「仪礼、礼记正义古之正礼，开宝通礼、五服年月敕，国朝见行典制，为父后者，为出母无服。惟通礼义纂引唐天宝六年制：出母嫁母并终服三年。又引刘智释义，虽为父后，犹为出母、嫁母齐衰，卒哭乃除。盖天宝之制，言诸子为出母、嫁母，故云并终服三年。刘智言为父后者，为出母、嫁母，故云犹为齐衰，卒哭乃除。各有所谓，固无疑也。况天圣五服年月敕，父卒母嫁及出妻之子为母降杖期，则天宝之制已不可行及，但言母出及嫁，为父后者虽不服，亦申心丧，即不言解官，若专用礼经，则是全无服式。若俯同诸子杖期，又于条制相戾，请凡子为父后，无人可奉祭祀者，依通礼义纂。刘智释义，服齐衰，卒哭乃除。踰月乃祭，仍申心丧，则与仪礼、礼记正义、通典、通礼、五服年月敕为父后为出母、嫁母无服之言不远。如诸子非为父后者，为出母、嫁母，依五服年月敕降服齐衰杖期，亦解官申心丧，则与通礼五服制度言虽周除，仍心丧三年；及刑统言，出妻之子合降其服，皆二十五月内为心丧，其义一也。郭桢应得子为父后之条，缘其解役行服，已过期年，难于追改，后当依此施行。」诏：「自今并听解官，以申心丧。」
　生母服
子为生母，大中祥符八年，枢密使王钦若言：「编修册府元龟、官太常博士、秘阁校理聂震，丁所生母忧，嫡母尚在，望免持服。」礼官言：「案周制，庶子在母之室，则为其母不禫。晋解遂问蔡谟曰：『庶子丧所生，嫡母尚存，不知制服轻重。』答云：『士之妾子服其母，与凡人丧母同。锺陵胡澹所生母丧，自有嫡兄承统，而嫡母存，疑不得三年。』问范宣，答曰：『为慈母且犹三年，况亲所生乎！嫡母虽尊，然厌之制父所不及。妇人无专制之事，岂得引父为比而降支子也。』褚齐渊遭庶母郭氏丧，葬毕，起为中军将军。后嫡母郡公主薨，葬毕令摄职，则震当解官行服心丧三年。若特有夺情之命，望不以追出为名，自今有类此者，亦请不称起复。」
　孝慈录 【三则】 
前代服制，未有定式，我圣祖谓其君牵制文义，优游不断，于是作孝慈录，立为定制。子为父母，庶子为其母，皆斩衰三年。嫡子、众子为庶母，皆齐衰杖期。大哉王言，自是人子得申其罔极之情，而从来短丧之谬论，与拘儒之曲说，可废而不谈矣。服制图，子为继母、为慈母、为养母，皆斩衰三年。为嫁母，出母，为父卒、继母改嫁而已从之者，皆齐衰杖期。为继父同居，两无大功之亲者，服齐衰不杖期。为继父先曾同居今不同居者，为继父虽同居而两有大功以上亲者，皆齐衰三月。于是以恩服，以义服，以名服，三者曲到周尽，无毫发遗憾于人心，此所以明天伦，正人纪，顺人情，为万世不易之经也。
出母、嫁母，虽均称义绝，而实固不同。有出当其罪者，有出不当其罪者，有出而改适它人者，有出而终不他适者。嫁母有父卒而自愿改适者，有为父母舅姑所迫而不得自由者，又有为五服无依，饥寒困（谷凡），不得已而适人者。程子虽云「饿死事极小，失节事极大」，然制律者不立服满改嫁之条，盖圣人曲体人情，固难尽以共姜柏舟之事望之人人也。人子不幸而处此，其不敢忘父而惟母是孝，固礼之止，若忘其怀抱乳哺之恩，遽等于路人掉臂不顾，视生身之人，曾乳母养母之不若。且也同爨尚服缌麻，朋友尚加麻，邻丧里殡尚无相杵巷歌，乃于出母、嫁母之死，而不为解官持丧，是又视母在朋友、邻里下矣，此岂复有人心者哉！生则致爱，死则致哀，不敢违父命，亦不敢伤母情，如是而已矣。如齐之章子坐视其母葬马栈之下，临以君命而不肯改，余终不忍以其行为得中。赵苞之守城，嵇绍之绝裾，终不若徐庶「方寸乱矣」之言，可以亡媿于人子也。如以此言为不明大义，则或有为嫡母所子而遂不肯认其生母者，有为异姓人后而不为本生行服者，亦可以其知大义而称为孝子乎哉！
或又问余曰：「出母而真犯七出之条，于父为有罪矣，大义灭亲，其理自正。乃子公然奉其出母，知母而不知父，所谓禽兽者也，何居？」曰：「出母之有罪不待言矣。然母出矣，子晏然忘其母之被出，而拥妻子、甘豢养，忍乎哉！凯风之母之不安其室也，七子以我无令人自怨自怼，若无所容者。何况于出有人于此，其兄关弓而射之，则已垂涕泣而道之、戚之也。于兄且然，何况母也」。曰：「假令出母死而父在，父不听子之服，即解官申心丧，且迹于重伤父之志也，则奈何？」曰：「凡吾所为甚出母之子者，谓夫莫之禁而不为者也。然使孝子处此，即父之命不可违，母之罪无可逭，而委曲周旋，必有不忍介心然遂等于涂人者矣。」曰：「如子之言，于母得矣，父则如何？」曰：「各尽其道，并行而不相悖而已矣。子之事母也，犹事其父也。其事父，犹父之事其祖也。不幸而母之得罪于其父，犹不幸而父之得罪于其祖也。蒯瞶得罪于灵公，废而逐之也则可，辄以父之得罪于祖，遂祢祖而拒其父则不可。然则父固可以夫而绝其妻，子安可遂以子而绝其母乎哉！妃匹之际，义绝则离，是子之所不能得于父者也。母子之爱，死而后已，是父之所不能得于子者也。极而言之 【极而言之　「言」原作「育」，据万历本改。】 ，文姜预弒桓之恶，春秋书肆大生月，然后葬文姜。元经传曰：仲尼谓子道不可母葬，故特书肆大生月，然后葬文姜。子道掩亲之恶也。孝子仁人，不幸而处人伦之变，所以权于礼与情之中者，其当必有道矣。」
　大乐
余两典南雍，三奉丁祭，见所奏乐舞颇详。诸器实无有不奏者，俗言琴瑟之类皆徒设，殊不然也。第所奏音律多弗克谐，畴人子弟，庸妄羽流，实不晓锺吕为何物。因忆宋姜夔大乐议，言大乐之弊，考击失宜，消息未尽。至于歌诗，则一句而锺四击，一字而竿一吹，未协古人槁木贯珠之意。况乐工苟焉占籍，击钟磬者不知声 【击钟磬者不知声　「磬」原作「罄」，据万历本改。】 ，吹匏竹者不知，操琴瑟者不知弦，同奏则动手不均，迭奏则发声不属，校之今日，如持左券。国朝乐学最为失传，端冕而听，恐卧宜矣。
　官历五字
人问官历中，每日下注有「伐」字、「制」字、「义」字、「专」字、「宝」字，何说也？余曰：京房易传有之。孔子易云有四易，一世二世为地易，三世四世为人易，五世六世为天易，游魂归魂为鬼易。八卦：鬼为击爻， 【击即伐也。】 财为制爻，天地为义爻， 【天地即父母也。】 福德为宝爻， 【福德即子孙也。】 同气为专爻。 【同气即兄弟也。】 历之取用，其源在此。
　杨元慎嘲
梁沈庆之使魏，杨元慎嘲之曰：「人之鬼，佳居建康。小作冠帽，短制衣裳。自呼阿侬，语则阿傍。菰稗为饭，茗饮作浆，呷啜鳟羹，唼嗍蟹黄。手把荳蔻，口嚼槟榔。」又曰：「网鱼洒 　「纲」字原阙，据万历本补。】【纲鱼洒 ，在河之洲。咀嚼菱藕，捃拾鸡头。蛙羹蚌臛，以为膳羞。布袍芒履，倒骑水牛。沅、湘、江、汉，鼓棹遨游。随波逐浪，噞喁沈浮。白纻起舞，扬波发讴。」当时南北分疆，互相诋諆，南谓北为「索虏」，北谓南为「岛夷」。自隋世混一之后，南之丝帛米粟，服食天下，中土且随风而靡，古今之异宜如此。
　王符潜夫论
潜夫论浮侈篇云：「今京师贵戚，衣服、饮食、车舆、文饰、庐舍皆过王制，僭上甚矣。从奴仆妾，皆服葛子升越、筩中女布、细纹绮縠、冰纨锦绣、犀象珠玉、琥珀玳瑁，石山隐题，金银错镂，晕麂履舄，文组彩褋。骄奢僭主，转相夸诧，箕子所唏，今在仆妾。」近日留都风尚往往如此，奢僭之俗，在闾左富户甚于搢绅。诵此论之言，可为太息。
　昱铸鼎剑于蒋山
