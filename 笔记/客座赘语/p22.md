<!-- { "loadSidebar": true } -->
工部尚书丁敬宇公为余言：估修奉先殿，入殿中瞻望，殿所祀者六室：一为德祖，二为懿祖，三为熙祖，四为仁祖，五为太祖高皇帝、孝慈高皇后，六为仁孝皇后。颛祀仁孝，盖以成祖在御日，未定都北京，故祀于南太庙。后长陵肇建，太庙立于京师，南京大内，崇奉如故，而升祔之礼不行，故所祀唯后一位也。
　上陵
上陵之礼，南京文武官凡八次，其在京师止清明与霜降耳。京师之礼，是嘉靖时所定，旧亦与南京同。当时更制，不知何以不并行南京，不可解也。万寿圣节，百官于礼部拜贺后，吉服诣孝陵行香，京师各陵乃无此举。庚戌，余随诸公后行礼，光禄吴公达可、太常刘公曰梧每讲求于此，以为世庙以八月初十日生，而是日适为高皇后忌辰，故拜贺后遂诣陵行礼。隆庆中，踵而行之，以至今日，果如所言。贺寿与祀陵礼并行，似亦不可不一为厘正也。
　注箓司官
前通山令路公九同，举隆庆丁卯乡试。万历中夏夜，露坐大中桥宅之中庭，忽体倦，趣卧入室，有二皂衣人尾其后，呼之同往。久而至一官府，殿宇嵬丽甚，有冕黻贵人坐于上，公庭谒之。贵人曰：「呼若至无它，此中缺一注箓司官，须汝铨补耳。」公骇汗，伏地泣而请曰：「举人年幸未老，家赤贫而子幼，若拜此命，则一家之生路断矣，希别简贤良，活此蝼蚁。」言讫，泪雨下。贵人曰：「此官职殊不庳。」命左右试引至其所令观之。人遂引公至一官府，其制差小于前所见，而嵬丽相埒。穿堂后至密室，中置朱棺，扃鐍甚固，左右指而告公曰：「此即而所飨用也。」复引至贵人所，贵人问曰：「地佳否？若竟愿居此否？」公复泣辞如前，贵人愀然，久之曰：「若既坚不欲，不汝强也。」令左右纵使归。既归而飒然如梦觉。公后数年始谒选为通山令，家颇饶，年至七十余而卒，卒时亦无它异。
　葛云蒸
葛云蒸名如龙，为应天诸生。屡试不利，谢去之，隐于凤皇台畔。初治居曰竹护斋，有竹数百竿。又建阁竹中，甚窈窕。后徙于上瓦官寺之北山麓，甫构架，掘地得一巨石，数人畀起之，而泉泓然出其下。为诗极力法唐人，时有佳语。沈大令生予亟称其「莺声懒出村」之句，予尝为之序。字法欧阳率更，年七十余而卒，亡子。
　国子生中式额数
应天国子生中式，有谓以三十五名为额者，有谓以三十名为额，而其五名乃杂流者。历考前科试录，殊不然。两畿一百三十五名之额，定于景泰之四年乡试后，是年应天所取至二百五人，而以国子生中式者，仅十八人而已。天顺三年，应天中者一百三十五名，以监生中式者九人而已。至嘉靖之戊子仅十人，辛卯仅四人，而甲午骤增至三十二人，丁酉至三十五人。顾第未深考，岂时有因事为之建白者耶？自后或递增递减无恒数。至己酉仅十五人，壬子仅二十一人，乙卯仅二十人，戊午至二十六人，辛酉至二十七人，甲子至二十五人，而诸所称杂流者，已尽禁不与登贤书矣。时诸曹六馆士亦安其常，或赢或绌，未有哗者。至丁卯以议去皿字号，明示裁抑国学之意，于是中式者仅八人，考试官谒庙之时，诸士聚而哗之矣。疏闻诸生颇入严谴，而额数乃定为三十五名，自是庚午以恩贡加额足五十名。癸酉足三十名，其后多至三十，少至二十六，而大略以二十八名为常。则丁卯后沿而相因，不敢为之议减也。乃知天下事，因其旧则人情相忘于无言，即少亏于额而不敢议。惟明示以裁抑，而更旧制，则一激而哄，亟救其弊，反为常额以之，迄今奉加额三名之恩诏，而人人犹上书以争，不肯静矣。呜呼，议天下事，真不易哉。
　登第有定命
妻大父王西冶公为诸生，最有声。大京兆某公奇之，延以教其子。正德丁卯乡试填榜将终，不见公名，某公大言于主考曰：「我应天学中如王銮者，国士无双，何以不入彀？若无此子名，榜不可出也！」乃令搜诸卷字号，得应天者三十人，一一拆之皆非公。某公怏怏甚，至二十九卷，主考与监试曰：「天明矣，不容更待。」某公不得已以二十九卷人名填榜。既发，其第三十卷犹在案上，试拆之，乃西冶公也。因共叹以为定命，不可强乃尔。后公贡入京部试，以其才必登第，趣赴南监，比至八月初矣，科试已毕，司成石公试公彝伦堂记，大加称赏，躬送公入场，遂以是年登第，明年成进士。嗟夫，某公之爱才而荐引如此，其在今日议论多而嫌疑重，即无一人登榜者，亦噤不敢开一言矣，古今之异如此哉！
　李祺
李祺为驸马都尉，韩国公长之长子也，尚临安公主。其九世孙君锡家，尚存其诰命与像。君锡但据史言：祺于永乐初死于江浦而已。或言以不归顺赐死，然无明证，亦初不言其以父罪被囚也。惟朱鹭建文书法儗录载之曰：「祺以父罪囚于家，建文初赦出，守江浦，北兵入，投水死之。」且注曰：「独见史翼，未及入谱，不知鹭从何得之。」按史言韩公暴卒，不记其详。君锡言：廷臣劾奏，上命公归第，次日早命百官往吊其门，公遽投缳而死。死后临安公主即徙宅于聚宝门外碧寺之南。夫与其母成穆贵妃孙氏生前之宠，高皇帝岂不少念之，而忍听其女出于郊？意徙宅必出于上意无疑，而祺之被囚当必不谬。君锡又言：其城外府制，与赵、梅二都尉府同。此则高皇以爱女之故，终不使祺之与父骈死也。呜呼！可谓义尽而仁至也已。公主薨于永乐十九年，二子当荫指挥镇抚，未赴官。弇州宗戚表言：韩公赐死，公主寻薨，祺以忧卒。似未详确。
　建业风俗记
王丹丘先生着有建业风俗记一卷。其事自冠婚丧祭，以迨饮食衣服；其人自乡士大夫秀才，以至于市井之猥贱，亡不有纪。大较慕正、嘉以前之厖厚，而伤后之渐以浇薄也。姑举其数则：如云嘉靖初年，文人墨士，虽不逮先辈，亦少涉猎，聚会之间，言辞彬彬可听。今或衣巾辈徒诵诗文，而言谈之际，无异村巷。又云嘉靖中年以前，犹循礼法，见尊长多执年幼礼。近来荡然，或与先辈抗衡，甚至有遇尊长乘骑不下者。又云嘉靖初年，市井极僻陋处，多有丰厚俊伟老者，不惟忠厚朴实，且礼貌言动可观。三四十年来虽通衢亦少见矣。又云嘉靖初，脚夫市口或十字路口数十群聚，涧边深网，青布衫袴，青布长手巾，靸鞋，人皆肥壮。人家有大事，一呼而至，至于行礼娶亲，俱有青布折，其人皆有行止。今虽极繁富市口，不过三五黧瘦之人，衣衫蓝缕，无旧时景象。又云正德中，士大夫有号者十有四五，虽有号，然多呼字。嘉靖年来，束发时即有号。末年，奴仆、舆隶、俳优，无不有之。又云嘉靖十年以前，富厚之家，多谨礼法，居室不敢淫，饮食不敢过。后遂肆然无忌，服饰器用，宫室车马，僭拟不可言。又云正德已前，房屋矮小，厅堂多在后面，或有好事者，画以罗木，皆朴素浑坚不淫。嘉靖末年，士大夫家不必言，至于百姓有三间客厅费千金者，金碧辉煌，高耸过倍，往往重檐兽脊如官衙然，园囿僭拟公侯。下至勾阑之中，亦多画屋矣。它多感刺之言，不能具载。噫嘻，先生所见，犹四十年前事也，今则又日异而月不同矣！石城许先生尝有述怀诗：「若使贾生当此日，不知流涕又如何。」嗟乎，难言哉！
　蝎
南都三四十年前绝无蝎，人多白首未见之，顷年处处生此虫。余家自乙已归自京师，每岁夏秋间必见之，形差小于京师，被螫者痛楚无异，盖疑为厢笥中携其种至，因遂孳育如此。南邻赵光禄家亦有之。按酉阳杂俎，江南旧无蝎，开元中，一主簿以竹管盛渡江，江南因此有蝎，俗呼「主簿虫」。又曰：蜗牛食蝎，以迹规之，蝎不复去虿之螫，而为蜗牛所食。物之相制，固不在形体间也。又蝎前谓之「螫」，后谓之「虿」。
　燕子矶江中龙
严文靖公讷为翰编时，使楚藩归，舟行过燕子矶。维而登焉，雷大作，遂入舟解维。已而江波大涌，喷沫蔽空，一龙曳尾自江而下，舟如箕荡，人皆股弁，公神色不变，与客纵目之，曰：「真奇观也。」龙徐徐而逝。公生平悛悛小心，今已乃尔恬穆，人皆异之。
　册库锁匙
南都册库在后湖中，每月之一六日，户科给事中与户部主事督理者过湖查勘，其门之锁钥，以一监生往请于内守备太监所，既开即缴还。其钥匙，以一旧黄绒索系之，传为高皇后手所制也。曾一监生偶捧过寓，其妻不知，谓绳旧，为易一新者。比缴而太监大骇惧，诘知其故，亟命索旧者系之，监生幸得亡罪。
　铜仪龙
钦天山有观象台，上庋铜浑仪，四隅柱各一龙蟠绕拱之，而龙各以一铜锒铛絷之。相传前几年风雨中，一龙曾飞去，人伺而见之，遂加锁，自是不复飞矣。
 
客座赘语卷六
　梅将军
晋梅将军庙在聚宝门外，雨华台东，祀晋豫章内史梅公赜也。赜尝屯营于此地，旧名东石子冈，后因公名梅岭冈，或名梅赜营。赜在豫章，以书经古文孔安国传奏上于元帝，古文出孔子壁中，皆古字也。安国，孔子十一世孙，悉得其书，序云：「凡五十九篇，为四十六卷，承诏作传，定为五十八篇。」后又亡其一篇。献之，遭巫蛊事，未列于学官。晋王肃注书，似窃见孔传者。晋皇甫谧得其书，载于世纪。郑冲得以授苏愉，愉授梁柳，柳授臧曹，曹授赜，赜奏上。其书亡舜典一篇，范宁为解，时已不得焉。至齐建武四年，姚方兴于大航头得而献之，事亦随寝。至隋开皇中募遗典，始得其篇，自是夏侯胜、夏侯建、欧阳和伯所传皆废矣。按赜之有功于书如此，今世人第知为梅将军，不知有传古文尚书事。
　金白屿
金白屿山人鸾尝渡江，同舟一人无渡钱，且有饥色，金怜而为代给，且饮食之。后数年往真州，过驿门，一人呼金，乃前同舟者也，以事问徒，锒铛系驿中。金问所以，其人泣而曰：「得银十二铢，即脱械矣。」金如数与之。后二年，金于湖广江中遇盗登其舟，已胠箧矣，忽一人从后遽呼曰：「此非金先生也邪？」金应曰：「是也。」其人亟从舟跃而过，执金手痛哭，告其侣曰：「此吾大恩人，何以劫之？」亟裒已囊，得银十三两，腊肉数十觔赠金。金临别语其人曰：「汝良家子也，不宜久为绿林玷，今曷且休矣。」其人复垂涕而别。嗟乎，世有生平受人恩，临事而反面，且下石焉者，比比然也。使此盗闻之，其不以为非人也与哉！
　策冒同语
东桥先生常云：同乡公大有官参政。以弘治五年举乡试第三名，九年举会试，其两场中五策，第一、第三、第五道策冒俱云「三问而三不知，君子以为深知；三问而三不答，君子以为深答。」不知何故，主司皆列高等。丹丘王先生曰：「弘治中风气淳庞，若此者，人不以为诽，使在嘉靖中，必以是为关节矣。」
　举进士复袭指挥
