<!-- { "loadSidebar": true } -->
干符丁酉岁秋七月，诏以左卫将军刘秉仁为江刺。刘公自京将一橐駞至郡，自风而逸于庐山下。南土无此畜，人覩而大惊，因聚徒击射至毙，乃列状于太守曰：「获庐山精。」刘公讶其事，既至，愀然曰：「此吾橐駞也。」乃命瘗于江壖。
《续谈助》
桂林有韩生，嗜酒，自云有道术。一日，欲自桂过明，同行者二人与俱，止桂林郊外僧寺。韩生夜不睡，自抱一篮，持匏杓，出就庭下。众往视之，则见以杓酌取月光，作倾泻状。韩生曰：「今夕月色难得，我惧他夕风雨夜黑，留此待缓急尔。」众笑焉。明日取视之，则空篮弊杓如故，众益哂其妄。及舟行至邵平，共坐至江亭上，各命仆办治殽膳，多市酒，期醉。适会天大风，日暮风益急，灯烛不得张，众大闷。一客忽念前夕事，戏嬲韩生曰：「子所贮月光，今安在？」韩生抚掌对曰：「我几忘之。」即狼狈走舟中取篮杓一挥，则白光燎焉见于梁栋间。如是连数十挥，一坐遂昼如秋天晴夜，月色潋滟，秋毫皆睹。众乃大呼，痛饮达四鼓。韩生者又酌取而收之篮，夜乃黑如故。
