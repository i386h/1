<!-- { "loadSidebar": true } -->
“鸣呼，噫嘻！人之生从何来？死归何去？其受生也，天主必降之灵性，命之遵守义理，毋负赋畀初意。如朝廷命官牧守某地，付以符篆，课以殿最。及其满任，未有不复命而听陟降者。人死则形骸归土，乃其灵性不灭，必复命于天主，各听审判。自有天地以来，无有一人生而不受天主为善祛恶之命，无有一人死而不复命天主，以听赏罚之报者。此赏罚也，应知生前犹小，身后甚大。
四、天主惩罚至明至当
“夫人之为善，未有纯粹无纤瑕者。人之为恶，亦未必尽慝无小善者。
“天主至公至明。其善者，或稍受世苦，此以炼其细过，玉成其德。迨德行纯全，始升之天国。以食永远无穷之报。恶人者，虽少获世福，此以了其微德当酬者耳。至于显然恣恶，绝不悛改，则天主必降重罚，不逭于冥狱也。如医者视病，病稍可疗，则进苦口之药。其必不可救者，则药石无所用，恣其嗜好，不之禁焉。此天主暂恕不善之故，盈其恶而降之罚。岂祚之哉？
五、天主对恶人之罚
“矧天主间加世福於不善之人，乃欲以恩德激发其心，使之知恩迁改，不复再犯。如终怙恶，则其受恩愈深，负罪愈重，万无可赦，降之永罚，不亦宜乎？抑且不惟罚於死后，即当生前，亦多有身罹其苦者。
六、天主赏罚至公至义
“总之，赏善罚恶，惟在上主。轻重迟速，毫厘不差。未有显恣其恶，而天主不知，且不加相称之罪谴者也。”
第十节  人世善恶
相国曰：“人之善恶，赏罚既不可免，则天主生人，何不多善少恶？善或不可多得，何不荐生贤哲之君？君仁莫不仁，君义莫不义，而天下万世治平，不亦休哉？”
 一、天主赋人善性
曰：“父母生子，岂不欲皆贤？以身为范，而督教之。然有不肖者，此乃其子之过，何可委咎厥父耶？人性原无异禀，天主至善，岂有赋予恶性之理？故人之生也，天主赋以明悟之知，使分善恶。又赋以爱欲之能，使便趋避。知能各具，听其自专。
二、善恶之分原由
原罪
“第其原罪之染未除，（原罪之染详见别篇）则本性之正已失。明悟一昏，爱欲顿僻。由是趋避之路，因而渐岐。其为善恶之分者一也。
禀气
“形躯受之父母，则血气有清浊，所谓禀气是也。禀气乃灵性之器具，或有良易冲和者，或有躁虐暴戾者，生平举动多肖之而出。其为善恶之分者二也。
习俗
“人所居处，五方风气不同，习尚因之各异。见闻既惯，习与成性。其为善恶之分者三也。
三、天主不定人性为善
“然天主所爱者善，无不多方启翼之。所恶者恶，无不多方儆诫之。但人不愿为善，顾愿为恶，而天主强之于善，无有是理。人各有所为之善恶，自应各受善恶之报，而谓天主不加，亦无是理。若使天主赋性於人，定与为善，不得为恶。虽造物主之全能，无不能者，顾必如此，而后方为善。则为善者，天主之功，岂得谓为人之功也哉？如天主生火，其性本热，民赖以生，然非火之功也。日之光万方毕照，日亦曾有何功可赏？缘火之热，日之照，非其本心则然，其性定於此，不自知其然而然也。赏罚上主不爽，善恶听人自造，盖如此已。
四、天主不笃生贤君
“至论笃生贤君，亦以此可推。夫帝王士庶，同是赋禀。然帝王之力，无所不举。能为善，则功德甚大；苟为恶，则罪愆亦甚大。是非天主定其善恶，亦世主之自为善恶也。
五、天教有助于政平俗美
“吾教大行之地，则代有圣哲，主持教化，政平俗美，上下和乐，熙熙穆穆。此岂大主偏厚此一方人耶？上下皆尊崇圣教，自不肯为非也。彼不知上有至尊可畏，而恣意妄为者，则极之不律，民将何从？风俗浸漓，乱贼踵接，自贻伊戚而责望於天主，谓将有靳焉，非通论矣。”
第十一节  改过迁善
相国曰：“气质习惯虽不同，然不善者改而之善，固钦崇要道也。”
一、改过迁善之喻
曰：“禀气习惯之善恶，旅人譬之二人驰马。其一调良，其一覂驾。良马不烦控勒，驰骋如意。覂驾者，衔勒有法，亦能联镳并进。若不善御，任其奔骋，此不尽马之过，亦御者之过也。
“灵性之於形躯，犹主人之勒马。克己复礼，自强不息，自可变化气质，以抵成德，此善御马者也。苟为不然，任情放逸，随俗成非，蔑十诫而罔闻，任三仇之递引，则亦何所不至哉？
二、当砥砺图新
“然此非不能改，不欲改耳。可见自画者多，自奋者少；沉沦故习者多，砥砺图新者少。所谓勒马悬崖，鞭镫咸失，毁衔窃辔，决首碎胸,夫谁之咎？皆怙终不改致然。而反疑恶之不可改，善之不可迁也。过矣！”
第十二节  天主望人改过
相国曰：“良然，第天主生人为善，人顾为恶，天主有权，何不尽歼之？为世间保全善类。岂其不能，抑不欲乎？”
一、尽歼恶人将绝灭人类
曰：“天主无不能，然有不可。若必举恶人，而尽歼之，谁是不罹法网者？恐将靡有孑遗矣。
二、天主慈悲望人悔改
“天主至公也，尤至慈也。其爱人悲恳，如慈母望子，子虽不肖，其忍遽弃绝之耶？且天主所以容恶人者，其慈悲无己之心，犹望其改。
三、世有始恶终善之人
“世亦有初为恶而终善者。始因蒙昧无知，陷於污下；继而因人启迪，翻然奋励，跻於高明。若使陷罪即灭，将法无自新之路。非大父母慈爱心矣。
四、不必遽歼纵恶无忌者
“况纵恶无忌者，生前多有显戮，如水火刀兵猛兽暴死之灾，死后又有永劫沉沦之报。何必於电光石火之世，遽歼灭之耶？”
第十三节  天主赏罚
相国曰：“善恶之报，固知不忒，然冥冥中孰能见之？且一恶人，不知害几善人，胡不惩於昭昭，俾有所儆畏？其善者，亦必食报於昭昭，俾有所激劝庶人皆为善，而不敢为恶乎？”
一、遽赏遽罚错紊天主彰瘅之权
曰：“善必降祥，恶必降殃，或生前或死后，此皆天主所必兼用之权。大抵善极始必赏，恶极始必罚。若行一善，遽赏之，行一恶，遽罚之。则一生之行，一日之间，善恶参半，倏而赏，倏而罚，天主彰瘅之权，不亦错紊屑越也哉？
二、一善一恶不足以定人善恶
“况为一善事，未足为善人，必饬躬励行，至终不变，始称为善人。即行一恶矣，或日后省改，未便入恶人之籍，必终不改图，方为下流，方为众恶所归，不得不重罚也。
三、随善随罚使德行不纯
“且随善随赏，为善者，不能无希图世福之想，其修德心便不纯。故必德行纯粹，无觊觎於世，惟尽本分以事主，方为真德，方近天神之品；天主始可以偿其德，而行其赏也。
四、世福不足以报圣贤
“况世福甚杂甚微，亦甚不永，非圣贤之所注爱。取其所不爱者，而以报施纯德厚善之人，不其薄之耶？故必以天上之真福，至纯、至大、至永久者报之，天主赏善之心始慊，而圣贤之愿亦始满足。
五、世福有害于德修
“且人处贫穷拂郁之境，多自惩创刻责，努力为善。稍遇富贵福泽，多生懈惰，或至以长傲滋淫，则以富贵赏善，不亦反害而速之恶乎？
六、世祸不足以报恶人
“世苦甚微，至死已矣，然且恶人所不惧也，不足惩其恶。故必报以身后永远难堪之万苦，方为相称之刑。
七、世间祸福无益于陶冶于民
“使眼前善恶，辄见报应，虽人人得知，然知其小者，终不知其大者；知其近者，终不知其远者；岂天主陶冶下民之意，主持世道之权衡耶？
八、恶人凌善有益于试炼善人
“若论恶人多凌虐善类，余以为，金不熔於火，则不见其赤。圣亚悟斯丁曰：‘天主容不善之人在世，或以俟其改图，或以锻善人成其德器。’倘受其磨湼而磷缁，则非真德也。烈火试金，艰难试德。岂虚语哉？有成仁取义而死者，即经云为义而被困难者，乃真福。为其已得天国不虚死也。此於穆奥妙，岂可以人意测度乎？
九、天主显示赏罚恶之征
“世人或以死后之事，渺茫无据无所激劝。故昭昭之中，天主复有显以示人者，如大德之必受禄位名寿，极恶之必罹凶咎灾患。屡徵之，屡言之矣。
十、天主赏罚至公至妙
“其间已然、未然、当然、所以然，可知、不可知，可见、不可见。总之，善恶二字、赏罚二权、天国地牢二路，惟人自取。迟速之间，幽冥之界、如衡之平，毫不得轻重。鉴察之公，毫不容媸妍。吾何可以其所不见，而疑其至公、至微、至当、至妙者哉？”
第十四节  灵魂不灭
相国曰：“人之善恶不齐，生前赏罚未尽，必在身后固宜。然或谓人之灵魂，乃精气耳。气聚则生，气散则死，安见身后复有赏罚耶？纵人之灵气，或有精爽不散者，形躯既无，苦乐何所受？赏罚何所施耶？”
一、灵魂非气
曰：“按敝土性学，气者四行之一，顽然冥然，弥漫宇内，全无知觉。在物则为变化之料，在人则为呼吸养身之需，是非所谓灵性也。
“盖人在气中，昼夜呼吸，时刻无停，不知几万更易。设使人魂为气，则魂亦有更易矣。魂更则人与俱更。旦昼之巳，非暮夜之巳，有是理哉？况人寓气中，呼吸有余，何缘有尽，乃为气尽而身死乎？
“设人之灵与气同散，则先王、先师、与夫祖先之神，与其身偕亡矣。彼立祠立像而致敬，尽礼祭祀之，不过祭其土木，与先人无与乎。
“可见气是气，灵是灵，判然为二，岂可混为一而不分别哉？
二、灵魂非精气
曰：“人魂非呼吸之气固矣。然或与人精气为一。”
曰：“设使人之精气与灵明为一，凡人之精气强壮，则其灵明才学，亦宜与之强壮也。人之精气衰弱，其灵明亦宜与之衰弱也。今每见人当气强壮时，其灵明才学，反为衰弱。至气若衰老，其灵明之用、义理之主张，更觉强壮也。当知所谓魂也者，乃生活之机，运动灵觉之用也。
三、生物灵魂三种
“生物有三种：下者则生而无觉，草木是也；中者生觉而无灵，禽兽是也；上则生觉灵三能俱备，人类是也。
“故魂亦有三种：一为生魂、一为觉魂、一为灵魂。生魂助草木发育生长，觉魂助禽兽触觉运动。二者囿於形，根於质，而随物生灭，所谓有始有终者是也。若人之灵魂，为神妙之体。原不落形，不根质，自无更易聚散之殊。故虽与人身俱生，必不与人身俱灭，所谓有始无终者是也。
四、天主审判人灵魂
“是以人之灵魂，特有所异，合身亦然生，离身亦然生。不论圣贤不肖，英雄凡夫，赋畀无二。不因善否变易性体，故永存亦无二也。独其所受善恶之报殊甚。盖人之灵魂，原为一身之主。形骸百体，灵魂之从役者也。善恶虽所共行，而其功与罪，总归主者。形骸归土，主者自存，必复命天主，以先听其审判赏罚也。”
第十五节  身后苦乐
