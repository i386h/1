<!-- { "loadSidebar": true } -->
“你要知天地之间，有灵性之物分为三等：上等为使神，中等为人类，下等为禽兽。匹配传生之事，非独人类有之，但禽兽、鱼虫莫不皆然。惟有使神在天，常在天主左右，不婚不娶。所以烈性守贞之人，轻世俗，苦本身，专事天主，不独超过夫妇，且能像似使神。
三、贞德乃大德之徵
“何不想外教之女，受聘未嫁，其夫夭亡，过门守节者，以致终身人人嘉之。皇上旌表竖坊，显扬贞德之美。即此可见，贞德乃大德之徵，实系人所难，故立牌坊，为流芳百世，而使他人法之。所以自古至今，常见贞洁之牌坊，未见夫妇牌坊。从此辩来，谁贵谁贱，黑白分明。
四、天主乐人有贞德
“若说守贞不嫁，相反天主生人之意，尔实未得其旨耳。何也？天主至乐人有夫妇之道，未尝不乐人有贞洁之德。故有此德者，伦类中不过千万中之一二耳，尔何视为易易，而恐人类之绝乎？”
第五十九节  论为何传道之人离家不事父母
客曰：“你等传教先生，劝人上敬天主，下敬父母，其意虽美，然自未尽善者。何也？你等离乡出外，抛异弃双亲，生不能奉养，死不能安葬。如此言行不符，何以教他人乎？盖孔子云：‘父母在不远游。’你等不遵孔子之言，又何以抱道训世？恐怀此疑者，非我一人。若能启开茅塞，不独开我一人之疑；即群疑，亦可释矣。”
一、传道人离家不事父母释疑
曰：“要解此疑，我先略提数端以醒之。
孝敬人类之父母
“第一，当知父母有两样。有生我之父母，有造我之父母。故天主为造天下人类之父母。生身父母，既当孝敬。而生养、保存我们之父母，岂不孝敬乎？
救世人之灵魂
“既天主为吾人之公父，则天下万民为吾人之弟兄可知矣。如今世人患难将危，有肉身之难，有灵魂之难。肉身之难虽大，不过百年而已。然灵魂的难此时不救，必至於永远无穷。
离家救人之喻
“今比方你常在家庭奉事父母，你兄弟往外贸易。若你闻知，兄弟在外偶遭大患，你必暂辞父母往救兄弟。若你闻知而不往救，说你在家服事父母。如此，众人不但不称你为孝，反谓你为不孝之人矣。
别父母以救世人
“今我等以天主为大父，以天下为一家，以万民为弟兄。今见众人沉于异端，迷于邪说，埋没良心，背弃真主，或以佛老为宗，或以玉皇为主，生为邪魔之奴，死受地狱永远万苦，何忍坐视而不救乎？况吾父母，已遵圣教，守诫敬主，身後必得天堂真福。我等今暂别父母而援兄弟沉溺，且谁曰不可？
禹王亦曾离家救民
“试观上古禹王，治水为救民患，八年之外，三过其门而不入。後人不以为怪，反称为圣王。然当时禹王之世，人心纯朴，无异端邪术，禹王尚且汲汲皇皇，弃家不顾，以救下民之灾。况今日之灾，非昔日之灾可比。何也？人性倾颓，风俗败浇，邪说浸淫。倘禹王在世，不独八年不归，必终身救民而不忍归也。
二、传道人传道之规
“第二，若父母只生一独子，圣教会必不准其修道读书以化人。倘要修道，必先安置父母养老终身之需，或托亲友照顾神形之务，终可矣安心无虑。此正可谓上安下全矣。
三、离家传道胜于在家不孝
“第三，尝见多人，终身不离父母，然不听其正命，不受其善训，竟行凶作歹，无所不为。不为父母乐，反为父母忧，则依依膝下奚益矣。尔等不以彼为责，何反以我为怪乎？且我等虽离父母，远游在外。然游必有方，亦常有音来往，解其忧，慰其望。如是之人，你称为不孝，则世间无一孝子矣。你今不详义理，以孝为逆，以逆为孝，岂非是非之颠倒乎？”
第六十节  论传教士不婚的好处
一、惟道是忧
曰：“主教、司铎之所以不婚者，非异人所能为也。以道德为己任，以世俗为心忧，以人心为自虑。际此世衰道微，异端迭起，而天下一家，中国一人者，自不忍伦类之沉溺而袖手旁观也。故日昃不遑，恐颓风之莫挽；辛勤是惕，忧败俗之难回。兢兢乎，惟道是忧。何必拘拘乎，室家之是念也。
二、全道失家
“且今之时势，日趋于下，较昔孔子之时，倍难拯救。若必全其家，即难以全其道；若欲全其道，必难以全其家。全其家，不过一家之美；全其道，即为天下之福。有心救世者，宁全家乎？宁全天下乎？此不婚之一说也。
三、绝己正婚之乐以劝人
“再者，既欲正人，必先正己。譬如贪财，人心之易溺也；食色，人性之自然也。欲劝人不取非义之财，必先自绝己应得之财，而後他人可劝；欲禁人不图邪淫之乐，必先绝己正婚之乐，而後他人邪淫之乐可禁。此不婚之二说也。
四、绝女色以祀上帝
“况主教、司铎日祀上主，必宜形神清洁，焉可近女色以污之乎？
五、传道士无绝嗣之忧
“至论宗嗣，伊等均已托侄子、侄孙绳其祖武，己何至灭宗绝嗣乎？”
第六十一节  论不可言奉教为难
客曰：“为救灵魂，理当奉教。吾细考查，奉教实系为难。奈何？”
曰：“尔言奉教为难，难信欤？或诫难守欤？二者皆不可谓难。
一、天主教不难信
“何以不难，道则有根有据，容易信服。
心中自觉有天主
“虽有愚人妄说天地无主，不过是强词夺理，以宽己私欲之心已耳。卒至时穷势迫，患难颠连，莫可如何之际，则心内未尝不自觉有天主，而呼号求救。既知有天主，即道之不诬，尔何得以难信为辞乎？
人有不灭灵魂
“况吾人一生有肉身，必有灵魂。肉身乃父母所生，灵魂实天主所赋，肉身有死，灵魂不灭。
天堂地狱真不妄
“故或升天堂，或下地狱，均莫能逃天主之公义。尔不信有灵魂，尔岂不信有天堂地狱乎？既知有天堂地狱，即知道之非谬，尔又何得谓为难信乎？
二、天主教之诫不难守
“道既不难信，则教必不难奉。可知矣！
守诫可得天堂
“至论守诫之难，尔实未知守诫之益耳。请观世人，见微利可得，皆不惜苦。为功名者，日夜攻书，劳心费神，不以为难；粟米者，耕风锄雨，寒暑暴露，不以为苦；为工、为商者，力尽筋疲、跋涉山川，不以为苦。等等情缘，不过为生前之利益，且不辞千辛万苦。我等守诫，上守天主诫命，下遵国家王法。守主诫，死後即得天堂之福；遵王法，生时可免牢狱之祸。此获益无量，守诫甚便，何得谓诫之难守乎？
不守诫者之害
“况不守诫命者，其不善一言难尽。
⑴富豪之家一日败亡
“请看世间富豪之家，一日家败人亡。问其故，或为侈费、浪荡、赌博、争讼以致此。
⑵强壮之人身衰力弱
“又有强壮之人，一日身衰力弱，秽病终身。问其故，或为饮食无节、淫欲过度以致此。
⑶美名之人众叛友离
“亦有美名之人，先则乡人尊之，朋友敬之，一日而众人恶之如仇，避之如毒。问其故，或为忤逆、傲慢、奸惰、偷盗，以致此。噫！此皆不守诫者阶之厉也。
守诫之人常安常和
“守诫之人，心内常安，家中常和；在内家人爱之，在外乡人敬之，死後众人念之。虽居世身贫家寒，然一心全听天主之命，有天堂永福之望。有苦不觉其苦，有忧不觉其忧。如是反覆辨明，可见守诫之益，非世福可比其万一矣。你何得以守诫之难为推辞乎？”
第六十二节  论外教人虽行善功难得天堂真福
客曰：“外教中亦有许多善人，虽不敬天主，然亦多多好事。如济贫救患、修桥补路、守节终身，亦可谓善。谅此人死後，天主赏之天堂否？”
一、不忠不孝不可得赏
曰：“要得君王之赏，必当尽忠；要得父母之爱，必当尽孝。若不忠不孝，不可望赏，反当惧罚。比方一臣，百行皆善，独不敬其君王，可望君王之赏乎？比如一子，万事皆好，独不认其父母，可得父母之爱乎？
二、不敬天主难得天堂
“所以凡不敬天主者，虽行许多善事，难得天堂之报。何也？天堂乃天主掌管，欲升天堂，非天主，孰能与之？故不敬天主者，焉能望天堂之报乎？”
第六十三节  论奉教不可迟缓
客曰：“既起初辩至於此，确知天主圣教正大光明，无疵可寻，能使愚者明，寐者醒。笃信而行之者，生为圣贤，死得永福。然今时不便奉教，且待等来年可乎？”
一、弃邪归正不可迟缓
曰：“此乃宋人之见识也。弃邪归正，何待来年。即今日聆明，今日改之，既已晚矣，何待来年始可改乎？比如孝敬父母，亦必等到来年乎？尝见此人，日迟一日，年缓一年，迨至罪恶愈深，而愈难改。猝然死期既到，来年之望终不可得。
二、永生大事不可迟缓
“吾人之大事，莫过於身後‘永远’二字，或苦或乐，死时即定，永不能改。又吾人皆不免死，或死于何时、何地、何样，虽时时预防，犹恐不及，你还放心待至来年乎？
三、生命危急不可迟缓
“再者，吾人之生命最薄，实如单丝之系千钧，上悬无极之高，下临不测之渊，又有风雨寒暑时时侵害。呼吸之间，丝线一断，必坠于深渊，永不复出矣，你尚曰‘来年’乎？
四、生死无常不可迟缓
“幼年娶妻生子以防老，夏时种谷以防冬，尚复不可延迟以懈怠。况死之来，又所难定，故时逾顷刻，而普世之死者，不知几何，你尚曰‘待来年’乎？吁！今既醒悟，何不速速回头，以免後悔之不及矣。”

圣教理证终

辟诬编
天主降生一千八百六十八年 耶稣会士主教亚弟盎郎准 慈母堂刊行

辟诬编 目录
辟诬编目录	
一、辟诬以申明真道	
二、天主创世立教	
三、天主教要旨	
四、天主教教皇	
五、天主教东来事迹	
六、辟教之妄	
七、望教弃邪归正	
 
一、辟诬以申明真道
念吾天主教，至公至一，极圣极神，圣贤以之修己安人，朝野以之齐家治国。凡有血气者，莫不当从。讵知有不肖之徒，近刻讳姓邪书，匿名揭贴，妄加毁谤，污蔑教名。考其所述，则言言虚伪，字字荒唐。教士与商人未知分辨，教与真教未克详明。更有丑恶不堪者，言之无忌，其心之不正，自可知已。盖言者心之声也，志道德者言道德，志功名者言功名；辈彼所志，惟淫佚货利，亦何怪其言淫佚？言货利也，几希己失；义理不知，既与禽兽无殊，何容与之多辨？但恐阅是书者，受其诬惑，信其诳荒，以致舍正路而弗由，误歧途而不返，是则吾所深惜者也。因述是编，名曰辟诬编，用以申明真道，稍释疑怀云。
二、天主创世立教
