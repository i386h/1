<!-- { "loadSidebar": true } -->
曰：知言者不争言，以明理为贵。若不别天神於神天，或分地祗於天神，以为不同类，或将人死之灵与鬼神并列，则差矣。《书》曰：“有能典朕三礼。”解之者有云：“三礼祀天神，享人鬼，祭地祗。”然天神、地祗、人鬼者，一乎，三乎？一焉，则生天、生地、生人之上帝，果安在哉？三焉，则所以敬之者，又一乎、三乎？曰一，则奚谓三礼；曰三，而以天神为上，以人鬼为中，以地祗为下，则至尊无对之上帝，复安在哉？殊不知古人之所谓三礼者，上以达於皇天，中以通以鬼神，下以致孝於先人者也。
二十七、敬鬼神
问敬鬼神。
曰：孔子曰：“敬鬼神而远之。”犹云错认鬼神於上帝同类，而於皇天不甚远之，不但是不敬之，且谄媚莫大焉。殆哉！《书》曰：“类於上帝。”夫类云者，独言不类是也。盖诸鬼神入类，惟上帝独尊。故类者为祭，其惟崇上帝以明其至尊者也。
二十八、祭鬼神
问：祭鬼神可乎？
曰：须知志所之。祭鬼神，以为自尊、自能、自灵，则鬼神与上帝抗，而皇天有对矣。淫祭非礼，万不可也。使祭鬼神以谢其恩，而求其庇，知其受命於帝庭，而护我、救我、引我、导我，为其任。於是鬼神，既於帝天不角，祭之若是，亦可矣。
二十九、谁当祭天
问：谁当祭之？
曰：天宠弥大，则位弥高，而任亦弥重。惟天子有家、有国、有天下，故《书不第》曰：“类於上帝。”且亦曰：“禋因於六宗，望於山川，遍於群神。”诸候有家、有国，故有本国社稷名山大川，又有五祀可事。大夫独有家，故只有五祀而已。上乃统下，而下不能统上，理必然也。
三十、城隍
问城隍。
曰：隍者，城池也。有水曰池，无水曰隍，护守各邑之城，称之为城隍。是犹知府者，称府然。
三十一、拜城隍非礼
问：依俗而拜城隍，礼乎？
曰：非也，俗背古多矣。古者立庙以事人，为坛以事神；今俗立城隍庙，而以人道事神者，一也。古者无塑像，止用木主；今俗弃主而立像者，二也。古者非徒城隍无庙，且中国浮屠亦并无；今各州县城隍有像有庙，而以佛徒守奉之者，三也。古者未闻神之生诞之怪，今俗历年奉城隍生诞者，四也。甚哉愚矣夫！
三十二、以理正俗
问：复古难，正俗何如？
曰：以庙易坛，实不合古。然不甚背理，则庙存可也。夫神本无形无像，然借像以容其德，使礼拜者有所向之处，此於立木主不远，故明谕庶人令之不惑，则用正像亦似可矣。朔望跪稽历年，又定一日以增奉敬，此近於古而合于理，存之宜也。及於夫神生诞之说，并浮屠焚诵之妄，其又谬又邪，而无可正之，则废之当也。
三十三、祀神而曰山
问：祀神而曰山。夫一卷石之多，焉为神？
曰：不曰官，而曰府。不曰妻，而曰室、曰房。不曰主上，而曰朝廷。不曰鬼神，而曰山川者，常文也。
三十四、至诚感神
问：焚香奠酒奏乐，常礼也。神其享乎，是乎？
曰：非也，神既无形，形弗能格神。《书》曰：“鬼神无常享，享於克诚。”吾闻至诚感神，未闻酒气感神者也。礼之外文，皆所以寓吾诚而已矣。
三十五、以礼感神
问：神之不享乎是，则备之何意？
曰：以形我诚，以尽我心，以事我思神。而所以事之者，乃奉上帝休命是也。
三十六、祭神如神在
问：祭神而神在否？
曰：《诗》曰：“神之格思，不可度思。”孔子曰：“祭神如神在。”未云祭神则神在，总不外一诚焉耳矣。
三十七、事神得福
问事神得福。
曰：古人事神，非为求福。然正神既受上帝明命而来，则必能转祈上帝，必保佑人。故求真福於正神，可也。若夫佛鬼邪神者，人祀之为淫。古云淫祀无福，不信然哉。
第三节  儒教的伦理
三十八、事君
问事君。
曰：事之以忠。君有成命，臣畏死而不从者，不忠也；君或不义，臣好誉而不争者，不臣者也。孔子曰：“忠焉能勿诲乎？”诚哉！是言也。
三十九、敬君之义
问：敬君何意？
曰：《书》曰：“天佑下民，作之君，作之师。”是天若曰：“予赉汝以予吏，其代予言。”则臣敬其君也，真所以敬上帝是也。君为臣之天，臣不敬君，焉能敬天。故臣不臣，上帝之罪人也。
四十、事亲
问事亲。
曰：孔子曰：“生事之以礼，死葬之以礼，祭之以礼。”夫礼者，犹体也。不多不寡，而体成。或寡或多，而为怪。寡则不及，多则过矣。问：事亲焉能过？曰：吾闻之也，小杖则受，大杖则走。不若是，而引父犯不父之罪，为子者不过而何？是故鲁子谢过曰：“参罪大矣。”父倘不义，而子不争，宁顺非礼之命，其亦过矣，安得为礼？
四十一、孝亲之义
问：孟子云：“不孝有三，无后为大。”然也？
曰：吾闻之古帝尧舜，其大孝也与。夫其大孝也，是以尧生丹朱，舜生商均耶？抑因尧得舜，舜得禹耶？吾窃以为非以形传形为大孝，帷以德传德，则孝大矣。不然，则三孝之中最小者，养也。今有人於兹，家贫而亲老，养焉则不娶，娶焉则不养，其如之何？不养为小，无后为大，务大而舍小焉。噫！与其不娶，毋宁坐视老亲饥而死与？虽凡人之心实不可忍也，孝子之心岂其能忍之乎？夫无后既犹不如不养，焉可谓之大不孝也耶？方孝孺云：“宁无后而不敢以非礼娶。”知失礼重於无后也。欧阳修云：“荀卿、孟轲之徒，善为言，然道有至有不至。”
四十二、真孝大纲
问真孝之大纲。
曰：孝也者，修齐治之本者也。人之於天，臣之於君，子之於亲，其理一也。自下上达，三互相顾，顺而不违是也。盖子之所以为子者，孝也；臣之所以为臣者，忠也；人之所以为人者，敬也。子之於亲也，爱之则喜而弗忘，苦之则惧而不怨；臣之於君也，取之则进而不骄，遗之则退而不尤；人之於天也，富之则顺而忧，贫之则堪而乐。子赖其亲，臣凭其君，人信其天。孝子若云，博厚之基业，不容我虑之，在我家父之心而已，岂为此而孝焉？忠臣亦云，禄位之贵贱，我不务求之，在我国父之心而已，安为此而忠焉？善人常云今世之需，身后之福，我不急念之，在我天父之心而已，奚为此而敬焉？不怀甘而弗懈，不辞苦而恒仁，此圣人之气象，真孝之大纲也。
四十三、事师
问事师。
曰：以孝事之。管子曰：“生我者父母，成我者鲍子。”盖师教之恩，其与生育相同矣。是故为我师者，苟能博我以文，约我以礼，教我以四勿，曲成吾才，使吾德克明，而合於天命本然之初，吾则敬之孝之，而感至大极重之恩，虽没世不能忘也。
四十四、事长
问事长。
曰：事之以弟。孔子曰：“弟子出则弟。”孟子曰：“出以事其长上。”
四十五、友仇
问友仇。
曰：人之於友，如将为仇，则合而不流。人之於仇，如将为友，则忍而不冤也。以怨报怨，小人也。以直报怨，君子也。以德报德，良友也。朱子曰：“人旧与我有怨，今果贤耶，则引之荐之；果不肖耶，则弃之绝之。”若然，则人旧与我有德，今果不肖耶，安得引之荐之；其果贤耶，又安得区区引之荐之？以此报怨可也，以此报德何足哉。曾子曰：“以文会友，以友辅仁。”尔辅我为仁，我辅尔亦然，始乃以德报德，而朋友伦有实矣。孟子曰：“友也者，友其德也。”孔子曰：“主忠信，毋友不如已者。”又曰：“善与人交，久而敬之。”互相辅仁，愈久而愈敬。
四十六、复仇
问复仇。
曰：王安石云：“其子弟以告有司，有司不能听；以告於其君，其君不能听；以告於方伯，方伯不能听；以告於天子，则天子诛其不能听，而为之施刑於其仇。”仇之不复者，天也。不忘复仇者，己也。克己以畏天，不亦可乎？
四十七、不以人废言
问：於安石亦可取乎？
曰：奚为不可。智者不以人失言，言善而人恶，弃人而取言焉。孟子曰：“为士师，则可以杀之。”於孟子取之可也，於安石取之则不可，异乎吾所学於曾子也。恶而知其美，好而知其恶者也。上之於下，曰慈之、怀之、来之、劝之，善则嘉之，不能乃矜之，不为乃诲之。然与其以令使之，不如以身先之可也。
四十八、上下相敬
问：上下相敬有何意？
曰：《易》曰：“父父子子、兄兄弟弟、夫夫妇妇而家道正，正家而天下定矣。”《诗》曰：“妻子好合，兄弟既翕。”孔子喟然曰：“父母其顺矣乎！”倘人人亲亲、长长，而天下平，则上帝大父母之心，其不大悦矣乎？由此而观五伦，其道大矣。盖人之所以忠孝弟义慈恭者，非以好好名，非以恶恶声，惟因固有斯理而然。《诗》曰：“民之秉鬯，好是懿德。”既有此性，则不得不然。然此性也，果从何而来？《中庸》曰：“天命之谓性。”孟子曰：“知其性，则知天矣。”若然，则君臣而义，父子而恩，夫妇而别，昆弟而序，朋友而信者，乃所以尽性而事天者也。《诗》曰：“不识不知，顺帝之则。”噫！五伦之道大矣哉。
第四节  儒教有丧葬祭祀
四十九、事死
问事死。
曰：亦事之以礼而已矣。事死如事生，礼也；不若事，非礼也。履斯礼而主其大祭，则可；喻斯礼而揖其木主，则不可。
五十、葬
问葬。
曰：亦葬之以礼。礼不寡，故孟子曰：“不得不可，以为悦。”礼不多，故颜渊死，门人欲厚葬之，孔子曰：不可。礼，理也。故朱子云：“不作佛事。”盖浮屠所谓祷场、施食、烧纸、破狱，皆钓愚夫愚妇之饵，以求供佛饭僧之术。无根之谬妄，无理之左道，君子者所必不履也。
五十一、看地
问看地
曰：按孟子论葬，则仁人掩其亲，必有道矣。亲死则委之於沟壑，使狐狸食之，孝子必不为也。故备棺椁不使土亲肤，又於洁净之所筑坟，不使比化者朽在泥中。此人子当然之责，可赞而不可病也。今污俗所谓看地者，大异乎是。方孝孺云：“葬师，祖晋郭璞书。”其书苟可信，璞用之以葬其祖考，宜有奇验不诬，而璞卒死於篡贼。其身不能福，而谓能福乎人，其可信否？邪世之人多信之，不知自陷於不孝，而莫之赎也。呜呼！先王之礼一失，而流於野，再坏而入於禽兽也，宁不哀哉！
五十二、木主
问木主。
曰：方氏云：“为亲之死，故有尸以象其生；为亲之亡，故有主以象其存。”据此，则主与尸，皆虚象云耳。高氏云：“观木主旁题主祀之名，而知宗子之法不可废。”由此又可知，木主为后来子孙不失支派之意焉。
五十三、画像
问：若然，何不画父母之像？
