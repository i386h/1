<!-- { "loadSidebar": true } -->
夫以楮为帛，矫诬甚矣，况又为钱乎。如楮果可为钱，玄宗以前，鬼神俱无钱用矣；如楮不可为钱，又何取尘世之造为欺罔，污秽神明耶？吾谁欺，欺天乎？然楮起自蔡伦，则秦以前且无楮矣；太公造九府泉法，则周以前并无钱矣。无楮则无纸钱，并无錁。鬼神何幸富於王既生以后，何不幸贫於王未生以前耶？何幸以正直无私洁於王未生以前，何不幸贿赂脏私污於王既生以后耶？
三、预修寄库之妄
今乃各由进香，以焚化钱纸多寡为厚薄，而释氏又演出预修寄库等诬说，以诱人死后地狱用度之费。
预修寄库本义
夫预修者，生前先备以待死后去用也。寄库者，将楮帛作为金银錁钱衣饰冥资等物，焚之以寄於地狱之库也。
预修寄库是愚痴之行
云地狱者，比之监牢也。监牢，犯罪者万不得已而入之，欲求出而不可得。世间焉有人不犯罪，而先将银钱买监牢去坐乎？若此，则虽至愚至痴之人，决所不为，而况设预修寄库而买地狱永久之殃乎？
预修寄库是侮神蔑祖
且也人独不思钦崇天主为善向上，死后归於天堂，反溺於恶而预为焚修，甘心下地狱也。又言祖宗父母，籍此追荐，以为超生出狱。殊不知祖父等去世多年，善恶赏罚，天主已定之矣。而若子及孙焚修於世世代代，忍拟祖父永处於地狱，孝乎，不孝乎？又谓少冥司钱若干，以在世焚化钱纸多寡为贫富，总属欺上主，无敬忌。名为事神，实系侮神，名为事祖；实系蔑祖。吾不知此辈当得何报矣？
四、当事主修德
今而后烧神像於空中，不如存主像於心内；焚楮钱於冥漠，不如修实德於身心。常留热爱，不致灰冷，便是日夜烧真金银耳。
第五节  持咒之妄
一曰持咒之妄。
一、持咒之悖谬
持咒祈福不合理
释以咒为佛氏真言，持诵千万遍，随求即得。是以有诸佛菩萨等咒，而今之准提咒，遍天下矣。此佛方曰持我咒，可以求官位得官位，求男女得男女。彼佛又曰持我咒，可以求官位得官位，求男女得男女。果诸佛菩萨自与之乎，抑代祈上主转与之乎？若说自与，则诸佛菩萨，亦父精母血所生，与人类等，原无祸福之权；若代祈上主转与，则人或可自祈，何劳诸佛菩萨仆仆作通事、作禀事吏耶？且呼此名，则此去禀某事；呼彼名，则彼又去禀某事，何异献媚小人，望尊长颜色，听尊长声音，一呼百诰者耶？
因咒赐福不合理
设使持咒可以与男女富贵，未知各佛菩萨，与各样之男女富贵乎，抑与一样之男女富贵乎？如有各样，则官上加官，子外添子，一持咒而人不可胜用矣；以多寡为强弱，持诵应有炎凉。如系一样，则男女富贵无有差异，诵一佛咒，而彼佛不能加於此佛之外，又不必政出多门矣。
持咒祈福难应验
即诸佛菩萨，方听此人呼唤，又听彼人呼唤，方代此人祈求，又代彼人祈求，惟恐以人不验则自家没趣。及持诵既久，茫无效验，始诿曰尔心未诚，诵未久。迨诚矣、久矣，终不验，又曰前世多愆，宜持至来世，以期后效。夫佛咒果灵则一语亦效，如朝廷颁旨，只在一字一句，无不奉行；若其不效，如乞儿莲花落，终日叫街何益乎？是以举世持诵而贫苦孤孑如故也。
二、持咒之错失
富贵在天
未有在世为人，无一权柄，死而为鬼，乃为千里眼、顺风耳，闹聚传送探人意向，为人奔走，无顷刻暇，且随祷即应者。死生有命，富贵在天，各有定限。而佛咒必敢於逆天，以破此限，何异天王已封建阙国，一夥卖菜佣相噱曰，不必天王，但念我小张、小李，便尔公尔侯，不大可笑乎？
咒盡书是胡言黑语
且咒盡胡言黑语，不可番译，捏为肉髻涌出，此即狲行者之毫毛变化也，丑矣。
持咒是以佛僭天
或曰某富贵人也曾持咒，曰不知是人或有微善，不功天而功佛，是逆子承父之产，而拜邻丐为生身也，其罪莫赎矣。
三、当作善行善
作善降祥，积善馀庆，此天主咒，当持请思之。
第六节  轮回之妄
一曰轮回之妄。
一、轮回之悖谬
释氏所云轮回，以为旧灵魂乎，以为新灵魂乎？
旧灵魂轮回之错失
⑴上主巧于造初生之魂拙于造后生之魂
若系旧灵魂，则是灵魂有数也。今日之人，必用当日之魂也。上主何巧於造初生之魂，而拙於造后生之魂耶？
⑵轮回将使人类尽灭
魂既有轮回矣，无论大者，即食一鱼，而永世之业报不尽。如虾蟹蚊蛤种种多命，咸来索取赏报，不百年而人类尽矣，胥化为四生六道矣。何三代以後之人，日新月盛，不可穷诘，亿万多於上古之人耶？
新灵魂轮回之错失
若系新灵魂，则天命之性，无时不生，后来之人，自不借资上古之魂矣。父精母血，人类犹可以传新肉身；而上主为大哉乾元、至哉坤元，岂不能造新灵魂耶？既可以造新灵魂，则此身必不借资彼魂矣。
二、轮回与赏罚相悖
人死而魂受应得之赏罚，则一魂之事已毕。而新生之人，自有新魂犹肉身新生，不得指是既朽之肉身。有形之肉身，且不相贷，而况无形之灵魂，反相贷乎？
三、六道轮回不合理
魂不能在六道中轮回
如谓肉身虽多，灵魂不再，则魂既化为异类矣，又将何魂以为人乎？若魂止於变迁流浪，轮回为人，又不得有魂轮回以为四生六道矣。
六道轮回太残忍
即人之轮回复转生为人，将父或为子，母或为妻，皆天心所不忍。倘谓转为异类，则人子将食亲肉，而寝亲皮，乃桀纣所不为，而至慈上主令人为之乎？
六道灵魂不同
盖人之魂与四生六道之魂灵，蠢原殊。孟子所谓犬之性不犹牛性，牛之性不犹人性者也。
四、轮回与贫富贵贱无关
或曰，人无轮回，何以有富贵贫贱之不同。
人身之喻
曰，世人有富贵贫贱之不同。此如人身，有首有足。如只有首，而无手足任其劳、大小便出其秽，不成人矣。
世界之喻
世界止有一天，而无地，何以载？天止有一日，而无星月云露，何以覆？
君子野人之喻
人世止有一君，而无百工伎艺，何以使孟子谓无君子莫治野人，无野人莫养君子？天下之通义也，不关前世轮回也。
后世与善恶相关
作善认主，虽贫贱亦得升天；作恶悖主，虽富贵亦应堕狱。
五、轮回之说不可信
长江之喻
长江後浪催前浪，岂浪亦有轮回乎哉？
朱子之言
朱子谓轮回之说，止可以愚庸夫爨婢。
轮回释疑
不意今士君子反信之，妄指因果谓某人曾说前世事，以讹传讹,茫无实据。设亿万中偶然有一，亦诞魔暂时附会，久则如梦，不足为信。
六、归根复命之道
人道无轮回
故轮回之说，人所必无者也。
四生六道无轮回
人且无轮回，则四生六道，更无轮回矣。
人当恐惧修省
牲可以得而杀，人可以得而养，恐惧修省，及时寡过，以为归根复命之地。西儒另有专书备论，不暇详说也。
第七节  念佛之妄
一曰念佛之妄。
一、阿弥陀佛考
释氏劝人修净土，念南无阿弥陀佛，径往西方，即得莲花化生，为横出三界。夫阿弥陀佛以为人耶、神耶、理耶？
阿弥陀佛是人
如为人，则父精母血等耳，即与盘古、伏羲、神农、尧、舜相类，亦无变化生死之权。
阿弥陀佛是神
如为神，则风云雷雨之司，与社稷山川之吏，皆奉上主各勤厥职，察人间修省善恶功罪大小，一禀主命以行赏罚，未有敢自创一境土，自栽一莲花，以为诸魂投胎化魄之所。无论不敢，抑无此能。
阿弥陀佛是理
如为理，则彼言阿弥陀佛，此译无量寿觉。文言无量寿觉，即俗言常远明白之谓也。南无译言皈依，即俗言投顺也。夫投顺常远明白，未指常远明白者何事。
二、念佛质疑
口念之错
既然心明，则不必口念；既然口念，则心终不明。所谓知者不言，言者不知也；念者不明，明者不念也。
想念之错
若说念佛为念想之念，非口念也。念既在佛矣，虚无渺茫，妄思幻理，有何实据？谁引冥魂赴於莲花池上耶？
三、莲花化生荒诞
莲花不能生人
若以为因想成像，如俗传赵子昂，好画马现马形之类，则人之贵於异类者，以其有灵魂也；异类之贱於人生者，以其无灵魂也。若人生於莲花，是以无知生有知，以极贱生极贵矣。试观中国，桃树不能李花，池藕不能结他果，而莲花乃生人乎？
化生诞妄不实
如谓莲花为出水不染，借喻清净之义，则化生为诞妄不实。
化生之说不可信
如谓莲花实能化生，甚於庄子程生马、马生人，怪诞不经极矣。且是莲花，以金铁作茎须乎？不然则擎托人身不起，抑人身以蝶粉为躯壳乎？不然则栖住莲花不安。又不知自莲花生出后，如婴辞母胎，亦跃出池外，另寻安乐窝乎？或永世如桎梏枷锁，生根在莲花上而不能去乎？则亦何取生於莲花乎？
化生之说不当信
伊尹之生於空桑也，儒者不信，指空桑为地名，何独信莲花生人乎？ 
莲花化生质疑
且释氏以莲为贵耶，人为贵耶？若以莲花为贵，则以莲花生莲花，足矣。若以人为贵，何不生於净胎之人而必生於无情之花耶？释氏著妙法莲花经，彼地止见一莲花耳。此无异辽东豕，而指为人类转生之地乎。
四、人死后非升天则入土
夫人身死后，止有天堂地狱两途。大地圜球外，原无西方极乐世界。天命谓性，则天是本乡，当念念不忘，自可在帝左右，如不升天则入土。非佛命之谓性也。佛生乃人也，死乃鬼也，毋劳妄念也。
第八节  禅宗之妄
一曰禅宗之妄。
一、总评禅宗
释氏以明心见性，即成佛道。而明心见性，不出禅宗两门。禅属详解，宗由立悟。掉唇摇舌，惑世诬民。
二、明心见性质疑
知而不行无用
彼於心性，无论不见不明，即见矣明矣。知而不行，有何干涉。
离天言性是不知性
况离根本乎？先儒谓佛氏知性，不知有天命之性，故言性不言天。又言天上天下惟我独尊，又言清净法身忽生山河大地，此非知性者之言也。
见性也属虚妄
如果知性，敢为怪诞罪妄至此乎？彼即见性矣，高僧见性者代不乏人，曾能随意生一蚁乎，起一丘乎？极小不能而又动称山河大地乎？且不知大地无须弥山，而妄称三十三天三千大千世界乎？
三、禅宗修行批评
谈禅者穷年累世讲经说倡，总如捉风捕影。性不能窥，不得已逃而为宗，不用文字，喝棒交作，立地成佛。
四、禅宗顿悟批评
如庭前柏树子，狗子有佛性等，是贱性也；以人而同於动植，又贱佛也。至青州布衫十六斤，天王殿后干屎橛，又死性也；以人而沦於臭腐，又死佛也。或曰非也，借此明心见性耳。余更曰，非也。董子谓道之大原出於天，不求之於归根复命生天生地生人生物之真宰。而琐琐计竹头木屑，认为大哉乾元万物资始至哉，坤元万物资生者，我可以安身立命乎？不几庄子所谓道在瓦砾道在屎溺之馀唾乎？
