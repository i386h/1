<!-- { "loadSidebar": true } -->
言文王既没，而其神在上，一升一降，无时不在上帝之左右。此周公述文王之德之词。
上帝既命，候于周服。（见《文王》）
言上帝之命既集於文王，而商之臣子皆维服於周矣。
上天之载，无声无臭。（见《文王》）
言上天之事，无有声臭可度。此亦周公之词。
维此文王，小心翼翼，昭事上帝。（见《大明》）
小心翼翼，恭慎之貌。昭明也，文王之德，於此为盛。亦周公述文王之词。
上帝临女，无贰尔心。（见《大明》）
贰，疑也。尔，武王也。此众人勉武王伐纣之词。盖知天命之必然，而赞其决也。
我将我事，维羊维牛，维天其右之。我其夙夜，畏天之威，于时保之。（见《我将》）
言奉其牛羊以享上帝，而曰天其降而在此牛羊之右乎？盖不敢必也。又言天既享我，则我其敢不夙夜畏天之威，以保其所以降监之意乎？此以文王配上帝之乐歌。
时迈其邦，昊天其子之。（见《时迈》）
迈，行也。言我以时迪行诸候，天其子我乎哉？盖不敢必也。此武王巡狩之乐歌。
不显成康，上帝是皇。（见《执竞》）
皇，君也，言岂不显哉？成王康王之德，亦上帝之所君也。此颂周成王康王之词。
敬之敬之，天维显思，命不易哉。无曰高高在上，陟降厥事，日监在兹。（见《敬之》）
敬之哉，敬之哉！天道甚明，其命不易保也。无谓其高而不吾察，当知其聪明明威，常陟降於事、於吾之所为，而无日不监临于此，不可以不敬也。此成王述群臣戒己之言。
明昭上帝，迄用康年。（见《臣工》）
明昭之上帝，又将赐我新畲以丰年也。此周戒农官之词。
受禄于天，保右命之，自天申之。（见《假乐》）
申，重也。言周王之德，既宜民人，而受无禄矣。而天于王犹反覆眷顾之不厌。既保之，右之，命之，而又申重之也。此颂周王之词。
上帝板板，下民卒瘅。（见《板》）
板，反也。瘅，病也。言天欲安民，而今反其常，是必有以致之者。此凡伯刺厉王之词。
敬天之怒，无敢戏豫。敬天之渝，无敢驰驱。昊天曰明，及尔出王。昊天曰旦，及尔游衍。（见《板》）
渝，变也。王，往通。言出而有所往也。旦，亦明也。衍，宽纵之意。言天之聪明无所不及，不可不敬。此亦凡伯之词。
荡荡上帝，下民之辟。（见《荡》）
荡荡，广大貌辟，君也。言此荡荡上帝，乃下民之君也。此亦刺厉王之诗。
昊天上帝，则不我遗。（见《云汉》）
遗，馀也。言天降旱灾，使我不见馀也。此宣王忧旱之词。
天生烝民，有物有则。民之秉彝，好是懿德。（见《烝民》）
烝，众。则，法。秉，执。彝，常。懿，美。言天生民，有是物莫不有法，是乃民所执之常性，故其情无不好此美德。此美仲山甫之诗。
民今方殆，视天梦梦。既克有定，靡人弗胜。有皇上帝，伊谁云憎。（见《正月》）
殆，危。梦梦，不明。言民今方危殆，疾痛呼诉于天，而视天反梦。然若无意於分善恶者。然此特值其未定之时尔。及其既定，则未有不为天所胜者。夫天岂有所憎而祸之乎？福善祸淫，上天当然之理。此大夫忧乱之词。
藐藐昊天，无不克巩。（见《瞻仰》）
克，能。巩，固也。言虽危乱之极，天亦无不能巩固之也。此勉幽王改过之词。（已上俱《诗经》）
三、《四书》中天与上帝释义
获罪於天，无所祷也。（见《论语》）
天尊无对，逆理获罪于天，岂他祷所能克乎？此孔子之言。
君子畏天命。（见《论语》）
君子知天命之可畏，则戒慎恐惧自不能已。此孔子之言。
郊杜之礼所以事上帝也。（见《中庸》）
古文有郊社之礼，皆所以事上帝也。此孔子之言。
存其心，养其性，所以事天也。（见《孟子》）
存，则操而不舍。养，谓顺而不害。事，则奉承而不违也。此孟子之言。
莫非命也，顺受其正。（见《孟子》）
人物之生，吉凶祸福，皆天所命。惟莫之致而至者乃为正命，故君子修身以俟之。所以顺受乎此也。此孟子之言。
虽有恶人，斋戒沐浴，则可以祀上帝。（见《孟子》）
此勉人之自新也。此孟子言。（已上《四书》）
第二节  附愚论
敝中邦古书，惟五经四子，其说可凭。然《易经》语象，非实谈事，《春秋》乃纪周末人事，《礼记》多秦汉著作。惟《尚书》、《诗经》二经，及四子书，其中所载为详，而语且无讹。今欲闻上帝所称为何，故谨摘录二经四书中所言上帝，言天之语，以备参考。
一、中国之“上帝”即太西之“天主”
古经中所言天与上帝
以今考之，古中之称上帝，即太西之称天主也。
⑴其尊无对
曰惟皇，曰皇矣，其尊无对也。
⑵其体无穷
曰荡荡，曰浩浩，其体无穷也。
⑶纯形
曰上天之载，无声无臭，纯神无形也。
⑷无终
曰维天之命，於穆不已，无终也。
⑸无所不知，无所不在
曰及尔出往，及尔游衍；曰陟降厥事，日监在兹；无所不知，无所不在也。
⑹无所不能
曰无不克巩，曰靡人弗胜，无所不能也。
⑺灵明权威
曰有赫，曰显思，曰聪明，曰震怒，灵明威权也。
⑻至神至活
曰视听，曰眷祐，曰锡保，曰监观，曰阴相，曰临下，曰无亲，曰靡常，曰作，曰降，曰矜，曰谓，至神至活也。
⑼生人生性
曰生烝民，曰降秉干下民，生人生性也。曰福善祸淫；
⑽赏善罚恶
曰命有德，讨有罪；曰作善降之百祥，作不善降之百殃；好善恶恶，赏善罚恶也。
⑾至仁至义
曰天矜於民，曰求民之莫，曰天命殛之，曰降灾于下，至仁至义也。
圣贤之学惟有敬天
顺之者则为圣贤，曰永言配命，曰克享天心，曰顺帝之则。逆之者则为小人，曰矫诬多罪，曰秽德升闻，曰不知不畏。所以历观古圣人事上帝之学，曰敕天之命，惟时惟几。曰圣敬日跻，昭格迟迟。曰小心翼翼，昭事上帝。曰敬之，天维显思。曰获罪於天,无所祷也。曰存心养性，所以事天。唐虞夏商周孔孟之学如一也。
行止禀乎上帝
盖古人一行一动，无有不禀以上帝者。
⑴传天位
传天位，则曰天之历数在尔躬。
⑵命臣职
命臣职则曰亮天功，代天工。
⑶行放伐
行放伐，则曰致天之罚，畏上帝，不敢不正；曰帝休大命殪戎商，祗承上帝遏乱略。
⑷举贤
举一贤，则曰天命有德；曰尔有善，朕弗敢蔽。简在上帝之心，吁俊尊上帝。
⑸罚罪
罚一罪，则曰天讨有罪，曰天用剿绝其命；曰罪当朕躬，弗敢自赦。
⑹立天子
立为天子，则曰皇天眷命，奄有四海；曰帝命式于九围；曰作之君，作之师；曰上帝是皇。
⑺建国都
建国都，则曰增其式廓，此维与宅；曰帝迁明德，帝省其山。
⑻心有德善
心有德善，则曰锡王勇智，曰天生聪明，曰帝度其心，曰天之牖民。
⑼事有福庆
事有福庆，则曰昭受上帝，申命用休，保右命之，自天申之。
⑽每年祭
每年必祭，其礼甚尊。
⑾每事必告
每事必告，其情甚亲。
⑿祈祥
灾祥必祈，权能知属。
⒀报恩
受获必报，美利知恩。
⒁知命乐天
以至行止死生，无不曰有命；贫穷患难，无不曰乐天。
⒂无处不谨
明旦阁室，无一处不谨，其无敢不愧之衷。
⒃率性俟命
须史夭寿，无一时不深其率性俟命之学。
凡圣贤诸百德行，何一不从事上帝来者，则古中之称上帝，即太西之称天主无疑矣。
二、天主奥理答疑
或曰，天主无始自有，主体有三位一体之奥，天主有造成天地神人物之工，向书中并无言之。
中古圣贤慎言天主奥理
曰，天主无始与三位一体之奥理，极超人性，天主未降生前，非出天主之默示，人亦不能知，亦不敢言。其造成天地神人物之序，非居如德亚，见古经，亦不能知，亦不敢言。中古圣贤之无言此者，盖其当也，盖其慎也，不可以此责其有关，而以其所称上帝谓非天主也。
古书中含天主奥理
且其所言上帝，灵明威权无有在其上者，则无始之义亦在其中矣。曰生烝民，曰天生人，曰降衷，曰物则，则虽不言某时造天地，以土造人身，又造灵魂其中，然亦已知上帝生人锡性矣。
古书中无三一奥理之幸
至三位一体，则万万不可及。虽然吾正幸吾上古圣贤之言简而意慎也。《论语》曰：“子罕言命”。又曰：“性与天道不可得而闻也”。使言多，则必有旁溢假借之语。万一其中有一二疑似之言，今之论者，必执以为非天主矣。岂必语入于邪始可疑，即有但如太西古经之言天主者，则上帝亦必被诬为非天主矣。何以言之，古经云：天主父语天主子曰：“我今日生尔”。又天主将罚琐法马五城，曰：“我不信，我且下观之”。又如太西古画，三位皆有像。如此类者多，使非解释明白，人将谓天主非无始者，三位有大小先後；天主有所不知，有所不在；且非无形矣。将何以这辩乎？今幸吾经书中无一语疑似，岂非上古慎言简言之利溥哉？
诸子书中有天主奥理
他如诸子书中，亦有言似明过于诗书者。如庄子称造物者，又云，百夫未始夫有始也者。伯阳父曰：有物混成，先天地生，函三为一。又汉世祭三一，想亦古初有所传闻，但今不敢引以为证，以其中语多不纯，不如勿语之为更当也。
三、天主之名释疑
或曰，既称上帝，有时又称为天，何也？天，则非天主矣。
单言帝以别于天
曰，此古人之借称也。经书中单言帝，言上帝，言皇矣上帝，皇皇后帝，荡荡上帝，之类不可胜数，不属天也。
兼言天帝以别于人主
有时称为皇天上帝，昊天上帝者，盖此表明之法也。人目所见，惟天为大，言天所以引吾聪明以知上帝之大。止言帝，人主亦有称帝之文，不举天不足以表明其大也。
单言天以借称上帝
至於经书中有时单称天者，此又用字法也，是天以言帝也。今人称顺天知府为顺府，知县为县，岂城郭即为知府、知县乎？称主上为朝廷，为陛下，岂殿宇阶级即为至尊乎？不过借以为称指耳。夫以人类之显见可见，尚必借称如此，岂以纯神非形体之上帝，而不可借一天以称之，以引人思想之有所归宿乎？此等用字，古人亦妙，非有错也。故其所言天者，皆灵明威权之事，悉非穹苍九重之圆体所有者，亦不忧其疑混也。
帝与天混用指上帝
况经书于一句中，上帝与天两两俱用，如昭受上帝，天其中命；如矫诬上天，帝用不臧；如帝乃震怒，天乃锡禹；如视天梦梦，有皇上帝；等等不一，亦不患人之疑天字谓非以指言上帝矣。
“上帝”即“天主”
