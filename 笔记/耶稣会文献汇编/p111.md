<!-- { "loadSidebar": true } -->
曰：此指尸之醉饱，若祖考之醉饱也。《诗》亦云：“神其醉止，皇尸载起。”岂非尸醉若神醉乎？朱子云：“鬼神无形。”言其醉而饱者，至敬之至，如见之也，岂信以为实乎？
八十一、设馔以祭
问：既然若是，何必设馔以祭？
曰：古人定斯礼，以祭祖先者，果不出乎必然，而不得不然也。然於古既已定，历世既已行，外仪既端，内意既正，无故而删之，可乎？子爱其馈，余爱其礼。子问余，神既不能食，何必设馈备祭？余亦问子，神既不栖木主，何必立木主礼拜。且从而又问，何必棺椁，何必焚香，何必丧服，孝子忍乎？况夫何必之谬一行，则不越数年，而国礼尽废，中华变野，明君安乎？可知其何必之说，必乱而不足听也。
八十二、受胙
问受胙。
曰：真是如受父母之餕然，则孝子以为福。
八十三、天加福於孝子
问：《祝文》云：“祖考命致多，福於汝孝孙。”
曰：朱子云：“少牢虾词曰：皇尸命工祝，承致多福，於汝孝孙，使汝受禄於天。”祝文多福，即虾词之禄也。今止云受之於天，非云受之於祖考，则祖考非与多福也明矣。夫孝格天，事死如事生之道既尽，则致孝子望天加以多福，何不可耶？
八十四、福
问福。
１、俗福与世福
曰：居富贵，而无德行者，俗福也。小人谓之福也，君子谓之祸，伪福是也。乐其富贵，而不忘其德者，世福也。虽正而可谓之福，然求之无道，保之甚难，不纯之福是也。
２、德福为暂福
惟宝其德，而轻富贵者，德福也。求之在我，而人之在世，福莫大乎是。然吾人之寓於世也几何，则德福虽大而纯者，亦暂时之福是也。
３、天福为真福
古经所谓“万世无疆之休”，“万福无疆”，“永锡尔极，以莫不增”，“祈天永命”等文者，暂时之德福，何能当之哉？是所以经典明载圣人在天，曰：“文王在上，於昭於天。”曰：“文王陟降，在帝左右。”曰：“三后在天。”曰：“殷多先哲王在天。”据此大训，则知夫上天之永命，无疆之休，真福之全，明明非吾人在此下土，而可得也。
４、惟上帝能赐福
诸儒之中，不虑天上永远之福者或有之，惟务癖二氏，而不究古经故也。若明古经之旨，而不信之者，蔽莫大矣，吾不为是也。究竟或世福、或德福、或天福者，皆是上帝所赐，非祖宗所能致者也。
八十五、祖宗不能蔽子孙
问：《盘庚》不云乎：“乃祖乃父断弃汝，不求乃死。”似祖宗能蔽子孙也？
曰：此盘庚为圯水害民，欲迁都而民不从，故告之也。且观《上篇》曰：“恪谨天命”，曰：“罔知天之断命，言不迁，则有违天之罪也。”《中篇》曰：“予迓续命於天，言我之迁，奉天以畜养汝也。”此盘庚明知救民惟在上帝，不在祖宗也。后曰乃祖乃父不救者，是对民言，犹云：尔祖父昔依我高后之救而从迁，以保汝子孙，今汝不从予迁，是辜负尔祖父当日救尔之心。况不尊祖父正命，乃大不孝，为祖宗所断弃。则水淹自丧，汝祖汝父焉能救尔之溺乎？清范紫登云：“此言民不从迁，不但得罪先后，亦得罪己祖父。”此解正合经意也。
八十六、祖宗不能祸祸人
问：《盘庚》又曰：“作丕刑於朕孙”，则成汤在天，不操祸福之权而何？
曰：昔成汤云：“夏氏有罪，予畏上帝，不敢不正。”是成汤在世，奉天命以讨罪也。今盘庚谓大臣之祖父，因子孙不迁都，必求汤以禀天命而罚也，如昔在生然。若云汤能操赏罚之权，再观《下篇》曰：“肆上帝将复我高后之德”，此明明是赖上帝复德，以保子孙，安能自祸福后人哉？
八十七、周公祷上帝
问：昔周公亦祷於三王。
曰：非也，惟祷於天。及其三王，告之而已。《正义》云：“周公请命，请之於天。而告三王者，以三王神灵已在天矣，故因三王以请明於天。”林氏云：“请代武王死者，公本心也。王瘳而公不死者，天也，非人之所能为也。”苏氏云：“周公之祷，非特弟为兄、臣为君也，为天下、为三王寿也。上帝听而从之，无足疑者也。世之所以疑者，以己之多伪，而疑圣人之不情耳。”三子之说确然合理，而周公祷上帝而不祈三王，则可知也。
八十八、祖宗可转祈上帝
问：据此，则商汤与其大臣，及周三王，皆在天，恐亦能保佑子孙？
曰：人之在世也，而如汤日日新、又日新，如文王小心昭事上帝。则及死也，其灵在天无疑。若云其能保佑子孙，亦必须转祈上帝，以呵护之耳。
八十九、祖宗不能主张天命
问：《书》曰：“非先王不相我后人”，岂非祖宗果能佑子孙乎？
本朝《日讲》解之云：“祖伊奔告於王曰：祖宗历圣相传，岂不欲保佑我后世子孙，使之长守？由王不法祖宗，不畏天命，惟淫戏，以自绝於天。虽先王在天之灵，亦不得而庇佑之耳。王可改过，以回天意。”观此可知有天命，而祖宗不能主张矣。
九十、祖宗在天
问：谓祖宗在天可乎？
曰：古帝舜流共工於幽州，放欢兜於崇山，窜三苗於三危，殛鲧於羽山。有四凶者，则舜放流之，不与同中国。由此观之，凡有恶人，则明王必不与同良民。今将非德之徒，在生不知天命，而无所不至，死后谓其灵与文王在帝左右，实不敢也。然为子而称其亲为恶人者，此孝心之所不忍，并外礼所不宜也。故祖宗在天云者，特尊敬之意，世文之虚词耳。
九十一、祈祖宗
问：倘先人果在天，何不祈之？
曰：苟果不在天，祈之可乎？今在天与否，何由而断之哉？夫祈祖宗之说，不徒不系乎国礼，且明礼之士，亦未尝不禁之。设有不知礼而祈祖宗者，斯愚者之过也，其如儒何哉？
第五节  儒教的尊师之道
九十二、孔子
问孔子。
曰：吾中国之先师，儒教之宗也。
九十三、孔子之德
问孔子之德。
曰：吾先师之德，其大矣乎。儒者虽知之，而今所以引起一二於此，亦略表不得已之心焉。
１、敬天
一曰敬天。盖知天命而畏之，故常有言曰：“吾谁欺，欺天乎？”是知惟天不可欺也。又曰：“天之未丧欺文也，匡人其如予何？”是知依天命，则无害也。又曰：“知我者其天乎。”是知惟天聪明，无所不及也。颜渊死，而曰：“天丧予”，子路死，而曰：“天祝予”，是知生死存亡独在天而已。
２、爱人
一曰爱人。盖诲人则不倦，方人则不暇，乐道人之善，而恶称人之恶者也。
３、居谦
一曰居谦。盖不作聪明，不伐其功，不显其能，不据贵，不耻贱，不乐人知其善，不忧人闻其过。常曰：“吾非生而知之者”，又曰：“吾少也贱，故多能鄙事”，又曰：“丘也幸，苟有过，人必知之。”郑人哂之云：“累累然若丧家之狗”，孔子闻之曰：“然哉，然哉。”又曰：“聪明睿知，守之以愚；功被天下，守之以让；勇力振世，守之以怯；富有四海，守之以谦。”
４、安贫
一曰安贫。盖谋道不谋食，食不求饱，居不求安。常曰：“饭蔬食饮水，曲肱而枕之，乐在其中矣。”又赞硬骨头颜渊曰：“贤哉！回也。一箪食，一瓢饮，在陋巷，人不堪其忧，回也不改其乐。贤哉！回也。”又曰：“鲤也死，有棺无椁。”又曰：“不义而富，於我如浮云。”
５、好学
一曰好学。盖平生不居圣，惟自称好学而已。是故学如不及，犹恐失之，发愤忘食，乐以忘忧。常曰：“朝闻道，夕死可矣。”又曰：“知之者不如好之者，好之者不如乐之者。”
６、慕道
一曰慕道。盖恶紫以夺朱也。常言曰：“巧言乱德，故敏于行而讷于言。”曰：“予欲无言，是以恶夫佞者而远之。”
７、贞洁
一曰贞洁。盖非乐佚游之乐，惟乐节礼之乐，故以四勿教颜回。见南子而矢之曰：“予所否者，天厌之。”
８、体天之意而已
总而言之，吾先师之所以异乎常人者，惟在体天之意而已。故：“可以仕则仕，可以止则止，可以久则久，可以速则速。无可，无不可。”“毋意，毋必，毋固，毋我”，协於克享上帝之心而已矣。
九十四、孔子之庙
问：孔子之庙与祖宗之庙同乎，异乎？
曰：隆卑广狭，或有不同，然其意实不异也。人生於亲而成於师，而所以事亲与事师者，一道也。然论各姓之家端，则不得不分之。盖一姓有一姓之祖故也。若论先师之文庙，不可一之。盖国有国学，府有府学，县有县学。夫县、府、国之有等。
九十五、祈於文庙
问：孔子可谓盛德之师也，则祈之聪明爵禄何如？
曰:无斯理也。惟读其书，则可以启蒙;惟效其德，则可以受禄。夫好学好德之心，惟皇上帝所赋，主敬以保之，力行以养之，习经以助之而已矣。故康熙御制孔子庙碑文，止赞其德，未言其降福也。春秋二祭之祝文，亦止称颂孔子之德，未言祈福也。如有向文宫而求聪明爵禄者，则闻之者莫不群起而笑之也。
九十六、立学见师之礼
问：立学见师之礼。
曰：欧阳修云：“故者士之见师，以菜为贽。”故始立学者，必释菜以礼其先师，礼死如礼生者也。
九十七、谒文庙之礼
问：每月朔望，文武各官必谒文庙行香，其旨若何？
曰：亦是门人拜师之礼而已。生时必如此，及没亦如此，重师道而已矣。
九十八、春秋丁祭
问春秋丁祭。
曰：其德与宗庙四时之祭大同也。夫祭祖宗者，非是为求福，并不信鬼魂或降在木主，或食品馔之气也。文庙丁祭，无以异乎是。心内之诚皆同，外文益隆且全矣。每年春秋二期，天子率万方以弟，而天下之学者莫不从之。各郡各邑，敬设大宴，以享孔子，而以师弟之礼事之。其荣也上达於先师，而下达於群儒，死者之光大矣，而生者独接之。噫！中国之所以为中国者，真在尚斯文以敏学。呜呼！隆矣哉。
九十九、文庙从祭者
问从祭者。
曰：有序焉。配四、哲十一、贤六十八、儒二十人，共百有一十一人。儒不及贤，贤不及哲，哲不及配，配不及仲尼。孟子曰：“子夏、子游、子张皆有圣人之一体，冉牛、闵子、颜渊则具体而微。”夫六子也，可谓圣门高弟，独不能如先师，而况后之学者乎？子思云：“祀梓连抱，而有数尺之杇，良工不弃。”今在文庙之儒者，其中亦无数寸之杇，盖莫不师孔子，莫不祖尧舜，莫不绝异端者。生有其功，而死有其荣。一则以报之，一则以显之使天下之子弟，以有学而学焉。
一百、孔子谓儒教之宗
问：孔子何谓儒教之宗？
曰：昔周室衰，礼乐废，诗书阙。孔子乃序书，删诗，定礼，正乐，以明先王之道。则百世之所以得尧、舜、禹、汤、文、武之真传者，皆吾孔子修经之大功也。故朱子云：“世无孔子，则万古如长夜。”为此立之为儒学之宗，不亦宜乎？
第六节  儒教的经典
一百零一、经
问经。
