<!-- { "loadSidebar": true } -->
故奉佛者，亦不以梵天王为尊，只以释迦为尊，则以梵天王为天地之真主，谬斯大矣。矧释氏三千大千之说，尤荒唐无据者乎？”
答玉皇大帝益非天主，
士章曰：“梵天王既不可言天主，若道家所云玉皇大帝，得无似乎？”
一、“玉皇”的由来
司铎曰：“‘玉皇’名号，乃宋徽宗所加，前此无有也。今以一人私立之名目，何可即妄认为天地真主。
二、玉皇乃人修炼而成
“据《玉皇经》所论：‘玉皇修身几百劫，乃登帝位。’
三、玉皇非天主
“夫天地真主，可以人修成者哉？藐诸人类，本天主所生，何敢僭称上主？譬诸奸民，谋篡帝王之位，必为反贼，罪不容赦，况谋天地真主之位乎？即云待人修成，然后天地有主。试问玉皇未生之先，所谓主宰天地人物者谁乎？且《玉皇经》又云：‘玉皇之上，更有三清。’玉皇既在三清之下，则尤非至尊之主明甚。今乃欲与至尊之真主同日语也，岂不谬哉？”
答耶稣乃造物主降生非释迦可拟万一，，凡二则
一、耶稣含有二性
廿五日，士章复问曰：“闻释迦为净梵王，及摩耶夫人所生，不过天主所生人类，固矣。请问耶稣亦为圣母所生，非人类耶？”
司铎曰：“吾主耶稣一位，含有二性。一为人性、一为天主性。以天主性接合人性，乃始降生救世为真主也。若但论其形躯灵性，果为人类，果为天主所生。若论其内之所存，则人性之上，更有天主性，以干运其中者也。故《圣经》有云：‘吾主耶稣，真是天主。化成天地万物，而常为之主宰。又真是人，生于玛利亚之童身。’可见耶稣真为人，真为天主。二性相合，方能救世。以其人性，可为万民立表，代人受难；以其天主性，则具有全能，可立无穷功绩，以救万世耳。至论人类，无问释迦，即古来大圣大贤，总不过一人性。故有不知不能，非可比天主耶稣万一也。”
二、耶稣是真主之证
士章曰：“释迦虽出人类，安知非降生救世之身耶？”
司铎曰：“吾主耶稣降生，不惟生时显诸神能，超出万圣之上。如命聋者听、瞽者明、跛者行、病者起、死者复生，可证为全能真主矣。且未降生千数百年前，《古经》已预载其事。故凡降生之地、童贞之母、与夫景星之现、三王之朝，种种圣迹，莫不言之于先，而一一符合于后。所以当代圣人，如若翰西默盎等，皆认为《古经》所许降生之真主，无疑也。
三、释迦绝非真主
若释氏，则前无所征，后无所据，可与天地之真主并哉？矧释氏虽僭逆，亦只自尊为师。何敢驾至尊之上，而自认为天地之主乎？敝邦称呼甚严，加以圣人之称，已自不易。况天地之真主，可妄许耶？”
答辟佛之力总为世道人心，
廿六日，士章复问曰：“释氏虽不敢与天主并，然其教入中土旧矣。司铎始至敝邦，即昌言辟之。窃思燎原方盛，扑灭綦难。乃竟诋毁之不遗余力，何也？”
司铎曰：“此情理不容、不然也。释氏之教，来自身毒。究其原，乃窃吾圣教之似，而讹出之者。使理之所是而辄非之，是诽谤也；理之所非而反是之，是面谀也。谤与谀岂余所敢出哉？释氏位抗至尊，妄捏轮回，狂傲悖道，莫此为甚。吾秉一大中至正之理辟之，虽唇焦舌敝，亦无非图报真主为世道人心计耳。乌可以燎原之势，难于扑灭，遂任其薰灼人心，而莫之恤哉？”
答造物主生物养人而释氏戒杀之谬，
一、释氏戒杀凭轮回谬说
士章曰：“天道好生恶杀，凡一喙一木，必曲为长育。故释氏本其意，而有杀生之戒。今圣教只诫杀人，不愈开覆巢刳胎之习耶？”
司铎曰：“释氏之戒杀，不过凭轮回谬说，以行姑息之仁耳，其于大道奚当哉？
二、天教不禁杀生以保人类
天主化生万物，原以养人。故教诫不禁杀生，以保人类，斯正好生之大德也。
三、天教不禁杀亦不导杀
虽然，不禁杀也，非导杀也。且亦节物也，未尝残物也。
四、开覆巢刳胎罪在庖牺氏
如谓杀生即开覆巢刳胎之习，则罪在庖牺氏，亦已久矣。况五鸡二彘，世称西伯之仁，何独至吾圣教而疑之？
五、从古未有释氏之戒
且释氏之戒，至谓杀物与杀人同科，乃有我杀还他杀之谬说。此在国法持平，亦从古未有，而况其上者乎？”
答毋杀人一诫在国法之前而比之加详，
士章曰：“杀物之科，诚不列国宪。若夫杀人一诫，律有明禁，国有常刑，亦何烦教诫为哉？”
司铎曰：“无故杀人，国法所禁，斯正体造物主慈心，而创立于十诫垂训之后者也。第诫毋杀人者，岂但手刃而剸割之谓哉？一事足以杀人，一物足以杀人，即一言、一念亦足以杀人，杀之条如此其繁也。且子亦知杀人灵魂，比杀人之肉躯，为尤惨者乎？中邦有曰：‘毋以不善杀子孙，毋攻邪学以杀天下万世。以此论杀，则有非明刑之所能及者矣，而谓毋烦教诫哉？”
答圣水涤罪惟主可赦，
廿八日，士章复问曰：“人惟无陷于过则已，一有所陷，虽决东海之波，亦难洗涤。今云领圣水以洗宿愆，夫一滴之水，何能遍洗？得无与释氏杨枝洒水，同一作用耶？”
一、天主有赦罪之权
司铎曰：“人得罪于国主者，惟国主足以赦之；得罪于天主者，亦惟天主足以赦之。今人皆获罪于天主者也，夫有罪不罚，固非天主至公之道。然使误犯于前，而能痛悔于后，则天主亦必昭鉴其真切，而原宥之，使得自新。斯正征其至慈、至爱之心也。
二、圣水涤罪是主亲定
“况圣水涤罪之规，乃天主降世，亲所谕定。故铎德所授者，外虽形水，而其内实具有赦罪之神能。
三、佛氏无赦罪之权
“若彼佛氏，既自不离人类，且又自负抗主虚诳之罪。是犹己罹大辟，而欲宽他人之大辟也。而可乎？以是为比，亦甚非其伦矣。”
答灵魂之永苦惨于形受，
有顷，士章复请曰：“人之灵魂，既为神体。则为恶而降地狱者，无形之神耳。纵有万苦，何从受之？”
一、地狱之火能灼神
司铎曰：“《圣经》所载地狱之苦，灵魂实受。其说有二：一、谓地狱之火虽亦有形，然与世火大不侔，犹如真火与画火大不侔也。盖天主以全能加其烈焰，不惟能焦灼有形之物，且能焦灼无形之物。故邪魔及人之灵魂，虽为神体，悉能备受其罚；
二、灵魂之苦属神苦
其二、谓灵魂之苦皆属神苦，故其痛楚惨于形受。如人肉身，纵晏然无恙，心忽转思拂意之事，焦忿痛恨，几若忘生。又如幽居暗室，疑有毒蛇恶鬼恐吓之状，种种恶相，无不见前，虽实无之，而人冒其苦，无异诚受。地狱之人，其受苦亦复如是。况魔鬼变幻其中，自能张设万态，以虐其魂，非如人世刑罚之苦，笔舌所可罄也。”
喻人不知险，
越七年甲戍，春三月八日，艾司铎复入桃源，诸友毕会。
一、牛知险途之喻
司铎曰：“适来途中，有推牛行桥者，屡推弗前。予见之而怖云：‘牛亦知险乎？人行于世，不牛若哉？今者永苦之阱，其溪矣；犯命之端，其桥哉；而世俗肉身邪魔，则推牛者乎。’
二、世人涉险不如牛
“人皆曰予智，大道不行而好径。由是世俗推之于利欲之桥矣，肉身推之于佚乐之桥矣，邪魔推之于惑溺之桥矣。具曰予智，胥沦于渊，何愦愦焉其不牛若也。”
论人须向上慕主，
十有九日，为耶稣复生之辰。
一、向日而视者是真凤凰
司铎曰：“耶稣复生矣，子等亦有复生之望乎。太西有鸟，名亚基辣者，凤凰之属也。其高戾天，为太阳之鸟。至伏雏卵，虞有他卵杂之，必取其雏，向日而视。其目不瞬、头不眩者，乃为真子，否则委而弃之矣。
二、向上慕主者为真信徒
“今子等素称奉教，望有复生之期。然果能一心向上慕主，不瞬而不眩者乎？则耶稣必以为己子。如其瞬且眩也，则必垂首向地。而为地上之营者也，能保不为吾主弃耶？”
答守贞为上，
廿一日，司铎出访客。
一、守贞不会使人类灭绝
姚则坤问曰：“闻贵教以守贞为上。设普天之下，悉如是立志，则人类不几绝与？”
司铎曰：“此固不可必得之事，然亦所当发明也。昔圣奥斯丁，亦与人论此云：‘人生世界，婚配之礼，乃其常道。能一生绝欲守贞，有几人哉？故不必过虑及此。’
二、守贞使人类灭绝亦快慰人心
但世界总有穷尽之期，向使人人悉能守贞，则人人皆为贤、为圣。即人类从兹而绝，不尤愈于世界穷尽之日，而始绝者乎？盖世界穷尽之日，有善亦有恶，何如守贞而人类绝，悉皆纯善而无恶者乎？至皆纯善而无恶，而天主降世爱人之心慰，而吾侪同人昭事相与为善之心，不更大慰乎？”
论所学三字终身不尽，
廿有五日，陈肇夹偕弟肇艮至堂。
司铎语之曰：“昔有兄弟二人，其一勤书史，其一则日入主堂，用神功也。两人相聚，各叩所学。其入主堂者曰：‘吾生平所学三字，直终身以之，未易竟也’问奚字。曰：‘黑、红、白。’其一大诧，请竟厥旨。
一、黑
曰：“‘所谓黑者，自顾平昔种种罪污，为极黑秽之物，我当如何惭愧？
二、红
“所谓红者，存想吾主耶稣，为我等受难，红血流下，我当如何感泣？
三、白
“所谓白者，天上圣人圣女，纯修之德，洁白可喜，我当如何景仰？之三字者，体认终身足矣。’
其一爽然自失曰：‘我终日读书，尚不如尔三字。’然则斯两人者，其所学孰多乎？”
论五官之司言最宜谨，，凡三则
夏五月，司铎贲龙江。
一、谨守五官
廿有一日，司铎谓众曰：“子等自学道以来，亦常谨守五官之司者乎？必也目毋妄视，耳毋妄听，口毋妄言，手足毋妄持行，使人望而见之，即知为端人、德士也。斯于道其庶几乎？”
二、言最宜谨
又曰：“五官之司，惟言最为宜谨。盖大主之生人也，舌藏口中，卫以齿，复卫以唇。重关固闭，若深虞其破也。乃或嘲笑、或讥讪、或数短论长，其伤人也实甚。譬之剑焉，剑有益，亦有损。以之护身，则益；以之杀人，则损。惟言亦然，以之谈道持诵，则益；以之嘲笑讥讪，则损。然则言可轻出乎哉？”
三、言能污秽人
又曰：“且子不观之蛇乎？蛇之咬人，其毒最深。然只害人肉躯耳，未及灵性也。若利口之言，伤人之名，败己之德，其为毒也深于蛇。昔耶稣在世时，有异端者流，专务外修、不饬实行。偶见一宗徒不盥手而食，遂告耶稣曰：‘尔徒不盥手而食，亦污甚矣。’耶稣曰：‘入口者非污，出口者乃污耳。’吾主之意，以饮食之物，藏于肺腑。纵有不洁，何伤乎？利口之言，言者听者均受污焉。是以古有德士达味德者，恶其言之躁也，祈天主赐其诵经谈道之外，余悉哑焉，天主亦允其所求。若彼德士者，刻励之功，弗可及已。”
答原祖犯命正显天主全能，，凡三则
一、原祖犯命非因其性
