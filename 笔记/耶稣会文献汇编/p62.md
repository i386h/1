<!-- { "loadSidebar": true } -->
“乃释氏之为教也，迷其本原另立门户，不导人祗事天主，惟以己性为宗，乃云上天下地，惟我独尊也，岂不悖逆之甚哉？
三、释氏余无足观
“纵间有微言渺论，而本原既失，余无足观。譬之应制文字，华藻满篇，于题旨都不相合，其为主司所黜无疑矣。况其言又多讹谬者乎？”
论宅第美好而非久居，
冬十月，廿有七日。余将东粤省觐，偕司铎同至莆阳。时谒卓冏卿老师，因留寓西湖。亭榭台沼，备诸工好。
一、宠臣以宅第为居
司铎谓冏卿曰：“昔西国有宠臣，新构宅第，壮丽宏敞。延一贤士者往观，深居曲房，靡所不届矣。观毕将归，贤士问曰：‘今日承召，以观君之居也，君之居安在乎？’宠臣愕然曰：‘向所观者非是耶？’
二、贤士谋久安长享之所
贤士曰：‘是非君之居也。向所观者，寝庙以妥宗祊耳，厅事以延宾客耳，居室以贻子孙、廊庑以俾僮仆耳，而君安得长处此乎？夫以电光石火之身，而不思久安长享之所，顾以目前之居谓君居也，岂不惑哉？’宠臣始恍然自失。今明公之华构业，种种宏丽矣，其亦谋公所谓久居者乎？”
冏卿叹曰：“此有道之言也。”
答娶妾枉道毋得藉口孝名，
十一月二日，司铎出访客，造黄文学斋中。
一、娶妾是枉道也
文学曰：“承教十诫，大道炳如矣。然第六诫禁人娶妾，人当中年无子，不娶妾则恐陷不孝之名，将奈何？”
司铎诘曰：“若娶妾而复无子，将奈何？”
文学曰：“至此则亦听其自然耳。”
司铎曰：“若娶妾而无子，亦听其自然，何如不娶妾而听其自然之为愈也。夫娶妻正道也，娶妾枉道也。无论娶妾而未必有子，即偶得子，所损实多矣。
二、因孝娶妾不合理
大都人之艰厥嗣者，虽多病在妇，亦有病在夫者。如病在妇，而夫必借孝名，另娶一妇；设若病在夫，而妇亦借孝名，以另嫁一夫，可乎不可乎？夫妇一也，既不可在彼，则亦不可在此。何不平心而反观之也？
三、孝与子孙无关
且人之孝不孝，正不系子之有无耳。譬有二人于此，其一多方悖逆，而子孙众盛；其一朝夕色养，而并未得子，则将曰：‘孝在彼而不在此也。’岂理也哉？”
答世福甚微善恶可共，
初三日，余问司铎曰：“人生世福，悉皆上主所操，则子之有无，皆主命也。今娶妻而得子，宜已；若彼娶妾而亦得子，似天主曾不禁之也，此意谓何？”
一、天主至公至正
天主欲人走正道
司铎曰：“天主散世福于人间，如富贵子寿之类，其得之也，原欲人人悉由正道。
人求福以正必得永赏
“如人求福以正，无论得与不得，必有永赏随之。
人求福以不正必得永罚
“如其求不以正，亦无问得与不得，必以永罚随之，此至公至正之权衡也。
二、天主不强迫人
“设人求子不以道，天主即禁其不得，初亦无难。然天主明示人趋正，而人反行邪，则亦何必屑屑然，强人于一予一夺之微哉？
三、唯大善能享真福
“总世福甚轻而暂，善恶皆可得共者，天主特默为定算其间。若真福，则非大善者不能矣。”
论守身如守城，
初四日，宋学美至堂。请于司铎曰：“人之能寡过者鲜矣。乃日处过中，反恬若无过者为何？”
司铎曰：“省身如守城焉。城门洞开，初不加严诘，则奸、宄、窃乘而不觉矣。设若慎启闭，稽出入，而后奸人可一一数也。今人之五官，非犹城之五门乎？惟不谨守五官之司，宜乎处过而若无耳。如刻刻提防，时时简察，则一念、一疵、一言、一尤、一行、一悔，未有不燎若指掌者也。”
论过贵自知尤贵自认，
一、有司对待罪人的方式
司铎又曰：“过贵自知，尤贵自认。今有罪人于此，有司者治之。
重罚承认者
“其自认者，罚必重。
轻罚不认者
“不自认者，罚必轻也。
二、天主对待罪人的方式
“若告解则反是。盖人有隐慝，天主具知之。
重罚隐匿者
“如人明识己愆，而匿不自吐，是以天主为可欺也，降罚必加重焉。
怜赦告解者
“若肯痛自刻责，告解靡遗，则天主必怜赦之，而听其自新矣。”
答始孩能言皆由魔鬼，而无轮回之事，，凡二则
一、信王府中的奇事
日正中，彭文学过访。
问司铎曰：“闻天学辟轮回之说，未悉其详也。近传信王府中，一孩始生，即自言曰：‘吾乃王某也，尝为某官，居某地。胡为而至此？’及访所谓王某者，果于是日告殂，斯非王某之灵魂，轮回于再世者乎？”
二、轮回之说不合理
司铎曰：“敢问信府之子，其在母腹时，活耶死耶？”
曰：“活耳。”
司铎曰：“此子在母腹中，既云生活，则前此九月内灵魂已自有矣，奚得诞时而始有耶？夫灵魂既自有，而王某则依然未死也，灵魂胡为乎来哉？”
三、轮回之事皆出自魔鬼
文学曰：“若是则始生之孩，何能自言乎？”
司铎曰：“斯皆魔鬼 之为也。魔鬼欲迷惑人心，多乘其意所偏向而诱弄之。夫人之惑轮回者多矣，故魔鬼借始生之子，弄其舌头，以妄言前世，欲人背正而趋邪者也。今彼长成之人，往往有妄发狂言者，人咸知为魔所附，顾独疑于始生之子也，岂不惑哉？
四、转世之说不可信
“如信人之灵魂必有转世，则孩时知之，长大宜备知之。一孩言之，人人宜俱言之。夫何以孩时能知，至长则否；一孩能言，至众则否，此又何以说耶？
五、三代以上未得闻
“大抵此 等传讹，多在三代以下，佛教入中国之后。三代以上，并未前闻也。则轮回之诞，亦大章明较著矣。”
答释玄二家总非正路，
顷之，林季绪随至。
因问曰：“释玄二氏，业心知其非矣。然就两者较之，亦有彼善于此否？”
司铎曰：“道犹大路焉，吾惟率彼正路足耳。总左岐、右亦岐也，安用置较乎？”
答金星回环向日中有小球，
初六日，余问司铎曰：“敢问金星天行度，距日迟速几何？”
司铎曰：“金星天行度，几与日同。”
余曰：“金星既几同于日，则或在日先，或在日后，当有一定之位。乃考《毛诗传注》，曰：‘启明、长庚，皆金星也。’乃先日而出，复后日而入者，云何？”
司铎曰：“历法古论，云五星诸天中各有小球，另运动于诸天之内。金星天小球，约有七十度，而金星系焉。若论金星天本行，其去日先后，宜有一定之位，为小球运动，复回还向日，故先日而出，亦后日而入耳。总金星之向日，无论在先在后，并不出三十三四度之远，此则其一定不易者也。”
答月天亦有小球验之月蚀，
余曰：“日月二天，亦有小球否？”
司铎曰：“月天有之。”
余曰：“云何？”
曰：“斯另有推算，然即月蚀亦可知也。盖凡月之蚀，必由地影遮之。而地之影，去地近者影必阔，渐远则渐狭矣。试考两次月蚀，一所经之影阔，蚀多而复迟者，可见去地稍近。一所经之影狭，蚀少而复速者，可见去地渐远。夫两次之蚀，其度同也。乃或与地近，或与地远，是必有小球另运行日天之内耳。”
论守贞之方在念死候，
一、有惕于前则不敢肆于后
漏近初刻，司铎燕坐。
余曰：“昨所晤翁友，雅有向道之必。然以少年负俊才，恐于第六诫未易守也。标时僭告之曰：‘斯亦无所敬畏而然耳。夫悬彀向心者，路有佳冶，虽淫如景阳，弗敢顾也。可见有所惕于前，必不敢肆于后。君思天主尊矣，严威之下，盖无时不监临也，则邪僻之心，自无从入矣。”
二、守贞之方在常念死候
司铎曰：“然，昔泰西一国王，闻耶稣会中，多少年守童贞者，必慕何修而得此。时有谬告王曰：‘是必有妙剂，可以窒欲。’王不察，为信然也。延会长访之，对曰：‘有。’王请其方。会长曰：‘惟有常念死候耳。’王惕然受教。夫人而常念死候也，其守贞防淫之一剂云。”
 
口铎日抄卷之三
口铎：泰西思及艾司铎
汇记：福唐李九标其香
分录：清漳严赞化思参、温陵颜维圣尔宣
订正：温陵张赓明皋
点定：清溪林尔元尔会、桃源颜之复孔至
较辑：晋安罗天与太玄

口铎日抄卷之三纪事
辛未冬初，余为省觐东粤，偕艾司铎同至莆阳，越旬告别。
司铎谓余曰：“吾子过清漳，为言严子思参，订晤温陵。”
余应曰：“诺。”
维时驱车就道，日驰骋荒山断涧之区，与夫劳人牧坚之侧。向来提耳铎音，杳如天际，雅欲一札述而无从也。比入桃源，一谒张令公。过温陵，再谒诸葛民部。明师在远，良友可亲，盖深幸此行之非虚已。至若清漳接壤，已在复月之杪。
余思思参以庚午秋闱，一再晤对，今岁逾一周矣。夫以数百里不相谋之地，十数月不再订之期，万一主宾相左，怅惋何极。于时仰祈主佑，以今晚得晤严子为祷。比抵清漳，而思参则远读海澄，去家二百里而遥也。快望之情，未能已已。讵意甫入夜，忽有维舟江浒者，而思参至矣。两人握手谆谆道故，因述顷来默祷之由。思参则瞿然曰：“侵晨细雨霏霏，居亭力阻予行，予峻谢之。及放棹中流，忽忆艾司铎及予今在何所，且手书其香两字于册。俄而风顺，倏忽抵家。若非大主默启，诘朝则无及矣。”相与默谢主恩，出《日抄》旧槁，辱承参订，信宿而言别。
嗣后余至东粤，觐二亲，溯上游归里。与艾司铎及诸友，杳不相觌。然闻严子思参，果有温陵之行。而司铎则再入桃源，今且龙浔而仙溪矣。秋风正朔，每动怀人之想，乃有缄一篇示余者，亦题曰：《口铎日抄》。读之知为思参尔宣二子所续而纪者，属小子汇而成书。余作而叹曰：“艾司铎之入吾邦也，廿余载于兹矣。诸凡燕、秦、齐、楚、吴、越、闽、广之乡，足迹几遍天下。其间玄言渺论，一往不留者，不知凡几。”
庚午之春，主启余衷，谬兴札记之役。然特标所闻且见耳，其为见闻所未经者，挂一漏万，宁有穷乎。忆客岁晤思参时，思参即雅存是想。乃懿好不孤，胜友朋起。复有尔宣颜子其人者，读思参之述，宛觌旧识；读尔宣之纪，恍对新知。窃谬加诠厘，并拙述数帙，汇成一卷，庶无负二友一片苦衷，且遍告同道诸友之均有是心者。俾司铎言言诱诲，并作津梁；语语箴规，悉储药石。则吾党幸甚，小子尤幸甚。

崇祯五年玄默涒滩之岁,日在翼
景教后学其香氏李九标谨识
答天神灵明与人不同故悖主之罚特重，
一、天主爱人更甚
闰十一月，艾司铎时在桃源。严子思参，自清漳祗谒。
十六日，问于司铎曰：“天主之爱人，甚于爱天神乎？”
司铎曰：“何谓也？”
曰：“吾人犯罪，尚容悔改；天神片念，遽受永殃，故窃疑耳。”
二、天主惩罚天神之理
天神受恩重则受罚亦重
