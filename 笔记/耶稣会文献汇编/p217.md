<!-- { "loadSidebar": true } -->
至升天之后，有不见者，尚不信之，欲毁其教。而宗徒笃信弥坚，宁舍身命以证此教之真。愈杀戮愈，感奋争死者至千万人，谓之玛而底而。然后举世大悟，一信不疑。
四、耶稣是天主以信为本
已上所言，不过圣迹中万分之一。即赞扬耶稣，举及神奇，亦圣性中，自不容掩，非以此当全能。若全能而可言，尽非天主矣。即论天主在世，平平常常不异庸人，此正以身率人极高极妙处。夫火能不热，水能不寒，汞能不流，金石能悬空不坠，此不现其能，正尔绝奇希有。世或不识，以卑浅疑之，此真凡夫之见，不足测天主，并不能 窥圣神矣。夫凡夫之见，疑骇降生，必视天主顽然不灵。民生罪福，通不关心。所云“出王游衍”，“陟降临汝”通是虚谈。即不畏天命，亦无不可，以此不信降生，名曰尊天，而实亵天矣。又拘儒执泥常理，浅律耶稣，则圣人必得其寿，何止三十三龄？圣人无死地，何至被钉十字架？圣人过化存神，成聚成都，何至遭尽谤毁？圣人不语怪神，何至复生后，叠显神奇？即称耶稣为圣神，恐亦非子心之所安矣。故能信，则当直认天主，不必更云圣神；不信，即官尽扫实见，全归灭无，圣神之名，并可不立。二者将何从耶？
第二十一节  圣公教会
答耶稣为公教诸圣相通功条
一、天主教为公教
人知中国之内，有释道异端；不知九洲四海，如此教甚多，名目各别。或一时所尊，或一方所贵，或依附名理，或殉人私意，故有此之所立不能通彼，前之所说不能信后，不得为公教。惟主一而已。万国共戴一天，共仰一主。予之形躯，为人复予之万物，以养其形躯，赋之灵性，为形躯主。兼赋之义理，以美其灵性，万国无异同焉。有生之伦，皆知为天主恩，则皆感之而不忍贰，敬之而不敢亵，若出彝性，自不可解，不教而能，此谓大公。异端起，而其教始分；异教尊，而其念始夺。乃一念顾畏上帝之忧，隐隐在中，终不可泯，晦中有明，判中常复。益知公德在人，其尊惟主。谓之公教，谁曰不宜。
二、圣神相通功
又云：圣神相通功，何也？
曰：此说似中国主未启，西教学者人人晰之。有在天之圣神，有在世之圣神，皆体备万善，不欲自私，愿分所有，与人同德。不啻磁石之恋针，琥珀之引芥也。惟人不知向慕，机缘无由契合耶。契利斯督降生，立撒格辣孟多有七端，依其教而行，悉有诸善，人类即有形之圣神。圣神即无形之善类，在世在天，通一无二，非且一方，即四海九州同在教中，修习之功德，於我同有分矣。岂惟一世，即往古来今，同在教中，已成之功德於我，均有分矣。盖缘教是耶稣所设，命是天主所定，自非思议所及。即不能通其理，天主有命，不可疑也。
三、真教之真
昔人有问：教孰为真？
答者以十二种别之。
（一）一曰真主之教为真。(谓世教皆人所立，不能无缺，惟主为真主，所立之教与人不同。)
（二）二曰圣而公为真。(圣不易言矣。普天之下，咸尊一主，曰公另有全篇。)
（三）三曰最先之教为真。( 自有人性，即知敬天。)
（四）四曰古今不间为真。
（五）五曰多圣人之为真。
（六）六曰万状攻不能破为真。
（七）七曰经传义理归一为真。(非如别学，权实互异。)
（八）八曰有真超异显迹为真。（超异不足表章，性体所露，自不容泯。）
（九）九曰预言未来不爽为真。(人知降生为后来事，不知开辟之初，即预示其兆。)
（十）十曰奉教者为教舍命为真。(舍命为证教之真也，故今西国无有贰信。)
（十一）十一曰能释罪救人为真。(卷内另有全篇。)
（十二）十二曰能主张内外赏罚为真。(内谓灵性，外谓肉身另有全篇。) 知此为真，疑亦无从着矣。
四、圣神之功
或问：如何谓圣神之功？
曰：闻之人有三种性光。良知、良能，谓之本性之光，即不在教，人人有之。既奉圣教，笃信勤行，天主又加宠，名阨辣济亚，明悟爱欲，益增力量，谓之超性之光，惟善人有之。至死候，天神降接，又加四种德力，为升陟阶梯，谓之真福之光，惟至死不犯诫人有之。此三种光，皆圣神自具，人能信奉，与圣神同德同德，则机神自合，如万灯相照，重重摄入，应有相通之理，非待人力强为之合也。世人妄恃己能，不祈主佑，自同魔属，其为堕落，固亡足论。称性修为，不信若启若翼，如龙不乘云，豹不泽雾，鹏不借风，必不能成其变化。不进此解，虽穷年矻矻劳苦无成。所以通功之义，西士甚珍，非同臆说。况学者自验，有一分信力，得一分宠佑，随试辄见。如答桴鼓，如配影形，非敢自诬诬人。则死候神人相接，自同一理，通功何必疑哉。
第二十二节  罪得赦免
答遵其教者，罪过得消除条
一、天主教赦罪之法
问：有罪必罚，理无虚赦，故天主宁身受刑，代人赎罪，何其严也。今西教有撒格辣孟多，奉其教者，即得赦除诸罪，何其易也。设过狡者，知有此法，尽力为非，为讫又解，解讫又为，不几以解悔为戏侮，而与於不仁之甚乎？
天主赎人原罪
曰：是皆不然，前后皆主命，毫忽无差焉。先之代赎，赎其首祖以来所遗之原罪，即坏性之根，造罪之种者是。赖十字圣架之恩，已免此罪。
告解赦人本罪
而既免之后，能保人性之不复犯乎？再犯而无以拯之，则已醒复迷，已超复堕，救世前功几於尽弃。则又为将来人类，更立一法。耶稣在世，亲定教规，有撒格辣孟多之七端。其中有名拔弟斯摩者，是初入圣教，付其圣水，以洗其从前之罪。有名白泥登济亚者，是既入教后，再有犯戒，圣水既难再领，前美又难弃捐，则容人痛悔，誓不重犯，审其意念果真，则为之诵经，及致罚以解之。
告解之法真实可信
此法既耶稣所定，万品受成，如是者能解乎，不能解乎？迨耶稣期满升天，又于宗徒中选第一圣德者，代居己位，谓之教化皇，位在国王之上，代代传贤，有官天下之风。既是天主所命，又第一圣德，则依法解罪，非教主赎之，天主赎之也。如是能解乎，不能解乎？又教化皇止于一人，岂能传教万国？则又择圣德副己者，立为畀斯波。畀斯波又择极有学术、有行谊者，命为撒责尔铎德，以行教於万国。入中华者，如利玛窦以后诸人，皆中铎德之选者也。其人皆教皇之所选择，其德即天主之所简在。彼依经依教，为人忏解，非口吾力能脱恃，天主有命云尔。如是者能解乎，不能解乎？既一心求解，誓不重犯，己先改除矣。犹必量其所犯、重轻，或令刻责自己或限届出财济贫，或多诵经茹斋，以劳苦其身心，使人常念解之非易，犯之亦不容轻也。
二、天主教告解非同佛教忏法
或曰：佛教中亦有《忏经》，有拜忏法，与此同否？
曰：不同。凡忏罪要先取自心，要祈天主宠宥，要导告解。定规三者，缺一罪不可忏。今不责人定心，亦不专忏某罪，止沿袭旧仪，殉情陪奉，其积垢隐愆，通未举以对越，是输情伏罪之小耻，尚嫌不为，望其一断永断，尽灭前非，定无是理。故有跪拜终日，忏礼巳毕，茫不知所忏为何事也。是谓增罪，非云解罪。至所靠福力，则梁武造成之《忏经》，所奉导师，不皆学行双全之宿德，则其能解与不能解，世必辩之。欲与西教同类，而称恐不然也。
三、定心忏悔以消罪
问：人果定心为忏某罪，罪可消否？
曰？此当全以理论。凡人未领圣水，其旧罪必多，既领圣洗，其新罪必少。罪少，故明知某罪，历历在心，自不能容。若洗而犹多，多而冥然不知，是有意犯戒，不但前功尽弃，其罪甚於不在教者，明理之士必不敢也。惟人定心摘拣某罪，悉心倾吐，更无不实不尽之处，即此一念，全与天主相合，天主安得不赦之？若言知有此法，解而又犯，犯而又解，以解犯为戏侮，即此正是极大罪恶。解罪时，必明言之，必深悔痛改之，安得再犯乎？此皆不信者，设为此论，妄相驳难果以真信入门，虽甚恶人，无敢作此狡狯者，请姑试之可也。
第二十三节  临终告解
答命终时解罪，获大利益条问
一、临终告解为救人灵性
西士言无妄证，人服至诚，独遇人病厄，许为救解，往往即得死亡，何云能救，不几以空言示虚惠乎？
心病与身病不同
曰：会士所谓解，解其心病，非解其身病也；所谓救，救其罪过，非救其死亡也。如受病应死，则死乃天主所命，谁能改移。设寿心求延，死必求活，是与造化争衡，外道异端，容有此说，西教无是也。
灵性与身体之喻
盖天主生人，付有二分，一分为肉身，风寒暑湿能中之，是为身病；一分为灵性，世俗、肉身、魔鬼三仇能中之，是为心病。二者截然不相混乱，不知者误认为一。西教则设为多喻，身如舟，性如长年，舟载长年，长年去而舟亦随敝矣。身如屋，性如主人，屋庇主人，主人亡而屋亦就颓矣。是二物原可合可分，合则生，分则死。世人惟认做一物，故忙忙碌碌，一生只照顾肉身，而至尊至贵之灵性，反撇却一边，犹之舍长年以奉舟，弃主人而殉屋，岂不哀哉？
耶稣立教，为来救人灵魂
耶稣立教，专来救人之灵魂，凡三十三年，在世之所亲讲，复生后四十日之所亲谕，十二宗徒传教与千圣万贤之所阐绎，无非将人已坏之灵性，刮除洗涤，复还原初。而肉身之可长延，疾病之可不死，未尝不在，卒无一言及之。
临终解罪极为重要
解罪之事，平日固是谆谆，临终尤宜汲汲。盖一息尚存，犹可发心祈求。悔改有一分之至信，即有一分之解力。故撒责尔铎德每依教规，及时解之。一藉天主降生福力，二藉本人自新诚恳，三藉司教奉命解释。如别篇所详者，不问罪轻罪重，皆可得免，得免如甚小孩孺，纯然洁净，生固无愧，死得生天，故以为极幸云。惟过此一会，咽喉气绝，再无可为。何论侯王之富贵，何论圣贤之子孙，无力挽回，骈首就狱。故临死之候，系人鬼关头，福祸吃紧，是以西士极重之。有可从事，虽极寒极贱，下至病丐残废，臭秽不可近之人，一有所闻，摄衣从之，雨夜远途，徒步之劳，不惜也。原为救其灵性，而昧者认为肉身。肉身不救，遂谓解之无益，岂不愚甚矣哉？
二、人身与灵魂之别
或曰：人身只有这个，在目为视，在耳为闻，在口啖食，在鼻嗅馨，在手执持，在足运奔，形神总是一物。古德已有明言，判然离岐，恐无定据。
形神判然不同
