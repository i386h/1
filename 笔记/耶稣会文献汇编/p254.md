<!-- { "loadSidebar": true } -->
何者？天堂非他，乃古今仁义之人所聚光明之宇；地狱亦非他，乃古今罪恶之人所流秽污之域。彼既升天堂者，已安其心乎？善不能易矣！其既堕地狱者，已定其心乎？恶不克改也！
当以望畏之心修德
“今吾中处，乌可不定心於德？乌可不速改其不善？乌可不长近仁义之君子？乌可不远避罪恶之小人？乌可不时时望尝天上之永福？乌可不刻刻惧堕地中之永殃？夫吾辈不知天命、不知真正大主之可畏，即妄自谓我为善，而不为恶也，我不敢信。乃既知有天命之可畏矣，而悠悠忽忽、日复一日，为善不诚且不坚，去恶不猛且不力者，正不知此身后天堂地狱，上无所望，下无所畏焉耳。倘诚真知其必有，即不望天堂乎？宁能不畏地狱也耶？
五、地狱真境之苦
地狱之苦非口舌能言
“夫地狱与天堂正相反者也，天堂安於静天九重天之上，最为清朗；地狱置於地中最下之处，最污暗也。其苦难之态，固非口舌可罄其万一者。凡天上主所自造之物，如天、如地、如海，皆甚大甚备，皆足显无涯之智能也。地狱之苦及甚盛，义怒刑罚亦必显其无量之智能，即其甚大甚备，可想见矣。盖本世之患，有息有终；地狱之苦，无穷无间。
地狱有觉、失二苦
“厥苦多种，总归於二：一谓觉苦、一谓失苦。
⑴觉苦
“觉苦者，寒火、饥渴、臭秽、暗冥、忧懑与凡一切能致痛楚之刑。此类之苦，地狱甚备甚大。凡世间所谓苦者，以是苦视之，悉不为苦，正如画物与真物也。是为外患。
⑵失苦
“失苦者，则失天主。罔失天上诸庆福，永不复得之悲忧也，是为内祻。两苦并大，失苦更深。罪人所伤痛，尤莫深乎所失之巨福也。故常哀哭自悔曰：‘悲哉！吾生前为淫乐之微，失无穷之福，而溺於此万苦之聚谷乎？今欲改过免此而已迟，欲死而毕命以脱此而不得。’
地狱之苦永不得脱
“盖此非改过之时，乃天主公法。所使以刑具，苦痛其人，不令毁灭其体，而以悠久受殃者也。此处之掌戮，则鬼魔也。其恶剧大，甚强有力，酷虐无比。其恨我人类最深，无丝发慈愍。凡所能加，惟力是视。其所加苦难，又孰尚乎？夫世苦虽大，或有他慰。即无他慰，尚有有限之慰。地狱之苦既猛且大，而又无限，入者知不能出。故悉无复脱之慰，而有永永不能脱之苦忧。吁可畏哉！
六、天主赏罚在后世
“世人或见罪人犯科，不见即受罚。将曰：‘造化茫茫，原无主宰，善未必荣，恶未必罚。修德何益？为恶何损？’又或见柄世权者，赏罚偏私，则以省疑造物主原弗理视世事。或又解之曰：‘此天之未定焉。’噫！岂知造物主之定赏、定罚，固在此身后哉？
七、惟天主赏罚不爽
世上赏罚惟凭耳目
“鸣呼！柄世权者之赏罚，纵不偏私而公平乎。其所褒贬功绩与否，亦维耳目是凭信耳。无审据者，弗克洞烛也。
民情爱憎泯善扬恶
“民之庸情有所妒憎，则泯其善、扬其恶，壅蔽莫达；有所亲爱者反是。则在上者时或不能周悉其人之功罪，何能尽得法意？
人掩己德罪
“岂惟人乎？己亦掩己矣。隽德之精，多含於内，不露於外。发外者德之余耳，非其人易粉饰焉。善者弥诚，弥隐己德，不但曰隐也，且不有其德也。人与己不知之，则畴从而褒之。恶慝之恨，素酿於心，不泄於外。见外者，慝之未耳。诈善者，不难文藏焉。恶者滋熟，滋匿己匿。岂但曰匿也，且不觉为匿矣。人与己弗达，又谁从而贬之？
惟天主明威神鉴
“夫己自蕴蓄，已不有之同类之人。又覆盖之，秉法君臣不及尽知之，非天上主明威神鉴，岂得按审无爽也哉？
八、释天堂地狱之报
驳行善不望天报
“乃世之儒者侈为高远之谈，曰：‘行善而望天报。’此非德，乃利也。尔行德不望天报，不尤精美乎？此言似高远，似乎引人进於至德，而其实使人怠於修德，诱人恣行诸恶者也。何者？行德为德，此物此志洵美矣。第非圣人，弗及此也。即圣人之行德也，其大意悉为上帝，为德美，特不汲汲望世报耳，亦何尝不希望於身后之天报，况众人乎？非望福，安能策怠励行德之苦，谢随世之乐？非畏害，安能去恶、克己乎哉？今信有主有报，犹多自欺、自恕、自纵、自怠，难於精修，况去主报欤？
驳善恶所在子孙
“又有拘儒狃於成说，曰：‘善恶必报，信矣。’第在本世，或不於其身，於其子孙耳，何必言天堂地狱？
⑴福不足以报善
“岂知本世之报甚微，不足以克人心之欲，又不足以尽偿诚德之功，且不足以显上帝赏善之力量也。公相之位，极重之酬矣，若以偿德之价，犹为万不偿一。天下固无可以偿德之价者也。修德者虽不望报，上帝之尊，岂有不报之尽满者乎？王者酬臣之功，赏以三公至足矣。上帝之酬，而於是止乎？人之短於量也如是。
⑵无子孙者不得报
“夫世之仁者、不仁者，皆屡有无嗣焉者。其善恶何如报也？
⑶报在子孙不公平
“我自为我，子孙自为子孙，夫我所亲行善恶，尽以还之子孙，其可为公乎？
⑷当报其身而非子孙
“且问天主既能报人善恶，何能报其子孙而不能报及其躬？苟能报及其躬，又何为远俟其子孙？且其子孙又有子孙之善恶，何以为报？亦将俟其子孙之子孙以酬之欤？
⑸报在子孙不仁不义
“我为善，子孙为恶，则将举我所当享之赏而尽加诸其为恶之身乎，可为义乎？我为恶，子孙为善，则将举我所当受之刑而尽施诸其为善之躬乎，可为仁乎？非但王者，即霸者之法，罪不及胄。天主舍其本身而惟胄是报耶，则信哉？天堂地狱之赏罚，为天主至公、至仁、至义之大典，毫无可疑焉者。
九、不可因轮回而疑天堂地狱
“倘必执佛氏六道轮回之说，而概疑天堂地狱为诞言，且出自佛言，反久相信从；出自西儒天主之教，反执不相入；是许劫盗杀人，而不许士师之杀人也，不亦惑乎？”
第四节  天堂地狱释疑
客曰：“吾子已曾见有天堂地狱乎？而必曰有。”
一、有天主必有天堂地狱
曰：“世之儒已曾见无天堂地狱乎？而必曰无。夫死后无永报，必天壤间无主也。果有天地人物之真主，身后必有善恶之永报矣。
二、死后相信天堂地狱无益
“倘曰必待死后，既亲见吾则信焉，则先失天堂之永福，堕地狱之永苦而后始信实有天堂地狱，岂不甚晚？纵信，将何益耶？
三、灵才可明天堂地狱之理
“常见聪明智慧之儒，灵才所具，亦既实见至理，深信天堂地狱之必有矣。
四、不因无知而免地狱之罚
“而狃於俗情，不肯急迁其善、急涤其恶，谬自宽解曰：‘天主之教固甚精美矣，第吾侪儒也，姑不从信。不知者，或不罪乎。’夫朝廷设立大法，原欲人人遵奉。岂惟是知法犯法者方罪，而乡愚无知之人，可以其未曾读律知法，辄纵容其劫盗杀人之罪，而不之罪耶？噫！宁独天不可欺，想自心亦不能自欺。掩耳盗铃，知必嘿然而自笑也。”
第五节  来世利害释疑
客曰：“行善以致现世之利，远现世之害，君子犹且非之。吾子何谆谆论来世之利害为？
一、来世利害为真利害
曰：“来世之利害甚真，大非今世所可比也。吾今所见者，利害之影耳。
今世如戏声
“故今世之事，或吉或凶，俱不足言也。吾闻师之喻曰：‘人生世间，如俳优在戏场；所为俗业，如搬演杂剧；诸帝王、宰官、士人、奴隶、后妃、婢媵，皆一时妆饰之耳。则其所衣，衣非其衣；所逢利害，不及其躬。搬演既毕，解去妆饰，漫然不复相关。故俳优不以分位高卑长短为忧喜，惟扮所承脚色，虽丐子，亦真切为之，以中主人之意而已。盖分位在他，克位在我。
今世为暂时
“吾曾在於兹世，虽百岁之久，较之后世万祀之无穷，乌足以当冬之一日乎？
世利非真
“所得财物假贷，为用非我，为之真主，何徒以增为悦、以减而愁？不论君子小人，咸赤身空出，赤身空返。临终而去，虽遗金千笈，积在库内，不带一毫，奚必以是为留意哉？今世伪事已终，即后世之真情起矣。而后，乃各取其所应得之贵贱也。
二、世利有限
“夫世利最小，非他人贫，我不得富；非多人贫，我不得独富。不取之此，不得予彼。世之利也，如是耳矣。
三、来世之利至大至真
“吾所指来世之利，至大也，至真也，而实无相碍。纵尽人得之，莫相夺也。
四、来世之利有助王化
“以此为利，王欲利其国，大夫欲利其家，士庶欲利其身。上下争先，天下方安，方治矣。重来世之利者，必轻现世之利。轻现世之利而好犯上争夺，未之闻也。使民皆望后世之利，於为政乎何？
五、天主以天堂酬善人
“有先贤谓世界无全福，且无真福？盖真福，惟善人得而有之；世界之福，善与恶均受焉，甚且恶者反享福利，而善人弗得享也。则谁谓世福之果真哉？然则长生而享无穷之真福，信非身后之天堂，天主无以酬善人矣。”
第六节  灵魂不灭
客曰：“常生而享无穷之真福，人所欲无大於是。第吾儒谓人死之后，魄归於土，魂则无不之也，终归散灭而已。则纵有真福，谁其得而享之？”
一、人魂不灭异于禽兽
曰：“为此说者，是未知人魂之灵异，将等之於禽兽、草木之魂，而概归之散灭也。人有魂魄，两者全而生焉。死则其魄化散归土，而魂则常在不灭。必如是，然后善恶之报无尽，然后可以劝善而惩恶。顾犹有不觉不力者焉！藉其尽归散灭，岂不令小人幸免，而君子枉受为善之苦劳乎哉？
二、魂有三品
“夫世界之魂有三品：
下品曰生魂
“下品名曰生魂，即草木之魂是也。此魂附草木以生长，草木枯萎，魂亦消灭。
中品曰觉魂
“中品名曰觉魂，则禽兽之魂也。此魂附禽兽以长育，而又使之以耳目视听，以口鼻啖嗅，以肢体觉物情。但不能推论道理，至死而魂亦灭焉。
上品曰灵魂
“上品名曰灵魂，即人魂也。此兼生魂、觉魂，能附人长养，及使人知觉物情，而又使之能推论事物、明辨理义。人身虽死，而魂非死。盖永存不灭者焉。
三、灵魂与生觉二魂之别、二魂有灭
灵魂不灭
“凡知觉之事，倚赖身形。身形死散，则觉魂无所用之。故草木、禽兽之魂依身为本。情身殁，而情魂随之以殒。若推论明辨之事，则不必倚据於身形，而其灵自在。身虽没，形虽涣，其灵魂仍复能用之也，神故也。故人与草木、禽兽迥不同也。
觉魂倚赖身形
