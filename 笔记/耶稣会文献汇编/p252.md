<!-- { "loadSidebar": true } -->
“盖天既有主，则不得徒视为形色。苍苍之天主，而冠之以天，则一尊而更无两大。讵但一人、一家、一国之主莫之敢并，即一世之共主、千万世之共主，莫不在其统领纲维中，同受其赏罚也者。纵生知安行之圣，出有入无之神，亦不过全能中所造万类之一类，第出乎其类焉耳。而岂可以皎火比太阳、蹄涔拟沧海乎？彼媚佛、媚仙、媚神鬼者，正奥灶之故习也，正吾孔子之圣所谓获罪於天者，又安可踵而行之哉？况不知有真主，而漫焉不畏者，其罪犹小；乃明背真主，而反媚篡弑之强臣以为主，此其罪可祷邪不可祷邪？
人心皆知有天主
“吾中国自伏羲、尧、舜而后，代有正统，主维一真。迄周未之季，十二侯王各相雄长，几不知有周天子也者。然周天王虽徒拥虚器乎，而诸侯王有能朝周知尊、奉正朔者，则诸国莫不相与推为盟主。其臣能使厥辟尊周无贰者，天下后世犹咸美其王佐之才。盖人心虽当式微凌夷之际，隐隐一念犹咸知有真主在也。迨至战国而澌灭极矣，乱臣贼子、杨墨邪说遂充塞乎仁义。孟轲氏辞而距之。而其功不在禹下。
附逆之罪不可免
“然而，篡逆者踵相接谬，认篡逆为主，甘心事贼者，亦踵相接也。夫身为篡逆，僭窃真主之权，假其名号而自立，罪固不容於尧舜之世矣。明知篡逆之非真主，徒怵於恐喝之威福，又或迫於附和之胁从，甚或殚精竭力反排抑正人，诛锄忠良，蔑弃真主之伦常，称颂篡逆之功德，以自附于股肱心膂，此其罪能容於尧舜之世乎哉？
附逆即获罪于天
“彼贸贸无知之氓，相率从逆，无足深责。独怪读圣贤书，翻为篡逆之忠臣乎。於篡逆名忠，於真主必为贼至无上、至无等也。孔子所云‘获罪於天无所祷’者，正指乎此。倘一扪心，应自咋舌，奚俟余言之谆谆？
十二、天上之主尤不可篡
“夫世上主不可篡，天上之主可篡乎？篡世主者罪不容，篡天上主者可容乎？事篡世者，罪不可祷，岂事篡天之主者，福独可徼乎？甚矣！他媚者之惑也。
佛氏惟我独尊悖逆天主
“佛氏哆云：‘天上地下，惟我独尊。’为之徒者，尊而信之，位於诸天之上。且谬谓此苍苍之天，乃四天下之一天云耳。此外一天下积而数之，至於千，乃为小千世界。又从一小千积而数之，至於千乃为中千世界。又从一中千积而数之至於千，始为大千世界。佛乃独超三界之外。而三界亿万诸天，皆拱立於梵王之侧；梵王於佛，犹在弟子行。则佛视诸天之主，如周天王之视八百诸候犹不啻也。
颂佛之词谬僭不伦
“间有读吾圣贤书者，亦复淡泊吾圣贤畏天、爱人之说，以为常，而反信其虚恢之谭。以为佛之尊，不但在诸圣之上，抑且在诸天之上，遂亦相率尊而信之；谓为圣中之圣、天外之天、坚不可破云。夫‘圣中圣、天外天’此两言者，聊以表天主之德也则可；而乃以之佞佛，谬甚矣，僭甚矣，不伦甚矣！
佛傲然自尊非圣
姑无论傲为凶德，一傲而诸德尽丧。佛氏之傲然自尊，正与圣不自圣者相反。试观从古帝王贤圣，有一不尊天者乎？佛不但敢於不尊天，而且自尊於诸天之上，若视天甚卑甚小，不敢仰望焉者，世有此等圣人乎？若者不第不得名圣，且必为诸圣所弃逐，矧敢云圣中之圣乎哉？矧可称之曰天，且尊称之为天外天耶？
佛非圣是魔
“如果为圣中之圣，则读圣贤书者，既知有此至圣矣，胡不师佛而乃师孔子？果不止尊如天，且为天外天，则帝王相传，胡不曰‘奉佛承运’，而必曰‘奉天承运’？岂其所尊信在彼，而所崇奉顾在此耶？不亦不情之甚乎哉？夫以千古帝王贤圣从来所尊事之天，敢於卑小视之，以极拟一己之尊大，此固露祭弗尔之傲态乎。天上主应自有诛篡法，吾不敢知。
佞佛不合圣贤之道
“即彼为之徒者，崇信其说而推尊之，犹无足怪。独怪夫读圣贤书者，舍吾圣贤帝王所尊事之天不畏，而反佞佛、媚佛若此也。不知出吾圣贤何书乎？
圣贤笔诛叛臣贼子
“故新莽篡汉，一时称功颂德者四十八万七千余人，史不之书也。而紫阳纲目独於剧、秦、美、新之人，笔之曰：‘莽大夫杨雄死其所。’以诛乱臣贼子之於读圣贤书者，最深且严。
叛天主即叛臣贼子
“嗟夫！人流之抗罔，无罪不犯。巧夺人世，犹未餍足，至敢於图僭天主之位，而欲越居其上。而聪明才智之儒，又为之吹其唇而助其焰，不顾叛我圣贤帝王所昭事之真主，而反作彼之忠臣，吾不知视莽大夫有异乎不也？
十三、当事奉天主
不事天主不可为人
“夫人知事其父母，而不知天主之为大父母；人知国家有正统，而不知天主统天之为大正统也。不事亲，不可为子；不识正统，不可为臣；不事天主，不可为人。
不事天主为无君无父
“试观今之世，小吏聊能阿好其民，便称父母，建祠立像布满郡县，而佛殿、神宫遍市弥山不止也。岂其天主至尊，无一微坛以瞻礼敬事之乎？以化生天地万物大公之父，又时时主宰安养无上之共君，群世人而莫之仰、莫之奉也，不将无父、无君，至无孝、至无忠乎？忠孝蔑有，尚存何德哉？
不事天主于心难安
“夫天主化成天地万物以养我人，而人无一物奉天主，乃并天主所赋一点灵心不归向天主，而反归向乎莫知为谁之傲魔。试一反之，此中能安邪？不能安邪？
世人信耳目而疑天主
“疑之者，谓天漠漠耳、苍苍耳，无头、无腹、无手、无足，其高广不知其几千万里之大也，而谓俨然一人像而手抚天地，谁其见之？谁则信之？吾侪抬头见天，祗知拜天而已。今又於天之上猥云有主，不但此中从所未见，亦从所未闻也。而一旦欲其信从而无疑，不亦难乎？噫嘻！世之人信耳目而不信心也久矣，辄以耳所习闻者为常，以所不习闻者为怪；以目所习见为有，以所不见者谓为必无。故谓天为漠漠然，无与世人之殃祥、善恶也者。亵天、弃天而甚且逆天无足论矣。
事天非事有色之天
“闻有良心不昧，夫亦知事天矣。乃徒知事苍苍有色之天，而不知天之上更有主也。
⑴愚民拜宫殿之喻
“何异远方之氓，忽至长安道上，惊见皇宫殿宇巍峨岌嶪，则施礼而拜。曰：‘吾拜吾君’是以宫阙为其主也。讵知宫阙之内固自有真主在乎？
⑵百姓难见君王
“夫真主深居大内，原非人人可得习见。彼宰臣侍从始得目睹清光，亲被宠盼；下此而追随簪绂、鸳鹭之班联者，亦或窃幸快睹其睟穆。海滨草野之愚民，委难见也。
⑶百姓不可不信君王
“虽则不见，岂可不信其有乎？不信其有，必至犯法干令。直待断罪於阙下，然后信其有，悔其罪乎，晚矣！晚矣！
智者独钦崇天主
“惟智者不信耳目而信心，乃能推见至隐。视此天地高广之形，而遂知有天主主宰其间。故肃心持志而独钦崇一天主万物之上。”
第二节  佛之善恶辩
一、客以佛、神仙为天主之臣
客曰：“平治庸理，惟竟於一，故贤圣劝臣以忠。忠也者，无二之谓也。五伦甲乎君，君臣为三纲之首。夫正义之士此明此行在。值世之乱，群雄分争，真主未决，怀义者，莫不深察正统所在，则奉身殉之，罔或与易也。邦国有主，天地宁容无主？国统於一，天地宁容有二主乎？天上有主，智者固深信而无疑矣。然天下万国、九州之广，或天主分委此等佛、菩萨、神仙诸名圣保固各方；如天子宅中，而遣官布政於九州百郡然者，亦未可知。何吾子辟之之深也？”
二、天主不待世人代司其职
曰：“主既惟一，教岂有二？天主非若地主，但居一方，不遣人分任，即不能兼治它方者也。彼其知能无限无外，无为而成，无所不在。所御九天万国，体用造化，比吾示掌犹易。奚待彼流人代司之哉？
三、佛惟尊一己非天主之臣
“且理无二是，敬天主之教是，则它教非矣。设它教是，则天主之教非矣。朝廷设官分职咸奉一君，无异礼乐，无异法令。彼佛氏之教不尊天主，惟尊一己焉耳，已自昧於大原大本，所宣诲谕大非天主之制具，可谓猖狂自任，岂天主委任之乎？
四、不可为佛宽假
“黄老神仙之属，窃天地之机，盗造化之精，以自养其身形。虽未合乎大道为公之旨，然犹每每尊天而弗敢自尊。故君子亦不概为深罪，独怪夫佛之猖狂自任，政不奉朝廷之正朔者也。有忠义之心者，方将声罪致讨之不暇，宁肯借朝廷之名器，为之宽假乎哉？
五、事佛者是附逆奸佞
“盖择主而事，良臣之哲；从违一判，忠佞立分。彼佞佛之切而自以为至善利者，不犹事篡逆者，弥竭其忠，弥显其奸佞乎？此正善恶分途之最关切处，故不得不三致意云。”
第三节  天堂地狱辩
客曰：“若然，则天主之与佛教信熏，犹之不可同器语矣。乃天主之教，胡亦窃彼天堂地狱之诞言乎？吾圣贤书中何独无此天堂地狱之说？
一、佛氏窃天堂地狱之说
曰：“谁窃谁耶？佛氏西窃天堂地狱之大旨，而又妄附之以闭他卧剌谬语，增以轮回六道，妄言以鼓动世人。其所以能鼓动世人之信从者，正此天堂地狱之说，有以欣发其良心耳。然徒知其名，似而实未灼见其真境。故其所说，仍复狂诞不根，令有识者转滋疑眩。乃今至疑天主之教窃彼诞言乎，是齐丘子翻诮景升盗我化书也，不亦可笑乎哉？
二、天堂地狱赏善罚之理
“姑先定赏善罚恶之定理，而后略述天堂地狱之真境，以破世儒之惑，於以明吾圣贤承天持世之大权。
论证当以理为主
⑴人以灵才异于禽兽
“凡人之所以异於禽兽者，无大乎天赋之灵才。灵才者，能辨是非别真伪，而难欺之， 以理之所无者也。彼禽兽之愚，虽有知觉运动差同於人，而不能明达先后内外之理。惟人，则超拔万类，内禀灵才，外通物理；察其未，而知其其本；视其固然，而知其所以然。故能不辞现世苦劳，以专精修道，图身后万世之安乐也。
⑵君子以理为主
“灵才所显，不能强之以殉夫不真。凡理所真，是我不能不以为真；是理所伪，诞我不能不以为伪。诞舍灵才所是之理，而殉他人之所传，无异遮日光而持灯独也。《语》云：‘鸟得羽翼以翔山林，人禀义理以穷事物。’故事物之折衷，论惟尚理焉耳。理之体用广甚，虽圣贤亦有所不知焉。一人不能知，一国或能知之；一国之人不能知，千国之人，或能知之。君子以理为主，理在，则顺理；不在，则咈其谁得而强之。
天堂地狱为赏罚之所
⑴世界圣凡杂处
“今兹世人所现居之界，名曰蒙铎。蒙铎者，善恶未分之总称，乃圣凡杂处、污洁并涵、忧乐交萃之所也。
⑵天堂为圣贤居所
