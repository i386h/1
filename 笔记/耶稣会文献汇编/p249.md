<!-- { "loadSidebar": true } -->
佛虽至圣，不过人类，安可谓群灵一原？名之为佛，非惟不识天之实，并不识天之名。吾不知所谓共尊天名而莫识实者，其名与实，将何属焉？佛实是人，而同之于天；主宰实天，而度之以人；颠倒悖谬，全在于此。天与人之不相及，辽绝而莫可纪。极形天运动，日月照临，人物蕃滋，非人力所能为，亦非待耶稣既降生而后为之。未降生如此，既降生亦如此。上帝哀矜下民，躬自教诲，为万民仪表，原不碍其全能，岂若人类在此则不能在彼，为彼则不能为此？诮其荒唐无稽。殆睹日光普照大地，以为天上无日，不大可也欤？
四、天国说胜于轮回说
至于上陟天国，即诗之“在帝左右”。书之“命于帝庭”，岂轮回六趣谬说，所得比拟？溪洳丘垤，以例华狱沧溟，多见其不知量也。
五、天主创造而非心创造
其谓原始不离色心，会归莫非生灭。是不认神我为本来，而认色心为本来；不指生天为究竟，而指生灭为究竟。夫色心必趋于消坏，生灭总沦于虚无，则原始会归，皆同于龟毛兔角，何处更有妙明真心？故知《楞严》所谓“当处出生，随处灭尽，及生灭既灭，寂灭见前。”与“虚空生灭心内，犹如片云点大清里”等说，皆妄也。盖一切色身，外洎山河大地，与无形之灵魂，皆由天主肇造，其理自明。
六、道统大儒皆辟佛
自佛氏入中国，迷大道之元，昧生身之本，挟其邪说，簧鼓人心，真世道之忧也。三代以前，并无二氏，乃曰：乾坤既列，书契是兴，三教并行，迥无异说。何西汉而上，唯知尧舜禹汤文武周公孔孟之道？何历代以来，魏世祖大武帝，有去此历代伪物之诏？傅奕请除佛法，韩愈欲人人庐居火书，程朱诸大儒，无不痛斥佛老，未尝并行，未尝无异说。
七、佛是迷中倍人
大珠海之言，其可信邪？又以三皇五帝三王，皆不及如来性命之理、慈悲之行。古今迭相扶持，以化成天下，如来其驾皇帝王之上矣；性命不出自天而出自佛矣；慈悲其断绝生民种类，而成禽兽世界矣。大觉琏之言，其可信邪？《楞严》所谓迷中倍人，正释氏自道；而矫乱纷驰，莫可救疗，亦莫过于《楞严》。如《三十二应》云，若诸众生，欲为天主，统领诸天，我於彼前，见帝释身而为说法，令其成就，是教人反叛上帝也。又云，若诸众生，乐为人主，我於彼前，见人王身而为说法，令其成就，是教人反叛天子也。如此大逆无道，读《楞严》者，皆邪见妄想之人则已；如稍有忠孝之心者，能不发指眦裂也哉？
八、佛教以鬼怪惑人
若夫观音之四万八千首，四万八千臂，四万八千目，鬼怪惑人，又无论已。
九、佛教是名教罪人
乌乎！帝王之学，不曰钦若昊天，则曰予畏上帝，未闻其奉佛以为依归。圣贤之教不曰畏天命。则曰知天敬天，未闻其尊佛以为群灵一原。今阳援吾儒以涂人耳目，旁牵老氏以肋彼羽翼，阴排三皇五帝三王，以高自位置，此真惊愚蛊众,为名教中之大罪人也。
十、信佛者是可怜愍之人
是序多抄袭《楞严》以为秘密，姑摘《楞严》谬之大者，与世辨之。恐可怜愍者，正在此辈耳。鸿雪堂主人为谁，或曰，常熟之钱牧斋谦益也。

抚松和尚三教正论辨
第一节  宗教辨正
 赣之西郊，有僧悟者，刻《三教正论》，以惑世人。其标名三教，大指已非，奚正之有？
一、正教溯原于天
夫教之辨，莫严于《中庸》。所谓教者，由于道，本于性，而溯原于天。又以自诚明，自明诚而分性教，是舍性无以为教。
二、正教唯一
教一而已，何尝有三？三教之名，惟见《白虎通》，然教以忠，教以敬，教以文而已。乌乎！民四，增佛老而六。教惟一，并佛老而三，此世道盛衰，人心邪正攸关，不可不辨也。
三、佛教背道而乱真
朱子云：老佛之徒出，则弥近理而大乱真矣。服习孔孟者，所当共遵以为吾道干城，奚可令其鼎峙而与吾儒并辔同驱也哉？今僧援释以匹儒，借儒以尊释。又牵道以助羽翼，乱学术之指归，开旁岐之径路，腼然自附于卫道君子之俦，岂不大可骇异也耶？
第二节  教理辩正
纰缪多端，无暇枚举，即举之可一二语而破也。
一、一切唯心造辨
姑摘其尤者，如云：吾人本具真一之灵心，则先天地而无始，后天地而无终；其大无外，其小无内；化万物而无竭，应万事而莫穷；非有、非无、非一、非异，而为有情无情之根本。故经云：“应见法界性，一切惟心造；万境虽多，惟心所见。”孟氏亦云：万物皆备於我，岂天地万物，皆由天主所生？云云。
心不能生一物
噫！是以天主为无有，而以自心为天主矣。自心能生一虫、一□、一草、一木乎？既不能生，何云化万物而无竭？在天主，则曰是谁所生；在自心，则曰先天地而无始；独不曰是谁所生乎？人心具众理而应万事，可谓神妙无方，不可谓之权侔造化，况欲驾造化而上之乎？有情为鸟兽，无情为草木，尽举而归之于心，曰根本在是，无怪乎一切惟心造之语，属奉为如来密义也。
心只能造善恶
言心始于唐虞，曰人心道心，洙泗曰正心，孟氏曰尽心、存心、养心。心之造善造恶，则有之矣；心之造天地万物，则未之前闻。真叛悖理之言，吾儒之蟊贼暝蟘也。夫性无驳杂，而心有危微，心性非可混而为一。昔人谓佛氏知性而不知命，吾谓佛氏非惟不知命，不知性，并不知心。以心为造天地万物，而为有情无情之根本，心固无此全能，即性亦无此全能。至诚尽性而赞参，但弘敷化育，匪可自夸生造。孟子万物皆备於我，乃万物之实理，毕具于我心，非我心可以造天地万物。
天主是创造者
⑴上帝无始无终全知全能
心性不明，何由知心性之所从来，又何由知天地万物皆天主所生乎？宜乎以宋徽宗所封之玉帝为上帝也。《诗》《书》言上帝，并未言其何自而有，亦未言其全能从何而畀。使其有自，便非无始无终；使其有畀，便非全能全知。
⑵天地万物皆有生灭
天主无形，无形则无始终；天地有形，有形则有成亏。以苍苍之天，认为天主，是见巍巍帝厥，而以为至尊也。草木鸟兽虽有生觉之殊，然皆物也，物则其魂必归于灭。人为万物之灵，所以贵于草木鸟兽，其魂自然永存。
⑶天主是至神创造之灵
天主至神之灵，故能生无形之灵魂。凡有形者，尚能传类，岂於穆不已者，反不能生哉？天主无始，灵魂神鬼，为其所生，虽无形，亦必有始，降衷皆善。灵魂神鬼，受造之后，遂有善有不善。为善去恶，听人自操，而赏罚因焉，不得归咎于天主之不慈。至于光音天人，与盘古开天，毋论其说不经，即使实有其人，不过人类之元祖，皆天主所生也。此等诳诞，读书君子，犹能明之。独降生救赎，其理奥，非天牖其衷，难以猝晓。
二、天主救赎辨
耶稣自愿以身救赎
盖耶稣以身赎万民愆尤，不惜受辱受死，以开上升之路，以铖砭贪富、贪贵、贪安逸之膏，其恩大矣溥矣。如成汤翦爪牺身，匍匐桑林，万方有罪，罪在朕躬，始可转七季之旱，而为丰稔。耶稣之自愿受难也，事大而恩倍，以一身之苦，而救千万人之苦；以一时之暂苦，而免千万年之永苦。
诬词訾议不免天罚
感恩称颂之不暇，尚得而訾议之乎？乃厉鬼之呼，不绝于口，又呼为毙狱之厉鬼。且以耶稣为图篡国位，犹之诬通微为职官谋叛也。不审虚实，惟执诬词为确证，而曰曾参杀人，周公不利，小人而无忌惮，一至于此。其殆殷之武乙，为革囊盛血，仰射之，命曰射天，不免暴雷震死之罚矣。
三、天文学辨
若夫侈三千大千世界，与日月绕须弥，及帝释玉帝三十三天诸妄说，利西泰《辨学遗牍》曾已驳之。犹尚拾沈莲虞德园余唾，以为家珍乎？
四、悔改赦免辨
至云但归天主，罪即消灭，乃增减语意，而有豪釐之差。归心天主者，必须痛悔悛改，方得其罪之赦。即虽有恶人，斋戒沐浴，则可以事上帝。非放下屠刀，立地成佛，可以比拟。
五、诬妄之词辨
舜文周孔入地狱之诬
更可骇者，诬以舜、文、周、孔入地狱，《实义》中无此语，即佗册亦无之。坐以莫须有，大不可也。
天地皆卑污之物之诬
利氏言天地为有形之物，天主生以覆载人类，当知有至尊之主宰；非谓天地皆卑污之物也。《易》云：“天尊地卑，乾坤定矣。卑高以陈，贵贱位矣。”其所谓卑且贱者，必践踏藏垢，而后然邪？此又袭奸徒杨光先之余唾，而以为罪端者也。
六、太极辨
其诠解太极，尤属谬妄。以先天为太极，以太极为理；以心之藏识，即太极之本体；俱不明于太极之义。
太极是最初元质
太极者，最初之元质也。分清浊而阴阳判焉，非先天可知。《系辞》曰：“易有太极”，周子曰：“无极而太极”，必有在太极之先者矣。“太极为胚胎攸肇”，非人心之藏识即太极之本体之谓。“物物一太极”者，言万物皆本太极元质以成形，岂太极为理，与灵明而藏于人心之谓？
太极形容道体之妙
昔人云大乙，大素，大朴，大质，大初，太极，无极，无声，无臭，虚空，大道，不生，不灭，种种名色，莫非形容道妙。龙先生灵魂道体说，真震聋破瞽，挈曼长夜，而（白＋敫）日中天者矣。今所云儒宗之太极，混一之元气，佛教之业相，老子云：“有物混成，先天地生。”皆是言道体。道体不可以混人之灵魂，况可以当全能全知全善之大主乎？形质灵明之辨，其晦久矣。
七、忠孝斋戒辨
万民皆父生之，君治之。天主生人之形，又生人之灵，为一大父母，君父之所共尊也。父命尊于母命，君命尊于父命，而天命又尊于君父之命，此自然秩序，不可紊者。乃变易其词曰：公然以君父为伯仲，以不忠不孝为孝，何譸张为幻如是。士大夫奉天教者，皆讲明义理，剖析精微岂可谓之觊珍奇，图，以斋期水族为恣口腹。彼何尝知尧、舜、禹、文、武、周、孔之斋，乃杀牲盛馔为变食邪？载在周官，其说别详。佛氏弃绝伦纪，方斩祖宗之祀；天教则事死如事生，事亡如事存，极其致敬。但祖宗亦人类，不设与天主并耳。
八、诱人乐死亡命辨
西士轻世福而重天福，忍虚祸而远真祸，正孔子所谓朝闻道，夕死可矣。岂孔子亦诱人乐死邪？西士未尝有断臂，然指，刺血，立关，活焚，行绕火坑，七日七夜，不坐不瞑，名为炼魔等，惟佛氏有之。所云亡命之徒益众，互相蛊惑逞凶起衅，殆自道其实乎？
九、心性与天理辨
佛氏空谈心性
