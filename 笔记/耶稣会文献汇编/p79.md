<!-- { "loadSidebar": true } -->
一、真心敬拜是升天正路
司铎曰：“诫克不遵，逐队瞻礼，诚难昭格。如佛氏之诵忏赦罪，诚为诬罔也。若夫心、行双净，以虔对越，痛悔自改，依规祈赦。此乃真切工夫，升天正路，理何云无？
二、敬拜不可自设己意
“况今儒者既信天主为真有，则其教诫极重瞻礼与悔解之功。如疑此而升天，尚为未足。将自设己意，更代天主定一超升法乎？必不然矣。”
论审判时升天多寡之数，，凡二则
十九日，司铎取审判图一幅，命尔宣粘之堂壁。
一、升天下地各分其半
尔宣请曰：“审判前兆，言行纪已预言之矣。第未知彼时升天人多，下地狱人多乎？”
司铎曰：“试自思之。”
尔宣曰：“圣有私臆，人生善恶杂处，如棋子之在盘然，黑白错置。比局终，则各分其半。恐世界尽日，大抵若是。”
二、下地多于升天
向质之张令公。
则曰：“未知未来，先观现在。读书人多，做官人少。求财人多，致富人少。况天堂非幸到，地狱非幸免，意下地多于升天乎？”
三、升天多于下地
司铎曰：“二说良是，然总难以私臆测也。大抵世界穷尽之日，亦圣教传遍万方之日。教既传遍，则奉教多而升天亦多矣。”
四、愿天主加佑万民
尔宣曰：“论后来奉教之多，则前此奉教少；论贵邦奉教多，则敝邦及大东诸地奉教少。以多益少，不足相当乎？”
司铎曰：“此经典所未载，其多与寡，惟天主知之，非吾侪所得揣也。但吾侪爱人心切，惟愿天主加佑万民，望其吉多而凶少可也。”
答人无死罪即望升天国，
一、无罪即可升天
越日，尔宣复问曰：“向读圣人行实，见许多功行、苦劳，始升天国。昨司铎以奉教人多，升天亦多。其可以无功妄拟乎？”
司铎曰：“非也。升天之望，若无死罪便可。故凡奉教者，生平守诫，临死知备，即可期升天国。
二、天庭地位各有不同
若圣人则功行愈多，升位愈高矣。故天神九品，圣人随德可以配之。譬如朝廷建官，有宰辅、有六卿、有百寮庶寀。至于一命之寄，各有其分，虽高卑大小不同，其为朝廷之爵则一也。”
答听主默启亦人之功，
廿一日，入夜，张筠伯与尔宣偕坐。适司铎出，问曰：“有何相证乎？”
尔宣曰：“顷与筠伯互勉行善，第虑诱惑多端，神力不加，且奈何？”
司铎曰：“求主默启耳。”
尔宣曰：“固也，然人人默启，则世无罪人矣，人亦何功？”
司铎曰：“至慈上主，固愿默启人人也。第默启者主之恩，而听受者，亦人之功也。譬如两人有过，我俱欲规之、正之。一人规正之而听焉，转过为功；一人规正之而弗听焉，则规之在我，而听还在人，谁谓非人之功乎？”
论道意以淡薄为尚，

廿三日，令公邀款，馔颇盛。
司铎曰：“道意殊不如是。”
令公逊谢。
司铎曰：“昔有圣公辣铎者，少喜猎，放火逐鹿，误殃人家，圣人变家赀偿之。自隐修者四十余年，日以小菜几许自给，厥后盛德渐闻。有馈遗者，辄置之，俟味变乃食。一司教者慕其德，顾其庐。谈论许久，无可为供，竟以熟饼四枚共尝，日暮始反。夫以圣人为主，司教为宾，而淡薄如是。吾侪若斯，不已过乎？”
论进会之规，
一、入会前期的规矩
有顷，偶谈进圣会之规。
司铎曰：“敝邦进修会，规矩甚严，难以遽述，姑就初进言之。凡有志入会者，不论王公、世胄，必初试两年，方许入焉。初试时，俱着本色衣服。数日后，去其原服，各着道衣，示道俗各分也。数月后，并去道衣，只着鹑结、行仆人役，如掌膳、司厨、洗盏、涤器之类，俱以身任，欲以抑除傲根。如是年余无悔心、无怠志，始与入会。盖俗情已破，道念已坚也。
二、入会后期的规矩
“入会后，须各守规，又使一人密察其过，无论大者不敢逾闲。即一言、一动，稍违理道，便不容隐。会规食必同堂，堂中另备小榻。倘一有过之人，纠过者即于食顷，高唱曰：‘某有过，不得与堂席。’被纠者即就食小榻，不敢违、不敢辨。故凡进会之人，少有轶越者。”
令公曰：“噫！西士如是，此其所以多贤也；我辈如是，此其所以多罪也。”
论神病需医宜念家人，
廿四日，司铎适龙浔。越数日，诸友毕会。
司铎询于众曰：“年来诸君，作何善事？”
时有杨姓者，医士也。对曰：“某业医，无他善。但有贫病、乏药者，随心济之。”
司铎曰：“济药亦为善，然第济人不济己何？即知济己，不济家人亲戚何？”
周修我亦医士也，起而言曰：“安有济人药，而己及家人亲戚不知济哉？”
一、形药与神药
司铎曰：“有之。夫子所济之药，形药也。余所云者，神药也。
二、形病需医
“形有病，知医、知疗，奚待余言；家人有形病，知医、知疗，亦奚待余言。
三、神病更需医
“顾疗形病不用言，疗灵魂之病，不得不待余言也。兹余来有日矣，其疗己神病者，未数数也。即知疗己神病，至家中亲戚大小，未闻道、未受洗，灵魂之病亦已久矣，而独不一置念。岂神病轻于形病乎？岂非济人药，而不济家人、亲戚乎？”
论人鲜认主宜实指示，
一、古代主微服访查赏善罚恶
五月初三日，圣若翰瞻礼，诸友求领圣体毕。
司铎曰：“从古人主欲省风、问俗，多微服而行。有识者敬之、奉之；无识者从而亵慢之。夫敬奉者人主知之，亵慢者人主亦知之，然此时俱未有计也。事定后，未有不加赏而加罚之也。
二、天主降世为人赏罚劝惩
“今吾主怜多罪之民，降世为人，岂非微服意哉？彼时有知而敬信，不知而侮辱。虽赏罚或未遽加，岂终无所劝惩哉？
三、圣体之礼亦主降临其中
“即圣体之礼，吾主实降临其中，不过借面形以蔽之耳。有神目者，尊信无疑；其肉眼者，不免亵慢视之。
四、当将主指示于人
“虽然，知与不知，又不可不明告之也。昔圣若翰为主前驱，先主而孕。三岁修道，至三十年，屡证耶稣为天主，极口赞扬。故当时多归圣教者，圣若翰之功也。子等今日领受圣体，当思吾主真实临格。又值圣若翰瞻礼，当思圣人实实指示我，而我亦推之以指示人也。其可寻尝视哉？”
论人遇诞日祈毋负主恩，
七月，司铎复返温陵。越两日，有友诞，众举贺。
一、诞日先谢主
司铎曰：“诞日喜贺者礼也，然礼如是已乎？”
张默觉对曰：“吾人多生一年，皆上主之恩，是宜先谢主而后贺也。”
司铎谓尔宣曰：“子云何？”
尔宣对曰：“夫诞日所贵相贺者，以岁增而德与俱增也。若不能多立善功，徒令罪与岁积，何贺之为？圣以凡遇生诞之日，宜诣堂痛悔夙愆，求主加佑行善，庶乎得之？”
二、人当尽本分
司铎首肯，曰：“余阅世人，或少而亡者，或壮而亡者多矣。我辈犹幸一日之生，政宜尽一日之事，方毋负上主假我以年之意。倘咎多而德少，其忝厥生也，不已多乎？”
论劝人为善亦且益己，
望日为圣母会，诸友毕集。
司铎以劝人为善，为诸友勖。
曰：“劝人为善，不惟益人，亦且益己。昔有修士，隐修山野，名颇盛。偶为魔诱，思反而归市。途行求宿，时人慕其行也，止而求教焉。修士惧陨其名，庄语以诲众，且谓人须战胜魔诱，始见德力。顷旋自思曰：‘吾何以善诲人，而于己且不知诲也；责人以正，而于己未之知责也。’因抱惭痛悔，返故地以终其功，卒成大德。噫！此非劝人而彼此两益者乎？”
喻灵魂重而肉躯轻，
秋八月三日，司铎之清漳，尔宣从。越日，吴任恒入见，坐谈灵魂事。
司铎曰：“人之有灵魂、肉躯也，亦犹身之有面目、手足也。蜂虻傅面，必举手搏之；挺刃向目，必举手卫之。宁伤手足，毋伤吾面目者，盖面目重而手足轻也。今人弃灵魂而保肉躯，何异欲全手足而任毁其面目。面目毁，手足能独全乎？又譬之树焉，灵魂其本根也，肉躯其枝叶也。培其枝叶，断其本根，于以求独活也，不可几矣。”
答多读何苦多行，
初十日，任恒复见曰：“圣教诸书多矣。龙苦病，质且钝，殊不能遍阅为憾。”
司铎曰：“所贵乎读书者，贵得其意而行之也。不能行，多亦奚裨？如观一部书，中取其一篇焉，篇取其一句焉，就一句体认而力行之，受益多矣。敝邦一圣人，靡书不读，见其友未曾读一书，然考其行谊，悉符于理。乃叹曰：‘吾多读何若彼之多行哉？’”
论致命不易当存是志，
十二日入夜，司铎步中庭，尔宣、思参侍。适谈教中致命事，徐羽伯自外来，慨然有担当之志。
一、致命固不易
曰：“倘为义被窘，凤甘心焉？”
司铎慰之曰：“命固不易致，致命亦不易也。夫能致命者，必平日志坚、道粹，故视鼎镬如饴。自非然者，鲜不居常喜负，临事偃仆者矣。”
二、致命获真福
尔宣曰：“夫有致命之志，必先有忍耐之德。每见吾人遭言语之伤，犹难受而思反。岂刀剑之苦，乃欣然易尝乎？圣意不遭此际，则已。若遭此际，非切祈主佑，鲜克能此。”
司铎曰：“斯言不诬，知而自勉焉可也。虽然，致命之遭，固真福必获。方今圣明在上，圣教亦已渐行，此种机缘，未易撞著，但我辈不可不存是志耳。”
喻诲人以言不如以身，
十有九日，有馈司铎酒者，司铎招数友共酌。
一、形之哀矜
因诲众曰：“圣教哀矜十四端，闻道者皆宜行之。但形之哀矜，如食饥、饮渴等功，乏力者犹云有待。
二、神之哀矜
“神之哀矜则不然，逢人劝诱，因事慰谕，贫富之人，皆可为焉。且其益人灵神，较之益人形躯者，功更倍也。”
三、身教胜于言教
有友曰：“某尝留心此道，劝不从，诲不听，奈何？”
司铎曰：“劝诲之途有二：一以言、一以身。夫以言不如以身之入人易也。身为善，人易取法焉。身未善，虽以格言劝诱，多起人疑、多起人畏，而以言为未信也。吾子勖诸？”
论主罚一方有善亦可蒙赦，
九月朔日，孙儒理至堂。因言漳之奉教者，未数数也。
司铎曰：“上古有一郡，获罪甚重，主将降罚，命天神至圣亚巴郎家预告之。圣人曰：‘或有善者五十人，亦偕恶者罚乎？’曰：‘不罚。’曰：‘善者或不满五十，亦可蒙赦否？’曰：‘亦赦。’复递减至十人。曰：‘亦可祈赦一方乎？’曰：‘亦赦。’若十人而亦无之，上主所为重谴也。今漳奉教之未众也，然已不止十人矣。若善功真切，庶可以十人而宽此一都乎？观往事而可镜已。”
喻取众美以成德，
十一日，尔宣偕思参观圣人行实，欲于本名之外，另取一位为宗，而未有定也。
司铎曰：“子不见夫蜂乎？蜂之于花也，采百英以成己蜜；人之于圣也，取众美以成己德。今子能取善如蜂、酿德如蜜，于道也其庶几矣。”
 
口铎日抄卷之八
