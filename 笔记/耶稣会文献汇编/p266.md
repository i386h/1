<!-- { "loadSidebar": true } -->
然而儒者不能也。昔有乡老先生讲学至此章，尝娓娓言之，其夫人于帘内呵曰：“尔知戒慎不睹，恐惧不闻，何以黑夜偷丫鬟，至磕伤额角也。何不戒惧与？”由此观之，此盖不知天主无所不在，刻刻鉴临，而以不睹不闻属道体，故戒慎恐惧只当得口头禅，一部《四书》都为举子业题目耳，未尝身体力行也。若朝廷不以孔子之言为功令，则《四书》将无人习矣。
三、儒者尊佛而不尊孔子
且士至成进士后，簿书期会为事。高者，诗酒陶情；卑者，樗薄肆志。尤可恨者，醉心二氏，反为二氏之护法，明以孔子为不足尊，而尊佛也。非课子弟，则孔子经书不知飘落何所，得鱼而忘筌故也。
四、孔子之疏略
若身非黉门，则又不知《四书》为何物矣。是孔子之教能行于学人，而不能行于不学人。即能行于学人，不能必儒者之皆为程朱也。是孔子之疏略也。
五、天教使孔子畏天之旨大白
若天教则不然，宇宙间天主所生之人，能生我，必能审判我，无一人敢外于天主之理者。归之者，自求多福，非于天主有加荣也。盖宇宙间，唯此生天生地生人生物之主之权有独尊，而非孔子人力之教可得而同之也。使人人知有天主，则不睹不闻之中，有天主式临焉。虽欲不戒慎，不可得矣。斯孔子畏天之旨大白矣，此其有补于儒教者一也。
第二节  生死鬼神
一、孔子论生死鬼神未明
孔子言：“未知生，焉知死”，“未能事人，焉能事鬼。”夫死生鬼神，亦理之所当穷者，而孔子不言说者，谓生之道即死之道也，能事人即能事鬼也。孔子虽不言，未尝不言也，此论固是。然而未深切著明也。参之孔子他日之论，则曰：“敬鬼神而远之”，又曰：“非其鬼而祭之，谄也”，又曰：“丘之祷久矣”，又曰：“获罪于天，无所祷也”，此孔子事鬼神之道也。又曰：“朝闻道，夕死可矣”，此孔子知生死之道也。然则，死生鬼神孔子岂有不知者哉？
二、媚二氏者疏略孔子
自竺乾之教行，但言生之前，死之后，又立出无数邪魔以与孔子角。而孔子无祸福人之权，亦遂听人之纷纷逐逐于珠宫贝阙间，而无如之何。世之习孔子书者，反泛而助其焰焉。更可异者，阙里孔子之地，衍圣公顺母命立三教堂，甘自居圣祖于未位，而以为儒童菩萨也。此媚二氏者之疏略孔子也。
三、天教使孔子生死鬼神之辩大白
若天教则不然，明鬼神之正邪，辨死生之久暂。一以上帝为主，黜妖妄之邪魔。使人人知有上主，则孔子“获罪于天无所祷”之言，与“朝闻夕死”之言又大白矣。此其有补于儒教者二也。
第三节  省察悔过
一、孔子不能使人自讼
孔子曰：“吾未见能见其过而内自讼者也”。盖人非尧舜，何能每事尽善。故过者，人所时有也。孔子教人改过曰：“过则勿惮改”。又曰：“过而不改是谓过矣”。圣人之言，岂不尽善？然人改过必先由心，有悔恨真切之心，则不敢复犯，此所谓内自讼也。其有不能内自讼，则孔子亦无如之何矣。人不能遵孔子之言，不得不贻疏略於孔子也。
二、佛教的忏悔荒唐不根
佛教忏悔，都将无始以来说起，荒唐不根。
三、天教使人省察悔过
若天教则不然，日有省，时有察。言思行为有一毫得罪于天主者，必躬至天主台前，向铎德痛悔告解。则过不期寡而自寡矣。此其有补于儒教者三也。
第四节  相周相救
一、先王使族党相周
先王立政，四闾为族，使之相葬；五族为党，使之相救；五党为州，使之相周。四闾一百家也，五族五百家也，五党二千五百家也。夫以一百家之众，使之周旋一家葬事；以五百家之众，使之救一家患难；以二千五百家之众，使之济一家缓急；则众擎易举，无不可者。当时之民，彼以此施，此以彼报，百姓亲睦，风俗淳良。
二、后世息相周之风
自秦弃礼义，尚首功，此风微矣。然说者犹云汉治近古。五胡云扰，佛入中国，创为布施沙门之说，以为今生作福来生受。于是天下无识之徒皆动心于福田利益，群布施于缁流之室，而相周相救之风息矣。虽使孔子复生，告之曰：“君子周急，不继富”，而不顾也。
三、天教还相周之风
若天教则不然，教人行十四哀矜行。其以财施者，先宗□，后闾里。尊崇上帝，则天下皆昆弟也。必如是，而后还我中国相賙相救之风也。此天教之有补于儒教者四也。
第五节  随遇而安
一、天下有道，小德役大德
天下之人品不同，三德而为大夫，六德而为诸候，九德而为天子。故孟子曰：“天下有道，小德役大德，小贤役大贤。”盖天之生才，原以治世也。
二、世衰道微，弱役强
自世衰道微，人不尚德而竞力，是以小役大、弱役强。
三、孔孟教人顺天
生其时者，唯有顺天而已。能顺天，故不欣于富贵，不戚于贫贱。此孔孟之教也。
四、佛老以富贵邀人
自佛老兴，相人之所欲者富贵，所恶者贫贱。于是为之说曰，求佛则欲功名得功名，欲富贵得富贵。而孔子所云“非道之富贵不处，非道之贫贱不去”者不知也。于是富贵则骄奢淫逸，贫贱则放溢为非，虽孔子亦无如何也。
五、天教随遇而泰然
若天教则不然，不以今世之富贵为足重，而以后世升天之富贵为足重。故富贵贫贱患难，随所遇而无不泰然也。此天教之有补于儒教者五也。
第六节  天堂地狱
一、祸福与善恶相匹
世之祸福，原与人之善恶相为响答。故书曰：“作善降之百祥，作不善降之百殃。”南宫适曰：“羿善射，奡荡舟，俱不得其死，然禹稷躬稼而有天下，此一定之理也。”
二、祸福与善恶不符
然而有不一定者，伯夷、叔齐，求仁得仁，饿于首阳之下；盗跖日杀不辜，而以寿终，是遵何德哉？所谓天道是耶，非耶？
三、天堂地狱报应不爽
不知报应之理，天主固有一定之衡，有时徵信于人，有时不必徵信于人。正以人之善恶，相去如九牛毛。人世之富贵寿考不足以酬大善也，人世之斩绞徒流不足以酬巨憝也。况大善而蒙祸，大恶而膺福者更不少也。苟非天主之天堂、地狱，则人见报施之或爽，将敢于为恶矣。
四、中国亦有天堂地狱之说
且天堂、地狱之说，古天主教有之，中国亦有传者，如“乘彼白云，至于帝乡”，是也。
五、佛氏轮回之说悖理
佛氏蹈袭古天教之说而失其真，以为天堂地狱，报尽皆有轮回，则不足以惩恶而劝善矣。夫无所慕而为善，无所畏而不为恶，此惟圣人安行者能之，非可望之庸庸之众也。昔人以佛氏之地狱之论，为能补王化之所不及，不知佛氏之言大悖于理。
六、天教以赏罚善化世风
则欲举世皆化于善，自必以天主赏善惩恶之理迪之，使人知所趋避。此其有补于儒者六也。
第七节  恒备死候
一、俗儒不知善备死候
儒者但言生之后、死之前，然鲁子曰：“吾得正而毙焉，斯已矣。”夫欲得正而毙，则死后自有天主黜陟，真儒知之，而俗儒不知也。营营逐逐都为名利纷驰、子孙蓄积，一朝死至手足莫措，此死候之不知备也。夫人之去冢墓咫尺耳，生时之日短，死后之日长，不知久长之苦乐，而惟务一时之肆志，此举世之痴也。孔子曰：“人无远虑，必有近忧。”人错解远虑以为本身生前及子孙后日之虑，则误矣。远虑正死候也。
二、天主示人天堂地狱
惟天主圣教谓人生在世逆旅耳，行路须正趋天堂之路，则死候有备，永远快乐。趋地狱之路，则一失足为千古恨，悔无及矣。
三、孔孟未传畏天之程
善备死候，惟有畏天。孔子教人畏天，未传畏天之程。其教人也，量其人之质而教之。而孟子详求其法则，曰：“时雨化也”，“成德也”，“达财也”，“答问也”，“私淑艾也”。有孟子之私淑，则读其书体而行之，自可进几于圣，而世之能如孟子者几人哉？
四、天教具体而详备
若天教则不然，天主亲自降生，教人恒备死候。有十诫之条，八真福之论，七克之守。十四哀矜行之法。早晚有课，瞻礼有期，告解有礼，圣体有领。而远来铎德又复以身示表，令人一意向主，则日用动静自不敢恣。自天子以至於庶人，果遵其教，上智守之，自可进于圣人；下愚守之，亦不入于匪僻。此天教之有补于儒教者七也。
第八节  人与禽兽之别
一、儒家别人与禽兽之性
人之一身有肉躯，有灵魂。肉躯者，耳目口鼻手足是也。此人之与禽兽同也。灵魂者，周流于肉躯之中，而更能辨是非，明礼义。此人之所独有，与禽兽异者也。肉躯为主则沦于禽兽，灵魂为主则进于圣贤。故告子外义，而以生之谓性。为言孟子辟之曰：“然则犬之性犹牛之性，牛之性犹人之性与？”明人之不可与禽兽同也。
二、佛教以众生为平等
而佛氏从而同之，曰：“狗子有佛性。”又曰：“一切众生，皆系平等。”又曰：“十二类生皆众生，颠倒妄想发生。”又曰：“人轮回而为物，物轮回而为人。”黄山谷作淫艳小词，大颠斥之曰：“后世驴胎马腹中去。”此等捏怪之谈，儒者不能致诘。虽孔子之言曰：“天地之性，人为贵。”孟子之言曰：“人之所异于禽兽者，几希。”而茫然终莫之辨也，惟有拜倒之而已。
三、天教明人之异于禽兽之理
若天教则不然，明草木止有生魂，禽兽兼有觉魂，人则兼生觉，而更有灵魂。人必不转为禽兽，禽兽亦不转为人。又言天地万物皆天主为人而造，以为人日用，犹父母之置田宅以贻子孙者也。此说出而造物主之弘恩著矣，孔子人为贵之言明矣。此主教之有补于儒教者八也。
第九节  尊孔排佛
一、孔孟欲人明灵魂之义
肉躯虽为灵魂之助，实灵魂之仇也。肉躯有死，灵魂不死。故孔孟生平不惮再四提醒，欲人皆明灵魂之礼义，而捐肉躯之嗜欲也。孔子曰克己。克，胜也；己，身之私欲也，即下文非礼之视听言动也。又曰：“志士仁人，无求生以害仁，有杀身以成仁。”夫身既死矣，仁之虚名何用，岂非以灵魂不死可以仰答上主，而无忝所生永存天国哉。又曰：“水火，吾见蹈而死者矣；未见蹈仁而死者也。”夫孔子方言杀身成仁，则蹈仁者必死。故比干谏而死，孔子曰：“殷有三仁焉。”何今又言未见蹈仁而死耶？此明言为仁而死，则灵魂长活，必无死理故也。孟子曰：“舍生而取义”，亦犹孔子之意也。又曰：“万锺於我何加焉。”我者，我之灵魂真我也，非肉躯之幻我也。若止是肉躯之幻我，则宫室妻妾等项皆足为肉躯之奉，孟子何以云无加。下文云：“失其本心”，则我者，即我之本心也，义理也不可失也。
二、佛氏大乱圣贤之道
佛以天下为空之妄
