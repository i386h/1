<!-- { "loadSidebar": true } -->
天教西儒专以穷理为事，观天察地，尤穷理首事。而又有美瑟等圣人，受天神默启等书。故其国人讲论天文，最为精绝，有图有说，此中儒者易见。止言天体十一重耳。
七政
据人目力所及，最近者为月轮天，离地四十八万余里；上之为辰星，即水星天；又上之为太白，即金星天；又上之为日轮天；又上之为荧惑，即火星天；又上之为岁星，即木星天；又上之为镇星，即土星天；此所谓七政也。
二十八宿天
又上之为列宿，即二十八宿天。其离地辽远，各有里分。比对地球大小，各有倍数。明载诸书，兹且未述。已上八天，皆有本动，动皆左旋，自西而东。
宗动天
第九重为宗动天，独右旋。总八天，皆从右旋，其自东而西，随宗动挈转之势也。而转之迟速先后，则因各天自有本动。本动速，则其去已远，而挈动反迟；本动迟，则其去未远，而挈转反速。蚁逆行磨上、人逆行舟上，均是此理。据图说所考，自地心至宗动天，已六万万若干里矣。
其余二天
此外又有无星之天、天堂之天。其大、其高益不可测，真隶首不能穷其算矣。安得更有三十三多重之天体乎？
五、三十三天辟妄
据三十三天名目，除兜率、焰摩、那加遮等属梵音，不可理解。其欲界、色界、无欲界、无色界、非想、非非想、他化、自在等名，不过文士词头语，便欲尽天载於穆之神，益属不伦，又可置弗论矣。
第十六节  三千大千世界
一、三千大千本天神无数
问：三千大千世界如何？
曰：佛言三千大千世界，各各有天王主持，似本天教，天神无数言也，而实不同。
二、三千大千旨在尊佛
夫三千大千为数，是三百万之多。佛之言此数者，见得世人所知，止一天下之大，一天主之尊，而不知如是大且尊者，尚有三百万之多；佛道又高出其上，其大其尊，不可思议。比之人群，佛是周天子，天主不过千八百国之陪隶舆□，其等级亦大甚悬矣。以此尊佛,以此导人信仰，总之只成戏论耳。
三、三千大千流于虚谎
今止据吾上篇，吾人所戴履之一天下，自地至天第九重，已六万万若干里之遥。即令学佛之子，精于几何、穷年累算，恐亦不能极其数，何暇论十二重、三十三重，又何暇论于其外三千大千乎？
四、一四天下证妄
即就华藏图所言一四天下而论，其谓四天下，共一须弥山，共一日月。须弥山中腰细而上下广，如腰鼓之形。四天下在其细处，日月绕须弥而行，以成昼夜。请评论之，日月丽天，各自一天，故行有迟速、有斜正。日月在天内，人从地上望而见之，以知晦朔。
昼夜不同质疑
若如所云，日月俱在天外矣，星辰安所照焉？且四天下共一日月，则我南澹部洲，止应得四分之一，宜乎昼止二十五刻，夜有七十五刻，何有昼夜长短，及昼夜平分之不同乎？
正反不同质疑
又南澹部洲，惟应一面向须弥山腰。近日月处，每日可得四分之一；左右侧处已隔远，止可微逗日光；而背处一面，将万古为长夜也；有是理乎？
人之心量有限，何能上通天载？苟无默启传授，欲以私智、臆说强生附会，何怪言之泮涣而无伦也？
五、三千大千证妄
释氏好为空无之说，其端易匿，其辩难穷，每每不言实事。才一言及，便是舛错。以此知其弘阔、胜大之言，皆是信意、信口，通非实见。彼三千大千世界，不必与论有无；一处不能明，处处可知糊涂矣。
六、天教天神论
西儒尝言：天主开辟时，先生无数天神，各有所司。自天地日月星辰，以至山川草木禽兽，各有天神统司之；而人身，则一人有一天神护持之。若无天神护持，魔力盛行，人人难免魔害。故以天神计之数且无算，不止三千大千。以天主视之，不啻周天子与千八百国舆（儓）仆隶等级相悬也，何可混而为一也？
七、佛为万世罪人
佛氏始认天神为诸天后，复讹诸天为天主，遂认世界如此之多，而梵天帝释主持世界者，犹拱立佛座之侧。持论若此，岂非万世之罪人乎？
八、佛学不可信
凡立论垂世，贵当、贵实，苟当耶？实耶？吾人所戴、所履之天下，义理无穷，讨论不给，第患智力短浅，不能穷马体之一毫、沧海之一滴。不此之惭，而为高论，谓一天下有限，不足尽性，必举三千大千为言。曰：吾能尽知无限世界、来历因缘。谓其言果当、果实，有禅世学，吾不信矣。
九、佛学之疑
夫佛出三千大千之外，必其道德高过三千大千之上，古今不能有两，何以有千百亿古佛之多？此一可疑也。佛道之大，非累劫不能成，而云：放下屠刀，立地成佛；即心即佛；刹那成佛；又何若是之易？二可疑也。人苦行一生，未克成一乡之善士，何况一乡之上，有一国之善士、有天下之善士、有合万国坤舆为南赡部洲之善士、有一四天下之善士、有三百万世界之善士。为一乡之善士，尚辞不能；为三百万世界之善士而称佛，顾乃能之乎？三可疑也。
今之劝人作佛者，请于此明置一对佛为诳人之魔。学之者，甘为魔诳乎？伊言世界之多，世界可委其道术，果真道耶？此论可证诸谬。
第十七节  佛化身
一、佛化身本天主降生
问：佛化身如何？
曰：释氏佛化身，似本天教耶稣降生言也，而实不同。
二、佛化身是自说自证
夫降生之事，原难理辩，释教、天教难以私见定其真讹。惟二端并陈，使人自择，当有取裁焉。释言佛虽暂居人世，实古佛转身，虽生今世，实累前劫已有。使人以是人非人疑之。夫六合之外，圣人有所不能知。今且超天地，历累劫，而尽穷其来踪寄迹，吾不识何人有此能，何人有此考验也。须佛是一人考验又是一人，方可凭信。若自言而自证之，吾未敢以为然也。
三、天主耶稣降生明证
或云：若然，则耶稣降生亦无明证，将於何信之？
天主自在自为
曰：是大不然。观时行物生，则知天中有主。圣经明言之，天教详载之。即吾人自有明德，不读一书，不识一字者，亦必知之，不必覼缕。天既有主，为我人类造许大世界，必非无思、无为，混沌一气，听其自然流行，即有错乱，断灭不顾也。其理亦明，不必再言。通此二端，而降生之繇，可得而推测之矣。
圣人预言天主降生之意
天主有意，每传示天神。天神则默启世间圣人，彰明其理。西国有美瑟圣人者，受天主圣宠，每蒙天神默启，能彰往、察来，知人间所未知之事，笔之于书。其言天主生人，尝垂至教。在上古以依从性教，人皆向善，自顺主命不必有书契也。其在中古以书教，文字始兴，圣人出焉。其在末世立宠教，降生为人，代人赎罪，立救世法。违其法者，降地狱；顺其法者，升天堂。而所以降生之故，又有别论。此美瑟等圣人，在初有书契时，耶稣未生前二千余年，明载传记。
圣人预言天主降生征兆
凡洪荒开辟、后世未来之事，历历传写，如在目前。其言天主降生有时、有地、有异星出现。其降生也，择有至德室女，以天主性接人之性，不用男女交感，童身成孕。降生之后，为世人赎罪，历尽苦难，并为世修行作法。此等备细详载美瑟等圣古经中。
时人知耶稣是天主
所以彼中民人，咸望天主降生，救赎我等。而耶稣降生，果应其时与其地，若合符节。在明理之士，笃信知是天主一心归命，至死不变。
恶人钉死耶稣
而性恶之徒，如般雀比辣多等，疑为妖妄，果欲害之。谓天主若降，是何等尊高，必大显神圣，岂甘在世受苦？疑其作恶，遂将圣体钉之十字架上。死而乃瘗，于是耶稣救世之功，乃始完成。
耶稣复活升天
盖耶稣身有二分：一分是人肉身，人肉身可以死，死则能赎人罪；一分是天主性，不可以死，故三日后，自死者中复活。复活后，又在世讲道四十日。从众中连肉身，白日升天。
宗徒以死证道
此事千古以来，绝未经见，原难遽信；若非亲见，焉得不骇？后宗徒传教四方，犹有不肯尊信，谓天主未生、生者非  天主，谋欲加害。宗徒愿学天主，冒苦受刑，甘心如饴。后来者愈多愈烈，死者至数万人，以证圣道之真，而后教始大明大行。
缘一证美瑟预报之书，再证为道致命之圣人。至今西国一道同风，无参疑信者矣。所以西儒远来，所传、所述原是耶稣生后事迹。既降生人类中，自有言语、有行事，使人可信、可传。若夫耶稣未生之前，天人悬绝、形声俱泯，将以何者垂示世人哉？
四、天主降生之地释疑
问曰：降生在何国、何时？独取彼国，宠异一方何也？
曰：降在大秦如德亚国。此国代有贤圣，最尊信美瑟等圣之古经，人日日仰望降生。真主下世，必择善地照临，知吉土无如此国，犹创业帝王，有汤沐邑，何必疑也？以通历考之，在西汉之末，庚申年，实汉哀帝元寿二年也。与佛化身之说，其考据有无，一中智能辨之矣。（有天主降生言行纪略十数卷行世，可考镜。）
第十八节  四大假合
一、四大本四元行
问：四大假合如何？
曰：释氏四大假合，本天教四元行生万物言也，而实不同。
二、四元行为万物质料
夫儒言五行：木、火、土、金、水；西言四元行水、火、土、气；释言四大地、水、火、风。俱言万物所繇以生，似差不远。但儒言五行，有金、木，而无气；释言四大，有风而无气；此则有分别耳。夫万物之生，多藉于气。非气则诸行不能和合，透入万有，儒何以独少气行？无乃以人间用物，无过此五件，最多且大。尔天教则言天主生万物，先有其料。四行和合，万物出焉，是生物之质料也。四行葱笋相似，重重包裹。地土最小居中，水则包之。气又包水，火又包气，天又包火、气、水、土人物在四元行中，如鱼游水中，无处非是。鱼一息无水，则不活；人物一息无四行，则不生，故为万物料也。
三、凡火非四元行之火
或曰：火惟烹饪，则能养人。禽兽草木，未闻赖火为用。物生资藉太阳，太阳为日，意者日即是火耶？
曰：不然，日能生物，自有正论，谓日即为火非也，日在四行之外也。谓烹饪为火非也，丽木之火，乃火之分体，非其原火也。原火至清至妙，其位至尊高，其功极大，凡火不得比焉。
四、金木非元行
或曰：五行生克，自然之理，缺一不可，何独遗金木乎？
