<!-- { "loadSidebar": true } -->
问曰：西士尝言要重人伦。今不娶，无妻子矣；离家，弃父母兄弟矣；出游外邦，无君臣矣。独守朋友一伦，可乎？
会士出家大合人伦
曰：是正所以重人伦也。天教入耶稣会者，事非寻常事，人非寻常人，岂于大伦反不讲究？要是奉君亲之命，体上帝之意，为世任此大事，乃尽伦之至者耳。何也？
⑴西国以会士为贵
西国官有三品：上品理天学；次理民事；其次理兵事。理民事，犹令文职；理兵事，犹令武职，而莫尊于天学。耶稣会士，则天学中超拔者也。人生子弟，皆望之为第一等人。父母之所祈祝，有志之所自许，皆以与会为出身。彼国中天人理明，生死念切，此事若良知良能，不待教而然者也。
⑵西国入会条件
然而独子者，大都不可入会；多子而少聪明，聪明而非有志，不可入会，诚难之也。假如人家有数兄弟，其愿婚娶者，父母留之侍己，为之娶妻生子，以衍道脉；中有贤智特达，愿离俗精修者，则不为婚娶，务令读书穷理。
会中课程与考试
⑴哲学
如入耶稣会者，先试之艰苦事数端，每端各数月。试之不屈，其心真矣，其基固矣。然后学费络琐费亚。凡事物之原必要穷究，务期能通、能辩、能讲。如此数年，费络琐费亚成矣，始应试。
⑵神学
试而中者，乃学德珞日亚。此理高人智量，未易穷究。有圣贤之成书、有名儒之讲解，乃可得通。如此又数年，德珞日亚成矣，然后应试。
⑶授予圣职
试而中者，为撒责儿铎德。今之远游传教者，正是此人。盖百千中无一二人也。其不中者，仍归就学矣。彼国试法，与中国糊名不同、与荐举征辟亦异。
⑷考试规矩
试期必繇教主畀斯玻及道德名儒为主司。每一人就试，必经众主司逐位而考，将奥义提质数条，无一差缪，方得入选。盖主试者与待试者，皆圣贤心肠。欲符天主意，全非为利、为名。故取用至公、至当。非如他处选场，须用关防，兼有奔兢也。
四、会士守贞远游释疑
问曰：若然。诸儒中式者，皆守坚贞之节、通天学之奥矣。独弃家事远游，忠孝之道何在？
会士不违孝亲之道
曰：孝亲之道，服劳奉养末也，立身扬名大也。既有兄弟以全侍养，乃顺亲志，躬为显扬之事。夫一子登朝，犹可庇及九族。况得正道而登天国，生者、死者俱受荫庇，不更宏远乎？自身得入天堂，万年长生，何论子孙？
会士不违君臣之义
至于初入会中，习诸会事，教皇命也；畀斯玻考试，教皇命也；奉敕旨远游异域，犹食禄本国，教皇命也。如朝廷差官出使绝域，道极险远，归必受异赏，尚不足为忠乎？
会士守贞之意
所少者，独是夫妇一伦。而叩之实有至理也。
⑴不必续嗣
彼谓天主制夫妇之礼，正谓生子，别无他意。今既求道，一身自可万年，何论嗣续？不娶非缺也。
⑵专一事天主
且日日当行弥撒礼，若娶妻，不洁之躬，惧不可以对越。况又家务分心，钦崇天主之意，必不专且一矣。
⑶默维夫妇之伦
彼能绝色，故能训人无二色，夫妇之道大正，反目之衅不作，其默维夫妇之伦不更大乎？
僧人出家无益
今学佛者，或为窘迫事故，或为利人衣食，全非慕道之心。为之师长者，止令之供役使，守庵院，了应赴，绝无法嗣之意。求田问舍，不异俗人。而秽媟不可言，又俗家所未有者矣。舍己之家，空弃人伦；入彼之涂，反缠俗障，舍身出家之义何居乎？议者不诮彼之出家，而疑此之不娶，吾未敢以为定论也。
第二十五节  四恩
一、四恩本敬主孝亲
问：四恩如何？
曰：释氏四恩，似本天教第一诫、第四诫言也，而实不同。
二、佛教四恩辟妄
四恩只在尊佛
四恩者：一天地恩，二父母恩，三君长恩，四佛恩。合之四法，即天、地、君、亲、师之五大。第取义，则不同焉。释氏本义，原只尊佛，其余一切不理。故国王不得臣，而令父母反拜。即天王、帝释之尊，亦侍立佛足之下。果以为恩而当报之，何前后立教如此相反？彼以佛即天地、即父母、即君长，专心奉事。谓之一恩，可也。
四恩不足言报
彼见儒者攻其灭弃人伦，等于无父无君，自心不安。且世法森严，谁容此等独出伦常之外。故后之称师、称祖者，补此一假。谓终日焚修，以报四恩。不知既谓之报，须奉其命令。守四民之分，各理一业，有益世道，有功人间，不至虚糜三餐，乃可言报。若止如释氏，焚一炷香，叩几个首，便算做报恩，吾恐报恩不如此易也。况立此各目，原是补救缺失。非本教初意乎。
三、天教敬主释义
若问天教第一诫，钦崇一 天主万物之上；第四诫，孝敬父母。请终言之。夫天地生养万物，为人食用，故世谓其功德甚大。但须知天地如何能生养万物，必有缘故，全赖日月星辰、风雨露雷、水火土气互为其用，而物之飞潜动植、胎卵湿化始各各自传其类。此间必有大天神以分领其事，西经谓之谙若。而天神无私意，咸奉天主之意为意；天神有大能，咸赖天主之能为能。故生养万物，不得归功天地，不得功归天神，惟当归功天主焉。
四、钦崇独一天主释疑
曰：天主之当钦崇，既闻命矣。谓之曰一者，何哉？
曰：天无二日，民无二王，主无二大。天主既造成天地、人物、鬼神，而为之共主矣。岂更有并造天地、人物、鬼神，而为之主者，可与称两大乎？无两大，必无两事之理。即有百神，皆是奉天主命者。吾为天主敬百神，岂可遂与天主并其尊事哉？神繇主命，不可并事。若非繇主命，即属伪妄，又绝不可事。辟如百官是朝廷所命，敬百官即是敬朝廷，然安得以朝廷礼事之？若不繇朝廷，伪官伪敕，人人共罪，将迸斥诛戮之不暇，况可以尊朝廷之礼尊之哉？
五、钦崇万物之上释疑
曰：如何为钦崇万物之上？
曰：凡人有所欣羡、有所嗜好，而系恋难舍。刑法不能制，义理不能喻；求之必欲得，得之不欲失。此一念，诚切视之在万物之上也。吾今当猛思曰：“吾重视此一物，甘违主命。”是爱此一物之心，加于吾主之上矣。平日钦崇一天主万物之上，其心如何？而顿背之，忍将全功尽弃之乎？即断然力止，不得以彼夺此，不得以彼等此。推而至於喜怒哀乐，皆用此法以平其情，而无一物得加掩盖主命之上，方为钦崇一天主，方为钦崇一天主万物之上。孔子言：“好仁者，无以尚之。”斯言可绎矣。
六、孝敬父母释义
若第四诫：孝敬父母，此自人良知良能，不必多费词。然非但生身父母也，君王是统我之父母；官长是临我之父母；又有管顾者，为衣食父母；授业者，为教训父母。推而至于父母之所生、父母之所友父母之所爱，皆有当尽分量。依分尽职，乃不失孝敬道理。如是方可言报恩也。
天教爱天主、爱人。前三诫言爱天主事，而钦崇条，则为三诫之首；后七诫言爱人事，而孝敬条，则为七诫之首。即此二条，可知其他。故知恩、报恩，惟天教为最实云。
第二十六节  梵音梵字
一、梵音梵字本天教以音起字、十字圣号
问：梵音、梵字如何？
曰：释氏梵音、梵字，似本天教以音起字，及十字圣号言也，而实不同。
二、中西文字之别
夫中华与各国字体迥异，中华先有字，后有声，乃有音；西国先有声，后有字，乃有音。中华用六书，尽万字之体；西国本二十三字母，尽万字之用。所以形声甚远，翻译易讹。释教文字，与西国本教别。其以音起字，与一合、二合、以至数合，大略同也。
三、天佛经典之别
佛经翻译以虚
释氏将已译之语，直指为经，无辩、无证；即十分讹舛，谁复知之？其未译之语，则尊为咒语、为真言，若为天地未泄之秘，使人可心持、不可理解者，此愚人之术也。世间岂有圣贤立教，欲人终不可解之理乎？
天学翻译以实
天教中译过之语，儒者皆通。虽以西音换华字读之，无一语不类。况未尝神异其说，谓之真言秘藏，切不可解也。
大都释氏欲奇，而使人不可测；西士欲平，而使人不可疑。立教虚实，即此亦一证矣。
四、梵字取法十字圣号
至释经中有卍字不知主意云何？意此卍字，即窃十字圣号而为之乎？
十字圣号来历
盖天教以耶稣降生，舍身救人，死于十字架上。将前乎往古之原罪，尽行消除；后乎来今之地狱，（狱有四重，另有本论）尽有出路。此之功德，比造成天地、养育万物，尤为广大无比。如父母弃身命，赎子之死。其恩轻重大小，自然悬绝。故天教十字圣架，为万恩之符、万福之原，学道者无时无刻不注念此事。名曰：十字教。自朝至暮，每事祈望天主，必画十字。即凡语言文字，亦必用十字起头。
佛教窃取十字圣号
释氏窃取其法，故将十字屈曲婉转，以成此体，意同无害。然不识字中大意，有字形，无字解，岂不差千里之远乎？
四、天教经典信实可证
或曰：释经翻译，不免讹舛，似无证辩，是矣。西儒之书，乃彼自译自证，亦犹是也，无讹舛乎？
曰：此极易辩。凡伪造讹言，惑世诬民，必其於世有取也；西儒则一无取於世矣。
必诡异其踪，使人不可测、不能诘，以遁其情也；西儒则逢人喜辩，不极畅不止矣。
必谓远来，止挟一二卷，其端易穷，其伪易饰也；西儒则万卷缥缃，印刻精妙，非惟口不能诵，抑且目不能遍矣。
必信手翻译只务新人耳目，悦人心志，不顾与原文相失；西儒则解求逼真，一字未真，推敲无已矣。
必迁就於口，不顾自心；西儒则极重妄言之罪，数十年来、数十人中，从不闻片语之虚。
试将其书，随手探出一条，隔别试之，一人解如是，数人解如是，不差一字矣。
所以释氏诸经，先后屡易；西儒立说，初终一揆。
第二十七节  祈祷
一、祈祷本祈求天主
问：祈祷如何？
曰：释氏祈祷，似本天教祈求天主言也，而实不同。
二、祈祷辟妄
夫释教盛行，充塞儒路。虽缘梵音新妙，能警俗士之襟；义学玄微，复动高贤之听。然察其隐衷，原无他故。
祈祷惑人之言
只有祈祷一法，最易惑人。如《药师琉璃经》，求官位，得官位；求男女，得男女；求长寿，得长寿。
《普门品经》，念彼观音力，一切福乐、一切祸患，皆得如愿。此为浅陋，诚不足论。
惟大乘诸经，盛言诸佛悲智，愿力浩大无边。一切世界帝释梵天，能用神通威力，捻指刹那间，摄入现前，无剩无馀。听其法音，即得解脱。此等宏阔胜大之言，即贤智犹悚异焉。
祈祷惑人之故
