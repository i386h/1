<!-- { "loadSidebar": true } -->
司铎曰：“既皆有向上心，则于罪宗七端，定不可犯。而圣神七恩，又当朝夕切祈者也。何谓七恩？一敬畏、二忻顺、三智识、四刚毅、五计策、六明达、七上智。
四、七罪之首曰验傲
“今人未能受七恩者，皆七罪宗为之崇也。他未详言。即七罪之首，曰验傲。夫人有傲罪在其躬，自足、自满。何处可生敬畏？
五、圣神之恩在谦卑
“圣神之恩反是矣。若受圣神之恩者，卑以自牧，夙夜只慎。上则敬主，下则敬人，其视骄傲为何如哉？
六、圣神七恩的能力
敬畏
“夫敬畏之恩未受，则于性命之事，尚强勉承之。
忻顺
“有敬畏，则无强勉，举所施为，靡不踊跃担当，即为忻顺之德矣。
智识
“既有忻顺，使无智识，犹虑见解未真，而生疑阻。
刚毅
“迨智之明识之定，则必刚毅为之，以成厥功、刚毅矣。
计策
“然天下事，亦有不能任意者，故必求善策至计，而后可百举而百当者也。
明达
“有刚毅，复有计策，则凡上天、下地之理，皆其所通达、明悟者。
上智
“智识又不足言矣，求之愈切，则恩之降愈深，上智之妙，曷可言哉？故圣母祷文有曰：‘上智之座，正以明圣母之德精行粹。’而为圣神所托基者也。
七、人当孜孜以求向上
“七罪如彼，七恩如此，人奈何不孜孜恳恳以图向上之求，而徒甘为鬼魔之役也。噫！”
论告解不速由中不热，
初十日，亦圣神副瞻礼也，诸友有未用功告解者。
司铎醒之曰：“昔有一人死，火化其尸。尸化矣，而心不焚。众莫喻故。一名医见之曰：‘是中有毒，故难化耳。’今神火降临，已三日矣。其不能炙热子心者，吾虑其中有以毒之也。负疚在躬，延缓不涤，虽欲苟徼主恩，奚可得哉？”
论过贵速改，
十七日，有友偶中魔诱，欲反诫别途。既而悔，悔而求赦，不胜愧戚。
司铎慰之曰：“人非圣贤，安能每事尽善？有过者其常也。但过毋惮改，则仍反于无矣。故古圣有言曰：‘获罪者，乃人之事。不解者，则鬼魔之事。’若有过而速改者，则天上人之事也，又何愧戚之有乎？”
答天主降生以共见闻者为征，，凡十一则
一、天主降生非失其尊
十八日，周孝廉过访。
问曰：“天主之义，即中邦所称帝者天之主宰，人当昭事之是已。但谓天主降生，殊未豁然。夫至尊天主，降诞为人，不已亵乎？且敝邦素未尝闻，其谁见而征之？”
司铎曰：“承明问，亦知天主为至尊矣。顾所谓至尊者，以其有明威也、无穷仁慈也、无限全能也，故至尊也。惟其如此至尊，而乃以救世之故，俨然降生人世，益当敬也、益当畏也，何亵之云乎？譬万方剧乱，将相无能威压，而九重之尊，躬自临抚，以致荡平，岂特不疑为亵，其感恩当更倍矣。
二、人未见不足疑其无
若云谁闻之、见之，则东方所见闻者，西方未尝见闻；南方所见闻者，北方亦未尝见闻。安可以未之见闻，而遂疑其有无乎？尽如是，则中邦所称古圣、古贤，暨诸事迹，敝邦未之见闻。余入中华，必不以不前见闻故，遂概疑其无也。
三、天主降生之证
如必疑此降生大事，请略以共见闻者为征：
先知默启
一、天主未降生千百年前，即默启先知诸圣，预纪降生之事。详厥氏族、厥名号、厥里地、厥异迹及厥在世言行、经典世传，后来一一皆符。故后圣有言曰：‘《古经》先纪降生事，不啻纪将来事，却似纪已往事也。’足征也。
天神预象
一、天主将降生之年，先遣天神见像，以降孕之旨，告于守贞之童女。其孕也不因人道，其产也不损童身。盖惟实欲为人，故必有母；实是天主，故仍保其母童贞，此诚千古绝奇事。足征也。
人神共贺
一、降生之夕，天神从空奏乐，且告诸牧童，牧童叩拜矣。即至无知牛驴，亦知俯伏认主。足征也。
三王朝献
一、降生时，大星显见。有异国之王三，因先阅《古经》，按期占候，见此大星，随来朝献。不以降生之陋为嫌，不以初生之孩为卑幼。足征也。
幼年阐经
一、降生后十二岁，即诣讲堂，与诸老成学士谈经阐理，皆人间所未闻，古圣所未发，无不倾心赞服。足征也。
到处救人
一、到处救人。凡瞽者令视、聋者令听、哑者令言、瘫者令起、犯魔而狂者令安、甚至死者令苏。且葬后四日，亦令复活，而久存于世。如是神异，即极圣、极神之人，其能为乎？足征也。
除人罪债
一、降生之故，为万民罪重。愿以身赎、愿代受难，因借恶党之手，自成救人之功。至冒痛苦极刑，毫无怨恨，又且哀怜其罔知，而为之祈赦。如此无穷仁慈、无穷大德，古来千万圣所未有也。足征也。
受难时异象
一、受难之际，大地震响，太阳失光，顽石至相撞击，古冢至自开裂。令人相顾骇愕，知为天地真大主，咸痛悔其错谬之罪。足征也。
葬后复活
一、死而葬，葬后三日，自冢中活起，果符《古经》及生时预告之言。又再现于世四十日，乃于日之方中，自举升天，众目共睹。足征也。
以上诸征，当年目击时圣手录，递世口传，万民之所共信。见闻不真，谁肯以非天主而妄尊之乎？况西邦但称圣人，亦必确按其生前纯懿，再稽其死后灵迹，共征有据，教宗乃敢列之圣品。夫圣品不轻许人也如是，况敢以无征之人，直推为真天主耶？”
答耶稣为真天主不可姑称为圣，
孝廉曰：“明论确有可据。但人之疑者，以耶稣为天所笃生之大圣，亦如儒之孔、玄之老、禅之释等尔，未必为真天主。”
一、若翰的见证
司铎曰：“此言切勿轻出于口也，此大不可以同类而共称也。孔与老释，且当谨辨。矧吾主耶稣，尊为天主，尤与人类迥殊者乎？夫耶稣未诞之前，先知者预录悉符，上既备详之矣。《经》又载既诞之后，厥时有一大圣，名若翰者，生亦同年，言行亦甚著异。众按《古经》以天主此时应当降世，遂共猜为救世之主。若翰明语于众曰：‘我只为真主前驱者，真乃主耶稣。我曾目睹圣神降临其首，且闻天上主从空语云：兹乃我所爱子。因知其真天主子也。’
二、耶稣的自证
“而耶稣逢人，每每自证为真主。
三、古圣的论证
“故西方古圣尝明其真之故，曰：‘使耶稣果非天主，而乃自称天主，则不但不可为圣人，并且为僭逆莫大罪人矣。如何姑称之为大圣也。’又有古圣极论之云：‘耶稣若非真天主，而天上主乃自空中呼为所爱之子，致令万民认为天主，陷于莫大之罪。若审判之日，责我以妄尊耶稣，则还以质之天上主。我奚罪之有哉？’以《古圣》之极论，发明如此。则耶稣之真为天主，又何疑耶？”
答圣教东来不始自今日，
孝廉曰：“经典之云，亦西方士述之，故人或未尽信耳。”
一、唐贞观年间圣教传入
司铎曰：“东西方各有经典，各不相闻。若以西方经不可尽信，则中邦历代帝王史册，及《五经》、《四书》等书，亦勿之述矣。况此降生事迹，及教之东来，不宁自今日始也。唐之贞观九年，有西士从天主降生之地赍主像，载真经诣于于长安。太宗命宰臣房玄龄郊迎入内，爰行天下，建寺奉祀，世世递尊。
二、唐建中年间立碑
“迨建中二年，勒碑扬休题曰：‘大秦景教流行中国碑。’大秦者，即天主降生国名也。其碑久而沉埋，且若千年。
三、明天启年间重现此碑
“近天启三年，关中人掘地得之，遂广传宇内。好学君子，无不既觏之矣。此盖中邦近年事，而谓未敢尽信乎？”
答降生有像于昭事为尤切，
孝廉曰：“《诗》云：‘上天之载，无声无臭。’子曰：‘天何言哉。’天虽有主，从未尝指何者为天之主，故疑天主不必有降生之像也。”
一、天主降生于西汉之末
司铎曰：“斯言诚然，然此乃天主未降生以前语也。天主降生，在西汉之未，详在西书可览矣。
二、先贤戒惧未降生之天主
“上古圣贤，皆知天之有主，未及逢主之降生。然亦无假降生，而时时对越，不以无声臭，故忘笃恭，不以何言故不畏其命。故曰：‘君子戒慎所不睹，恐惧所不闻。’此等戒惧，洵非君子，莫能也。
三、天主降生使人戒惧警惕
“天主悯焉，乃尔降生，实实使之睹、使之闻。庶曰：‘其有惕心乎？’
四、对中邦人的批评
“今中邦虽未有睹者，亦既有闻者。然犹不恐、不惧，而指为虚诞也。倘不降生，益谓虚、益谓诞、益不足恐惧矣。”
答佛老之教为僭妄依傍而不可并容，，凡二则
一、佛老之教不可与天教并存
孝廉曰：“佛老之教，宜与天主并存。譬天主犹君然，公卿大夫元士，皆可承流宣化，以成一尊。今尽驱而排之，其说何居？”
佛老当遵天主教令
司铎曰：“佛老之于天主，既如臣子之于大君，则宜遵一王之教令，不可秘设禁戒，不可妄拟僭越，庶为共成一尊。
佛老却背旨蔑法
“今佛老则不然，是为臣子者，敢于背旨、蔑法，令人从己不从君也。乱贼甚矣！我等必欲容而附之，恶乎可！”
二、佛老之说也不可与天教附容
孝廉曰：“佛家五戒、与天堂、地狱等说，其于天主诸书，皆可互证，司铎何不容而附之？”
佛老之说是惑溺之术
司铎曰：“此特不以人废言云耳。不思有德者有言，有言者不必有德。况佛家藐上主、迷众生，其言多为诸儒所姗斥乎？若夫天堂地狱之窃、五戒一二之符，此乃依傍正言令人惑溺之术也。
佛老之说不免露出破绽
“从来奸雄，谁不假窃正理，然终不免破绽。伯者假仁义以服人，篡者假谦恭以下士，皆此类也。安得谓与圣教互证，遂因而并容之乎？”
答释教专事明心为误人第一义，
孝廉曰：“十诫七克，无关事天。事天只在明心，自心一明，诫不期守而守、克不期修而修。”
一、心明之说不合理
司铎曰：“嘻，殆哉！此正释教误人第一义。吾侪明理者，亦弗之思乎？谓心一明，便可成圣、便可升天；一切功行，无假修持。则古来诸圣都属寂定慧照等流；而修达德、行达道者，概属沉沦矣。
二、空寂不能使心明
“如谓心明原有工夫，则空寂返照，何云能明？譬一宝镜，静置幽室，尘垢渐蒙，若不刮磨，光何能返？
三、心明不能诫克
“如谓心明即能诫克，又大不然。试问有心谁不明者，从古乱臣贼子，彼其心亦明君父为不可弑。胡然而明，胡然而弑，正为诫不能守、克不能持，不畏主命。
四、诫克比心明更重要
“故若遵主命，先自诫克。则此心虽昏，亦且踌躇未敢肆行矣。
五、明心与中邦修身不同
“今佛贵明心，谓诫克皆可不事。不思中邦圣贤，曰修身、曰日省，是何等用功？而其于心也亦必曰正、必曰存，岂第明之而已乎？”
答瞻礼痛解为圣教极重之功，
孝廉曰：“瞻礼天主，忏悔受赦，便可望升天国，恐无是理。”
