<!-- { "loadSidebar": true } -->
现与“夫妻”二字之义，大不相合。上不遵天主之定命，下不合伦理之常情，一经说破，悖谬极矣。乃贪淫迷色之人，强借无后之说，以纵其私心。又引虞舜二女、文王小星、《礼记》娶妾等说，以文其邪僻。
⑵古制不足以为证
独不思古制之不行于今者甚多。皇居帝室，未闻有土阶、茅茨之遗；玉轴、牙签，不闻有竹简、漆书之旧。后人之损益，既然件件远逾于古；前人之行事，岂无一二就政于今？
⑶舜文之德非在娶妾
且舜文之厚德丰功，一言不及，而止说二女小星。岂舜文之所以为舜文者，专在二女小星耶？
⑷当听天主新命
况舜文之行，《礼记》之言，原在天主降生前。自天主降生后，一言一行，必遵天主之定命而后可。请看胜国遗规，尚不敢混行于昭代。今以前人一时之言行，而欲改天主永垂之定命，大非舜文明伦察物、昭事小心之本意。
⑸不必谨遵娶妾一礼
再查《礼记》一书所开冠婚丧祭之条，现在遵行者，十无二、三。何独于娶妾一条，必奉之惟谨。
⑹无后非不孝
至于无后之说，系孟子当时别有所托，不可以辞害义。若果无后为大不孝，则《孝经》内应该首先训诫。为何通部不言其罪？伯夷、叔齐诸人，明知无后，反称美之。宋处士林逋，隐居杭州之西湖，不婚不宦，朝野共嘉其清高廉洁。死后谥曰：“和靖先生”。岂有大不孝之人，可如此赞诵耶？当知孝与不孝，不在有子无子。弑父者，不因有子而即仁良；尽孝者，不因无子而即忤逆。又当知有子无子，不在有妾、无妾。纵使因妾而有，有非其道。
娶妾之害
若说到家庭之害，不可胜言。
⑴夫妻、妻妾、兄弟成仇
夫妻必多反目，妻妾必起妒心。或妾生之子，私遭妻害者有之；或妻毒难当，竟遭妾害者有之；或妻不能容，卖妾、杀妾者有之；或妻妾俱有子女，因各人护短，致生仇忿者有之；或弟兄叔侄，因嫡庶之嫌，累世成仇者有之。
⑵起衅生端而家无宁日
种种起衅生端，在所不免。幸而太平无事，止于谇语厉声。或泣、或诉，便称治家有法。虽夫妻两口，保无交谪之时。然恩爱性成，终难割舍。异常之变，事出偶然。此则不遵正道，必致后灾。
⑶拂人之性丑逾禽兽
眼下之多艰，犹为小事。更有弃发妻而亲娼妓，远家室而近狡童，拂人之性，丑逾禽兽者。如此之类，亦因无后而然耶？人于别事，往往酌古准今，揆情度理。独娶妾一事，任意纵行，不知利害。非不知也，骄奢淫佚之念填满于胸。即古人未曾做过，亦不妨自我创兴。
⑷荒淫逆命而遗害不已
若以余言为妄证，古来多少无妾之圣贤，不以为法，何哉？人轻言浊，奉劝无能。欲尽爱情，尚陈片语。立女为妾，人所共知，服事内房，与奴同类。为贪片时之伪乐，身前、身后，受害无穷。即论明哲保身之道，亦不应孟浪至此。独不见为臣死忠，为子死孝者，身且不顾耶？今为守天主之定命，割此私情。事虽难，比不得死忠、死孝。况荒淫，为万恶之首；而逆命，更居首恶之先。彼克欲存诚、乾乾终日者，犹恐惧不遑。何有于不畏天主之人？我是以不得不泣血、椎心，欷、叹息以告之。
十八、辟毁谤
天主教正道不惧人毁谤
毁谤。从来遭毁谤者，多在正道之人。语云：“道高一尺，魔高一丈。”今天主之道，系无可限量之高。何怪乎不可限量之谤？时起、时发。只看天主耶稣降生在世三十三年，莫非遭谤之日。自初生以至被钉而死，不毁其异端，即谤其谋叛。迨后宗徒传教万方，承先启后，迄今一千七百余年。致命者甚多，悉从毁谤而来。我等既愿为耶稣之弟子，只知行吾之所是。谁毁、谁誉，听之而已。当孔子时，门弟曾参忽有杀人之说。其母明知必无之事，及连告三番，母亦投杼而起。今听谗者，不同子母；造谤者，不止三番。少有不投杼而起者。然秦火尚不能毁三代之书，党锢且不能灭名臣之迹，岂有天主亲传之正道，反惧人毁谤耶？
天主教有利于德治王化
现在教中刊布之书，不啻数百种。其大指总劝人不贪世福，克己安贫，以求身后永远之天堂。若使人人信奉，不独久安长治，且使民间奸盗诈伪之徒，交相诚勉，改悔前非。正所谓道之以德，齐之以礼也。彰明昭著之极，何踪迹之可疑？
奉教人家孝敬父母
奉教人家，从未有不孝敬祖宗父母者。设有其人，即犯教中爱人首诫，同人必共责之。所以素来不孝者，多因奉教而改其旧恶。若说不烧纸锭纸钱，便为不孝。家礼不作佛事，先引人不孝矣。似此求全之毁，何足重轻？惟看晦而复明，自然通以去塞。今之毁谤者，安知他日不为大圣大贤耶？

释客问
泰西圣奥思定会士陆铭恩撰

释客问 目录
释客问目录	
释客问叙	
释客问上卷	
第一节 天主创造主宰	
第二节 天主即上帝	
第三节 天地非由道生	
第四节 太极非造物者	
第五节 天非理	
第六节 天地非由气生	
第七节 天地实为物	
第八节 盘古非造物者	
第九节 事天主非僭分	
第十节 事天主乃人本分	
第十一节 天主生人	
第十二节 人有灵魂	
第十三节 应究生死之理	
第十四节 天主赋人灵性	
第十五节 人之寿夭与天主无私	
第十六节 贫富贵贱乃造物次序	
第十七节 死生有命富贵在天	
第十八节 佛非造物者	
第十九节 轮回托生不合正理	
第二十节 拜纸相非拜天主	
第二十一节 不当拜佛、菩萨、义士之相	
第二十二节 不当敬鬼神	
第二十三节 占卦不合正理	
第二十四节 算命系虚浮伪说	
第二十五节 烧纸钱不合正理	
第二十六节 时日无吉凶	
第二十七节 不可妄信风水	
第二十八节 堪舆不合正理	
第二十九节 娶妾不合正理	
第三十节 一夫一妻是正道	
第三十一节 男女有别之理	
第三十二节 庶子不合天主圣意	
第三十三节 模质为天主造物之理	
第三十四节 拜北斗不能延命	
第三十五节 天之形体	
第三十六节 地之形体	
第三十七节 日月之形体与日月之蚀	
第三十八节 辟羿妻奔月之妄	
第三十九节 辟月中丹桂之妄	
第四十节 辟嫦娥、丹桂、雷神之说	
第四十一节 （阙节）	
第四十二节 风、云、雷、雨、流星之理	
第四十三节 雷霆击人	
第四十四节 四行之理	
第四十五节 儒者亦当进教	
第四十六节 行善为有所为而为	
第四十七节 睡梦之理	
第四十七节 天主在天之外	
第四十九节 用夷变夏之理	
第五十节 天主教之书无文气辩	
第五十一节 西士无不轨之事	
释客问下卷	
第一节 天主存在	
第二节 天主系无原之原	
第三节 天主惟一	
第四节 天主之神	
第五节 天主无始无终	
第六节 天王无所不能	
第七节 天主无所不在	
第八节 天主无所不知	
第九节 天主全善全美	
第十节 天主保存万物	
第十一节 天主无形质	
第十二节 天主三位一体	
第十三节 天主父生天主子	
第十四节 天主父子共发圣神	
第十五节 天主造物之意	
第十六节 天主生天神之意	
第十七节 天主生路际弗尔之因	
第十八节 天主许魔鬼诱人之意	
第十九节 天主许魔鬼在世之意	
第二十节 魔鬼诱惑世人之因	
第二十一节 天主许魔鬼在世诱人	
第二十二节 天堂真福	
第二十三节 地狱永苦	
第二十四节 天堂地狱之凭据	
第二十五节 天堂地狱为赏善罚恶之所	
第二十六节 天主造人类元祖	
第二十七节 天主生人之意	
第二十八节 灵魂之理	
第二十九节 三魂之别	
第三十节 天主不劳于造生灵魂	
第三十一节 天主不苦于审判人灵	
第三十二节 灵魂受得赏罚	
第三十三节 天主降生要旨	
第三十四节 天主降生之说	
第三十五节 天主第二位降生之理	
第三十六节 天主降生之意	
第三十七节 天主降生之事	
第三十八节 天主受难之因	
第三十九节 耶稣的神人二性	
第四十节 耶稣被钉十架乃其圣意	
第四十一节 民康物阜系于天主圣意	
第四十二节 拜十架之意	
第四十三节 天主降生实据	
第四十四节 耶稣生如德亚国缘由	
第四十五节 天主审判人灵魂	
第四十六节 私审判	
第四十七节 公审判	
第四十八节 天主教食素持珠之义	
第四十九节 天主教之斋	
第五十节 勿见事有难行而强辩	
第五十一节 圣贤之理当合天主圣意	
第五十二节 主日敬拜天主之义	
第五十三节 进教事主勿待	

 
释客问叙
甚哉！天主之公赋，人之公受，莫过于理。理者何？辨是非，别邪正之公证也。况晤对天主圣教之重事，可无用以辨之、别之乎？客有每问者，必于枝蔓重复之说，答者繁于应对之劳，于是将与客常言者，择词浅而要理该而明，不事句语文饰，止求人人可解。中分各端，去其枝蔓重复之说，伸其瞭然分晰之理，录之于篇，名曰《释客问》。如人为商贾，欲知金银之真伪，则用取试石以试之。欲人察教之邪正是非，用此为试石云耳。

时康熙三十三年岁次甲戍
距耶稣降生一千六百九十四年六月二十一日
泰西圣奥斯定会士陆铭恩谨题
 
释客问上卷
泰西圣奥思定会士陆铭恩撰
第一节 天主创造主宰
客曰：天主教向所未闻，而一旦奉行，似乎怪异，只得与君辩明。上古圣贤皆归功于天而已，未有言天主者，请究其说。
答曰：天主非他，即造天、造地、造神、人与万物之大主宰也。其本性原是纯神，无形无像，非可以耳目视听者；自有万德万福，圆满无缺，并无福德可加；常生常王，无有终尽；无所不能，无所不在，无所不知。
何谓无所不能？盖天主造成天地神人万物，不用材料，不费时刻，不劳心力，以其全能从无中化成万物，一命即有。若要另造千百天地，比现在天地更大更妙，亦一命而就有；若要灭现在天地神人万物，亦一命而即灭，皆归于原旧全无矣。天主既造天地神人万物，又时时刻刻扶持保存，若有顷刻相离，则万物皆灭。
何谓无所不在？盖天主本体通透天地万物，如火气通透烧红之铁。天主全在万物大小精粗之中，如吾人灵魂全在身中，亦全在四体百肢一般。
何谓无所不知？盖事物已往、现存、未来，皆在天主眼前，粲如指掌，则万神万人隐微念头，天主皆洞达尽知，纤毫无遗焉。欲再究其妙理，请看下卷详论数端而自明。
