<!-- { "loadSidebar": true } -->
人视天主，如一粟在太仓、一滴在大海，有何分数，乃欲不遵  天主之敕命乎？
故人诚认  天主，则念其名号，诵其日课，皆自表信、望、爱之真心。日用粗功，无非精义。不认天主，念号、诵经，已为粗迹。并粗迹而无之，益昏昧放逸，罪不细矣。何也？君父有命，无可违弃。若曰：“吾择其可从者从之、不必从者违之，自行自止，无法无守。”谓之乱臣贼子非耶？
呜呼！今之学者，不务实功，阙略念诵，固涉虚恢，不务穷理，妄有念诵，复归冥蹈，其为无益均也。可胜慨哉！
第十二节  无量寿
一、无量寿本无始无终
问：无量寿如何？
曰：佛言无量寿，似本  天主，无始无终言也，而实不同。
二、唯天主可称无量寿
凡物皆有始
夫天主生物，各有本寿。寿最短者，为有始有终。草、木、禽、兽、鱼、虫、人之肉躯，皆藉四元行。偏则争，绝则死是也。寿最长者，为有始无终。十一重天体、日、月、星、辰、水、火、土、气、天神、魔鬼人之灵魂，皆天主自造，不藉四元行，一成无坏是也。是可言无量矣。然犹有始，则不得云无量，
天主无始无终
惟天主则超然独存，无始无终。化成天地，为天地之主；长养人物，为人物之主；役使神鬼，为神鬼之主。天地、人物、神鬼未有，天主已先有，推之不见其始；天地、人物、神鬼可灭，天主不可灭，推之不见其终，乃可言无量寿乎。
三、佛非无量寿
佛氏之寿，吾不知如何。佛犹是人，人即四元行会合，不过百年，无有不坏；佛或非人，疑指为性，性不能自立。属于人为人性，属于物为物性，属于天地、鬼神，为天地、鬼神性。俱天主以后所生。佛既是人，其所有者，即是人性。欲与天主比寿，何异莛之与楹、卷石之与太山乎？
第十三节  大神通
一、大神通本天主全能
问：大神通如何？
曰：释氏大神通，似窃天教天主有全能言也，而实不同。
二、佛无大神通
佛法初来无高论
夫佛法初来，由汉明使蔡谙等十三人，往西域取经，归而以《四十二章经》奏之。虽语多附会，未敢放言高论。第令人忍辱克己，作实修行事，未尝有他奇也。
神奇高言以示尊
后来朝廷宗室、大臣、百官翕然从风，意谓卑之无甚高论，何以示尊？何以耸世？于是种种神奇，日积月增，事难枚举。如云白毫宛转五须弥，绀目澄清四大海，空中化佛无数亿，化菩萨众亿无边，四十八愿度众生，九品咸令登彼岸，此放言高论始作俑者也。
佛经神通举证
《华严》、《金刚》，世谓大乘法宝；《观音普门品》，世谓度世津梁。试摘其语，殊可揶揄。经言：佛以大威神力，能举恒沙世界，弹指见前；总摄十方诸佛菩萨，悉入眉间白毫光中，无剩无余。尝于维摩丈室，致八万四千狮子宝座，高广各几千由旬，悉能容受。佛告须菩提，尽四方世界，满贮黄金，以充布施，不如经中持诵四句，功德胜彼。而念彼观音力，求无不遂，害无不避。如此神通，种种绝倒。
佛之神通是痴人说梦
作是经者，文人戏笔，取快一时，不以为异。岂知痴人之前，不可说梦、稚子尝眎无诳。今之僧俗，能知梦、知诳有几人哉？习其诞语，遂谓上天下地，大有神通，能救拔一切，惟佛独也。故虽圣人有名教，名教亦不畏之；天子有王法，王法亦不畏之。即从古以来，圣王教人尊天、顺命，亦视为苍茫渺忽、通不畏之。举世所尊，惟知有佛而已。假令有人。自言：“吾能挟太山，超北海，鞭霆驾雾，粉碎虚空。”亦必试之，使吾亲见。若不必实有其事，止据大言，一心信顺，恐世间□此痴人也。
三、天主全能
问曰：子谓天主有全能，於何见之？
曰：广矣、大矣，不容声说矣！姑言其显著者。
天主掌管万有
日之丽天，光照下土，万物生意，皆取给焉；一昼一夜不爽其候，孰使之然？
月星映日，以昭其度；各有所司，各有所摄，化生万物，孰使之然？
风雷云电雨露霜雪，倏有倏无；四时密移，万载无改；孰使之然？
四行无知之物，相生相灭，自为消长，一物离却不得，孰使之然？峙而为山，禽兽草木居之；流而为川，蛇龙鱼鳖居之；平土而为疆域，人民灵秀居之；其间各正性命，保合太和，传生别类，灵蠢各得，孰使之然？
是即不言神通而全能如此，不谓之神通不可。佛于是数者有一乎？
天主养育世人
且吾再问子：“有耳、目、口、鼻、四肢，则必日有所需于世。凡天地间，五色灿然，供吾目者，繇天，繇佛？”曰：“天之能。”
“五声琅然供吾耳者，繇天，繇佛？”曰：“天之能。”
“五味充然供吾口者，繇天，繇佛？”曰：“天之能。”
“五香郁然供五鼻者，繇天，繇佛？”曰：“天之能。”
“万用杂然供吾体触者，繇天、繇佛？”曰：“天之能。”
曰：“然则子已知天主有全能，佛不与其事，子之明已过我矣。何必更为之说乎？”
天人悬绝不可比
大抵论道者，当先明天人之撰。天之与人，如霄之与壤，大海之与一沙，其分量悬绝，不可算数。圣人教人事天、畏天，只通其理焉耳。若谓人之力量，可与天主并；而造化生心，宇宙在手；此后人爽口惊俗之窽语不思而发害道伤理，莫此为甚。
天主命令天神
何以明之？宇宙间惟天神力量最大，司天者能运天体之大；司地者，能奠地域之大。故主动主静，惟其搏刮。如上所言，日月星辰风云雷雨山川草木禽兽人类，种种化工，不可思议，不可测识，皆天神司之，实天主命之矣。天主无命，天神且不克效其能，则世间百神众职，无一不系能于天主之命可知矣。
四、圣人归功于天主
若夫人道，其分量藐小，只可尽人之事。因天赞天，因地赞地。就造化生成后，而裁成之，辅相之。不能化无为有，变毁为成。即如神农之尝药、燧人之钻木，黄帝之支干，虞帝之玑衡，羲和之若时。稷之播谷，契之明伦，皆天主已启其事，圣人因而相成之。而其能相成之聪明才力，又皆天主所与，且命天神阴隲默佑。所以古来圣贤，功德愈高，持念愈虚。举而归之于天，奉天享帝，极其隆重。一切典礼，谓之天叙、天秩；赏罚，谓之天命、天讨；官职，谓之天工、帝载；一毫不敢专焉。自非然者，圣王不能以己意命空中雨一粟、地上长一毛、体间迸一钱也。圣王且然，何况凡人？且人之力量，可以挽回造化，则尧水汤旱、孔厄颜夭，挽回之实又安在乎？
五、佛放荡无忌
圣言既远，异学繁兴。於是畏敬之事微，而无忌惮之风长。然蒙庄御寇之流，不过灭裂仁义，诽毁先圣而已，从未有卑视天道、藐忽上帝。谓彼尚在轮回之内，己独超三界，越三千大千，而迥出其外；莲台地域，皆其主张；世人生死，无不经其掌握；神通广大，举世无比，若今之谈佛、佞佛放荡无忌者也。
六、佛不贵神通辨
或者又曰：“神通非佛法所贵也。”
予则曰：“既非所贵，即不宜列之於经。试问以上诸款，是否大乘宝经所载？释流至心归命、笃信不疑者，否不贵神通？又大藏何函中载有此语，而变为此说乎？本以神通广大恢张其教，复以不贵神通闪避其讥。舍曰欲之，而必为之辞；转换支吾，如见肺肝矣。夫谓天主能主世界，实征其理，明有其事。如父母实主一家，能处分一家之事；君长实主一国，能处分一国之事，此真理也。谓佛氏大有神通，自言自证，无一实际。如画师不图人物，只图鬼怪。《西游记》摹写悟空，极其神异。此窽言也，明者请辩之。
第十四节  三世佛
一、三世佛本三位一体
问：三世佛如何？
曰：释氏象教，似本天主三位一体言也，而实不同。此理甚大，又甚微，未易形容，闻者未易领略，姑就人可知，略浅解之。
二、天主三位一体
造物主无形无声，却不是空无，实有至灵至妙者在。惟至灵妙，却又无形声，所以为天载不可思议。夫天主至尊无对，不容有二。然天主一体之中包含三位，第一位曰罢德肋（译言父也），第二位曰费略（译言子也），第三位曰斯彼利多三多（译言圣神也），总言造物主。灵体虽有三位，统为一体。
三、三位一体之理
未有天地人物，先有此大灵体。万汇之象，万象之理，灵体中都已完满具足，故为第一位。既有无穷灵体，岂得不生觉照？觉照不惟能照万理，而又自照其本体无穷之妙，而内自生其像，犹第二我也，此乃第一位而生第二位。二位互相爱慕而发第三位也。位虽有三，其实无大小，无先后，故云一体。此理甚深而微，天学书中言之详矣。
四、三位一体之喻
日
姑取譬之日，日有轮、有光、有热，三而一日也。
水
又取譬之水，水有源、有流、有归，三而一水也。
灵魂
又取譬之人身之灵魂，盖灵魂是天主所造灵体，故其像亦略相肖。灵魂有三德，曰记含、曰明悟、曰爱欲。记含能具万象，似第一位；明悟能通万理，似第二位；爱欲能达万用，似第三位；总一灵魂，又似一体。
五、三位一体不可理喻
但人记含万象，必藉五官受处方有，不受全无；天主灵明不藉五官，无所不有。人之明悟，有起有断；天主尝照无断，自无始至穷尽，一彻齐彻。爱欲因感而动，有息有限；天主生生之原，无息无限，是又万万不可比。然不如此比方，益无处理会矣。
人能洞天堂有主，主有三位，三位惟一体，始知西学言天，实有所见；非如世认苍苍之天，浑然一气，冥然不灵，穆然尸无事之地；与世界判然不相干涉也。
六、三世佛说
竺乾氏闻有三位一体之说，未得其解，乃以过去、见 在、未来当之。过去为毗卢佛，现在为释迦佛，未来为弥勒佛。到处丛林，庄严庙貌，金身宝座焜耀寰中。愚民不知何义，人诺人趋。其后佛宫，又有尊释迦，而侍阿难、迦叶者；又有尊阿弥陀，而侍观音、势至者；又有尊如来，而侍文殊、普贤者；不识于一体三位之说何居？即法身、报身、化身之说，虽欲更端，稍为救正，然从前诸佛名号，作何消除？若实有诸佛，岂曰全能？本是一佛，奚多名相？或分、或合，总无取裁。
第十五节  三十三天
一、三十三天本三十三年
问：三十三天如何？
曰：此端殊无取义，疑本西教 天主耶稣住世三十三年来也，而实不同。
二、天主耶稣在世三十三年
耶稣天主之性，不能有尽，缘兼人身血肉所成，不容不尽。数止三十三年者，一以示人身形器，不得尝存不容恋着；一以示救世之功，至此完成，宜还本所。如天子之子，奉命巡方。巡历已周，回还复命，仍归宫阙，理之正也。
三、三十三天质疑
而竺国讹传，遂谓天有三十三重。为此说者，果表度测之乎？抑有异人、异书，传授得之也。
四、天只有十一重
