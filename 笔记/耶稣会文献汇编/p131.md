<!-- { "loadSidebar": true } -->
五十一、上天可畏	
 
古今敬天鉴自序
一、先后之儒敬天之旨大不相同
从古以来，诸儒皆重典籍所载修身齐家治国之道，无不以敬天为本，然先后之儒敬天之旨大不相同。
古儒朝夕事奉上帝
上古之儒近於天学。故其敬天者，明识有皇上帝至尊无对，全能至神至灵，赏罚善恶，至公无私，真为万有之根本主宰。所以朝夕小心翼翼，畏之、敬之、事之。
中儒事天以外仪虚文
中儒不幸遭战国焚书之害。於时，典籍所载敬天之原旨，与古传之文几亡。当秦汉晋唐，愈失真道之传。虽祭天之礼，事天之说尚在，大概不过外仪虚文，而真如不识惟有一至尊无对上帝为万有之主宰。故祭五帝祭七帝，种种非举，迷谬反古。
宋儒不明真主唯一
迨至宋朝，憎前儒流於道家，诸帝之妄，务尽革之。惜哉！宋儒有不明真主惟一之旨者，各逞其臆说，而经乃晦矣。
二、历代名儒未归於古儒之意
所以诸儒云：信经不信传。
诸儒各有所学
如《书经大全序》，元城刘氏云：汉承秦火之後，诸儒各有所学，谈经或得或失，各自名家。
前儒失意而後学忘味
《易经大全程序》云：去古虽远，遗经尚存，然前儒失意以传言，後学诵言而忘味，自秦而下盖无传矣。
王道衰而异端起
《性理会通进书表》云：自王道既衰，异端蜂起，燔烈秦火之馀，穿凿汉儒之弊，其间存者不绝如线。
宋学以狂瞽相师
《十三经钱序》云：王介甫凭藉一家之学，创为新义，而经学一变。朱元晦拆衷诸儒之学，集为传注，而经学再变。宋之学者自谓得不传之学於遗经，胥天下不知穷经学古，而冥行趋址，以狂瞽相师，驯至於今。
孔子没而易亡
《易经来注来序》云：本朝纂修《易经》、《性理大全》，乃门外之粗浅，非门内之奥妙。自孔子没而易已亡，四圣之易如长夜者，二千馀年。
朱子晚年痛悔
《王阳明文集朱子晚年定论序》云：朱子晚岁固已大悟旧说之非，痛悔极艾，至以为自诳诳人之罪不可胜赎。世之所传《集注》、《或问》之类，乃其中年未定之说，自咎以为旧本之误，思改正而未及。而其诸《语类》之属，又其门人挟胜心，附己见，固於朱子平日之说，犹有大相谬戾者。如此等名儒，虽尽知前後传解之失，惜终未归於古儒原意之正。
三、本朝皇上复明典籍敬天之旨
今幸赖我皇上，天纵聪明，自幼博览古今书籍，且于天文、测量、算法、律吕、格物等学，则相引以求其大本。奉旨取汉宋以来诸家之说，荟萃折衷，著经书《日讲》《御批》，选《古文渊鉴》，始复明典籍敬天之原旨，多正前代传解之谬。
惟天聪明
如《日讲书经解》“惟天聪明”云：惟天高高在上，至虚至公，至神至灵。不庸听而聪无不闻，不需视而明无不见。不惟政令之得失，民生之休戚，举不能逃天之鉴。即暗室屋漏之中，不睹不闻之地，亦皆照察无遗焉。天之聪明如此。
简在帝心
又解“惟简在上帝之心”云：善与罪一一简在上帝之心。天虽高而听则卑，或善或恶报应，昭然断无或爽。
日食求言
《古文渊鉴》“日食求言诏”，《御批诗》曰：不显亦临昭，事上帝之心无时可懈。因日食而克谨天戒，亦倍凛於平日尔。
天乃至圣之主宰
德升虞氏所著《品字笺》解“天”字云：汉诂天者，理而已矣。又理不离气，顾其中必非漫无所主，而能阴隙下民者。《太甲》曰：惟天无亲，克敬惟亲。《咸有一德》曰：天难谌，命靡常。而《伊训》直曰：“作善降之百祥，作不善降之百殃。使其中止此浑然运行之理若气，而绝无至灵之真宰焉，则所云无亲惟亲者谁所云？难谌靡常，而降祥降殃者又谁？倘所谓皇皇之上帝非乎，乃吾人日在鉴兹之下，不知时加警惕以畏天威，且敢以小智私心与帝天角，弗思甚矣。”由此观之，古典之文所载敬天之旨有缺而失序者，多赖《日讲》等书复明之。
四、复明天学之法
分列经典修目
但因天之主宰万德之妙，分见於经传，而藏於奥文微言之内，自外人外观之，若无次序，难以明达。然在我朝大邦，穷经明理之儒，犹易察识。况兹分列其条目，如一明鉴然，则上主之神容可识，而天学之本义可以复明矣。譬如依目学之法，画其耳目手足身体形，上下左右，错综分散，不成像貌之状。乃用数面之镜照之，方见全人之容貌。故经典之文，有明发上主能德之蕴。
择录中儒之注
中古之儒，注解显著者，择录其略，以助明天学之本义。
据天主《圣经》真传
且南北东西四方之人，同为上天一大父母君师所生养，治教皆原属一家，惟一天学之人。中华经书所载，本天学之旨，奈失其传之真。西土诸国存天学本义，天主《圣经》之真传，今据之以解中华之经书，深足发明天学之微旨。故於所辑经书内，亦引天主《圣经》真传一二条以证之，为《敬天鉴》上卷。
汇集民谚经文
经传之外，又有自古至今、众口所传之谚语，为士为民，亦择其语异意同、关系天学之要者，配於经文之句，为《敬天鉴》下卷。
考究天主《圣经》精微
凡兹上、下二卷诸条，皆对合於天主诸端道理，以明中华经典与西土天主《圣经》，其大本原惟一无二。中华之儒欲明经典奥文所藏天学本义者，莫如与西士同心合志，考究於天主《圣经》精微之旨尔。

                                                                          康熙四十六年辑
            （韩大学士观此书时，尚未辑入《日讲》等诸解）
 

古今敬天鉴（上卷）
集古今经解之文，发明天学本义。
第一节  上帝创造
宇宙之内，必自有一无形无像、造天地万物之主。
一、有皇上帝
《诗正月》：有皇上帝。
程子等儒云：帝者，天之主宰。
《说文》云：皇从白，为古自字，即皇字也，自王也。天之主宰，苟非自有，何以自王，何以皇天而主宰之？
二、（帝）出乎震
《易说卦传》：（帝）出乎震。
《日讲》：帝为生成之宰，其出入不可见。即物之出入，以可见者，明其不可见也。当其出而生物，令方行而气方动，化育发端，则出乎震焉。
据天主《圣经》，造物主至神至灵无可见，诸德之美明显于所造有形而可见万物之妙。其所造者，依己全能之命令。乃上主之命，为生生造化发育之大机。上主初造之之时，明圣经之士，概归之於震。
天之帝，即世之君。尽臣之所为功，而莫非君之功；尽造化之所为生成，而莫非帝之化。帝生万民，圣人生万民，其主宰洵有同符矣。治世国功之小，无不由其君活活神灵之能。况主宰宇宙，而成治天国之大功乎。
三、天之主宰
《易》注：帝者，天之主宰。
《大全》：震峰胡氏曰：自出震，以至成言乎艮，万物生成之序也。然孰生孰成之，必有为之主宰者，故谓之帝。
四、上天无声无臭
《中庸三十三章》：上天之载，无声无臭。
《十三经注》：上天之造生万物，人无闻其声音，亦无知其臭气。
五、天命於穆不已
《中庸二十六章》：《诗》云：维天之命，於穆不已。盖曰天之所以为天也。

《日讲》：维天之命，於穆不已。言天道运行，其帝命所存之处，无声无臭，幽深邃远，而无一时之止息。
六、礼必本于太一
《礼礼运》：礼必本于太一，分而为天地。
《史记》引《索隐》曰：太一为百神之最尊者。又云：古者，天子春秋祭太一东南郊，用太牢。《礼》云：祀帝于郊。由此明知，礼所谓天地之本太一者，原非他，乃天地万有根本主宰上帝也。
七、太极生两仪
《易上传十一章》：易有太极，是生两仪。
《日讲》：太极，谓至极无上。以主宰万化之理言，易固生生不已，变化无端矣。然必有至一不变之理，主宰于中，以为生生之本，太极是也。
据此《日讲》，万物本於太极，於理而己，其理其太极，可为造物真主乎？
考天主《圣经》，造物主所化之类无数，然尽於有灵无灵。能明理不能明理，乃万物万灵二等而已。万物万形之妙，一一皆合於造物主；所怀至灵至一不变当然之理，而明显其造者之无极而太极之能、至明至神之德。於己万像万灵，一看万像，格物穷其理。而由此可见之形像，至於明通所无形像、无可见造物主自为无极而太极之能。万灵所属至神至灵至一不变之理，真为万物万灵根本主宰。
由此观之，《国史》周濂溪等儒，论《太极图》，所云无极而太极，上原有自，为二字极是。朱子诃刚之。
八、万物本于天
《礼郊特牲》：万物本乎天。
万物之生成，乃天施地承。二者之功，岂可归於有形之天？万物本乎天者，乃超天地之上，无形全能之天，所谓造物天之主宰。
九、天作高山
《诗周颂》：天作高山。
有形之天地，但覆载其山而已。而作之者，则惟全能无形上天之命。
十、帝赉予良弼
《书说命上》：恭默思道，梦帝赉予良弼。
《大全》：朱子曰：高宗梦传说。据此，则是真有个天帝，与高宗对曰：吾赉汝以予良弼。今人但以主宰说帝，谓无形容，恐也不得；说无此事，只是天理亦不得。
据上可见朱子真认有个天帝，而其所认之帝，非为天理。又知朱子一时之人，所认之天帝，真为无形容之主宰。
第二节  上帝主宰
天之主宰，生人、养人、治人，居之、安之、佑之，乃万民之大君大父母。
一、天生此民
《孟子万章上》：天之生此民也。
二、帝命率育
《诗周颂》：帝命率育。
《注》：乃上帝之命，以此遍养下民者。
三、上帝赐人丰年
《诗周颂》：於皇来牟，将受厥明。明昭上帝，迄用康年。
《注》：麥已将熟，则可以受上帝之明赐。而此明昭之上帝，又将赐我新畬以丰年也。
四、天阴隙下民
《书洪范》：惟天阴隙下民，相协厥居。
《日讲》：惟天於冥冥之中，默有以安定其民，为之辅相，保合其所当居止之理。天之为民，何其厚也。
五、上帝是下民之君
《诗大雅》：荡荡上帝，下民之辟。
《注》：言此荡荡之上帝，乃下民之君也。
由天所生、所治之民且有则而灵，岂生之、治之之天反不如民，而无灵无则乎？
六、天为人之父母
《诗小雅》：悠悠昊天，曰父母且。
《注》：大夫伤於谗，无所控告，而诉之於天。曰悠悠昊天，为人之父母，胡为使无罪之人，遭乱如此其大也。
第三节  万民出乎一祖 
天下万民，皆由一元祖父母所出，故天下为一家，四海为兄弟也。
《论语第十二》：四海之内，皆兄弟也。
《日讲》：兄弟之有无，皆天命也。四海之广，皆我同胞之兄弟也。
