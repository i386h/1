<!-- { "loadSidebar": true } -->
余曰：“嘻！余过矣，余过矣。余惟求天之所以命我者而不得，故屡学之而屡更端，总期得其至当不易之实理云耳。
不识释典指归
“乃释典尽费参究，而迄不见其要归。人虽谬云解悟，而反之此中，殊未了了，敢自欺乎？
养生家言不慊人心
“故不得已寻养生家言，以为此或修真之正路也。维时钻研日久颇获的传。亦复识其作料孔冗，殚力行持，似亦稍有微验，顾形身非不快适。而心神辄复走放，亦无茫无巴鼻，此中犹弗慊也。
俯仰无愧是壮神之法
“偶读孟子《三乐书》，而忽有省於：‘仰不愧天，俯不怍人’之旨。作而叹曰：‘微矣哉！此吾圣贤千古壮神法也。’夫不愧於天，不怍於人，此其心神何如畅满？孔颜乐处宁讵外是顾，安所得不愧不怍，而坦然於俯仰天人之际，令此心毫不走放也耶？
读《七克》而醒悟
“适友人惠我《七克》一部，读之见其种种会心，且语语剌骨，私喜跃曰：‘是所由不愧不怍之准绳乎哉？’方欲卒业，而余病矣，病且廿余日不下一粒。於是追惟从前所作，不但原未解悟者祗觉虚幻，即稍有微验者，仍属影向而止。有可愧可怍之罪愆，明明印诸方寸，展转弗能脱。则始悔半生功力，竟不能寻得天命所在。而今已矣。空负人之名焉耳矣。乌可追？乌可追？徼有天幸得不死，病少愈，遂日取《七克》置床头展玩，然恨未遽镜其原也。
四、作者从游于庞子
西书令人应接不电暇
“亡何，复诣都门，及晤《七克》作者之庞子。因细扣之，庞子笑曰：‘此吾辈下学於畏天爱人中，各审择其病痛，而自施针砭克治之小策耳。子奚所见而爱之？’因遍示邸寓所携来诸书，简帙重大，盈几满架，令人应接不暇，恍如入百宝园，身游万花谷矣。初若另开眼界，心目顿豁已。复目绚心疑，骇河汉之无极也。
西书以昭事上帝为要
“庞子爰为予陈其梗概，曰：‘吾西学从古以来，所阐发天命人心，凡切身心、性命与天载、声臭至理者，不下七余部。而其最切大者，则人人能诵读焉。部盖二十有四，撮其大旨，要亦不过令举世之人认得起初生天、生地、生人、生物之一大主，尊其命而无渝越、无干犯、无弃逆，於以尽昭事之诚，於以体其爱人之心以相爱，於以共游於天乡云耳。’
西学可束人心神
“予於是日似喜得一巴鼻焉者。随与庞子时时过从相与，极究天人之旨。窃谓果得一主以周旋，自可束我心神，不致走放，可驯至不愧、不怍无难也。
五、庞子论天主与原祖
“乃庞子肃然引余瞻礼天主圣像，见其像俨然人也。而手抚天地一圆仪。
天主是天地间主宰
“余徐问所以，曰：‘此吾西国自国王以至士庶，无问尊卑、大小，即妇人女子，人人所共敬事之陡斯也。陡斯者，大主之译。盖为生天、生地、生人、生物之一真正大主宰云。天地间，凡物无不有一主宰，而非其大。喻如一人之身有一主焉，心神是也，所以统领五官、四体而纲维乎百为者，悉此焉宰之。
天主唯一
“推而言之，一家有一家之主，家人之严君是；一国有一国之主，一国之君王是；天下有天下之主，一世之总王是。主而至一世之总王，亦大矣。然果能如心神之宰一身者乎？不能也，则必有一大主默宰其间。
天主全知全能
“举四海、万国之大，视同弹丸，若运旋一掌之内，无所不照临，无所不安养，无所不震摄而提扶。而且无远弗届，无微弗入，无隐弗烛；不疾而速，不行而至；天上地下总皆临莅之区，逞古来今浑囿一视之中。盖心神之宰一身之易之妙，犹未足彷佛其万一耳。此非生天、生地、生人、生物原初之陡斯，其畴足以当此？
天主创造天地人物
“吾西国有史，能誌开辟之初，当未有天地人物之先，有一全能者罢德肋化成天地，创造人物。爰生一男名亚当，一女名厄袜，以为我人类之祖。罢德肋译言父也，即陡斯之谓。
天主造万物以养人
“盖陡斯之造天，所以覆我人；造地，所以载我人，造万物，所以养我人；故造成天地、万物，总为我人类而设。而人独灵於万物，感其覆载、生全、安养之恩，莫能报谢。爰总呼之为罢德肋，云罢德肋之全能。既於无中化成天地万物，辄於其中搏一泥土，付之灵性，曰亚尼玛。即成亚当，为男。又取亚当一肋付之亚尼玛，即成厄袜，为女。
天主造天神以引人
“又造无数天神，大小尊卑共有九等。一则随从陡斯侍卫於十二重之永静不动天，以为役使；一则暗偕我人，为我照获引治，以为当身之谙若。
天主与人立约
“史载陡斯造成天地、神人、万物之功，甫及七日而毕。於是置亚当、厄袜夫妇二人於美囿良和之隩，名曰地堂。令之不耕而食，不织而衣；无疾病、苦楚、患害，一切禽兽虫畜之类蔑不服顺。祗示一命，俾其敬遵弗违，约期至日，还归天乡，永享福乐。此之为恩，又何如其洪大也？
原祖悖逆诫命受罚
“无奈二祖偶为傲神露祭弗尔所诱，乃犯逆陡斯诫命。故从兹以后，致干天怒，而天之降罚，世日以重也。’
六、天主十诫教人敬天爱人
“因出天主十诫示余。诫之条有十，总归二者而已，曰：钦崇一天主万物之上，曰：爱人如己。且曰：此在天主降谕，令普世遵守。顺者升天堂受福，逆者随地狱加刑。”
七、天主之名辨折
余曰：“‘所称天主即陡斯乎？’曰：‘然。’曰：‘奚不仍称陡斯，而胡易以天主之名为？’曰：‘此中难明陡斯之义，不得不借天地、人物之主而从其大者，约言之耳。’其实吾西国原无是称，此中不尝曰：‘帝者，天之主宰乎？’单言天。非不可。但恐人错认此苍苍者之天。而不寻认其所以主宰是天者，似涉於泛。故於天加一主字，以明示一尊更无两大之意。且主者，视父尊严，专操赏罚之大权，不独偏施生全安养之恩而已也。
八、不用上帝之名释疑
“曰：此正与吾书所言：‘惟上帝不常，作善降之百祥，作不善降之百殃。’其义适相吻合，可以窥赏罚之大指矣。然即易之以上帝之称，似无不可。而胡必欲名之天主以骇人之听闻？曰：‘初意亦以上帝之号甚当也。比见此中庙貌甚多，称上帝者甚夥。余以为上帝之庙貌也，窃喜此中人知敬天矣。乃徐察之，则率以人神而谬拟之，如玄天上帝之类，不可枚举，私又惧其混也。以人侪天，故卒不敢以亵吾陡斯之尊称。要之，果真知其为生天、生地、生人、生物之主宰，而畏之，而爱之，而昭事之，则谓之天也可，天主也可，陡斯也可，上帝也亦可，而奚拘拘於名号之异同哉？’
九、觉悟天命不爽可畏
“余於是洗然若有以自新也，洒然若有以自适也，而又愀然若无以自容也。曰：‘嗟乎！今而后，余始知天命之有在矣，余始知天命之果不爽矣，余始知天命之真可畏矣。向者诵吾孔子之言，曰：‘君子有三畏。’以为此学者摄心法耳，而孰知千古作圣之心法也。
不知天不可谓畏天
“夫士希贤，贤希圣，圣希天，固未有不希天而可作圣者。然，焉有不畏天而可希天？又焉有不知天命而能畏天？故既而惕之曰：‘小人不知天命而不畏也。’
天命难知可畏
“夫既读圣贤书矣，畴肯自甘于小人？然试一问：‘其能畏天乎？’则或敢即应之曰：‘畏。’试又转问：‘其知天命乎？’则或者弗敢直任以为知也。何者？天命，果易知乎？将孔子天纵之圣，必先知之蚤矣，胡以自言‘五十而知天命？’孔子五十而知天命也，天命不易知矣！夫天下事，苟欲知之，未有不留心究彻而遽能晓然也者。况天命何事，有未曾一留心焉而能即知者乎？
君子畏天主赏罚
“夫不知而胡以曰：‘畏也？’不畏而胡以自免于小人、君子？小人只在一念畏、不畏分途，此其际不甚严哉？然谓君子小人，止以定人之品，犹就是非论也。固有不顾是非而肆无忌惮者，亦何所畏？谁知降祥降殃、天命赫赫、不可祷之赏罚？即於此畏、不畏时定之，故知命君子怀刑与怀德之念并急。怀刑者，不但畏世主之赏罚，实以畏天主之赏罚而怀天刑之念，正其畏天命之实功耳。
天命威灵可畏
“孔子折王孙贾奥灶之问，明明以天之威命灵爽不可祷者，慑服小人之胆。而解者乃谓天即理也，权奸宁知畏理乎哉？只以天言，说理得，说道得，说苍苍亦得。天而系之以命，则律令灵威有以所命之者，则必有所以出是命者。所谓主也，有不敢不畏者在矣。试问瞻宫阙则起敬，入公门则起敬，过君位则起敬，有明知天子俨然在，位天威只尺，赏罚森严，而敢不畏焉者乎？
十、天上有天主可畏
“嘻！世之人止知地上有主，而不知天上有主；止知地上主赏罚可畏，而不知天上主更有真正大赏罚之更可畏。
天命非自然当然
“惟其不知天上有主，故谬为之说，有指天为积气者，有指天地为气机之自动、自然而然者。因不知主，并不知有赏罚，遂指一切福善祸淫之应与灾祥之示，率诿之天行、天运、天数之适然。或且妄谓并天不自由，而皆出於天命之自然、当然，其势不得不然，而莫测其所以然。一似苍苍之表，冥然空虚，全无一主宰之者。长天下后世无忌惮之习，皆此说恣之也。识者自可察其谬妄无足深辩。
天非气机自然而动
“今第约略言之。使天果积气乎气，即积久亦未有不散者，胡为乎？万古恒如斯。且日月星辰之昭垂者，胡其布置位列，毫发不爽？从无一日、一时之散乱错动也邪。就使为气机所动，自然而然。借问起初使之自然而动者为谁？今人见凮鸢凌空而起，乘凮而动，以为是气机所使自然而然乎？然谁制凮鸢？谁提线索？谁促之乘凮而动也耶？则必有所以使之者矣，不可谓无主人翁也。嗟夫！睹门庭之巍焕、窥堂奥之静深，与夫钟鼓器具之森列，虽未目击主人翁之仪容乎，谅无不信有主人翁在。乃今，天如此其高明也，地如此其博厚也，日月、星辰、山川、草木如此其照曜而克？郁也。畴为开此，畴为辟此，畴为生养而安全此？
知天主必畏天命
“信非生天、生地、生人、生物起初之陡斯，决无能辨此者。而反疑穹窿之上祗苍苍之积气，而无一主宰之者。噫！亦愚甚矣。果明知其有主，则一切灾祥祸福宁可漫付之运数哉？故明乎天之有命，明乎天命之出于天主，明乎天主之命之无不善，无可违无所祷，则虽欲不畏，乌乎敢？
十一、悖逆天主之罪不可祷
天主至尊无二
