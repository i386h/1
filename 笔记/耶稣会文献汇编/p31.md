<!-- { "loadSidebar": true } -->
余曰：是何言与？岂可以轮回六道之虚说，辄废天堂地狱之实论乎？吾天主圣教不如是轻薄德勋。以为顺者，天下福禄足赏之；逆者，天下灾祸足罚之也。德之根柢高峻，从天而发，天下万物皆卑陋异类，孰有价值相应，可以酬德者哉？天下君以天下位绌陟国吏，天上君亦以是偿天吏乎？明达世界之情者咸曰：遍大地皆从欲者，迥拔众凡而为君子，每世得几人耳。
世间苦如地狱
君子欲行道于世，常不脱终身之苦辛。则此世界也，谓之地狱气象犹可，若谓天堂殊不似矣。试观世人，群类无不自称苦焉。苦中有天堂耶，天堂中有苦耶？
⑴小民之苦
彼小民劳于农力，险于经途，汗于百工，疲于戍守，每仰缙绅持权者为安乐，且曰：世界有天堂，居高官食厚禄者即是，其人岂不然乎？今子临民有年矣，敢问身所得天上乐何如哉？
⑵缙绅之苦
大参曰：否否。世界有地狱，居官者陷于其深区焉。泥涂中冒重负，此之为劳，不及於位小官、署轻任者。矧等而上之乎？人不识缙绅士所茹荼苦，故谋掇而加诸身；令识之，偶值诸路，必速过不拾取也。古人比吏道如黄金桎梏拘于囹圄，甚得其情也。是以吾今思抽簪投绂归耕娱老，冀幸不虚此生耳。
⑶君王苦
余曰：信矣。子治一方，见劳如此其甚，矧治多方乎，即其苦奚啻百倍也。位愈高，心愈危也。西土古昔有栖济里亚国王曰：的吾泥削国丰广尔，时有臣极称其福乐。王谓之曰：汝能居王座而安食一馔，则以位逊汝。即使著王衣冠，升王座，设举盛馔，百执事以王礼御之。而宝座之上，则以单丝系利剑垂锋而切其顶。此臣升座，初观王庭左右侍人奔走趋命，即大欢喜。既仰视剑欲堕，便栗栗危惧，四体战动。未及一餐，遽请下座：臣已不愿此福乐也。王曰：嗟乎！余时时如此，子以为福乐也。兆民畏君，君无所畏耶？严主在上，日日刻刻以明威之悬剑惧我焉。俗人不知居上之苦，故慕之，因嫉之；倘知之反怜之矣。吾尝且笑且惜彼，经世之士，谋安而溺于厄，努力攻苦，以立功增职，王法亦差功蹴爵，次第加之，谁知吾以苦市苦，朝廷亦以苦偿苦乎？
世间苦不能暂离
今子谋归田耶，归而能意却人缘，专务一己生死大事，则得矣。苟图度离苦就甘，恐甘者无时可就，苦者无时可离也。世如旷野满皆荆楚，何逝不刺身焉。药氏者，西土圣人。尝曰：鸟生以飞，人生以劳，是以生人际，此龃龉未及了坦，而逼迫他患己便萌发，如候缺次补焉。吾于辛苦如仇国，卒世相攻中，或可图暂瞬解休，曷得其泰平乎？智者时防其侵也，易居易职非谢苦也，如荼蓼芩连，仅易苦之别味耳。四方民无不哀号曰：世俗劳生。
世间苦当忍受之
吾以为图免之，不如图忍受之。必欲免者，须寻他世界，苟於此未见未闻有人幸免焉。此世界譬若细长绳作急密缔结纠缠盘互，令群生一一解之。我群生者，先尽解其生命，而绳之缔结不尽解也。
造物主佑君子之法
造物主佑君子者，令不屈于患，莫免其患矣。毅其心以甘受忧，不息其忧矣。故君子小人德虽不等，忧患虽殊，由而见困苦均焉。
二、世间生死赏罚释疑
世人贪生惧死之疑
大参曰：信哉！率四海之滨皆苦乎。既三日，韶阳候苏子张饮为大参祖道，余在席。大参目我而哂曰：世界人皆乐矣，何也？今日又复相晤，谈论饮嬉非乐乎？且吾尚有疑焉。生若苦者，世何以无愿死，悉嗜生乎？非但问富庶康逸荣华者，问贫窭裸裎、卧凌跣冰丐于街市，及诸耋耋目肓耳聋遍体衰惫，若老病疴毒，昼夜僵地，伤痛不间，犹宁生不宁死焉，奚不咸恬乐行世之验乎？此非乐地，人人何肯爱恋之，弗忍舍去之？且善恶之报，天下万国各立君主用专赏罚之权，君又选士居方定律，设法纲纪民心，以赏赐正之，以刑戮齐之。是今善者必荣乐，恶者必危辱，足为劝惩焉，奚待后世之遐且迟乎？
真赏罚有赖天堂地狱
⑴世间苦乐不足赏善罚恶
余曰：固也，窦未始曰此世有苦而竟无乐也，特曰此世乐，不足称上帝酬仁人之神德；若此世苦，亦不足明著上帝殃不仁之凶祸也。故当造身后真天堂、真地狱，尽善恶之报，以大显宣上帝全能渊旨矣。昔者，吾述《天主实义》已揭其理，今复举其端倪。夫天降祯祥妖孽，多不因善恶，况合其德慝轻重乎？
⑵掌权者偏私影响赏罚
世病柄世权者，赏罚偏私，则以省疑造物主弗理视世事。或又解之曰：此天之未定焉。嗟乎！天岂有弗定，有弗定岂可为天？则曷不信此后有日焉，各得其所当得。且补今之缺而弃，鞫彼偏私之咎耶。
⑶人情憎爱影响赏罚
呜呼，持世权者纵为公平而所褒贬，功绩与否，惟耳目是信耳。无审据者，弗克究也。民之庸情，有所妒憎则泯其善，扬其恶，弃蔽莫达；有所亲爱者反是。则在上者时或不及闻其人之功，□□能不失法意乎？
⑷德隐恶匿影响赏罚
岂惟人也，己亦掩己矣。隽德之精，多含于内不露于外。发外者，德之余耳，非其人易粉饰焉。善者弥诚弥隐己德，何啻曰隐也，且不有其德也。人与己不知之，则畴从而褒之。恶慝之本，素酿于心，不泄于外。见外者，慝之末耳。诈善者，不难文藏焉；恶者滋熟滋匿己慝。奚徒曰匿也？且不觉已慝矣。人与己弗达，则谁从而贬之？夫己自蕴蓄，己不有之，同类之人又覆盖之，秉法君臣又不及知之，复有天主暂容，姑且未报，或姑报而不尽也。此必待来世天之主宰明威神鑑，按审无爽矣。
恋生惧死因人无知
至若人情无不愿生者，此别有故。
⑴天堂地狱为善者之报
天主造天堂地狱为善恶之报，本自亲口传宣，令人遂信，不待忖量。
⑵人情染恶不知身后所受
其奈人情染恶，自塞天牖，神传大光无由得入，便不能明知身后所受。
⑶人死难复生故惧死恋生
又自古人死少有复生者，益复不知死后事情也。既不知其情，谁顾往乎？譬如人情恋土，若有人从他乡还，明知彼处利乐，便顾裹粮从之。若去者，自古及今无一人还，非万不得已，谁欣然肯行哉？狐最智，偶入狮子窟未至也，辄惊而走，彼见迒中百兽迹，有入者无出者故也。夫死亦人之狮子迒矣，故惧之。惧死则愿生，何疑焉？
⑷君子不恋生，恶人则惧死
仁人君子信有天堂，自不惧死恋生；恶人应入地狱，则惧死恋生，自其分矣。
三、善恶之偿释疑
德匿之偿在身内之疑
大参曰：子论人之报人，善恶苦乐渺小不能相称，渺小之中又有法律所不能穷究者，是则然矣。然人与法律所不暨者，吾方寸中具有心君觉是、觉非，切报之，则报仍在己在今，不俟身后也。仁人有天堂即本心，是心真为安土、为乐地，自然快足，自然欣赏矣。汝若办一德心，即增福禄一品；备全德，即备全福乐。故谓仁者集神乐大成也。慝生於心，心即苦海。罪创於内，百千殃械应时肆陈，则慝自歉自罚矣。吾犯一戒，自招一孽；放恣无法，则是地狱重刑也。何者？吾既违天命，即吾自羞耻心告讦证我，我胡得辞乎？即我自惴惧心桎梏囚我，我胡能遁乎？自性天理审判，按我、罪我，我可以贿赂脱乎，可望主者慈宥乎？则哀痛悔惨种种诸情四向内攻，殃毒无方，我何能避哉？蒙人者，不得蒙己。逃人者，不得逃已。故曰：逢艰患，贤不肖无大异，盖苦乐均也。则请毋睹其肤，视其脏矣。请毋睹其向视其心矣。君子不因外患改其乐，小人不据外荣辍其忧也。若然德慝之偿在身内不由身外，岂不信夫？
德匿之偿在身外
⑴德匿之诱沮非赏罚
余曰：固也凡生觉之类，不论灵蠢，行本性之顺自忻愉，遇已性之逆自哀戚矣。饥渴而饮食，滋液洗腆则甘尝焉。倘乏其所嗜，或啖食草具餲饭败浆，即委顿呕逆焉。此何故也？造物者之奥旨，迪物以就，其生盲而避之乎？失养也，躯壳之陋，饮食之卑行，物主引之以味，而灵神之崇作德之伟行，无味乎？必践道，即心休焉；违道，则心厄焉。夫然后，天主赋我本性灵才本善无恶，足著明矣。但德之味诱民以从德，非以是赏德功也；恶之困以沮人勿为恶，非以是罚恶之咎也。
⑵德匿之偿在身外
世主驭臣，从命者、方命者，褒贬赏罚将由君，何故此苍生之众，其顺逆天命之报，独由己，毕不关天君哉？
①乐工歌舞之喻
家有燕喜，主人置酒召客，命乐工陈歌舞。乐工讴歌舞踊终日，曼声□容娱乐极矣。卒，燕主人岂谓乐工曰：汝今日妍歌妙舞自娱乐无量也。吾弗予若直乎？仁者既集德之神乐大成，洵自愉悦然？本以娱乐天人也。即天地之主岂以仁人自愉悦，竟无他报，称用酬其无涯尊情也欤？
②世间赏罚类比
子曷不察上国故典也，三载考绩，三考黜幽陟明，且有五服、五章、五刑、五用以赏善罚恶，曷尝曰：鸱义奸究御人国门之外者，身历险艰且劳勚困苦有余刑矣，无俟吾法律诛戮之耶。又岂曰：干国泽民、忠贞之士纵懋劳绩自谋德，不图报矣；作德日休，己自享其福乐，国家无烦表门阊勒旗常，不必诏之以禄，而丰其爵子耶。夫人知行善之愉悦不足以报德，为恶之况悴不足以责咎，而外设法例以命以讨，厚售其值，讵不知天地君法例愈精愈备乎？君考臣功视勋庸，又视国力乃赏焉。
上帝赏罚无尽量
然国藏微矣，上德尝不得其酬也，故有不赏之功。上帝，六合之主，其能无尽。以无量数给人，未灭其所有之毫毛，则至校德之时，德乃获其尽报焉。西国史记：历山王至丰盛，一日丐者进前乞舍，王子之万金。丐者辞曰：小人得数环幸甚，□徼分外。如此王曰：汝第知丐子承数环舍则足矣，何复知历山舍人，不万金不可哉。命悉负之去。夫寥廓之主，宁若地尊气象褊小哉？俗之弊，乃独尚耳闻目见尔，己不知其尔目所不及之福乐也。惟惊骇本世刑灾，不虑此世后殊凶极殃矣。
四、来世喜乐释疑
龚大参曰：席中忻际其身，后患不堪问，惟愿闻来世喜乐何如？余曰：夫天堂大事，在性理之上，则人之智力弗克洞明，欲达其情，非据天主经典不能测之。吾察《天主经》，称天堂者，居彼之处一切圣神，其无六祸，此世中无人无有其一；其有六福，此世中无人有其一。
无过而全德
六者，一谓圣城，则无过而有全德也。
⑴世间过犯重重
世道莫盛乎圣人，圣人行世犹以寡过为功，况其次乎？经云：义人一日七落，落者，违也。循义之人于小节，每日七犯则不循□□何如也。世途险滑，道心惟危，禀气柔弱性理，懵昧民焉克免乎？凡自云无过，过重矣。
⑵天堂庸正无过
居天堂者，已臻其域，安毅光明，无惑无屈，洁净庸正，中立不倚，无过矣。侍世之尊君，其衣必静；嘉侍天尊，其心毕无垢尘也。
⑶世间攻慝致德之难
