<!-- { "loadSidebar": true } -->
⑴天文知识自相舛错
若言三千大千，以佛慧眼见知，非常所识。是佛所说，当可据依。则此一天中事，佛尤宜识之，何诸经所说日月星宿度数，一一不合，且自相舛错耶？
⑵剽窃中西天文学
又其显者，西国分天文为五十二相，如大熊小熊之属；近黄道者十二相，如狮子宝瓶之属。其说有图有解，分列位次，与三垣二十八宿，文绝不类。今佛经中，但取十二名字，附会中国二十八宿，与阴阳吉凶之说，凑合成文，此外毫不知之，云是文殊菩萨所说。此即是抄誊二方议论，杂合成书之佐证。谓四天下、三十三天，不出于西国；谓三千大千，不出于邹衍。可乎？
⑶天文地理互相矛盾
就令此三说者，出佛知见，不当得妄；即此三事，所言亦宜统一。云何四天下之最中处，一经言昆仑山在地，一经言妙高山在水，孰是乎？昆仑山，一经言高一万五千里，一经言二万一千里。妙高山，言入海八万逾缮那，高四万由旬，孰是乎？三十三天，一经言欲界、色界、无色界，自下而上；一经言昆仑四面，面各八天，其上一天。又孰是乎？孰谓不诳语，不异语乎？
四、唯我独尊辩
佛教尊卑易位
然谓四天下总一天主尚可，谓三十三天各一天主，谬矣。至三千大千，则天主至众，有如庶品，惟佛至尊，罪尚有大于此者乎？佛者天主所生之人，天主视之，与蚁正等。今反尊之，令尊卑易位，大小倒置，问孰知之，孰言之？则又自知之，自言之，此又何等妄诞。而贤智之士，皆从而信向焉何居？
唯我独尊之喻
譬如有人，本一乡民，乡属于国，国属于天子。天子视彼乡民，大小悬绝，亦何待论。乃忽中风狂语云，此国外有百千万亿国，国各有主，凡此各主，我皆得而臣视之。同乡之人，不一核其真伪，亦皆从而臣视之。他日转闻之天子何如？惜哉！何不一论其真理，果可信否？而空与其罪也。
唯我独尊系狂人妄语
若喜其微渺之言，而甘心从之。宁知微渺者，又非彼自言乎，可因而并信其猖狂无上之言乎？若因其猖狂无上之言为可骇异，以为非佛不能。则庄周逍遥，宋玉大言，中国有之旧矣，亦可信以为真乎？规鹏之大以为笼，规鲲之大以为釜，规夸父之大为衣裳冠履，则人必狂而笑之。今者披猖醉梦，妄言天上天下惟我独尊。举万国数千年以来帝王圣贤所昭事之上帝，降而下之，侪于庶品，反以为是必然不可易。乃至塑作梵天神像，侍立佛前，何不思之甚哉？
五、善恶报应不爽辩
倘云善恶报应，在身之后，必然不爽，早宜修缮。此则自然之理，根于人之灵心。生死大事，关系人之真命，佛能驱人类而从之者，本原在此。不知此本吾天主之教法，附会出之者也。果为生死大事，则当承事天主，去伪即真，脱屣凶祸之乡，真身吉福之境，在一反掌间耳。愿有志者，据理而论，择地而蹈，相与讲究从事可也。
六、无形无色无声辩
天主是神
彼又言，天主无形无色无声，则是天主者，理而已矣，何以御臣民，施政令，行赏罚乎？惜哉此言，伤于率尔。谓天主无形无色无声者，神也。神无所待而有，而万物皆待之而有，故虽无形色声，能为形色声，又能为万形、万色、万声之主。曷为不能御臣民、施政令、行赏罚乎？
天主非理
理者虚物，待物而后有。谓天主为理，不可也。
以菩萨例证
且佛经言佛、菩萨不多有神通灵应乎？佛则曾有报身，涅槃后已无之；诸菩萨并报身无之。试问今佛菩萨，为有形色声乎，为无神通灵应耶？则亦自相矛盾矣。格物穷理之说甚长，今未易尽。请以异日。倘向上所说，更须折辩者，仍祈示教，共恭订焉。辩者吾所甚愿，前既已言之矣。
第二节  轮回
一、《天说》论戒杀与轮回
戒杀释疑
其二曰，又问：彼云梵纲言一切有生，皆宿生父母，杀而食之，即杀吾父母。如是，则人亦不得行婚娶，是妻妾吾父母也；人亦不得置婢仆，是役使吾父母也；人亦不得乘骡马，是陵跨吾父母也。士人僧人不能答，如之何。
⑴意在深戒杀生
予曰，梵纲止是深戒杀生，故发此论。意谓恒沙刦来，生生受生生，生必有父母，安知彼非宿世父母乎？盖恐其或己父母，非决其必己父母也。
⑵以儒家事理为喻
若以辞害意，举一例百，则儒亦有之。礼禁同姓为婚，故买妾不知其姓，则卜之。彼将曰，卜而非同姓也，则婚之固无害。此亦曰，娶妻不知其为父母，为非父母，则卜之；卜而非己父母也，则娶之亦无害矣。《礼》云：倍年以长，则父事之。今年少居官者何限，其舁轿引车张盖执戟，必儿童而后可。有长者在焉，是以父母为隶卒也。如其可通行而不碍，佛言独不可通行乎？
⑶戒杀乃大道明训
夫男女之嫁娶，以至车马童仆，皆人世之常法，非杀生之惨毒比也。故经止云，一切有命者不得杀，未尝云一切有命者，不得嫁娶，不得使令也。如斯设难，是谓骋小巧之迂谭，而欲破大道之明训也，胡可得也。
轮回真实
复次彼书杜撰不根之语，未易悉举。如谓人死其魂常在，无轮回者。既魂常在，禹汤文武，何不一诫训于桀纣幽厉乎；先秦两汉唐宋诸君，何不一致罚于斯、高、莽、操、李、杨、秦、蔡、之流乎？既无轮回，叔子何能说前生为某家子，明道何能忆宿世之藏母钗乎？牛哀化虎？邓艾为牛？如斯之类？班班载于儒书，不一而足，彼皆未知，何怪其言之舛也。
二、轮回辩
戒杀与不戒婚娶矛盾
辩曰：按《实义》第五篇，正轮回六道之诬，略有六端。今所辩一切有生，皆宿生父母云者，是其第六。则前五端，皆屈服无辞，必可知矣。第六端言：据轮回之说，一切有生，恐为宿世父母，不忍杀而食之；则亦不宜行婚娶，使仆役，跨骡马，恐其宿世为我父母眷属等。此理甚明，无可疑者。今辩曰，恒沙劫来，生生受生生，生必有父母，盖恐其或己父母。非谓其决己父母也。夫恐其或然，则不宜杀之，不谓其决然？则可得而婚娶之，役使之，骑乘之，于理安乎？
卜筮决疑甚难
夫生生必有父母，恒沙劫来，转生至多；父母亦至多，其为叔伯尊行、兄弟子孙、亲戚君师朋友尤多。而吾一生所役使用度诸物又多。轮回果有，必将遇一焉，岂卜可避免乎？佛教明言，卜筮等事，皆不应作。今又教人卜度前世事，不犯佛戒乎？卜何能知人事，即目前事，卜而偶中者，百中仅一耳，其不验者至多，能知前世事乎？能知沙劫以来，生生世世事乎？婚娶可卜而避之，则役使骑乘等，亦可卜而避之，云何不卜乎？吾一卜甚易，父母眷属，役使骑乘，甚辱甚劳，又何惮不以吾之甚易，免彼劳辱也。即日用间，又不胜卜矣。
引喻儒家事理不当
故又转为倍年父事之说。礼言倍年父事，盖父执也，非谓贵贱不伦者，一概皆父事之也。不然，以六尺之孤，而临王位，无所措其手足矣。从上言，恐为父母转生，不应杀食等者，谓真父母，不谓似父母也。云何得言，今年少居官者，皆以似父母之长年为隶卒，则亦可以真父母之转生者为妻妾童仆骑乘乎？何其引喻之不伦耶。
天主不使人轮回
⑴天主必不使人转为禽兽
凡辩论事情，宜循其本。《实义》所云，盖以此证轮回之必无耳。意若曰，天主造物，既使人转生为禽兽，又不令人知之；万一为其宿生父母，而杀食之，骑乘之，又为大罪，则是以天下为大阱而罔民也，故知天主必不使人转为禽兽也。
⑵天主必不使人转为人
既使人转生为人，又不令人知之；万一为其宿生父母，而嫁娶之，役使之，又为大罪，亦罔民也，故知天主必不使人转为人也。此本意也。
轮回之说不可证实
若欲明轮回之必有，亦宜条论其所以必有之故；既能明其必有，然后别生他论可也。今者空然坐据轮回之必有，而曲论其所以处置之术，是谓不揣其本而齐其末；犹向者坐据三千大千之必有，而遽欲小天主而尊佛。乘浮云，摧泰山，其失略等矣。
杀生嫁娶合理可行
既明轮回之必无，则禽兽可得而杀与用，人可得而嫁娶使令，此理灿然，云何小巧迂谭乎？
三、灵魂辩
灵魂常在合理
人死其魂常在，必然之理。必如是然后善恶之报无尽，然后可以劝善而惩恶，顾犹有不觉不力者焉。藉其泯灭，岂不令小人幸免，而君子枉受为善之苦劳乎哉？
佛教亦主张灵魂不灭
天主教与佛多有相左，至言灵魂不灭，佛教中亦有之，云何自背其说乎？灵魂必灭，彼往生成佛升天者何物乎？轮回六道，地狱受苦者，又何物乎？
赏善罚恶证灵魂不灭
禹汤诸君，其灵魂必不灭，然桀、纣、斯、高、等之殃罚，天主主之，非诸君事也。此理甚长，今未易罄。若言不行罪罚，以证灵魂必灭，则《三笔》所载，某为城隍，某为阎王甚众，若将信之，其灵魂不在乎？其家子孙童仆犯有过失，亦能诲督罚治之乎？此可谓轻于持论矣。
四、转生释疑
转生之说多是讹传
某前生为某家子，某转生为某物，佛书与小说书多有之。然而讹传妄证者至众，往往有载入刻中，传播远迩，而历其地询其人乃毫无影响者。是知书传所说，未可信也。
魔鬼以之以惑人
万一果有之，则是魔鬼凭依以诳惑人，使从其类。信之是堕其计中，尤不可之大者。
转生教之说是佛
且此等传记。皆佛入中国始有之。何汉以前，了无一人知前身事乎？
转生之说质疑
佛果以轮回诱人为善去恶，宜使人明知之，云何亿兆之中，仅得一二也？
转生之证质疑
载于儒书便为可信，则今小说家，汗牛充栋，尽皆宝事，于理难言矣。
第三节  事天学说
一、《天说》论事天之说
中国事天之说全备
《天说》三曰：复次南郊以祀上帝，王制也。曰钦若昊天，曰钦崇天道，曰昭事上帝，曰上帝临汝，二帝三王所以宪天而立极者也。曰知天，曰畏天，曰律天，曰则天，曰富贵在天，曰知我其天，曰天生德于予，曰获罪于天无所祷也，是遵王制。集千圣之大成者，夫子也。曰畏天，曰乐天，曰知天，曰事天，亚夫子而圣者，孟子也。事天之说，何所不足，而俟彼之创为新说耶？
愿天主天讨治之
以上所陈，倘谓不然，乞告闻天主，倘予怀妒忌心，立诡异说，故沮坏彼王教，则天主威灵洞照，当使猛烈天神下治之以饬天讨。
二、事天之说辩
儒家与佛教的事天之说有别
