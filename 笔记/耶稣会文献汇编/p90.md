<!-- { "loadSidebar": true } -->
耶稣明知将来传道之难，预坚宗徒之心曰：“我遣尔四游，若驱羊于豺狼中，尔宜智如蛇，驯如鸽。彼以尔教为异，而执讯于官于君，尔勿预思论答，顾其时必有启尔言者。盖彼际所答，非尔辈自出，乃尔大父神告也。维时固有弟服尔教，兄异而讦之；子服尔教，父异而讦之者。盖人之密迩，乃偏为仇。第遭是冤苦，终不变志，方能自救矣。若此城迫，宜之他城。”又曰：“从来无胜师之徒、胜主之仆，但仆如主、徒如师，斯亦足矣。未有主遭辱于人，而仆免也。惟勿畏而已。”又曰：“尔勿畏能伤尔身、不能伤尔神者。夫雀之微，非大父之命，亦不堕地。尔辈即毛发之数，大父纪之，尔勿惧焉。尔视群雀，不尤贵乎？”又曰：“凡今向众前认识我者，我将于吾父之前，亦云识彼；若今向众前，不认识我者，我将于吾父之前，亦云不识彼。凡重爱其生命者，正失其生命者也；若为我失其生命者，则得其生命者也。凡延接尔者，即为延接我，延接我者，即为延接遣我者也。我实告尔，凡以冷水一勺，遗兹小子，亦不失其报。”宗徒如命，四游诸郡邑，谕人悛改，随处驱逐邪魔，傅油病人，皆获救愈。
第十五节  五饼二鱼饷五千人
宗徒还自郡邑，备以所行告耶稣。耶稣携至僻所，少憩，又因追随者众，与宗徒登舟涉他所。诸郡邑人，或先遵陆，或先泛舟，并于水次迎焉。耶稣迄济，与宗徒登山而坐，复下山诲众。有疾病者，辄怜而救之。将夕，宗徒告曰：“日云暮矣，况兹旷野，宜谢遣，俾散村落，以就饮食。”耶稣曰：“无庸，当与以饮食。”乃问斐理伯。斐理伯曰：“今即捐二百银钱治具，不能望多腹也，况此无可市者。”谙德肋曰：“惟一稚子，携大麦饼五、鱼二，然于千众何哉？”耶稣曰：“携来。乃命宗徒谕众列坐，或以百，或以五十，计五千余人，而童妇不与焉。耶稣取饼与鱼昂首向天，谢恩祝福，剖而授宗徒。宗徒随人所欲多寡，遍给之。众人饱饫，尚有余也。耶稣命彻所余勿失，宗徒敛之，计十二筐焉。众见耶稣灵异若此，佥曰：“是即我等所望救世之主也。”耶稣辞众，命宗徒登舟，先往日搦撒地，独入深山，默用神功。盖知众心感戴，将欲拥己为君，而故避之。
异哉！吾主全能也。圣奥斯定曰：“耶稣所行灵异诸迹，一一足醒人心，令人由其所见之事，推思所未见之主也。盖天主本体，自非人目可见，惟因其控制天地万物之能，恍然见之。如数粒种之微，发生无量数。自非全能之功，曷克至此？但人因习见，忘其奇妙，故时另显异事，以惊人目，庶其日用而不觉者，因斯异常而豁醒焉。夫吾主宰制天地之大，保养兆民之众，原更奇异于以数饼而饷数千人也。人不奇彼而奇斯，非斯奇胜于彼奇，特稀见耳。缔思每日普养吾民者谁乎？岂非令地发育，种一而获十百者乎？故每日发生五谷百果于田地者，即是日发无量数之粮于门徒手者也。造化之权，在吾主之手，其五饼者犹种也，非种于地以生，乃造地者自命之倍多发也。”美哉！圣人之言，吾辈观兹可不仰天主变化之全能，并感天主日用之需乎？）
 
天主降生言行纪略卷之四
天主降生一千六百四十二年
极西艾儒略述

第一节  日搦撒步海圣迹
耶稣抵暮独处山中，宗徒泛海。至夜分，风逆波涛大作，舟几覆。耶稣知其危，乃步海而往，甫近舟欲安之。而众见履海者，大诧，以为妖影，惊悸高呼。耶稣曰：“尔辈勿惧，是我也。”伯铎罗曰：“倘是吾主，曷令我履海至彼。”耶稣曰：“来。”伯铎罗跃入海中，如步平原。旋见风涛汹涌，转念少疑，身即将溺，复号耶稣拯救。耶稣以手援之曰：“小信人哉，疑何为？”舟人复乞耶稣登舟，既登，风浪遂息。众俯首耶稣足前曰：“尔真天主子也。”俄而济，乃日搦撒之地。此方人皆识耶稣，互相传报，而诸疾病之人，填衢求疗，得一抚耶稣之衣，无弗立愈者。
第二节  论天粮指己圣体
诘朝，众往海畔访耶稣不见，又知昨不与宗徒同舟。正相忆间，适有他舟泊岸，皆就而渡，至葛发翁城觅之，即遇诸涂曰：“吾师何时至此？”耶稣谓众曰：“尔来访我，特因昨饱饫而来也。尔勿务得与时俱尽之食，宜务得永久不匮之粮。人子者将与焉，亦大父之命与尔也。”众曰：“不识何以得之？”曰：“信于大父所遣者是矣。”众曰：“有何奇证，启我信乎？昔者我辈之祖，获食玛纳于野中。（玛纳者，上古梅瑟时，从天降下，状类米麦，取食可当众味。）盖古经有云粮自天降以与之食，顾未审此外尚有可食者否。”耶稣曰：“我实语尔，夫非梅瑟与尔自天之粮，乃今吾父锡尔真粮，自天降而活人世者也。”佥曰：“吾主时赐我是粮足矣。”耶稣曰：“我即生命之粮，奉我不饥，信我不渴。我尝与尔辈言，尔既闻且见，奈何弗信？吁！凡父所付我者，必亲就我；就我者，我必不麾之去。盖我自天降来，非自行吾旨，乃行遣我者之旨耳。大父遣我之旨，欲我勿失其所付于我者，又欲我于世尽日，赐之复活也。且欲凡世人有见其子而信者，皆与之常生矣。”众讶耶稣所云“吾乃真粮自天而降者”，相向曰：“此耶稣，若瑟之子，吾识其父母者也，何云真粮自天降乎？”耶稣曰：“尔勿相疑，非我父启佑者，不能就我。就而信我者，必得常生。尔祖虽食玛纳，亦不免死。若兹真粮人能食之，即不死矣。我乃自天降来活粮也，此活粮即我之身体，尽活世命者是。”如德亚国人不解，争曰：“何能以己之身体，充我辈食哉？”耶稣曰：“若尔辈不食人子之体与血，则罔有生命矣。食我体，饮我血，乃得常生，我日后必复活之。盖我体为真粮，我血为真饮，故饮食之者，则我与之偕，彼亦与我偕焉，两无间隔。犹父遣我，我固因父而生，则食我者，亦因我而生也。此乃自天之粮也。”闻者实不能通，耶稣又曰：“尔勿异斯言，他日见人子上升于原所，则知其为何如矣。夫物之生命神也，肉乃物而无用者，故我与尔辈所言者神也，乃生命也。但尔辈有未信者，故先有言，苟非我父所与，则不能近我信我耳。”众愈不解，有他适流散者。耶稣因谓十二徒曰：“尔辈亦欲去乎？”伯铎罗对曰：“我辈何适？尔有常生之言，我辈知之，实信尔为契利斯督天主子也，又何适？”耶稣曰：“我顾择尔十二人，然中尚有一魔焉。”（盖指茹达斯日后背耶稣者也。圣体事，详见七卷三章。）
第三节  论污洁
耶稣在加理勒亚，异学士辈及诸胥史之流，来自都城者趋谒，偶见宗徒未盥手而饭，心窃非之。（彼俗所传，不盥手不食，过市井非沐浴不食，凡盘盂瓶罍卧榻诸具，必先加洁除，然后用之也。）乃语耶稣曰：“尔徒奚不守长老之礼，未盥而饭？”耶稣曰：“尔曹何因长老礼，反违上主命乎？”天主命人孝敬父母，苟詈焉，罪至死。尔将以孝敬父母不足论，惟孝敬于尔足矣。苟循尔礼，将不虚上主旨耶？古圣者依撒意亚尝有言，极当于尔。其谓：‘斯民也，惟以口舌尊我，衷则远我。惟以人学相传，徒然敬我矣。’”复集众而语之曰：“尔辈听我言，能通之乎？夫非从口入者能污人，乃从口出者能污人也。”宗徒即耶稣曰：“彼学士辈闻斯言，未克自知其非，返遽以为迂诞矣。”耶稣曰：“夫木也，非大父所植，必被拔也，直任之耳。是朦也，以朦相朦，两俱陷也。”耶稣退息，伯铎罗偕诸宗徒复求解污人之言。耶稣曰：“尔亦不肖耶，饮与食，岂能污人？饮食自外入，不关于心，一经内腑，即秽而下矣。凡杀人、邪淫、窃盗、妄证、悭吝、奸诈、骄傲种种恶念，皆由内出。如是者能污人也。若但不盥手而食何污之有？”
第四节  底落圣迹
耶稣历底落及西团二地，避迹不欲人知。适有方外妇人，加纳搦亚者，其女被魔，闻耶稣至，即俯伏号恳曰：“吾主达未之子，怜恤我。我女甚窘于魔，愿驱之。”耶稣不应，复祈不已。宗徒乃代为请曰：“愿发示，免其频呼聒耳也。”耶稣曰：“我只来救本地迷群耳。”妇又前俯拜，求曰：“吾主救我。”耶稣曰：“岂可以己子之食投于狗。”妇人应之曰：“斯亦可尔。主人有遗，狗必食之。”耶稣曰：“尔信大矣。因尔之信，许尔所求，尔女之魔去矣。”妇归，魔已去，女愈。
第五节  加理勒亚圣迹
出底落，至西团，道经加理勒亚海滨。有喑而聋者，众求为开豁。耶稣挈至静处，以指点其耳，液点其舌，乃仰天哀叹而呼曰：“厄弗达。”（译言开也。）喑聋者，即能聪，能言矣。复戒之曰：“勿告人。”其人不能默，愈用以告。耶稣登山坐，众多以残疾人投足下，耶稣一一愈之。于时诸人，见聋者听，喑者言，瞽者见，跛者走，一切神效，竞赞大主之恩。
第六节  七饼鱼给数千人
是时，众见耶稣疗诸疾异能，从随弥殷，而乏食。吾主谓其徒曰：“余悯斯众远来，三日从游无食。”弟子曰：“旷野中，从何得粮，以饱许众哉？”耶稣曰：“粮几何？”曰：“仅七饼，及些小鱼耳。”耶稣命众席地而坐，取饼及鱼，谢恩剖而授诸徒，遍给之，众得饱焉。命收其余得七筐，食者凡四千人。
第七节  论宗徒防异端
耶稣辞众，同宗徒登舟，往马日但。发利塞俄及撒杜则俄二党就耶稣，求见自天之证。吾主深叹其不醒曰：“尔求证，我实与尔言，无他证，惟以若纳为证耳。”（详见前。）复辞众登舟而渡，门徒忘携粮，耶稣戒众弟子曰：“尔切宜防发利塞俄及撒杜则俄二党之酵。”宗徒受命，因念未赍糇粮。耶稣知其意，复谓曰：“尔何信之小哉，而虑及糇粮乎？曷不思曩于野中乏食，我以五饼二鱼，饱五千余众，尚余几何？”众对曰：“余十二筐。”又曰：“适因绝粮，而我以饼与鱼，又饷四千余人，所余几何？”曰：“七筐。”曰：“何为不醒而惛惛若是耶？我所谓，非指食也。”众乃觉耶稣之语，喻发利塞俄不正之学也。
第八节  伯撒衣达救瞽
伯撒依达之岸，有瞽者，或携之来，乞耶稣点之。耶稣引至市外僻所，取口液傅其目，而询之曰：“尔能见否？”答曰：“第见人如树木之动。”复再手抚之，其目了然，戒之曰：“尔归，慎勿语人。”
第九节  预言受难复活
