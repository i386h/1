<!-- { "loadSidebar": true } -->
其香问曰：“月中黑影，众论靡定。先儒谓山河大地，其影上映于月，遂云明者为水，黑者为土。未知然否？”
司铎曰：“月中明暗各殊，既云大地之影，则月当如镜。而大地如形否？”
对曰：“然。”
曰：“果尔，则镜中之影，宜随形移矣。乃山河大地随方不同，月之所照，亦必随方各异。何以历东徂西，而月中之影并未少变也？”
其香曰：“既非地影，定论谓何？”
司铎曰：“格物穷理家，推月之体，其中疏密不一。密者为日光所射，遂觉光华倍映；其半有黑影者，则其体之疏处，日光射之，而其光遂透入，不复映发耳。譬之镜焉。其平而亮者光必莹，间有损而蚀者，则光必暗。斯亦可类推已。”
答金星有弦望晦朔，
少顷，其香复问曰：“向承明训云：‘金星离日远近，亦有弦望、晦朔之殊，如月轮焉。’又云：‘金星小球离日，不出三十三、四度之远、’夫既有定度，则亦无远迩，胡有弦望、晦朔之殊乎？”
司铎曰：“月之弦望、晦朔，其义云何？”
对曰：“月在日下为晦，与日对为望，在日之西为上弦，日之东为下弦。”
司铎曰：“子既明乎月，则金星从可知矣。考金星小球既回环向日，则金星在日之下。最近，非晦乎？离日最远，非望乎？在日之前而东，非上弦？日之后而西，非下弦乎？故曰：‘金星去日，亦有弦望、晦朔之殊也。’”
 
口铎日抄卷之六
口铎：泰西弗溢瞿司铎、思及艾司铎、存元林司铎
汇记：景教后学福唐李九标其香
分录：桃源陈景明肇夹、陈景耀肇艮、柯士芳无誉
较订：莆阳林光元仲锡

答圣教孝敬父母存亡皆然，，凡二则
秋七月五日，艾司铎自龙江抵邑。
费中尊过访，问司铎曰：“向阅圣教诸书，知贵教甚严而正矣。乃闻奉教之家，祖宗遗像，尽毁而不存，未知然否？”
一、圣教教人孝敬父母
司铎曰：“此讹言也，教诫无是也。昔天主降谕十诫，前三诫，惟钦崇一天地真主；后七诫，即以孝敬父母为之首。今贵邦乡绅士庶，其奉教者非一家也。所谓思死如生、敬亡如存者，孝爱一念，初未少替也。试明稽之，而人言之讹，种种可破已。”
二、讹言的起因释疑
中尊曰：“果尔，则人言胡自生乎？”
钦崇一主当尽毁偶像
司铎曰：“此有故也，天主十诫，第一诫惟钦崇一主，故诸邪神佛像悉毁不事。
士庶之家事奉魔像与祖先
而贵邦士庶之家，奉诸魔像，多与祖先并列，谓之家堂。甚有尊其位，反在祖考之右者。
奉教之家钦崇一主毁弃魔像
若奉教之家，则惟钦崇一主，故凡相传土木魔像，悉弃置之。
外人对奉教之家的误会
人谓其毁家堂也，遂并谓其毁祖像。以讹传讹，竟不之察耳。
讹言属邪不容正
大抵创此说者，多属二氏之流，邪不容正。
故有不知而误信者，亦有明知而故言者。罪误在人，于圣教何损焉？”（详见西方答问）
答辟释氏之邪为忠于所事，，凡二则
一、辟释氏之因
邪正迥分
中尊曰：“释氏演法立教，其门户亦觉专一，司铎何辟之深也？”
司铎曰：“此论正不正，宁论一不一哉？今中邦天下大一统矣，其礼乐刑政，必尽出一天子。乃彼窃据之雄，其政刑非不专一，然而邪正则迥分矣。
只宜事一主
“夫普天之下，只一主也；则普天之下之人，亦只宜其事一主也。
释氏为天主之叛臣
“彼释氏教虽专一，然而僭拟上尊，谬迷大本，亦天主叛臣耳，奚问其教之专一与否也。”
二、不容释氏之因
中尊曰：“释氏教虽非正，然辟之则无所容，司铎稍恕之何如？”
邪正不可混容
司铎曰：“人不来问，愚未尝往辟。然有幡然参证者，则邪正之路，乌得混而容之也。
虑臣不容叛臣
“譬有叛寇于此，思僭据称雄。明公忠于所事，其将混而容之乎？抑不遗余力，必扫除廓清，以上报明主乎？愚之事天主也，正亦如是。”
论上主好谦恶傲，
十三日，瞻礼毕。
司铎谓众曰：“昔耶稣在世时，训众以谦，尝有发利塞俄之徒，与一罪人，同登主堂。发利塞俄向主立而言曰：‘吾自来守规斋戒矣，不偷盗邪淫矣。非若罪人，如彼其污也。’其罪人则俯身叩首，不敢仰视，惟痛自刻责，祈主怜而赦之。
“发利塞俄入堂洁而出堂污矣。
“彼罪人者，入堂污而出堂洁矣。
“盖至尊上主，原好谦而恶傲。发利塞俄之徒，自恃其功，其功皆罪梯也。恶人自悔其罪，其罪皆功府也。子其辨诸？”
论天神祗一傲念辄受重罚，
一、天神因傲受罚
又曰：“子知罪之首者何在乎？惟彼天神。天主赋以性体，非不纯美也。一背主恩，便为邪魔，遂受至重、至永之罚。彼亦何尝偷盗邪淫，造诸恶事哉？不过恃己才能，辄萌傲念，竟沦永苦耳。
二、人不可傲然自满
人思己之才能，其去天神，不啻倍屣。可傲然自满，甘犯主命，而效尤邪魔者乎？”
论德贵谦，
少顷，其香问曰：“承明训云：‘祈求不如领受’，大都领受莫如谦。昔林司铎论谦德，譬之掌焉：掌面能受，背则不能，以掌面中虚故也。”
司铎曰：“然，请观之器，器之虚者音必亮。故制乐器者，必空其中，而清越之音出焉，实则无之。夫一乐器之微，尚贵虚也。人而不修谦德，坚距其中，奚可哉？”
论以苦报主须存真爱，，凡三则
复月之七日，艾司铎已适温陵，其香入三山。
林司铎诏之曰：“吾主耶稣，为我等受难受苦。我今即以苦报之，犹未足酬万分之一也。以苦报主，尚敢畅所欲言、行所欲为、嗜所欲得乎？”
一、爱主之心能克难
其香曰：“以苦报主，理所宜然。其如克己之难何？”
司铎曰：“克己诚难，然有真爱主之心，则不难矣。譬有人于此，而子爱之，情好甚笃也。推子爱之之心，即竭一身之奉而不言劳，甘卑下之役而不知贱，涉万里而不为远，罄千金而不辞贫，受人讥谤而我不恤，身经百折而我不避，甚至以身代死，亦欣然为之。爱至此止矣。岂有爱主若此，而患克己之难者乎？”
二、爱主之心皆有功
其香曰：“事主之道不一，果尔，则爱德尽之乎？”
司铎曰：“行事有一爱主之心，不论大小，皆有功德。若无是心，虽终日大斋、鞭策流血、倾财绝色，皆未足言功也。必也思言行为之间，悉翕顺主命，婉合主心，言主所欲言，行主所欲行，重主所重，贱主所贱。五官三司，无一不与主合也，斯为爱德之至者也，其蒙主之爱必大矣。”
释‘仁’字之义，
少顷，其香问曰：“圣教之要，爱主为上，爱人次之。然则仁会之举，非爱人乎？”
一、“仁”的意思
司铎曰：“仁之为字，取义二人，盖以二人方成一仁。安有孤立寡恩，痛痒膜置，而可谓仁乎？
二、爱主当爱人
“故仁会之立，正为吾侪亲爱设也。何也？吾主以爱人为心。故凡爱主者，必推以爱人。彼鬼魔者，时怀害人之心者也。奉教而不思爱人，是魔眷属耳。”
论时日有用毋负主赐，
一、主生之物都有用
十日，司铎复谓其香曰：“吾人每日之间，于我无系之事，不须动及五官。盖造物主之生物，俱属有用，无用则不生。
二、立功之机不可失
“今主之生此时日也，原我等立功修德之日也。我于无关之事，分功一日，是空费大主一日矣。况用之嬉游浪谈，不惧罪乎？”
答默想工夫期于行，
其香曰：“闻教中有默想工夫，请问其略。”
一、默想是养灵性之粮
司铎曰：“人晨不默想，则灵性失其养矣。默想者，养灵性之粮也。
二、默想的内容
但默想工夫，须用记含、明悟、爱欲三者为之。”
其香曰：“云何？”
记念
司铎曰：“一清记含。记含不清，则杂物乱入脑囊。默想时，遂有纷思憧扰之弊。故必搜罗经典，取其精美者，括诸囊中，随所抽而用之，以启明悟之机。
明悟
“二充明悟。悟机既启，则触类引伸，洞彻其隐，因揣其行为意义，取为法则，而爱慕之情动矣。
爱欲
“三发爱欲。既悟斯理，遂热心响慕。或发痛悔之情，或生迁改之念。坚定己志，祈天主赐我神力，毅然行之，斯则默想之大略也。
三、默想是为了行动
“虽然，默想期于行，默而不行，是为无实。”
答四德为万德之宗，
一、一事而四德备
十三日，其香问曰：“智义毅廉，谓四枢德。之四德者，有一事而并见者乎？”
智
司铎曰：“有。凡人欲作一事，审为是，则行；审为非，则止。如是为是，非为非。智也！
义
是即行，非即止。义也！
毅
行必健，止必断。毅也！
廉
行勿过于行，止勿激于止。廉也！
是一事而四德备矣。
二、四德为万德之宗
故曰：‘智义毅廉四德，万德之宗也。’”
论奉教不在多言，
顷之，司铎又谓其香曰：“凡人呼吸之中，皆有天主，尔于出言之际，尚其戒之哉？”
其香曰：“言而谈道，庶亦无伤。”
一、奉教不在多言
司铎曰：“虽然，奉教不在多言。即《圣经》一语，随取而涵咏之，有终身行而不尽者矣。
二、谈道只是口说
“至若谈道诲人，亦资口说。
三、教导人者须先行道
然尔欲教人，当先行其教而教之。圣良有云：‘诲人而不自诲，实无有诲。’斯言深可绎已。”
论不灵之物尚顺主命而人反逆，，凡二则
一、不灵之物顺主命
十二月五日，司铎诏于众曰：“昔耶稣偕众航海，俄风涛大作，船将沉，众呼耶稣求救。耶稣曰：‘有我在，毋恐也。’徐命风息即息、浪平即平矣。
二、人当诚心呼求主
“夫人之涉世，犹泛海也。水火盗贼诸种种拂逆之事，尽风涛也。然皆有吾主在，诚心呼救，自可恃以无恐。奈何一遇危险，辄失望而不知认主者乎？”
三、凡物都应顺主命
其香问曰：“风与海乃不灵之物，何顺主命若是速乎？”
司铎曰：“凡天地间物，皆大主所生，则皆主命是顺，人亦宜然。
四、人当顺主命
“今风与海既为不灵之物，尚顺命若此，人奈何反出其下乎？
五、逆主命之哀
“不思主生万物，至贵者莫如人，而至逆命者亦莫如人。甚且受恩愈深，而逆命乃愈重也。哀哉！”
答人之七情宜以爱德为主，
十二日，其香又问曰：“人有七情，斯易犯罪。则七情者，似不可有也。”
一、人有七情非罪
司铎曰：“否！喜怒哀惧爱恶欲，七者人所不能无，故有之未足为罪。
二、用情失当为罪
“惟用失其道，而罪斯成矣。
三、爱德可以中节诸情
“虽然，有爱德焉。人能以爱德为主，则诸情俱可中节。
四、爱的作用
“何也？爱犹火也。诸物得火，不变其味；诸情得爱，不逾其则矣。”
答七情由灵魂而发而死后之情有所蔽而不全，，凡二则
一、七情由灵魂而发
其香曰：“七情之发也，由肉躯耶？抑由灵魂耶？”
