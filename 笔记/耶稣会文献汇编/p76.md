<!-- { "loadSidebar": true } -->
司铎谓众曰：“昔泰西有总王，感念吾主救赎之恩，从如德亚国恭迎圣架，建大殿以奉之。厥后敌人启衅，师徒挠败，圣架被夺以去。王度力不能胜，忧苦甚，然终不敢失望也，朝夕祈主默启。忽然帅师三战而三胜之，因得迎回圣架。时王将躬负之，复置主受难之山，为万众瞻仰。乃屡负弗前，旁有教主启之曰：‘昔吾主之负斯架也，衣敝衣，如罪人。今王冕旒而宝衣，弗称矣。’王大悟，因易服衣布，负之登山，与众共仰。此今日瞻礼之大概已。
二、圣架瞻礼之义
顾其中义有数端，请略而言之：战败而不失望，终遂所愿者，见人遇失意之事，万不可失望，惟恳祈上主，终可得所求也；易服而负架者，见人当勤荷圣架，以酬主恩，且不可生傲态也。
三、圣架之利益
至若圣架之利益，其妙有四：
行世之杖
一为行世之杖。夫人行斯世，尽险途也，鲜不失足而蹶者。惟时顾瞻斯架，祈主扶之翼之，庶可安行而无恐。
忧苦之慰
二为忧苦之慰。凡人未有终日无苦者，一思吾主为我等受难，备诸痛苦，而我所受之世患，且如饴矣。昔圣梅瑟领众归国时，众渴甚，水苦不可饮。梅瑟承主默启，取木一块，投水中，而水已甘矣。后人推论此事，是即吾主用木架受难，可变诸苦者为甘也。
罪人之赦
三为罪人之赦。凡人犯罪者，瞻仰斯架，定痛悔已罪，庶可解赎而得赦。昔西国民苦毒蛇，主默启梅瑟取一木如架，挂铜蛇其上。凡被蛇毒者，瞻仰铜蛇，而毒即解。后人推论此事，以挂铜蛇于木者，即吾主受难被钉之豫象也。蛇而铜者，有蛇之形，无蛇之毒，而反可以解毒。犹吾主被钉于恶党，似有罪之形，而实盛美大德，无纤罪之实，而反可以解人罪也。
开天之匙
四为开天之匙。自原祖获罪，天堂之门闭而不开。及降生救世之功成，诸古圣之在灵薄者，始得挈以同升。是开天之匙，自圣架始也。之数义者，皆子等所当深绎者已。”
论居下者必上，
十七日，陈孔昭邀款，坐次未定。
司铎曰：“人之就席也，遽岸然居上，徐而长已者至焉，主人更下之，则居上者惭矣。何如先自处下，主人更上之为愈耶？可见居上者必下，居下者必上。人而不谦德是务，奚可哉？”
论主要经有五，

席甫定，司铎谓陈石丈曰：“场中之试，命题必以《五经》。然天主之要《经》亦有五，子知之乎？”
石丈请教。
司铎曰：“天主要《经》者，信经，其一也；十诫，其二也；哀矜十四端，其三也；七克，其四也；然必终以撒、格勒孟多之七，始备受主恩。之五者，乃上主所定以试人者，人其可缺一哉？”
论人性之光有二，
一、本性之光
入夜，主人燃烛。
司铎曰：“人有本性之光、有超性之光。本性之光，特推测之慧耳。此事不知，推之彼事焉；今日未明，俟之异日焉。斯其为光也，如执烛而照泰山之八面，所遗不既多乎？
二、超性之光
“若超性之光，则异是。朗然毕彻，渊然旷览。方超出人性之上，而知人所不及知。比如太阳当空，幽隐悉照。视彼本性之光，渺乎小矣。然非得上主之默照，弗能也。”
论谦德弗可及，
有顷，众推入教先后，以用吁为最初。
用吁曰：“诸君后来者，皆超俊而上之，俊共步趋。瞠乎其后，曾奚足齿焉？”
司铎曰：“昔泰西一修士，与众共学，见人辄出涕。其师问故。对曰：‘余之与众共修也，如某有某德，某则有某德。独余俱无，是以悲耳。’修士退，其师曰：‘德若斯人，弗可及也已。’”
论人心皆当为圣神之堂，，凡二则
廿六日，艾司铎至龙江。时圣堂新建，轮奂一新。
司铎谓众曰：“子等之建斯堂也，可谓劳勩功多矣。虽然，外堂既建，而内堂尤不可缓。故圣保禄有云：‘尔等心中，当立一斯彼利多三多之堂。’何也？
一、立外堂有三
拔除
凡立外堂者有三：一曰拔除。夫堂之未建也，一片荒地耳。必芟其芜蔓，除其险秽，以为立堂之基。
建竖
二曰建竖。堂基既定，则鸠工庀材，为堂寝、为垣墙，木石规制，靡不次第具举。
合成
三曰合成。诸工既举，于是上自栋梁楶棁，下而户牖阶除，悉一一凑合之，而堂且告成矣。
二、建内堂有三
若夫内堂之立也亦然，人当未奉教之初，莠言、邪行，匪所不有。
拔除
一领圣水入教，则宿愆顿洗，是拔除也。
建竖
既领圣水，于是多方立功、省察克治，诸凡爱主、爱人之行靡不具举，是建竖也。
翕合
乃若善功既立，而思言行为之间，尤必翕合主心。言主所言，行主所行。时时刻刻，无一或离上主也。是翕合也。三者具而内堂成，必受上主之临格矣。”
三、镇内堂以石
徐观堂台，司铎又曰：“古礼之为台也，必砌以石。今虽以木为之，亦必镇以圣石，示不忘古也。顾子等欲立内堂，亦必镇之以石。何则？石方正、坚确、不可动摇，非若木之游移而靡定者已。”
论圣母之恩，，凡二则
一、圣母之恩
廿七日，诸友欲立圣母会。
司铎曰：“子等亦知圣母之恩乎？圣母之加恩于人也，恒超人图度之外。盖恩虽出自上主，必由圣母为转求。故诸奉教之人，多有不祈而得者。矧朝夕虔祀，而不维持调护，以底厥成，此必无之理矣。
二、天梯的异象
红梯
“昔圣多明我于醒梦间，见升天之梯二：一红、一白。众争趋红者，然一二级而即蹶者有之；或梯之半而蹶、或将尽梯而蹶者有之。缔视之，则吾主耶稣在其上。
白梯
“徐就白梯，则众各尽梯，无有蹶者。缔视之，则圣母为援引，故得一一同升。
三、圣母的作用
“由是观之，可见主虽至慈，亦至严，人不孜孜守诫，曷以克当其心？惟圣母万慈之母，为我转祈，此升天之路，所以捷也。且不观子之于父母乎？人子有欲需之，父未必与也，必转贷于其母，此恒情耳。今天主万民之大父也。圣母虽天主母，亦万民之慈母也。民生有欲，其不可必之上主者，则转祈之圣母。况圣母爱人之心，原笃挚无已。又安有求而不获者乎？”
论效法圣母贞德为切，
司铎又曰：“欲事圣母，非徒为诵祷之文也，必景其懿德焉。顾圣母诸德咸备，问何者为最切？”
鲁可对曰：“贞德耳。”
司铎曰：“然。昔天主将降生也，人孰不愿为其母。乃圣母于领报之时，此何等殊福。是宜受命恐后者，而圣母则疑虑焉、商度焉。若必欲固守童贞，以事上主。及天神告以故，始安听主命。（详见本论）然则效法圣母者，于应事接物之间，其必疑虑、商度以求无渝此贞也。庶乎其可已。”
论天主无所不在，，凡二则
一、天主在天堂
有顷，少者咸集。司铎试之《经》。
曰：“天主何在？”
对曰：“无所不在。”
司铎顾谓其香曰：“天主既无所不在，亦可云在地狱否？”
其香未敢对。
司铎曰：“天主既无所不在，则在天堂，亦在地狱。但其在有不同耳。
二、天主在地狱
“其在天堂也，诸神圣环列，益以显无量荣福；其在地狱，则严威之下，且宪判之、罪罚之，适以增魔鬼、恶人之苦耳。
三、世间国君的类此
“譬如国君在朝堂，有时亦临刑狱，以栲罪人。固不可云莅朝堂，而不莅刑狱也。”
四、国君与天主的比较
林君及问曰：“国君之莅刑狱也，即离乎朝堂。天主无所不在，岂其适此而离彼者乎？”
司铎曰：“国君人耳，一适此自离彼。若天主，则无量、无际之神体。亦在天堂、亦在世界、亦在地狱。是以幽隐毕照，呼吸可通，是岂有在而有不在者哉？”
 
口铎日抄卷之七
口铎：泰西思及艾司铎
汇记：景教后学福唐李九标其香
分录：温陵－张赓明皋、颜维圣尔宣
较订：绥定－李嗣玄又玄、李凤翔羽仪
同订：武林－吴怀古今生、冯文昌砚祥

喻信德为进修之根，，凡二则
时十年丁丑，春王正月，艾司铎自莆阳再入温陵。廿有七日，诸友毕会。
一、信德为进修之根
司铎谓众曰：“违教多时，诸子薰修精进毋容赘矣。譬之木焉，栽植不尝见，亦日加长矣。然有不能加长者曷故？必根浅也。夫欲知其根之浅深，视其叶之衰茂。盖诚中形外，由外可以证内者，必然之理也。吾子奉教有年，工夫自知循进。然于用功疏切，亦足觇信根之若何耳？”
二、真信与不疑之别
尔宣曰：“既云奉教，匪有不信。又云有年，信匪不切矣。”
不疑与真信有别
司铎曰：“信亦有不同。盖今人所谓信，非可言信也，仅可谓不疑耳。语之教旨如此而不疑，语之教旨如彼而不疑。至论真信，则有异焉。
不疑与真信之喻
“何也？人有夜行者，或告之曰：‘左系高山，右系深陵，一堕不可复救。’其人惧甚，不敢疑也。迨东方已灿，豁然目睹，则大信矣。吾人之信主也亦然，始之不疑，终之大信。及具信德之光，非深获主恩，正未易易也。”
责不孝敬之罪，
二月朔日，友有父子责善，以过激而干父怒者。
司铎闻而责之曰：“此骄傲不孝敬之罪也。夫人子事亲，有隐而无犯，礼则既言之矣。若不能和气怡色，乃言高语大，致贻亲遣，是自视贤能而父母之不己若也。罪滋甚矣。”是友闻言，不觉大恸。
论奉教有三功，
初五，主日瞻礼毕。
司铎谓众曰：“奉教有三功，人克尽之，未有不获主宠者也。三功云何？一孝于主、一慈于人、一严于己。
一、孝于主
夫孝于主者，事天主，一如孝子之事父母也，爱慕之心多。若僮仆之事其家主也，敬畏之心多矣。今人肯以爱慕父母者爱慕天主，并肯以敬畏家主者敬畏天主。其为主之孝子、忠臣，受宠宁浅鲜哉？
二、慈于人
慈于人者，夫人之责人，未免用意之偏，苛于求备，非慈也。若慈母之责子，则随责而随怜之。责其过，未尝藏其怒。虽极谴呵之心，无非极怜爱之心矣。责人如此，何谓非慈。
三、严于己
严于己者，凡人之情，其责人也重以周、责己也轻以约。若真自治则不然，朝夕省察。稍有愆尤，不容自恕。必夜计无憾而后即安焉。苟能如是，而德不以日增，咎不日少，吾不信也。”
论勤奉圣母之验，
廿五日，为瞻礼圣母日。
司铎又谓众曰：“勤奉圣母之验，敝邦多有之，行实中亦不能殚记也。即就中邦而言，三山有王姓者，事圣母甚虔。比疾笃，告解者数矣，尚延不死。忽有执友自海外归，闻而往视之。问其用功与否。曰：‘已遵教规矣。’曰：‘前日一事，亦吐告得明乎？’病者愕然，以为不及忆也。友曰：‘失此不告，尚俟何候？’急请铎德陈之，遂安然而逝。比将终，口不能言，犹取笔书曰：‘感谢天主圣母。’由此观之，夫人毕世勤修，若一罪未解，而身先死，着落正未知何所也。惟数日延留之，以俟其友之提醒。谓非圣母之洪恩，奚可哉？”
