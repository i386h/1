<!-- { "loadSidebar": true } -->
相国曰：“天地之间，不离顺逆二境。人之阅世，不离苦乐二情。然当苦乐之遭，而身受之者，以其有五官百骸之用。故耳司听，目司视、口司啖、鼻司鼻、四体司觉。死则一具白骨，立见僵仆。形躯无所受，苦乐无所施；神虽不灭，安见朽腐归土，又别有苦乐可受哉？”
一、苦乐之缘在神而不在形
曰：“无论身后，即生前所受之苦乐，并非由形骸，而实由灵神也。非因有身在，而神始有知觉；盖有神在，而身始能知觉也。则其苦乐之加，神原受之也。试观人之生时，凡遇五官之顺境，其神情自觉欣畅。适值苦境，则转生拂郁。忽然而死，岂不耳目口体俱备，而主翁出舍，破宅徒存？司明者眼光落地，司听者闻根去体，虽列美色於目，奏美乐於耳，岂能见闻之哉？此何以故？非苦乐之缘，原在神而不在形，必神在而形始能知觉乎。
二、身后苦乐非无所附着
“古西土有名医然纳帝阿者，性良直，好施孤贫，素敬奉天主，而但致疑身后之事，谓灵魂既出躯壳，则苦乐无所附着也。然虽有此念萌心，亦不敢疏缺钦崇之礼，与救济贫人，及诸哀矜之行。天主亦哀怜而启牖之。一夕梦美，童子入其室，呼之曰：‘从我来’，即从之，入一城极佳丽，闻世所未尝闻之乐。甚乐之以为奇绝。童子曰：‘此圣人在天之乐也。’旋见城中美好之物甚多。寤后甚悬想乐之。次夕就寝，复梦童子呼之曰：‘然纳帝阿，尔知我否？’曰：‘非昨夜之童子引我入佳城，及闻美乐者乎？’童子曰：‘是天物也，尔何得见乎？梦耶？寤耶？’然纳帝阿曰：‘梦也。’童子曰：‘梦时尔目阖乎？开乎？’曰：‘阖也。’童子曰：‘尔目既阖，何能见我？且同我入佳城，见诸好物也。’乃竟莫知所答。童子曰：‘此非尔世眼虽阖，而自然有见乎？可知尔之灵神，自更有一目以见。而不藉此瞭眊之童子为也。故身没之后，尔神自有所用。无耳而能听、无目而能视、无舌而能尝。则苦乐必有所受，而非泛泛然无所附着也。’
三、神明常存不与白骨俱朽
“且思生世之韶华，其富贵佚乐，躯壳受之乎，欢然自适；忽转一拂意忧愁之念，则心焦欲死。此苦既不关形躯，岂非灵神独受之乎？若贫穷、劳病、无聊，四体痛楚，患难无底；忽生一乐道安行之念，便觉神清气定，泰然自适，竟忘其身之痛。此乐既不关肉躯，岂非灵神自为之乎？是以身生身死，而神明常存，必有不与白骨俱朽者。
四、当图善生善死之道
“赏罚之必加，苦乐之必受。其不藉肉躯之有无，明矣。人能知灵神之不灭，则不可不图所以善其生，所以善其死。知苦乐之必受，则不可不於生前为永乐之图离永苦之路。噫！苦乐之因，善恶几希之间尔，可不畏哉，可不畏哉！”
第十六节  天堂地狱
相国曰：“幸承明训，人之灵神永在，不与世物同朽。善恶覈之生前，罪福定之身后。斯善无遗恨，恶无漏纲,可以厌人心矣。虽然善本当为，不必有希冀而后为;恶本当戒，不必以畏惧而不敢。如但执赏罚为趋避，斯释氏报应之说，吾儒所不喜道者,姑置之不论何如？”
一、身后审判不可不论
曰：“呜呼！纵无所为，必有可畏。畏与不畏，此乃君子小人之分也。夫世之所以陷溺愈深，造罪弥甚者，正由生死之大事不明，身后之审判不论也。
二、常念四末以绝犯罪
“《圣经》云：‘时念四末，永无犯罪。’四末者何？此四事乃人生之尽头，吾人所必不免者也。曰身死、曰审判、曰永赏、曰永罚。盖人之所以肆恶无忌，不时时思念四末故耳。
三、以人之究竟劝善戒恶
“作善纵一无可望，固不可以不修。为恶纵一无可惧，固不可以不戒。
明示善之归宿以劝善
“然天主至公之法，尤不可不明也；人之究竟，不可以不知也。欲人为善，而不示以善之归宿，犹导人以坦夷之路，步履之法而不指其路之所止。将漫漫何所措足耶？
圣人不以赏罚而修德
“如知身后之结局，善必赏、恶必罚，而又不但以恐惧涤恶，希冀修善，必欲尽己职分，奉天地之大主，悦吾人之大父。此更为真德纯修，世岂多见。西土一圣德士，名如尼伯乐者，尝云：‘吾岂不知为善必升，为恶必堕哉？我於死后，设使天主必罚我以永苦，绝无升天之路，亦不敢少涉恶途，必尽心以奉天主。何也？宁无罪而下幽狱，不愿有罪而冒登天国。旨哉斯言，其圣人之心乎！
凡人须以赏罚劝戒
“第人不尽皆圣贤，心不必皆无为而为，则安得不以劝惩之典明示之？农不期有秋，何以胝胼於陇亩;贾不期有获，何以终岁而奔驰。怵以桎梏，必不敢自罹於罪罟；指以陷阱，必不敢纵步而漫行。此罪福之关，悉从善恶而来者。
四、天堂地狱可赏善罚恶
“雹电浮生，功罪未暇相偿。设不天堂，不地狱，也无造物之主，岂不便益於小人，而难乎其为善类也哉？且朝闻夕死，恶知其可也，死则贤愚同尽。设贤者身后一无所得，安见闻道者之益，而曰可矣。特未信此理之必有，未察其事之实据。
五、不可因佛教而诋天堂地狱
“又以佛教入中国，杂之轮回谬说，儒者或所厌闻，遂并诋天堂地狱之至理，为诞幻下俚之谈，而不乐道之。噫！昆山之璞，岂非至珍？第市珷玞者，混膺价於前，令人并昆玉亦致疑耳。
六、天主以天堂地狱赏善罚恶
“善必不可不为，恶必不可不避，则天堂地狱之赏罚，自是必有。斯天主制驭天下万世之大权。若置之不论，则不惟上主至公之赏罚，不明于世。且人无究竟着落，不几塞行善之门，长小人之无忌惮哉？”
第十七节  天主降生
相国曰：“天主化成天地万物，则造世者也。能造世，岂不能救世，而必躬为降生，何也？且其至尊无二，为天地万有之主，若复降为人，岂不甚亵？此于理似有不可。自开辟以来，我中土未之前闻。书契肇兴，传载讫无可考，安知果曾降生也？”
曰：“此天主降生莫大之恩 ，原超人恩拟之外，岂可一言而尽明哉？姑粗论之。
一、天主隆生之意
使下民耳目睹闻
“天主妙体虽为实有，第无声无臭之至，非耳目可以睹闻。不降世，则下民虽信其有，犹以为高高在上，远而不相涉也。
显天主爱下民之情
“天主至尊，而其孺爱兆民，则情又至亲也。
实与我亲。而我辈不知其瞻依之念，愈□其违背之愆弥积，懵懵然载胥及溺也。而吾主忍乎？ 
必也降生为人，乃可以示耳目之津梁，洗众生之业垢。故无声无臭之主，偕有形有声者而显著焉。
二、天主降生而不离天
“然其降生也，实非离於上天，囿於下地。盖其灵明之极，原无边际，六合之内，六合之外，无所不在，无所不有。当其降生，亦在於天；迨及升天，亦不离世。且虽降在世，亦岂先为灵明之主，后乃为形声之人哉。圣体自然无有终始迁变。降世之时，仍自制驭天地，主张万有。
三、天主接人性以降生
“第以本性之原体，结合於吾人之性体，孕圣女胎中，而生以救世也。譬之以梨接桃，梨藉桃以生，桃何尝捐其本体。天主接人性以降，何尝损其本性。则其降生也，亦何不可之有？
四、圣母爱天主而不亵
“且德爱之弥深者，其用爱亦弥切。慈母育子，其怀抱洗涤，必躬必亲，不言其亵。
五、天主因爱而不嫌其亵
“帝王尊居九重，设见爱子忽堕池中，岂不躬自急援？宁嫌其亵，而徐徐然，俟呼左右哉？天主之爱人，不啻慈母之爱子，世人之造罪。不啻溺水之危急，罪不可不涤，世不得不救，则其降生也，亦胡能自已耶？况夫救世之全功，以赎万世之罪，又非请神圣之能可以代之也。
六、天主降生有书可考
“未降生千百年前，天主已豫示其必降之兆。古经所载，其诞某时，降某地，徵何瑞，显何功。将降之时，又有天神之来报。果以汉哀帝元寿二年庚申，生於如德亚之国。景宿道引於中天，三王来朝於圣主。普济四方，传授徒众。敕令以广宣八荒，流衍万世。种种奇功异瑞，历百千载，而皆相符合。当时圣徒纪其事，历代诸圣诠其详。其书充栋，特未传译於中土耳，岂载籍无稽者耶？
七、天主降生无可比拟
“矧其平生圣迹，如使瞽者明、聋者听、喑者言、跛者行，甚至死者复活。假令非真天主，较之古来至圣，居帝王之位，德可以感格天主，权可以生人杀人者，曾能仿佛其万一否耶？救世功毕，白日升天，此岂世俗所夸神仙诞术？餐霞煮石，丹砂羽化，乌有子虚之类比也。”
第十八节  童女怀孕生子
相国曰：“如此则天主必须降生矣，然既欲降生人间，即从天而降，不尤易易，何必胎於女腹中？”
曰：“降孕则真为人。自天而降，则不取人身，不同人类，岂不骇人见闻？如空桑之生，启天下万世之疑团；剖胁而生，已不是生人之正道，况自天而降耶？”
第十九节  降生微贱之家
相国曰：“既降世，何不降为帝王之胄，威福易行，而倾孕於孑然女氏，何也？”
曰：“王侯贵胄，则微贱者仰之悬绝，众庶效法无阶。且备受世福，不习饥劳，则行愿不满，救世之标表不立。况圣母亦国主之裔也，卒世童贞，女德之盛，万古莫加，天主豫择焉。於是以天主之性，合於人之性，以显其救世之功。其道超妙无穷，未易以思拟窥也。”
第二十节  降生如德亚
相国曰：“仁覆阂下，其爱人无己之心，如此其亟也。何不降我中土文明之域？尤易广布，则不烦先生九万里之劳矣。”
一、天主不必必于中土
不必阻于中外华夷之分
曰：“若然，则先师孔氏，何不生於中州？今四方来学者，道里均平，愿独生於东鲁耶？楚人曰：何不生於吾楚。越人曰：何不生於吾越？是必生百仲尼，方可满四方人士之愿耳。舜诸庶，文王岐出，人皆以为夷。其实人之眼目囿於陋小，各从厥居拟其近远，若遭域外之观，更无中外华夷之分也。
降生于中土亦不免传教
“纵降生中国，为文明大邦，其自他方视之，则亦不免同此猜疑，同此抉望，将何以满其私愿耶？设降贵邦，则旅辈固不必航海东来，以传其旨。然又必劳师相辇西行，以广传其教於远方也。
二、天主降生于如德亚之意
如德亚国是圣土
“今诞於如德亚国，此地乃不属欧罗巴，与上国同一方域，总在亚细亚之界内，尤为三大州之正中，实厥初生民祖国也。其地气候中和，雨时若，土膏沃衍，民物阜康。经称川河流乳，树木凝密。非他国可比者，至今传为圣土。按唐书旧名大秦。贞观九年，曾有传教东来者。今考景教碑序，可知梗概。
易于天教流行
