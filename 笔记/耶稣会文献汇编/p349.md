<!-- { "loadSidebar": true } -->
查考左传，社为土地嘅主，封土公，称土神。後代拜社，做土地伯公。查考社字，係平水土嘅官衔，有能为管理后土，其名即係句龙，古书有讲，句龙在颛顼皇帝当时，佢做管理后土嘅职份，做平水土嘅官员，督理开水路，平水有功劳，如同今下督理开河嘅官一样。人死也哙离开生前嘅职份，时永久都係管理后土嘅主吗？今下人唔去查考，因自己好利，塑泥像，其手揸团金，装成老人相貌，就称佢土地伯公。又话每年三月廿九，係土地诞，搭棚做戏来敬拜佢。又有等在各田头，设倒土地伯公来跪拜，作为咁样，报其功劳。殊不知土产万物，係由造化主恩赐，唔报恩土，反下转报土嘅功劳，如同得亚爸产业，叩头在田地，係咁样合唔合呢？
第五十一节 讲论社稷
查察社嘅意思，係平水土嘅官，稷係教子民耕种嘅官。今下世间人，将社稷两只字，共做一句来讲。查考稷嘅来历，係黄帝嘅孙，文王十代嘅祖公，其名喊做亚弃，才学十分广究，看地方高低燥湿，种植蔬菜，又极哙耕种五谷。在尧舜嘅当时，做农稷嘅官职教子民耕田，自该时子民，正得倒衣食，故所以人称其名后稷。佢教子民耕种，本来係有益畀人。但係佢冇能为，使倒年成丰熟，好事嘅人。称佢做五谷神，求佢保佑田园茂盛，五谷丰登。这等人，满下唔识生物养人嘅活神，来拜先代嘅人为神。殊不知后稷係上帝所生，畀等智慧佢，来教子民。书中有话：“郊社嘅礼，所以祀上帝也。”唔曾讲祀后稷，郊坛圆祀郊，係报答上帝造天嘅功劳；社坛方，祀社，报答上帝造地嘅功劳。上帝管风雨、田园、菜蔬、五谷、样事、係天地人物嘅大主宰。			
第五十二节 讲论真君
真君姓许，名逊，其号安做敬之，係江西南昌府生米乡，後汉三国当时嘅人。这只人极忠厚，做过旌阳县官，治理子民极有仁爱，好习练老君嘅教，施药炼丹，死後葬在许家庄。後来遇着江西大水，冲崩民间屋舍，假作谣言，孽龙作乱，若使唔係许逊擒住，江西就哙变做湖啰。许逊门边有一只大潭，该等水周长年冇乾，侧边有一樖铁色嘅树。就係话，该樖树与该只大潭，做祭孽龙嘅地方。又话许逊一家人，男妇老少鸡狗，白日升天。传等假话，诱惑好多人。至到宋朝徽宗皇帝，也习练老君道教，封许逊做神功妙济真君，赐倒一只匾额，写“竟王隆万寿”，故所以今下称其嘅庙堂，话万寿宫。又称做江西福神，男女都去敬拜，望佢保佑。宋徽宗封好多道教人为神，到亡国当时，冇一只神来救佢。这只许逊既然冇能为救其恩人，佢样边还救得别人呢？今下拜许真君侪，做乜嘅唔晓醒悟弃绝佢，来服事真神呢？
第五十三节 讲论宴公
宴公係江西临江府人，名戊子，宋朝时代人。既然中开进士，奉命出海，一往一来，唔曾遭倒有危险，因咁样有功劳，封佢做侯爵。至仁宗当时，辞职做子民，在後得病死开。今下人想倒佢在生忠厚，走海冇失误，作为宴公能保水道，故所以有好多冇知识嘅船户拜佢为神。殊不知行船嘅人，若使入新港口，或遇急滩，必爱请本土人，习惯水路嘅做稍公，揸舵来带水路，或使晓行水路嘅人唔曾到，船就唔敢行。可知所倚靠係在乎人，唔在乎晏公。今下做乜嘅咁愚蠢，唔晓醒悟呢？
第五十四节 讲论天后
天后係福建，兴化府，蒲田县，林氏女，名甜。其爸与其哥，打鱼为业艺，佢十八岁当时，在屋家纺织，有一日吹好大风，这只甜在眠床睡开。
在梦中讲狂话，其在侧边喊醒佢。这只甜就话，吾梦中在海面救我哥与老娣，吾用喙啣我哥，用手捉紧我老娣，因为母亲喊吾，吾下开喙，我哥就浸死开。係咁样与佢共围村住嘅人，就造谣言话，这只甜女，得倒道，有能为救海面风浪所害嘅人。到宋朝当时，封佢做灵应夫人，又至明朝永乐君封佢做天后圣母行水面。该等人，欢喜立倒天后像，在船望佢保佑，水路平安，各处也做天后庙来拜佢。谁不知每年海面沉船丧命，唔知几多，天后做乜嘅唔去救佢呢？竟係听倒死生有命，上帝主宰，能管风雨祸福；唔曾听倒敬天后，得倒保佑。可惜世间唔晓醒悟。
第五十五节 讲论张天师
查考鉴史，天师嘅祖公，係张道陵，习练老君教，炼丹画符，建醮酬神，驱邪捉鬼，当时极少人信。到唐明皇当时，有只张虚靖，用妖术骗明皇，有本事使人长命，明皇被佢迷惑，封佢做天师。但係明皇不过七十零岁就死，样边见得佢长命呢？到宋朝当时，有只张强耀，巧言诱惑，皇上徽宗就赐佢世袭，因咁样历代称做张天师。後代该等君王，唔查考其假处，依旧准佢，徒然食国家嘅俸禄，冇的益处畀国家与子民。若係讲其符头十分灵，徽宗败亡嘅日，佢冇本事画符来救，係咁样就係背恩。兼且又冇法来赶鬼，不过听倒其假名声，唔曾看倒佢行出实事来。天师嘅名，因佢学习星学，料理历数，前代用佢，有功受禄。自明到今，满下用西洋历数，张天係空存职位，佢出等符法行世，也係迷惑子民。天师唔倚靠上帝，样边晓赶鬼呢？
第五十六节 讲论神仙
自从开天地以来，有生就有死，係一定嘅理，独係有等贪生怕死嘅人，閗多求长生不老嘅术，误信老君道家嘅说，坐上运气，修药炼丹，但係佢到底也哙死，秦始皇、汉武帝，满下求长生不老嘅术，到底也冇应验。可惜有等好事嘅人，假造仙家小传，将富贵贫贱，男女老少八只字，装做八只人该名，称佢係八仙，弄假成真，就喊汉钟离、吕洞宾、张果老、曹国舅、篮采和、李铁拐、韩湘子、何仙姑，共竟为八仙。查考书中所载，这八只人，生在唐朝当时，有生有死，样边称得係八仙呢？汉武帝被术士诱惑，佢临死当时，就醒悟话：天下样边有仙人，满下也係妖魔邪怪，唔止，这就係阅历嘅说话，可见好仙嘅人，到底佢也知係冇仙人啰。
第五十七节 讲论双忠
查考纲目，知双忠係两只人，一只係张巡，一只係许远，为睢阳太守。张巡做真源令，当时有只安禄山作乱，张巡起兵讨贼，极有能为，又爱其手下嘅士卒，故所以屡摆打败贼人。在後贼人，使尹子奇围困睢阳，张巡带兵入睢阳与远合做一营兵，与安禄山作乱贼日夜苦战，杀贼人好多，殊不知粮饷用尽，瞧阳城就失开。张巡与许远，被贼人捉倒，这两只人，虽然受苦死，佢也唔归服贼人。在後做史记侪，评论这两只人，尽忠完节，满下係天命。今下人唔学佢两侪嘅忠义，徒然用香烛来拜佢，係咁样有乜嘅益呢？
第五十八节 讲论三山
查考三山，係三只山名，一只係巾山，一只係明山，一只係独山。相传宋朝当时，有只帝昞，被元兵追迫到三山地方，有三只人，手揸利器，打退元兵。在後问这三只人嘅姓名，但係佢话，我三侪係兄弟，居信在前面山中，讲妥以後，该三只人就走开。在後去寻佢寻唔倒，冇的踪迹，因为咁样就造谣言话，这三只人，係三山嘅神，加封到三山国王，可见这等事，如同摹风捉影一样。在後帝昞又兵败，又走到零丁洋来死，又唔见这三只人再来打救，佢就知这件事，确实係假，唔使思疑啰。
第五十九节 讲论佛
查考佛书《普曜经》，出在天竺国，其爸净梵王，其耶摩氏，生一只太子，其名如来，姓释迦，号牟尼，在周昭王甲寅年四月初八日出世。自细游手好閒，到十九岁，四门游观，见人由生而老，由病而死，其心肝似觉极忧愁，即时就出家修道，戒杀生物，朝晡念经，食斋施济孤寡，烧衣破狱，超度样事，也教徒弟。係咁样佢老当时，生只毒疮，死在双树下。其嘅徒弟，作为佢既然落开涅，称佢做佛祖。自该时有等无赖之徒，丢开父母兄弟，亲戚朋友，削发食斋，换衣服，避税务，游手好閒，藉佛嘅名来讨食。这样教，传到西方几只国。到汉明帝当时，佛教嘅毒正入中国。到唐朝宪宗当时，有只极好嘅人臣係韩文公，劝谏该等佛骨爱烧开佢，或者丢落海肚去，就可以免开後患。又到宋朝淳佑当时，有只忠臣胡颖，做广东经略，使毁烂佛像，使该等和尚与尼姑还俗。又程夫子话，佛教害人还甚过杨墨嘅教。今下读书人，也被佢迷惑，题钱来做庵堂，寺观，施等田来养佢，想望佢保佑得福。殊不知拜佛至诚嘅，就係梁武帝，都被只将军，其名喊做侯景，害迫佢死在台城。今下看倒拜佛，该等国其国必定弱，子民又顽硬，可见佛教係冇益。佛教讲西天，就係天竺国，今下其名喊做印度与暹罗，隔条细海属英国管理。同这地球同一样物类，做也嘅称西天乐土，实在使人好笑。
第六十节 讲论轮回嘅假
释氏所讲转世生嘅事，大唔合人情物理。爱知自太初用坭土造人身体，吹气成人灵魂，故所以人生子，就有身体灵魂。禽兽虽然冇灵魂，也各从其种类来生。真神祝福佢话，生育众多，铺满通天大下，人物自然昌盛，使乜转世来生呢？人为万物之灵，各样物係被人用，做乜嘅使戒杀生物呢，又话善人转生做人，恶人转生做野兽。将来看到世人善嘅少恶嘅多，狂怕过开百零年，满下变做野兽啰。又话今生食肉四两，来生还肉半斤，世间人食肉嘅多，唔食肉嘅少，一生人食肉计唔出咁多，虽然转世千百摆咁多，也哙还唔清楚。兼且古圣贤，满下也食肉，时又係变野兽来还债吗？今下人极愚蠢。被释氏亵渎都唔知，翻下转有人信托生为真实。若有再世，不可结婚姻，惊怕娶到亚婆；唔好使牛，惊怕使倒祖公，时唔係背伦吗？或者话人冇轮回，样边有富贵贫贱呢？殊不知世人境遇有唔同，孟子话冇君子，野人冇人料理，冇野人，君子冇人养，这係天下嘅通义，与轮回有乜嘅关涉呢？一只人行善，照上帝嘅道来行，虽然当倒贫贱，灵魂也可以升天；作恶事来逆主，虽然当倒富贵，灵魂也哙灭亡。今下眼前穷富，有乜嘅相干呢？上帝将人死後嘅灵魂，必定有赏罚，断冇转世嘅理。吾等爱知人物嘅来由，就唔怕被人迷惑啰。
第六十一节 讲论观音嘅假
查考《观音经》，讲妙庄王嘅第三女，其名妙善，出家修道去白雀寺住宿。其爸听倒，用火烧开该间白雀寺，独独观音手揸杨枝投水浸死，故所以话佢化身为神。查考各国地舆，也冇妙庄国土。释氏想倒世间最易迷惑嘅，就係妇女，因咁样就塑女像，话係观音，能救苦难，诱惑妇女捐钱来养该等和尚与尼姑。一传百，百传千，唔知佢係假，有等冇孻子嘅求送子观音保佑，佢水浸死嘅求鱼篮观音，受苦嘅求千手千眼观音。殊不知有能为救人苦难嘅，独係一只救主，可知虚假嘅观音，样边有本事救人呢？
第六十二节 讲论阎王嘅假
