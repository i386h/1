<!-- { "loadSidebar": true } -->
《中庸十九章》：郊社之礼，所以事上帝也。
冬至、夏至祭天地之二礼，皆郊之祭也，皆以祭惟一上帝也，故礼云祀帝于郊。
第十节  敬畏至神至灵之上帝
自古合经典之旨，所敬畏事之天，非有形无灵之天；真为至神至灵，至上而临下，有心有意有思，而无所不照见之天主。
一、上帝日监在兹
《诗周颂》：敬之敬之，天维显思，命不易哉。无曰高高在上，陟降厥士，日监在兹。
《注》：敬之哉，敬之哉！天道甚明，其明不易保也。无谓其高而不吾察，当知其聪明明畏，常若陟降於吾之所为，而无日不临鉴於此者，不可以不敬也。
二、汉文帝日食求言
《渊鉴古文》：日食求言诏，汉文帝二年。
《御批诗》曰：不显亦临，昭事上帝之心，无时可懈。因日食而克谨天戒，亦倍凛於平日尔。
《日讲书经御序》：朕仰法前代圣王，志勤道远。然夙夜兢兢，思体诸身心，措诸政事，以毋负上天立君之意。
三、惟天聪明
《书说命中》：惟天聪明。
《日讲》：惟天高高在上，至虚至公，至神至灵。不庸聪而聪无不闻，不需视而明无不见。不惟政令之得失，民生之休戚，举不能逃天之鉴。即暗室屋漏之中，不睹不闻之地，亦皆照察遣焉。天之聪明如此。
四、畏天之威
《诗我将》：畏天之威。
《春秋左传》：畏天之威，于时保之，敬主之谓也。
《注》：此言君以天为主，成王畏天，即是敬主。
据此古传，明知敬天畏天之本义，乃敬畏天主也。
五、燔烈以与嗣岁
《诗大雅生民篇》：载燔载烈，以兴嗣岁。
《十三经注疏》定本云：孟春之令曰无月字，元日谓善日，上辛也。祈谷即郊天也。引此以证郊祭，而云嗣岁之意内郊天主，为祈谷故也。
第十一节  圣洁之人方可祀上帝
惟圣德克敬克飨，而乐上主之心。在恶者，若能痛改洗心更善，亦可敬飨。
一、惟圣人能飨帝
《礼祭义》：惟圣人为能飨帝。
二、上帝居歆
《诗大雅》：其香始升，上帝居歆。

《注》：其香始升，而上帝已安而飨之，言应之疾也。
三、上帝时歆
《书大诰》：予嘉乃德，日笃不忘，上帝时歆。
《日讲》：以此德而祀上帝，自然天鉴其德，而随时歆享。
四、恶人痛悔亦可祀上帝
《孟子离娄下》：虽有恶人，斋戒沐浴，则可以祀上帝。
《日讲》：虽有丑恶之人，苟齐戒沐浴以自洁，亦可以祀上帝。
第十二节  每事必请命于上帝
有圣德者，凡事告於上主，敬祭祈祷。而求常生真福，必以心为主。
一、请罪有夏
《书汤诰》：敢用玄牡，敢昭告於上天神后，请罪有夏。
《日讲》：汤为天吏，每事必请命於天。
二、天子祈谷于上帝
《礼月令》：天子乃以元日祈谷於上帝。
三、以旦代某之身
《书金滕》：以旦代某之身。
《十三经正义》：周公请命於天。
《祈讲》：君命於天。
四、丘之祷久矣
《论语第七》：丘之祷久矣。
《日讲》：夫所谓祷者，乃悔前非，以禳灾患耳。若丘平日敬畏天命，一言一动，皆不敢得罪於鬼神，自祷於心者，亦已久矣。
五、诚敬为祈天之本
《易既济卦》：东邻杀牛，不如西邻之礿祭，实受其福。
《日讲》：惟诚敬之心，为祈天永命之本。若此心一衰，非所以格天心而膺多福也。
据天主《圣经》，上主乃万根之原，常生真福永命之本。故有形有灵之人，杀牲共物，诵诰敬畏，尽己身心之力，以祭之祷之，当然之理也。但以身不如以心求之。若丰财厚禄之人有罪，虽用牺牲宝物之盛，奏乐诵诰以求，百不得一；若无辜虽无物贫家，空手虚心，惟以诚实敬畏，无声之意以求，则百求百获。无辜圣德者如此。至於最恶者，若反於己，醒悟痛悔，改过洗心，而惟一心之洁求之，百祷百获，无不然。凡求莫若於心求如此。
第十三节  不可乱用祭祀之物
谷酒、牺牲、礼乐、燔柴等，祭祀之大用，原特为敬上主。若为自用而无节，大背天命。
一、天子亲耕以事上帝
《礼表记》：天子亲耕，粢盛秬鬯，以事上帝。
二、用酒以祭祀
《书酒诰》：祀兹酒，惟天降命，肇我民为元祀。
《注》：惟祭祀则用此酒。天始令民作酒者，为大祭礼祀而已。
三、用玄牡昭告于皇皇后帝
《论语第二十》：予小子履，敢用玄牡，敢昭告于皇皇后帝。
四、用牛羊祭祀天
《诗我将》：我将我享，维羊维牛，维天其右之。
五、用五畜祭祀上帝
《礼月令》五者备尝，上帝其飨。
六、祀帝於郊
《礼礼器》：祀帝於郊，敬之至也。
七、柴於上帝
《礼大传》：柴於上帝。
八、用盛乐祭祀上帝
《礼月令》：大雩帝，用盛乐。
九、作乐荐之上帝
《易豫卦》：先王以作乐崇德，殷荐之上帝。
十、无礼义则悖天道
《书毕命》：世禄之家，鲜克有礼。以荡陵德，实悖天道。
《日讲》：我闻古之人有言，世享禄位之家，习於逸乐，而不知稼穑之难艰；安於豢养，而不知人事之劳苦；嗜欲薰蒸，其能以礼制心者寡矣。人心之欲无穷，而无礼义以养之，未有不荡检逾闲者。由是视有德之人，以为迂阔而不足道，而侵蔑欺陵之。盖福善祸淫，满招损，谦受益者，天道也。此辈之行事，实与天道相悖。
十一、无节则灭天理
《礼乐记》：好恶无节於内，知诱於外，不能反躬，天理灭矣。
十二、饮酒失常则乱德
《书酒诰》：天降威，我民用大乱丧德，亦罔非酒惟行。越小大邦同丧，亦罔非酒惟辜。
《日讲》：饮酒而失其常，必至越礼败德，天必降威，以祸其身家，是何莫非因酒而有此行乎？
第十四节  上帝全在全知
上主至神至灵，无所不在，无所不知，无所不见，无所不闻。善恶无所不察，报应一定不爽，不可不敬畏。
一、惟天聪明
《书说命中》：惟天聪明。
《日讲》：惟天高高在上，至虚至公，至神至灵。不庸听而聪无不闻，不需视而明无不见，不惟政令之得失、民生之休戚，举不能逃天之间。即暗室屋漏之中，不睹不闻之地，亦皆照察无遗焉。天之聪明如此。
《注》：天之聪明，无所不闻，无所不见。
二、简在上帝之心
《书荡诰》：惟简在上帝之心。
《日讲》：善与罪一一简在上帝之心，天虽高而听则卑。或善或恶，报应昭然，断无或爽。
〈注》：朱子曰：善与恶天皆知之，如天检点数过相似。尔之有善也在帝心，我之有恶也在帝心。
三、简在帝心
《论语第二十》：有罪不敢赦，帝臣不蔽，简在帝心，
《直解》：凡此有罪有德之人，都一一简在上帝之心。
四、昊天曰明
《诗大雅》昊天曰明，及尔出王。昊天曰旦，及尔游衍。
《注》：言天之聪明，无所不及，不可以不敬也。
《十三经笺》：昊天在上，常与汝出入往来，游溢相从，视汝所行善恶，可不慎乎？
《大全》：朱熹云：才有些放肆，则他便知，所以曰日监在兹。
五、上天昭临下土
《诗小雅》：明明上天，昭临下土。
《旁训》：此呼天而诉之，言天宜无不察也。
六、天监在下
《诗大雅》：天监在下。
七、上帝监观四方
《诗大雅》：皇矣上帝，临下有赫，监观四方。
八、上帝明明在下
《诗大雅》：明明在下，赫赫在上。
九、知我其天
《论语第十四》：知我者其天乎？
第十五节  民心即天意
上主本无耳目，而无不视听。然其视听之验，明显於众人公同之意。
一、天视自我民视
《书泰誓》：天视自我民视，天听自我民听。
《日讲》：天人一理，善观天者，验之於民而已。今夫天虽未尝有目以视人，而於人之善恶无所不见者，亦自我民之视以为视也。虽未尝有耳以听人，而于人之是非无所不闻者，亦自我民之听以为听也。民情如此，则天意可知。苟不能慰民之心，即不能顺天之意。
二、不以耳目心思天知物
《性理正蒙》：天之知物，不以耳目心思。然知之之理，过於耳目心思。
《集释》：无所不见，天之目；无所不闻，天之耳；无所不尽，天之心思，默皆出乎自然。
三、天听自我民听
《孟子万章上》：太誓曰：天视自我民视，天听自我民听。
《日讲》：舜之天下，出於天与。《太誓》曰：天无视也，而从民之视，民视即是天视。天无听也，而从民之听，民听即是天听。
四、天聪明自我民聪明
《书皋陶谟》：天聪明自我民聪明，天明威自我民明威。
《日讲》：悙庸命讨，皆出於天，所以天道至神。其聪则於善恶无不闻，其明则於善恶无不见。然天未尝有视听，因民之視听以为聪明。天道至公，善者降福，以显明之；恶者降祸，以畏惧之。然天未尝有好恶，因民之好恶以为明威。夫天在上，民在下，甚相悬绝。而民心之所同然，即是天理之所必然，其通达无间如此。
五、帝惟下民之秉为
《书多士》：惟帝不畀，惟我下民秉为，惟天明畏。
《日讲》：天心愿治，而殷乃乱之，乱则未有不亡者。今观天不与殷，信乎。天心厌乱，验之於民而已。民心之向背，即天命之去留。惟我下民之所秉为，一出於至而无所私，此民之之去殷，非即天降丧之明威，凛然可畏者乎？
民心之公意，乃至公上主所赋，即与天之公意同。然天之意虽本不显，而明显於民心，向背之验也。
第十六节  上帝示人之主
上主非以言示人，惟以物、以事、以时、以民示己意，亦有时以梦示之。
一、天不言
《论语第十七》：天何言哉，四时行焉，百物生焉。天何言哉？
《日讲》：天虽不言，而所以行所以生，皆有默为之宰者，天又何俟於言哉。
二、天以行与事示之
《孟子万章上》：天与之者，谆谆然命之乎。曰：否。天不言，以行与事示之而已矣。
《日讲》：天之与舜，但就舜之行与事，默示其与之之意。昔者尧荐舜於天，以稽天意之从违。乃舜之行事，当乎天心，而天受之；协乎民心，而民受之；天人交与。而天示之意即在是。
三、天意存乎民心
《易剥卦》：君子得舆，民所载也。
《日讲》：孔子释上象曰：君子何以得舆，盖以一阳独留，此天意也。天意攸存，即民心所属。
四、梦帝赉予良弼
《书说命上》：恭默思道，梦帝赉予良弼。
《日讲》：精诚感孚，俨通帝载。爰梦上帝，与我一贤相。
第十七节  上帝垂顾四方之民
善德之香，无罪之号；罪恶之臭，皆达於上主。歆善厌恶，乃上主之心。
一、盛德闻於上帝
《书康诰》：我西土，惟时怙冒，闻於上帝，帝休。
《日讲》：盛德馨香，闻播於上帝，上帝深休美之。
二、秽德彰闻于天
《书泰誓中》：无辜吁天，秽德彰闻。
