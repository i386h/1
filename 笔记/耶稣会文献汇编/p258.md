<!-- { "loadSidebar": true } -->
昔吴淞徐玄扈先生，讳光启，谥文定者，见释氏以诵经持咒，破狱施食等诸邪妄，蛊惑斯民，崇邪背主。不知设妄诱人，希斋衬以图养身；与信诱行妄，广布施以冀超脱者，厥罪惟均，皆不免夫地狱之永苦。故为《辟妄》八章以拯救之。
二、《破狱之妄》述评
其首章曰：地狱以为有耶无耶，无则罪人原自不入，可以不破；有则为天主所造，坚于铁围，乃困苦冥魂者。竟为无赖凡流，念数番言，狱破魂走，有是理乎？详味文定公数言，破狱之妄，提醒殆尽。盖破狱之妄，乃鬼魔宽解为恶之心，使之毅然横行之秘法也。以为非义之富贵逸乐，现前尽可享用；身后纵堕地狱，有积垒多金，延僧诵经持咒，狱可立时破坏，魂可立时超脱。所以世人，惟知利己，虽弑父弑君，一切逆伦败行之事，甘心为之者，恃此破狱之妄以致之也。文定公悯之，谓有恶人地狱是真，僧人破狱是假，一信邪法，永远沉沦矣，唤醒梦魅，情辞真切痛快。历今百年，释氏中虽有杰出者，无敢置一喙。
三、普仁截著《辟妄辟略说》为谋生计
乃有庐山北涧普仁截沙门者，惧文定公辟妄之言彰，则众僧谋身之计绝，强为《辟妄辟略说》，希存伪妄以冀养生。
四、《辟略说条驳》之旨
孰知人生百年，不过电光石火，岂可为朝露之危躯，守惑世之伪术；以致长存，至贵之灵性，堕永殃不坏之地狱哉！或曰：身虽暂寄，而饥寒亦是大事，乌容置之不讲耶？噫！身之得养，夫岂自为之能？皆由天主上帝大力深仁，锡之使然。人之士农工商随分营生，不过仰承天主之锡焉耳。奸伪逆命者未必独丰，诚谨顺命者未必尽啬。试观前代旧俗，士则冠巾，民则戴帽，于是业结巾制帽者，不可胜数。及我皇清定鼎，改式易服，未同旧制，迄今四十馀年矣。人人含哺鼓腹，共乐时雍，未见昔日结帽制巾之人，失其故业，悉填沟壑也。明此，则知力弃养身之邪，以事真主，另谋别业，安见至慈天主之不我加佑，使致安全乎？今截沙门妄著《辟略说》，既害一己之神魂，复陷多人之灵性，失计甚矣。予与张子紫臣伤之，就其辞之谬妄尤甚者，略驳数条，以当截沙门对证之神砭，并为信妄误陷之手援云。
 
引言
一、徐光启辟释教中最鄙谬事
张星曜曰：徐文定公《辟妄》八章，特取释教中最鄙谬之事，为世俗无知之人最易惑者，先为辟之，尚未尽著释教之谬妄也。
二、孔孟辟禅释至极
若孔孟时，虽无禅释，而孔孟之辟禅释，已极至矣。先叔祖讳蔚然者，曾为拈出，其辞曰：
孟子辟佛
⑴辟佛教
孟子曰：“子之道，貉道也。今居中国，去人伦，无君子，如之何其可也。”此辟佛之教也。
⑵辟佛缘
“天之生物也，使之一本，而夷子二本故也。”此辟佛之缘也。
⑶辟佛宗
“然则犬之性，犹牛之性；牛之性，犹人之性欤？”此辟佛之宗也。即此三言，已徵妙谛；“若无父无君，是禽兽也。”直露声色矣。
孔子辟佛
⑴辟觉宗
孟言若此，孔训更可缕数，如“索隐行怪”，后世有述焉，吾弗为之矣，此是辟觉宗。
⑵辟衲教
“身体发肤，受之父母，不敢毁伤。”“天下之达道五，欲洁其身，而乱大伦。”此是辟衲教。
⑶辟嬾禅
“饱食终日，无所用心，难矣哉！”此是辟嬾禅。
⑷辟忏度
“生事之以礼，死葬之以礼，祭之以礼。”此是辟忏度。
⑸辟缁流
“生之者众，食之者寡。”此是辟缁流。
⑹辟参悟
“以思无益，不如学也。”此是辟参悟。
⑺辟广慈
“惟仁者能好人，能恶人。”此是辟广慈。
⑻辟四众
“女正位乎内，男正位乎外。”此是辟四众。
⑼辟崇佞
“山节藻税，何如其智也。”此是辟崇佞。
⑽辟舍身
“君子可逝也，不可陷也。”此是辟舍身。
⑾辟放生
“钓而不网，弋不射宿。”此是辟放生。
⑿辟斋禳
“丘之祷久矣。”此是辟斋禳。
⒀辟徼福
“死生有命，富贵在天。”此是辟徼福。
⒁辟平等
“伤人乎，不问马。”“鸟兽不可与同群，吾非斯人之徒与而谁与？”此是辟平等。
⒂辟止观
“君子思不出其位。”此是辟止观。
⒃辟无生
“生生之谓易。”此是辟无生。（说详《蓬居问疑》）乃知释氏言行之妄，多与孔孟相左，辟之有罄竹难尽者。截沙门以徐文定公之言为妄辟、为鄙谬，岂可以孔孟之言亦妄辟、亦鄙谬乎？
三、尊己卑天是佛教谬妄之本
佛教不知性且不尊天
乃诸妄之中，更有大纲当正者。孟子曰：“知其性，则知天矣。”“存其心，养其性，所以事天也。”释氏不知尊天，齐人於物，此尤其妄之本也。许行齐物价，孟子斥之。夫物其小者也，人之於禽兽相去不啻什伯千万，而释氏以十二类生，皆人心轮回颠倒所流转，昧天主生物之原，齐人类于禽兽，更出许行下矣。
佛教只见性而不见理
故《传灯录》云：“作用是性，谓在目曰见，在耳曰闻，在鼻嗅香，在口谈论，在手执捉，在足运奔。”朱子辩之曰：“佛氏之说，只是个无星之秤，无寸之尺。若在孔门，则在目曰见，须是明始得；在耳曰闻，须是聪始得；在口谈论，及在手足，须是动之以礼始得。”陈东莞曰：“吾儒惟恐义理不明，不能为知觉运动之主，故必欲格物穷理以致其知；禅家唯恐事理纷扰，为精神知觉之累，故不欲心泊一事，思一理。”历观诸儒之言，释氏大本已昧，毋怪其尊己而卑天也，因驳《辟略说》而首及之，高明者幸无为其所误可耳。
 

辟略说条驳全卷
仁和后学
洪济楫民氏
张星曜紫臣氏
同述

第一节  驳地狱亦有亦无之非
一、普仁截：地狱不可以有无论
若有若无
普仁截云：地狱不可以有无论，以唯心具造故；亦可以有无论，以唯心具造故。何以言之？盖依於理谓之具，依於事谓之造。以心具故，不可言无也；以心造故，不可言有也。以心自具，非外来故，亦可言有也；以心妄造，非实有故，亦可言无也。若理若事，若具若造，若有若无，总由一心。如是了达，方得免於戏论也。
亦有亦无
昔有俗士问黄蘖和尚：“地狱实有否？”蘖曰：“无”。又问大慧和尚，慧曰：“有”。士曰：“黄蘖和尚道无，和尚为甚说有？”慧曰：“居士有妻子否？”曰：“有”。“黄蘖和尚有妻子否？”曰：“无”。慧曰：“待你到黄蘖和尚地位，自然一切皆无。”故了达明人，说有亦得，说无亦得。
不必执着
岂似汝辈钉钉胶粘，不定执为有，即定执为无。只因智识浅陋，不达事理之关，所以说无，则拨无因果，谓原无地狱，可以不破；说有，则心外有狱，谓是天主所设，坚不可破。据汝见处，地狱定决是有，但不许破狱耳。我辈凡流，不能破且置。
二、洪济：以事理破地狱唯心之妄
驳：
洪济曰：此截沙门本释氏一切唯心之言，而更涉事理以立说也。一切唯心之说之妄，惑世几二千年，人阴受其害而不之觉。截沙门此说，一涉事理，而妄已立见矣。何以言之，盖唯心为思成，妄隐而难见；事理为实有，妄显而易明。
唯心思成之妄
唯心为思成者何？即彼所谓丈室趺坐，眉间放白毫光，结成狮子宝座十万八千，每座高大各十万，由旬之类是也。此盖心思之妄，自说自证，无可稽考。世人罔察，有但闻其神通广大，信之事之，永不觉悟者矣。
地狱实有之理
今截沙门，引证地狱为事理之非实有，而妄遂显者何？盖一家无法则家坏，一国无法则国亡。谓天地大主，无法纪以驭人民，非狂悖之甚者，断不出此言。夫天下事理所原无，人心不能妄使之有；天下事理所实有，人心不能妄使之无。地狱者，天主所以困苦恶逆者之身后，天刑之极，则事理之实有。犹家法以惩忤逆，国法以诛背叛，断断不无者也。截沙门以据理据事实有之地狱，为心具心造，可有可无，其妄岂不立时显著。
当求天主赦免
妄显而障益深，犹云如是了达，方可免於戏论。予谓以地狱为可有可无，此真戏论，殊非了达。果能悟到破狱施食，乃希图斋衬之巧法；诵经持咒，是香花铙鼓之戏场。屏弃不为，怨悔迁改，以息天主之怒罚，仰求大父之慈赦，是名真实了达，方可免於地狱也。
三、张星曜：地狱是天主义罚
张星曜曰：世间事理，有则真有，无则实无，未有岐於两端。又说有，又说无，如汝禅宗之见也。
１、亦有亦无是遁词
此等见解，不过欲状人心难见故说无，欲状人心实有故说有，以为扫去断见常见。故有空手把锄头，步行骑水牛，打从桥上过，桥流水不流之说。此说盛，则一切事理，俱支离鹘突，遮饰躲闪。此苏子瞻所谓设械以应敌，匿形以逃败，窘则推堕洸瀁中。杨升庵谓禅宗自欺欺人之病，子瞻深入冥契，故能为此说也。即如地狱一端，系天主所造以困恶人，有则实有。汝辈不知尊天，浪说唯心具造，不可以有无论，亦可以有无论，此正洸瀁遁词，今一一为剖明。
行善无而造恶有
据汝言依於理谓之具，依於事谓之造。夫具者备具，固有之也；造者创造，始为之也。汝果知心依於理，则心具善不具恶，性善系天主所赋，天命有善而无恶。故《书》言降衷，《中庸》言天命者是也。理与事不可分看，离事之理，则为虚理；离理之事，则为恶事。若心依於事，则能造善，亦能造恶。人皆有自主之心，或陷於气质之偏，则有恶而无善矣，孔子所谓“下愚不移”是也。故知心依於理，则有善无恶，未尝具地狱。汝如何反说以心具故，不可言无。心依於事，则有善有恶，造恶必入地狱，汝如何反说以心造故，不可言有。
有无与觉悟无关
汝又云俗士有妻子，黄蘖无妻子，此言是有无之一定者。依此以论有无，则地狱系善人所无，恶人所有，亦有无之一定者。今汝混言了达明人，说有亦得，说无亦得。故汝论地狱，可言有，亦可言无。汝论妻子，何不亦言黄蘖无妻子亦有妻子，俗士有妻子亦无妻子耶？必如此说，方信汝说有亦得，说无亦得。苐恐黄蘖无妻子，汝说他有妻子不得；俗士有妻子，汝说他无妻子不得。汝宗门言语，亦不得不钉钉胶粘也。故吾即汝言以问汝，汝知大慧言俗士之有妻子，为实有。则知地狱之有，亦为实有。岂得以唯心具造，亦有亦无一语，抹杀天主罚恶之大权哉。盖人之为恶，心始之，身成之也。天主之设地狱，大审判之前，则罚其魂；大审判之后，并罚其身也。使谓自心造恶，因堕地狱则犹可；若谓自心能具地狱而非天主之义罚也，则大谬矣。譬如世人犯法，彼心亦畏刑狱，但未经官司访拿，及差役拘捕，自己万万不肯走入牢狱去也。
地狱实有而不可破
