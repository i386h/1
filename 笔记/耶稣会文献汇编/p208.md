<!-- { "loadSidebar": true } -->
缘人一生作过多端，念及弥留，难逃地狱。地狱之苦，谁能救拨？惟有大慈悲、大神力之佛佗，方可倚仗，人类不同，独此一念，生来自有。所以魔事成风，无间僧俗。即有高谈宗镜，哆示往生祸福祈求，通斥为妄。而叩其初念，有一不为是者，吾未之见也。若无祈求一门，世间多少义理之书，远胜内典，佞佛将无一人矣。
祈祷佛祖无益
且人自有心，亦何不思。若果有佛，定是聪明正直，必且佑善而弃恶，必且喜直而恶佞；不为媚事加亲，不为特立加疏。此在世人稍稍近正者，犹然，况彼所谓佛乎？吾果为善，佛不能不佑，既不须求；吾果是恶，佛不容不弃，又不可求。为善去恶，在我而已。不求我而求佛，果何益乎？
三、天教祈祷释义
或曰：祷祈之事，非始于佛。如祈蚕，祈谷，祈雨、雪、晴、霁之礼，圣王通行。祷高谋，祷尼丘、臣子为君父祷于上下神祗，传记多有，则祷祈亦何伤？
求佛不如求己
曰：如是祷祈，特人私念耳。求之无应，十尝八九。孔子曰：丘之祷久矣，获罪于天无所祷也。此正可为不求佛，而求己者之的证也。
但求真福
若在天教，未尝无祷。
⑴不求工福
然其祷止知有天主，不知伪神也；止知求真福，不专求世福也。世福惟求日用粮而已，不求其馀也。何也？天主将世福公布人间，惟人自取。此有馀，彼必不足，故不欲人多取。惟取而益德者，默佑之；取而过度者，裁抑之；取非其有、或因而为恶者，罪罚之。则求之有道，得之有命，求果无益于得也。
⑵但求真福
若乃晨昏日课，用信、用望、用爱以求者，惟是圣宠异得真福。真福八端，皆出圣入神之学，求之不厌其渎，得之不厌其多。此之为求，果非世俗之求也。
四、不祈祷天神释疑
或曰：天主尊无二上，信当求矣。譬如欲富贵者，求天子。然又有求公卿者、求要津诸大吏者，则求天主，何可不并世百神乎？
当敬事天神
曰：固也。天主初辟天地，即生无数天神。生天地，即有司天地之天神；生山川、草木、胎卵、鳞介、果虫，即有司山川、草木、胎卵、鳞介、果虫之天神，各司其事。诸天神者，皆以天主之意为意。扶持各类，不至消灭。孰谓不当敬事？
奉天主则百神皆在其中
然一者，全是天主之命，百神无自专权。二者，吾不尽知神为何在，于何而事之。三者，百神均是有功，尽宜祗事。经典所载，总领护守天神数位之外，其馀万万，何容拣择而事。所以天教钦崇，只一天主。奉天主，则百神皆在其中，且亦百神所共忻也；专事百神，则天主反在所忽，又百神所甚恫也。
人鬼不可当天神
况百神是天主所命，万年千载，无有更代，安得以人鬼当之？今所当者，皆眼前名位之人。名魔无数，妄加尊称，跻列上圣。凡人乃欲以凡人为天神，有此理否？始繇一人讹伪，继则通国习迷，久乃溺为固然。岂知人之所立，非天主敕授，何异戏场伪职，无有权柄，祸福於彼何与？祷祈於我何裨崇隆庙祀，暮鼓晨钟，以此而求得福，固难，且有背天主之罪。
第二十八节  忏悔
一、忏悔本洗涤人罪
问：忏悔如何？
曰：释氏忏悔，似天教白尼登济亚，洗涤人罪言也，而实不同。
二、佛教、忏悔不能消罪
忏悔之法不能消罪
夫忏悔己罪，出自诚心，即改过、迁善之门，亦何不可？今人行此者，既不知获罪于天，当求解于天主；又不明言己有何过、犯有何罪，全无改心。但令僧人与念某经，终以回向，务求利益。夫不悔不改，已负一罪；再求利益，罪上加罪。
忏悔之经不能消罪
复有所谓《梁王忏》者，益属浅陋。无论此忏，六朝人所造，原无至理。即使果皆上圣格言，吾跪而拜之，於吾积恶丛愆，有何干涉，便能湔除乎？义理之书，无过《周易》。试取一部易书，香花供奉，一字一拜，不识於人罪过，能损纤毫否也？此理极明。不但愚夫村妇，习矣不知；贤士、大夫，亦复胡跪膜拜，通不知耻。诚不可解也。
僧人不能消罪
当时宝志和尚，伎俩如此，何异流俗缁髡。彼且不能自忏，何能设法忏人哉？夫罪自己作，须自己更。辟之病在腹心，须自饮药；他人强饮，我病何干？又辟之得罪君父，惟君父能解之；他人颦笑，我则何与？
三、天教洗涤人罪释义
若天教洗罪之法、解罪之礼实有深意，与此不同。
解罪必先悔罪
天教谓人罪过，皆得罪于天主。人不知悔，其心方迷，是为地狱基本；人诚知悔，其心已悟，即为天路阶梯。只患悔不真，改不力，体面支吾，无救灵神耳。真心痛悔，决意斩除；旧恶不留，新愆不作；光光洁洁，明体复完。如千年幽谷，一灯才照，旧暗全除；万丈葛藤，一斧斫开，纠缠立解，有何污染得挂其中？此之为解，人自解之，有实理焉。
洗礼赦人旧罪
又耶稣在世设立妙法，以赦人罪。初入教者，痛悔果切。司教者，依耶稣所定经言，以圣水洗之，谓之拔地斯摩。既洗之后，即日命终，径升天国。
告解赦人新罪
如或气习溺人，不免再犯。犯而不解，是为纵恶。从前善功圣宠，一切俱失。又须向司教者，切悔而告解之。盖知而故犯，其罪更重。故心悔不足，又须口告，乃足彰其悔恨之诚、坚其自新之念也，是之谓白尼登济亚，即痛解也。行此礼者，新罪又赦。从前善功，圣宠亦可追还复得焉。
四、天教赦罪权柄释疑
盖耶稣升天，亲留法旨，将此教规传布世间。复择宗徒有圣德者，立为教皇。为诸国教宗，传贤不传子。代代圣贤，主世传教。教皇在，即耶稣在也。教皇广求贤哲，任畀斯玻。（司教爵名。）畀斯玻在，即教皇在也。畀斯玻又博选有道德者，为撒责儿铎德。撒责儿铎德在，即畀斯玻在也。层累而上，转属而下。总与天主住世一般，总有洗过之权，此非人力能也。重在耶稣有命，命在世间永永不改。命不可改，理不可疑也。以其实理，合其实事。故惟天教赦罪之法，断非虚语。
第二十九节  梦幻泡影
一、梦幻泡影本在世须臾
问：梦幻泡影如何？
曰：释氏梦幻泡影，似天教在世须臾言也，而实不同。
二、梦幻泡影非引世津梁
夫释氏虑人贪着，不能解脱，故言人世无常，不是坚久，如梦如幻、如泡如影、如露如电，极易消灭，过即等空，人何苦留恋不舍哉？此意未尝不是。然不逐一分剖，概等无尝。世味是幻，即善业亦应归空。善业既空，即恶业亦总非实。使人耽有者，既不知空；溺空者，并全弃有，未可谓作引世之津梁也。
三、在世须臾这旨
在世须臾之义
天教专谈一实，不言事物无常，惟言肉身是四元行会合，不能坚久。身既易坏，身之享用益复迅速，故谓之须臾。须臾云者，以人寿极长，不过百年。灵神一离肉身，非是极乐，即有极苦，万万年如是，再无回转。以百年之人寿，视万万年之天堂、地狱，岂不诚须臾乎？
当在须臾中修永生之乐
人若知此，以须臾之苦，易万万年之乐，何惮不为？以须臾之乐，易万万年之殃，何苦为之？至于万万年身后之苦乐，全系须臾在生之人世。则我此生，宁容浪做？天教令人常念死候，闻自鸣钟，刻刻惧曰：“时又去矣。”对所悬骷髅，刻刻自儆曰：“尔肉身相也。”非人世须臾意哉？夫以肉身之须臾，可谓梦幻泡影；享受之不坚，又谓之如露如电。若灵神在，人有作有受，断断不灭；生前死后，在在实有，安可以无尝概目之乎？
四、天堂地狱公平合理
或曰：人类只有一生，再无多生。前见教天堂地狱，不信轮回等篇，已明其旨，不多喙矣，然窃有疑焉。天堂地狱，享受不同，其无穷同也。生乎吾前，以溯天地之初升天堂者，已先享数千年之乐；降地狱者，已先受数千年之殃。从此迄后，至于无穷。乃复与后死者同等，吾恐前人之善，未必尽胜后人也，何以独饶千年之乐？后人之恶，未必尽减前人也，何以独少千年之苦？似此不均，难明天意。
天堂地狱为极苦极乐
曰：以若所论，必欲人类生死同在一日，不先不后，方谓赏罚得平乎？有世界，必有人类；有人类，必逐渐生，逐渐死，自然之势也。且天堂之为极乐，以其满乐之分量，再无可加，一日犹万年也。若以一日之乐，歉于万年，乐之分量不满，非天堂矣。地狱之为极苦，以其满苦之分量，再无可加，一日犹万年也。若以一日之苦，宽于万年，苦之分量不满，非地狱矣。所以两处分途，再无轮转。
天堂地狱不可轮转
如天堂可轮转，乐中有苦，非满分量之极乐；地狱可轮转，苦中有乐，非满分量之极苦。造物主安立世界，即预定法。以待作善、作恶之人。万万无差。不俟后人智巧补益之也。诚知此理，则与前数篇之义，益相发明。何用执为疑府耶？
第三十节  律教宗
一、律教宗本性书恩教
问：律教宗如何？
曰：释氏律教宗，似天学性教、书教、恩教言也，而实不同。
二、论佛教三门
夫释之流弊，固有多种。原其正派，不越三门：曰律、曰教、曰宗。律者，严其戒行；教者，阐其义理；宗者，则直指心性。
三、佛教律教宗批评
败律则教宗俱失
世之学佛者，畏□律拘，而喜谈名义。又嫌教门渐，而直揭宗风。语则繇粗而入微，功则舍真而入伪。良繇始其教者，实无原本；故扬其波者，必至极弊。何也？律本彻上彻下，何有精粗？乃五戒、十戒、菩萨戒，意为重轻，持律偏颇，不出天理、人情之至。故法立自不能守，败律亦不能惩。至藉口者，谓之小乘缚律妄希解脱。岂欲为破坏者开方便法门乎？彼佛谆谆遗教，罔知遵守。一玷清规，教宗俱失矣。
禅宗即是理事之障
古以修道为教，以明诚为教，教原不可分门。若以分章课诵，登坛讲解，谓之教门，其教亦浅。毋惑乎末后，遂有不立文字， 尽斩葛藤，直指心性之宗门，相逼而来，趋所必至矣。夫宗门玄悟，能尽废语言否？曹溪以下，渐分南北、派衍五宗，灯灯相续，话头公案，几复充栋。自谓能除事障、理障，而不知缠于参证，其为事理之障转甚，安见宗之胜于教也？
禅宗为人性之贼
儒者即心、即事。故教以直内，必义以方外；未发为中，必中节为和；有廓然大公，必有物来顺应。性行俱尽，人己兼成，是真能洞心性者。宗家有体而无用，守其一膜，而遗其万缘。吾不识天命之性，果止守此一膜，天地万物通置不理乎？逃虚涉伪，大为性宗之贼。故愚尝谓依傍教律，虽涉筌蹄，犹遵门户。揭示宗风，大启伪途。益滋迷谬，究指识归。不能不违众，痛伸其辩也。
四、天学三教释
若西儒之教，标其外廓，与儒大异小同。但究中局，全非一辙。
性教
天教以赋畀之良知、良能为性，教人类受衷。原有明德，不教而知趋避，上古之人皆有之。
