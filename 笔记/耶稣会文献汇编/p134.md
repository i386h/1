<!-- { "loadSidebar": true } -->
《日讲》：其毒流於天下，使无罪受害之人，无处控诉，呼天告冤，故其腥秽之德，显闻於天耳。夫天道福善祸淫，岂能容此凶人哉。
三、腥秽闻於天
《书酒诰》：弗惟德馨香祀，登闻於天。诞惟民怨，庶群自酒，腥闻於上。
《日讲》：全不能敬畏天命，以馨香之德，昭格於天。惟有小民疾毒之气，及庶群酗酒腥秽之行，日闻於上帝。
四、上帝鉴民
《书吕刑》：虐威庶戮，方告无辜於上。上帝鉴民，罔有馨香德，刑发闻惟腥。
《日讲》：有苗之君，播恶於上。其被虐威，而陷於刑戮之众，无所控诉，咸告无罪於上天。上天鉴视有苗之民，无有馨香之德。其发而上闻者，惟刑罚腥秽之气。有苗淫刑之恶，上通於天如此，故天命圣主布除其恶也。
五、天鉴厥德
《书太甲上》：天鉴厥德。
《大全》：西山真氏曰：汤惟顾天之明，命故天鉴汤之厥德。曰顾曰鉴，可见天人之交，至近而非远也。
六、天哀四方民
《书召诰》：夫知保抱携厥妇子，以哀吁天。天亦哀於四方民，其眷命用懋。
《日讲》：後王受命以来，不能敬德用贤，民不能胜其残虐，咸保抱其子，携其妻，以哀恸号呼於天。天心仁爱，不忍此四方之民重罹荼毒。於是眷顾申命，勉德之文武，而使之有天下。
第十八节  上帝赐人规范
规心规身之范，趋避诸善诸恶之道，皆上主所锡。
一、天乃锡禹洪范九畴
《书洪范》：天乃锡禹洪范九畴。
《日讲》：帝王治天下之道，具在洪范九畴。此九畴者，其原盖出於天。
二、天叙有典
《书皋陶谟》：天叙有典，天秩有礼。
《日讲》：人君安民之事，无非天事。天生君臣、父子、夫妇、长幼、朋友之伦，即有亲、义、序、别、信之典。此五典，乃天所次叙而不可紊。天生君臣、父子、夫妇、长幼、朋友之伦，即有尊卑、贵贱、等级之礼，此五礼乃天所品秩而不可逾。典礼即民所受於天之衷。
第十九节  修己以敬天
天理、天命、天道，上主原畀之於人，以成其性，须臾不可离忽。惟圣德者，时时恐惧，敬之慎之。
一、存心养性以事天
《孟子尽心上》：存其心，养其性，所以事天也。
《日讲》：心与性，皆天之付与我者。存养如此，则天理常存，即所以奉承乎天而无违也。君子事天之学如此。
二、敕天之命
《书益稷》：敕天之命，惟时惟几。
《注》：无时不戒敕，无事不戒敕。
三、顾諟天之明命
《书太甲上》：先王顾諟天之明命。
《日讲》：先王成汤，见得上天有显然之理，而畀之在我者，谓之明命。于是提撕省察，念念不忘，知此理随处流行，使此心随在有觉，常若接于目而真有所见者然。
四、君子戒慎恐惧
《中庸首章》：道也者，不可须臾离也，可离非道也。是故君子戒慎乎其所不睹，恐惧乎其所不闻。
《日讲》：道率于性，无须臾之顷，可得而暂离也。故君子虽其所不睹之顷，此心常惺惺然，戒谨祗慎而不敢忽；虽其所不闻之顷，此心常凛凛然，惺恐危惧而不妄。所以存天理之本然，而不使静中有须臾之离也。
五、恪谨天命
《书盘庚上》：先王有服，恪谨天命。
《日讲》：昔我先王，遇国家大政事，莫不恪谨以奉天命，知天命之所在，而不敢违越也。
六、居恭执敬
《论语第十三》：樊迟问仁。子曰：居处恭，执事敬，与人忠，虽之夷狄，不可弃也。
《日讲》：时乎居处，无动无静，衣冠瞻视，无敢惰慢。时乎执事，无小无大，无敢怠忽。时乎与人交接，无众无寡，无敢欺伪。虽之夷狄，亦必确然固守，不可弃失也。可见仁者心之全德，诚能常存此心，将至于全体不息，浑然天理之周流矣。
七、君子有九思
《论语第十六》：君子有九思。
《日讲》：君子兢兢业业，存天理，遏人欲，其思大要有九。
八、君子三畏
《论语第十六》：君子有三畏，畏天命，畏大人，畏圣人之言。
《直解》：三畏虽有三事，总之只是敬天而已。
《日讲》：天以仁义礼智之性，赋畀于人，是谓天命。若不能戒慎恐惧，则性体有亏，是曰亵天。君子静存动察，不敢一念稍弛，日用之间，常如上帝鉴临者然。
九、殷王罔敢失帝
《书多士》：自成汤至于帝乙，罔不明德恤祀，亦惟天丕建保乂有殷，殷王亦罔敢失帝。
《日讲》：自成汤至于帝乙，莫不夙夜明德以治身，勤恤典祀以敬神。是以天心眷顾，使国祚长安，其得天如此。然殷王亦不敢以天之丕建保乂，而稍有安肆，兢兢然恐失上帝之心。是商之所以久安长治，永保天命者，以其累世积德，克当天心故也。
十、咸有一德
《书咸有一德》：惟尹躬暨汤，咸有一德，克享天心，受天明命。
《日讲》：惟尹躬暨我先王成汤，皆能兢兢业业，有此纯一不杂之德，克当上帝之心，而受其光大显明之命。
十一、敬迓天威
《书顾命》：在後之侗，敬迓天威。
《日讲》：予小子继文武之後，虽侗愚无知，然亦知天命靡常，至为可畏，务夙夜祗惧敬慎以迎之。是予之敬天，如此其不敢怠也。
十二、修己以敬
《论语第十四》：修己以敬。
《日讲》：君子之所以为君子者，以敬修其身而已，盖无事，则收敛身心，使天理常存；有事，则检点言行，使人欲不作，则身修而德成矣。
第二十节  诚实不伪
诚实不虚不伪，及人之原性，实上主所命。若内意与外貌相乖，非特拂人性而欺人，并违上主之命而欺天。
一、巧言令色，鲜矣仁
《论语第一》子曰：巧言令色，鲜矣仁。
《日讲》：巧言令色。此等人，纯是私意，私意胜而天理亡。
二、静言庸违，象恭滔天
《书尧典》：静言庸违，象恭滔天。
《日讲》：共工静虽能言，有事之际，用则违背，无实用也。貌虽恭敬，心实傲狠。
浩瀚，无实心也。
三、毋欺天
《论语第九》：吾谁欺，欺天乎？
《直解》：人而欺天，莫大之罪。
四、拂人之性必招灾
《大学十章》：好人之所恶，恶人之所好，是谓拂人之性。灾必逮夫身。
《日讲》：好善恶恶，乃人之本性。好恶倒置，是谓拂人之性。既拂人性，必失人心。既失人心，必失天命。灾害及身，有必然者。
第二十一节  祸福之机
先後普世万民，有命绝命，真福真祸之大，原由一念间善恶之微而出。
一、祸福由于善恶
《书伊训》：尔惟德罔小，万邦惟庆。尔惟不德罔大，坠厥宗。
《日讲》：一念之善，德虽小也，勿以善小而不为也，万邦之庆积于此矣。一念之不善，不德虽小也，勿以恶小而为之，厥宗之德，肇於此矣。祸福之机，相为倚伏如此。王者修德凝命，无过一敬。能敬其身，则十愆并去，而百祥自臻，然後可以嗣祖德承天休也。
《书》论之万邦
普天下之诸邦，不过数百而已。《书》所论之万邦，岂论惟一中华诸邦乎？此所论者乃系于百世百方，宇宙一统之邦也。今据天主《圣经》，万邦万民，宗于一原祖之体，为宇宙之首王。
造物主命长生之福
造物主生原祖之初，命万民得失长生之真福，今系于厥原祖。一念一事善恶之微，若能敬畏上主大关系之命，则十愆并去。而後世万方万邦之庆，必积于此一念一事善之微矣。
元祖肇涂炭之祸
然惜乎元祖不敬，而放此万福万祸之机，故后族万民所坠于永畏涂炭之祸，肇于此矣。
第二十二节  上帝眷爱改过迁善者
上主至公无私，至尊无亲。然万民之众，或克敬为善者，或先不善，而後蒙上主默照，悔悟改恶者，上主无一不眷而亲之。
一、天亲敬天之君
《书太甲下》：惟天无亲，克敬惟亲。
《日讲》：惟天居高在上，有尊无亲。然敬者事天之理也。人君能敬以自持，凡动静语默，无一念之敢忽，则天乃眷佑而亲之矣。
二、天佑于一德
《书咸有一德》：非天私我有商，惟天佑于一德。
《日讲》：岂天之私于我商哉，惟我君臣咸有一德，夙夜寅恭，馨闻于上，而为天心之所眷佑耳。
三、天须暇之子孙
《书多士》：天惟五年，须暇之子孙。
《注》：纣虽昏愚，亦有可改过迁善之理，故天又未忍据绝之，犹五年之久。须待假宽于纣。
四、改过迁善无咎
《易豫卦上六》：冥豫成有渝，无咎。
《日讲》：此一爻，是戒人之终溺于豫，而勉其迁善也。若因天理萌动之机，一旦悔悟，痛革前非，事虽成而能有渝。改过不吝，自不罹纵欲败度之愆，何咎之有？
第二十三节  忠恕以爱人
上主命人爱人，以爱己为爱人之准。
一、己欲立而立人
《论语第六》：夫仁者，己欲立而立人，己欲达而达人。
《日讲》：仁者，己欲成立，便思扶植人，使之皆得以自立。己欲通达，便不阻塞人，使之皆得以自达。如此立心，全然天理之公，毫无私欲之间滔天。
二、己所不欲，勿施於人
《论语第十二》：己所不欲，勿施於人。在邦无怨，在家无怨。
《日讲》：凡人以非理加诸我，是己所不欲也。己所不欲而即不以施于人，此恕之至也。此天德之所以常存，而身世之所以咸善也与。
第二十四节  祸福由人自取
非上主之佑，人不能为善而得福。至於恶与祸，则皆惟人所自为所自召，不可归於气数。上主所降之灾，犹可转回；自所召者，万不可免。
一、孽非天降
《诗十月之交》：下民之孽，匪降自天。噂沓背憎，职竞由人。
《注》：下孽非天之所为也。
二、乱匪天降
《诗大雅》：乱匪降自天，生自妇人。
据天主《圣经》万民祖父母，男女二人。原生之时，最明天理，自顺上主所赋至善之性，初乎不文众人。原祖母被邪魔之感，非特自获罪，于天下平安不乱嗟罪，因遂连类後族众人，均染原罪，天并引己之夫，犯非自上主所降，乃自妇人所生，乃之污。由是万民患难，宇大乱，真原祖母，真为先後万罪乱之根。
三、人自取殃祸之命
《书吕形》：非天不中，惟人在命。
注：此非天不以中道待人，惟人自取殃祸之命。
四、夏殷自取其亡
《书多方》：非天庸释有夏，非天庸释有殷。
《日讲》：夏殷之亡，皆其自取，非天有心于去之也。
五、为政不平召祸乱
《诗小雅》：昊天不俑，降此鞠凶。昊天不惠，降此大戾。
注：夫为政不平，以召祸乱者，人也。而时人以为天实为之者。盖无所归咎，而归之天也。
六、民自速辜
《书酒诰》：故天降丧于殷，罔爱于惟殷，惟逸。天非虐，惟民自速辜。
《日讲》：天降丧乱于殷，而绝无爱恤者，惟嗣王纵酒自逸之故也。天岂有意於虐殷哉。亦殷人之荒亡沉溺，自速其罪耳。虽天心仁爱，至此不得不降威者，理之必然也。不甚可畏与。
七、灾眚不可幸免
《易小过卦上六》：弗遇过之，飞鸟离之，是谓灾眚。
