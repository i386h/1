<!-- { "loadSidebar": true } -->
    南宋时有鞋曰错到底当时以为时事之谶明末时势亦然其错不可胜数约计其大者流贼初起灭之极易杨鹤主抚以致滋蔓一也既而剿渐有功能文灿复主抚误事二也陈奇瑜纵李自成于车厢峡三也郑崇俭以围师必缺纵贼四也杨嗣昌复纵自成于鱼复山中五也纵张献忠于郧阳以致复叛六也洪承畴卢象升分剿渐可成功调往别用以致贼势复炽七也用温体仁周延儒辗转误国八也用杨嗣昌为本兵扼孙承宗致死九也扼卢象升致死十也加饷肆毒驱民为贼十一也杀毛文龙十二也杀袁崇焕十三也不听申用懋四辅设重兵卫京师十四也催孙传庭战以失关中致贼直逼京师十五也不听吴麟征速调吴三桂而听陈演魏藻德无故弃地二百里臣等未敢任咎之谬说十六也不知括内帑给兵守城垂手奉贼十七也三大营留在城或可资守御置城外顿使溃散十八也以诸臣之忠勇者守城或可图成仍用宦官开门纳贼十九也当吴麟征议召吴三桂时犹可及为陈演魏藻德所沮其后虽召援无济矣京师危在旦夕君父望解倒悬岂为无故不甘任弃关外二百里之咎甘任破京师坑君父之咎崇祯以此等人为相而俯首听之哀哉 
    
    综明之始终得失论之明祖兴自草莽备厯艰难深知民间疾苦每遇灾荒不惜重帑赈恤于匿灾不报官吏即置重典此风沿及成弘不替故虽迭遭祸变民心深固不摇实胜于厯代可为法于后世者也正德荒淫嘉靖惨刻朝政昏浊意不在民拮克渐滋赈恤无闻民怨盗起海宇不宁亡国之祸实始二君其后隆庆既以偷安万历加之攘夺矿使横行惨逾盗贼天启奄祸大作人害天灾万不可解崇祯饥民尽起为盗不知散财救败从而加饷苛征为丛驱爵而明遂亡矣观其始兴之所以得在财散民聚终亡之所以失在财聚民散诚千秋之殷鉴也明祖笃于养士破格用人以此感动人心士气厯久而弥盛此又可为法者也至于用刑太峻滥及无辜戕贼朝官视同草芥则自明祖实始作俑而永乐以篡弒得国残害忠良惨无天心又开宦官专权之祸迄于亡国而覆辙相寻牢不可破综其前后太平之日少抢攘之时多悉永乐阶之厉也宦官之祸殆无虚日举其最盛者则正统之王振成化之汪直正德之刘瑾天启之魏忠贤元恶大憝奇变百出而忠臣义士涂膏衅血者不知纪极岂非古今浊乱之极者哉至于相臣有若三杨后之李贤李东阳杨廷和张居正之流不无可纪然皆依附阉竖以立功无能自立者若谢迁若刘健则以侮阉几于杀身矣至嘉靖朝之张璁桂尊严嵩崇祯朝之温体仁周延儒又各逞奸邪剥丧元气以亡其国者至洪光之马士英仗阉党之阮大铖为谋主并半壁江山而覆之则明实亡于阉宦也观于此而一代之得失较然矣 
    
    明史列女传于氏汝州张铎妻崇祯十四年贼破城氏谓两婢曰吾辈今日必死若先出击杀贼而毙不失为义烈鬼于是执挺而前贼先入者三出不意悉为所掊又忠义传张铨父五典度海内将乱筑所居寨庄为堡坚甚崇祯四年流贼至五典已没独铨妻霍氏在众请避之曰避贼而出家不保出而遇贼身不保等死耳盍死于家乃率僮仆坚守贼环攻四昼夜不克而去副使王肇生名其堡曰夫人城夫当贼发之时人垂手为贼杀者不知凡几设人人能战如于氏者无贼矣名城垂手献贼者不知凡几设人人能守如霍氏者亦无贼矣 
    
    顾炎武谓古时乡亦有城汉书朱邑传其子葬之桐乡西郭外如此则田野之氓皆可避兵戈之扰矣 
    
    池北偶谈常若柱顺治中劾闯贼伪相牛金星当刑所知录阮大铖降后在营为诸公唱剧侑酒皆快事潜邱剳记利玛窦曰我避难难自长大我近难难自消微近人靖逆记我不怕贼贼自怕我皆名言也 
    
    胜国之贫或谓养士过重殊不由此王济之震泽长语云祖宗时岁用省以黄蜡一事言之国初岁不过三万斤景泰天顺间加至八万五千成化以后加至一十二万余可推也然则贫于侈耳养士乌能贫 
    
    廷杖最为明之弊政犹杖于朝耳正德四年刘宇为左都御史辄以小过笞御史张举为岳州知府会御史行部有所意望挞主簿一人至死举草劾欲上不胜忿投笔死嘉靖中林俊尝极言廷杖之弊帝但下所司而已 
    
    郑獬疏无令陛下诏书藏于有司复为满幅空纸而已按此最中时政深痼之病明末之亡尤其验也 
    
    事之行文移往复动经数年事已不可为矣至于上有捐租之令则俟其已征而始布其文上有借种之条则终于不货而姑悬其格誊黄非不实贴而羣黎尽被虚恩岂非满幅空纸也哉至于上司关提批发下司报案销详悉属空文并无真迹欲其政之不乱国之不危也其可得哉 
    
    读史剩言卷四 
    
    术士之言不验者不可信即验者亦不可尽信谓其验于此多失于彼也子产之谓裨灶曰是亦多言矣岂不或信诚哉恶言也凡史书可破术士之谬者纂录于后 
    
    高允对游雅曰昔人有言推步历数知之甚难复恐漏泄不如不知也天下妙理甚多何遽问此 
    
    崔浩上五夤元历表汉以来妄造历术者十余家皆不得天道之正大误四千小误甚多不可言按浩自谓无误矣然当时高允已辟其金水二星背日而行之非浩卒服之则此亦言人人殊者也且浩不能保其宗族知星历果何用邪 
    
    唐德宗奔奉天术士先请筑奉天城是其言验矣然使德宗知为君可不奔也故王仲淹谓先人事而后言命 
    
    五代史吴越世家豫章人有善术者望牛斗间有贵气斗牛钱塘分也因游临安从锺起家识钱镠惊曰此真贵人也镠字见美临安人也论曰术者之言不中者多而中者少人特喜其中者与按自古反侧灭夷强半为术者所误亦由幸中之言有以惑之耳 
    
    邪律德光入汴闻杜鹃声以问人见五代史是中州久有杜鹃矣何邵康节一闻此声便知天下之乱且以地气自南而北决之邪黄东发谓邵氏知来之说多由其子伯温附会此亦因王安石乱天下故有用南人为相致乱之说 
    
    何燕泉曰洛阳人传虞廷玺守洛阳日得一石刻云大明景泰乙亥知府事者虞廷玺为我复兴此窝虞访知为邵康节安乐窝因就得石处建邵祠及读郑安记文则谓虞访邵旧址建之无得石事凡传邵知来之说多附会如此类予尝曰孔子之知来甚易而不可无邵氏之知来甚难而不必有 
    
    翦烛丛鳊金陵城完高皇与刘诚意视之曰城高如此谁能踰之刘曰除非燕子飞入意盖谓燕王也高皇问国祚短长刘曰万子万孙又载刘言遇顺即止神验如此何自不能避惟庸之毒哉 
    
    郭璞善卜筮者也能知王敦之必败而不能自保其身蜀星人善天文者也能沮桓温之闇奸而几于自悮其死[详晋书习凿齿传]明景泰时紫微垣星皆动徐有贞遂劝迁都不知土木之难已早应之也武宗时帝星明江汉间刘养正夙谈道学通天文及兵法谶纬遂劝宸蒙举事不知嘉靖之兴已独当之也 
    
    顾亭林曰春秋时裨灶梓慎最明于天文犹多失之故张衡思元赋曰慎灶显以言天兮占水火而妄讯又曰春秋时占法简而多验其所详者每在言语动作威仪之间及人事之治乱敬怠故扬子法言曰史以天占人圣以人占天 
    
    果报之说人以出于佛氏而疑焉不知惠迪吉从逆凶大禹言之自作孽不可活伊尹言之天道好还老子言之作善降之百祥作不善降之百殃孔子言之天富淫人聚而歼旃左氏言之出乎尔者反乎尔曾子言之故天之生物必因其材而笃焉故栽者培之倾者覆之子思言之岂可不信北史齐本纪上论曰天意人心好生恶杀虽吉凶报应未皆影响总而论之积善余庆斯言允哉顾亭林谓惠言逆凶如夏热冬寒自然之应其有不然亦如夏寒冬热时令反常须知夏而寒寒不久矣冬而热热不久矣果报见史书及他纪载纂录于后 
    
    世传袁盎害鼌错病人面疮为错之孽按汉书曰盎家多怪后出为梁王客所刺其错之为与 
    
    萧望之既劾奏赵广汉复劾奏韩延寿二人循吏也皆死于望之后望之为石显所陷下狱自杀亦天报也 
    
    武氏设告密之令鱼保家请铸铜为匦以受天下密奏未几其怨家投匦告保家为徐敬业作兵器武氏杀之 
    
    锺会邓艾之死谓姜杂杀之可也贺兰进明尹子奇之死谓张巡杀之可也皆所谓厉鬼杀贼也 
    
    湛渊静语唐路岩奏三品以上赐死皆令使者剔取结喉三寸及岩赐死使者乃取以进五代薛文杰劝闽王璘制槛木攒以铁芒内向动辄触之后叛军索文杰璘即以此槛车送军前脔食之 
    
    五代史晋高祖尝以眚遣苏逢言疏理狱囚以祈福谓之静狱逢吉入狱中阅囚无轻重曲直悉杀之以报曰狱静矣又天下多盗逢吉自草诏书下州县凡盗所居本家及邻保皆族诛或争之但去族而已刺史叶仁鲁闻部有盗帅兵捕之时村民十数共逐盗入千山中盗皆散走仁鲁从后至见民捕盗以为贼悉擒之断其脚筋暴之山麓宛转呼号累日而死闻者不胜其寃而逢吉以仁鲁为能逢吉谋杀李崧后告人曰昨夕未暝已见李崧在侧生人接死者无吉事后周太祖枭逢吉首适当李崧被刑之所按五代无道之世其君之暴虐犹可言也其臣之暴虐不可言也民生其间者狭隘酷烈已极于斯而国运每如朝菌夕萎旋踵辄亡其臣之暴虐尤甚者亦必痛遭诛夷无能自脱者如苏逢吉史宏肇之流皆是也天道亦可畏矣 
    
    五代史张筠兄弟赀皆巨万筠为人好施予以其富故所至不为聚敛民赖以安居洛阳以酒色声妓自娱者十余年人谓之地仙天福二年徙居长安是岁张从宾作乱入洛阳筠遂以免又董温其家赀巨万秘琼杀其族而取之范延光又杀琼而取之杨光远又杀延光而取之光远亦不能免也 
    
    李符欲贬卢多逊春州未几而符即贬春州丁谓欲贬寇莱公崖州而谓即贬崖州章惇贬子由雷州而惇即贬雷州 
    
    丙吉病甚夏侯胜决其不死谓有阴德必享其禄也后吉果为丞相蔡京病甚晁冲之决其不死谓败坏至此必不晏然死牖下也后京果儋州 
    
    铁围山丛谈何傅执中奏罢密赐及再相叹赏薄鲁公笑曰公所谓自作自受也当时方粉饰太平务复古礼一日殿庭礼罢鲁公向何叹颇疲劳何亦笑曰此亦公师所谓自作自受也按鲁公即蔡京奸人相诮如此可见无事不为身谋又恨其害正而已卒受害自作自受之见不能充其类也 
    
    宋贤事汇刘元城[安世]窜海州章惇蔡卞必欲杀之海州土豪以能杀公意达惇除本路运判至则家人皆泣公书数纸处分后事毕起居饮食如平常夜酣寝鼻息如雷乃判官一夕呕血死按是可以观天道矣 
    
    潜邱剳记林诚议缓蜀赈祸至灭门马默奏除投海天赐儿女[事详清波杂志]王安石议复肉刑父子冥谪王仆射请贷饥夫神报相位 
    
