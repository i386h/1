<!-- { "loadSidebar": true } -->
    嘉靖时名将推马永梁震永蓄士百余人皆西北健兄骁勇敢战辽东兵变永剿定之甚赖其力震蓄健儿五百人辽东兵素骄畏震亲兵尽听约束震前后数十百战未尝少挫时率之出塞劫敌营悉赖其力盖亲军心腹较胜行伍资其爪牙足备不虞为将者不可不知然必养之厚始足以得其心御之严始足以防其扰尤不可不慎也 
    
    凡攻奸臣最难当其得君势盛而攻之与委身饲虎无异必伺其间而攻之如杨一清之除刘瑾徐阶之除严嵩庶乎其可也 
    
    嘉靖诸相张璁桂萼小人之尤倡议大礼逢君之恶排陷忠良夏言颇有隽才能与之抗然心术醇疵参半器小易盈卒为严嵩所陷嵩父子济恶为有明奸臣之冠朝野元气斫丧几尽徐阶以练达之才深远之识锄奸于不觉消患于将成除嵩之后独相数年弥缝猜主默挽颓纲世宗之晚节稍清阶之力也求于明之贤相中未知谁与比数 
    
    席书亦为小人其推荐王守仁独有可取守仁讲学之得失姑置无论其经济实三代后超群绝类者也惜所遇暗主又为张璁辈羣奸所阻不得大用以尽其材殊可惜也 
    
    隆庆初高拱之相略有可称独其扼徐阶一节罪无可逭后见逐于冯保张居正螳蜋黄雀覆辙相寻天道好还殊可畏也 
    
    张居正为明之能相万历初政实属中兴勉延数十年国脉居正力也我圣祖仁皇帝推服居正允为定论但其骄气殊所未免故遭身后之祸海瑞谓其工于谋国拙于谋身亦切论也忠义之心天实鉴之曾孙同敞高节殉国丕振家声其即厚报居正也与 
    
    明大臣如夏原吉杨士奇周忱李贤辈皆居亲丧起复视事详载明史各传亦初不因军旅盖以其任大责重或经手未完或民情久安易人则必败事故夺情以济所谓权也张居正当万历初政方殷夺情视事正合此例乃吴中行辈持柄而摇吠影吠声哓哓成党遂成后来台阁相攻万不可解之祸流毒以至于亡国皆由一时争名客气所致非果有公道为持典礼安国家起见也后之君子可不戒哉 
    
    吴中行以门生劾座主张居正蒋键亦以门生劾赵南星后乃率以为常情事虽分悖德则一也丰点争大礼丰坊乃请以兴献入太庙配郊祀时人谓以子攻父然高<氵房>先已劾父铨以媚刘瑾大约世变至明而极君子则不近人情小人则灭绝天理虽以孔子生其时不能不受攻击也况下焉者乎 
    
    明之学术每以良知攻王阳明不知他人之良知不可恃阳明之良知正明体达用之根源也阳明死明无通儒矣明之治术每以揽权攻张太岳不知他人之揽权不可行太岳之揽权正尊主庇民之要务也太岳死明无宰相矣要之二公皆可独为而不可以共为学者当择而取之攻之则妄矣 
    
    范文正公闻韩魏公好水川之败叹曰当是时难置胜负于度外也熊襄愍覩王化贞败兵而泣笑曰六万众一举荡平何如姑就其言而反之而兵之宜慎可知矣 
    
    明之守辽东也熊廷弼主守王化贞主战后以战败则廷弼之主守者非惟不当诛直当赏矣乃任意诛戮当日言事之臣责其不死于兵败之时后来咏其事犹有不死右屯死西市之讥皆腐儒不达时务之苛论也廷弼于当时非所当十世宥之者哉且奸臣之杀廷弼欲陷杨左原非为封疆起见可谓奇冤矣明之用廷弼每于边疆残破之后及稍稍整理辄又罢之其后内扼于张鹤呜外犄于王化贞而卒至寃死我高宗纯皇帝特赐谧襃崇真快千古人心也 
    
    邹元标之主杀熊廷弼为张鹤鸣所使也吾尝谓小人或以君子攻君子此类是也小人之戾气为患国家显而易见君子之客气为患国家隐而难知正气稍涉意见之偏皆客气也客气唐以前犹未甚着宋以后则寝寝炽盛至明之末造而极矣势不至亡其国不止也夫以君子而祸国如此犹得为君子哉 
    
    叶向高亦党王化贞沮熊廷弼误国之罪乌得而辞魏忠贤当国中旨频出朝端以为可忧李鲁生谓执中者帝用中者王旨不从中出而谁出内阁缺人诏举老成干济者冯铨年未四十鲁生欲令入阁言成即为老而非必老乎年干乃称济而即有济于国铨果柄用竟用时文假借字义之法行文以济其私可笑极矣 
    
    袁崇焕亦建魏忠贤祠于宁前凡建祠者皆入逆党崇焕他日之诛虽寃未必非此媒其孽也祸有不可料者有可料者建祠媚阉不待智者知其祸也当时甘心为之遍于天下小人只顾目前之福不计将来之祸大都如此 
    
    杀杨左诸公者固魏忠贤许显纯为之主而首劾者则霍维华也教之坐纳杨镐熊廷弼贿杀始有名者则徐大化也票拟五日一追比致死者则顾秉谦也三贼之恶更甚魏许 
    
    魏忠贤于朱国祯之罢曰此老亦邪人但不作恶可令其善去王绍徽于杨左之死曰天眼开杨涟左光斗死矣大抵小人亦实见君子为恶方极力害之不可以常理论以常情度也王钦若谓吾不知世上何者为君子小人但与我善者即为君子与我恶者即为小人张瑞图对策曰从古用人初不设君子小人之名分别起于仲尼是其意并怨孔子之分别也若辈所见固应如此 
    
    明之君子名心太甚好为危言激论假公议而逞偏见于贤者亦甘心焉庄子所谓无私乃私也明之小人利心太甚不惜苟贱卑污媚权奸而毒善良其至极亦得祸焉谚语所谓害人终害己也 
    
    崔呈秀为魏忠贤谋主凡忠贤之恶皆呈秀嗾之忠贤既败呈秀自知不免乃尽取其宝器玉杯痛饮每饮一杯则碎其一碎毕乃缢情事亦何可笑党恶者当为明鉴矣 
    
    杨椒山之攻严嵩杨大洪之攻魏忠贤皆在其势正盛之时此与以身饲猛虎何异二公何不姑俟其熟乎苏明允所谓取其心不取其术正此类也 
    
    追赃公令也而明之奸臣即以追赃诬陷正人讲学美事也而明之端士转以讲学大兴朋党虽有清浊之殊其误国则一也 
    
    易坤上六龙战于野其血玄黄龙阳也君子也血阴也小人也阴疑于阳而战则必见血所以戒小人也剥初六剥床以足蔑贞凶上九小人剥庐君子为小人所凭依则床也为小人所庇荫则庐也小人害君子自剥其床与庐也其凶决矣是故党痼之祸兴而宦官诛于董卓甘露之乱炽而内侍夷于朱温党人之碑立而蔡京亦亡伪学之禁严而侘冑竟死明之王振刘瑾严世蕃魏忠贤及其党与毒害忠良者转瞬皆骈首就戮亦何乐为小人哉 
    
    庸恶甚于暴虐明万历天启二君之恶浮于桀纣矣自古昏君以明之万历天启为极自古元恶以明之魏忠贤许显纯为极自古寇贼以明之李自成张献忠为极 
    
    崇祯二年三月兵部侍郎申用懋疏请以昌平通易霸四州为四辅宿重兵以卫京师奉旨嘉纳下部议覆事不果行倘依此议何有李闯直逼燕都之祸 
    
    刘巨容之不穷追黄巢曰国家喜负人留此为富贵资及巢降高骈骈尽遣还昭义等军而卒为贼所败明末之讨流寇与此无异 
    
    赵吉士谓洛阳福邸在焉贼得其赀以号召中原此兴亡之所系按万历竭天下之力以供福王既致民穷盗起而其赀转为贼藉以亡其国膏火自焚于斯为甚 
    
    崇祯帝自谓非亡国之君综其实而论之始诛魏奄终殉社稷不愧英主除此则好人所恶恶人所好真拂人之性灾必逮身者也焉得非亡国之君乎尤不可解者外库虽虚内府充盈曾不思散财自救徒以供李贼无穷之辇载何其愚也[详明史拟稿] 
    
    明史流贼传李自成兵败归京师悉镕所拷索金及宫中帑藏器皿铸为饼每饼千金约数万饼骡车载归西安其数不下数千万万内藏之不虚可知而甘心束手奉贼先不思充饷给兵讨贼及贼逼近复不思给兵守城劝诸臣助饷百不获一孰知取诸宫中而已足乎此与手持金银坐甘饿死者奚以异 
    
    人皆可有私财惟天子不可有私财天子以天下之财为财者也有子谓百姓足君孰与不足百姓不足君孰与足千古之格言也是故易曰屯其膏凶又曰涣王君传亦谓财聚则民散财散则民聚樊哙告其君曰沛公欲有天下邪欲作富家翁邪明富家翁之不足有天下也陆贽告其君曰散小储为大储明小储之不足恃也卒之汉高祖赖哙之言以奋兴唐德宗赖贽之言以救败其明效也彼崇祯者为谋为毖乱况斯削日日忧贫之亡国而适以贪富而亡其国也 
    
    崇祯帝自谓诸臣所误固然但实自误也诸臣中非无可用之人李自成未破洛阳以前势未甚张使以孙承宗为辅相以李邦华掌本兵以倪元璐理财赋以卢象升为大将统曹文诏周遇吉黄得功左良玉猛如虎贺人龙诸将并力剿捕流贼实不难除而乃使诸人或投闲不用或用而不专或用非其地前后所专倚者内则温体仁周延儒外则陈奇瑜熊文灿杨嗣昌诸人连翩误国其咎果谁归也王者不借才于异代昔贤谓世无能臣而有能君又曰胜者所用败者之基也呜呼可以思矣 
    
    明末大将以卢象升为第一战将以周遇吉为第一一扼于无兵饷死一扼于无救援死明事必不可为矣杨嗣昌之扼象升万死不足赎也 
    
    文臣中如刘宗周黄道周理学气节非不崇闳然皆非拨乱之才也卢忠烈愈深人长思矣 
    
    明当日内难外患时事孔亟惟有与本朝讲和而专攻流贼庶得先后之义未有内乱不清而堪御外患者乃诸臣徒惩宋人讲和之弊而阻扰无成以至于亡不知时势迥异胶柱难行时有谑云奉送大明江山一座崇祯夫妇二人晚生文八股拜腐儒辈真无所逃其责也盖天运鼎新欲启无疆太平之治萧条末世速即消亡固其所耳 
    
    崇祯时政颠倒错乱大端有三性与小人相比与君子为仇所信任者惟温体仁周延儒杨嗣昌一辈于诸正人必扼之斥之一也所尤庇者宦官次之武臣于督抚则视若草芥始终任宦官监军卒之开城纳贼者宦官武臣知其奸而不敢治一人督抚则杀十余人虽沈冤极枉而不顾二也流贼本因饥民而起复加饷困民驱而为贼三也帝王致治之道全在知人安民崇祯力与之反焉得不亡 
    
