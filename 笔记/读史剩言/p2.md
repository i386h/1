<!-- { "loadSidebar": true } -->
    刘恭系刘盆子兄先事更始以赤眉立其弟盆子自系诏狱闻更始败乃出更始遣恭请降赤眉赤眉将杀更始恭欲自刎乃赦之后更始为谢禄缢杀恭见赤眉众乱知其必败自恐兄弟俱祸密教盆子归玺绶习为辞让之言得免害后乃遣恭乞降光武盆子对光武曰罪当死犹幸上怜赦之帝笑曰儿大黠宗室无蚩者度亦恭教之耳帝怜盆子赏赐甚厚以为赵王郎中后病失明赐荥阳均检官地以为列肆使食税终其身恭为更始报杀谢禄自系狱赦不诛按后汉书未为恭立传事散见更始盆子二传中今观其崎岖祸变之中保全盆子犹易不负更始尤难光武称赤眉将徐宣为铁中铮铮佣中佼佼宣何足当之若恭真其人也可不谓义士哉传又称恭少习尚书略通大义随樊崇等降更始封式侯以明经数言事拜侍中盖立身具有本末云 
    
    后汉书冯异传李轶初与光武首结谋约加相亲爱及更始立反共陷伯升虽知长安已危欲降又不自安因异致书遂报书与连和光武故宣露轶书令更始将朱鲔知之鲔遂使人刺杀轶东观记曰上报异曰轶多诈不信人不能得其要领令移其书按此足报伯升之仇可见光武不以幸功而忘其兄而无信之不可行亦于是昭昭矣 
    
    华阳国志昭烈年十五母遣行学与宗人刘德然辽西公孙瓒俱事故九江太守卢子干德然父元起常资给昭烈与德然等元起妻谓曰各自一家何能常尔起曰宗中有此儿非常人也鲁国孔融为黄巾贼所围使太史慈求救于昭烈昭烈曰孔文举闻天下有刘备乎以兵救之陈登元龙曰雄姿杰出有王霸之略吾敬刘玄德帝未遇时见赏省流如此何待孟德许为天下英雄哉 
    
    孙权闻昭烈在白帝甚惧遣使请和先主使大中大夫南阳宗玮报命是在虢亭既败之后权犹见惮如此 
    
    宋袁燮絜斋集刘璋本以奸逆据蜀国汉贼孔明为汉除残虽诛之可也按此最可破昭烈不当取蜀之说 
    
    抱朴子魏武帝欲用诸葛孔明孔明自陈不乐出身武帝谢遣之曰义不使高世之士辱于污君之朝也按此事正史不载葛洪不知何由知之 
    
    孙夫人在荆州权可大遣舟船迎妹异日白衣摇橹之谋已兆于此易曰履霜坚冰至荆州曾不力为之备何哉 
    
    苏明允权书古之取天下者常先图所守诸葛孔明弃荆州而就西蜀吾知其无能为也彼未尝见大险也彼以为剑门者可以不亡也吾尝观蜀之险其守不可出其出不可继兢兢而自完犹且不给而何足以制中原哉若夫秦汉之故都沃土千里洪河大山真可以控天下又乌事夫不可措足如剑门者而后曰险哉今夫富人必居四通五达之都使其财布出于天下然后可以收天下之利有小丈夫者得一金椟而藏诸家拒户而守之是求不失也非求富也大盗至劫而取之又焉知其果不失也夫明允之论蜀是而论孔明则非也当日秦汉故都已为曹操所有孔明安从而得之荆州且与孙权争无已时舍蜀无插足之地隆中一对了然明白所谓命一上将将荆州之军以向宛洛将军身率益州之众以出秦川何尝欲弃荆州而终守西蜀若夫事之不成则天也汉之高祖何尝非由蜀而兴者明允岂忘之邪但历来僭国居蜀者每不久辄亡蜀险之不可恃明允固确论也 
    
    苏子由三国论刘备唯智短而勇不足故有所不若于二人者而不知因其所不足以求胜则亦已惑矣按昭烈不如曹操孙权在时势非智勇不足也能用孔明何所不足乎三苏于昭烈孔明率多异议皆成败之论未可凭也然谓因所不足以求胜却为名言盖善处所短即是善用所长 
    
    杨升庵曰宋儒讥孔明写申韩教后主吾子西曰人君以制略为贵后主襟量有余权略不足识者咸以为忧药无高下对病为宜此孔明之微意也古文苑载先主临终勑后主曰申韩之书益人意智可观诵之是亦先主遗命也三国志载孟孝裕问却正太子情尚正以虔恭仁恕答之孝裕曰如君所道皆家门所有吾欲知其权略知调何如耳孝裕之见非即孔明之见哉难与不达时务者言矣中庸谓天下至圣为能聪明睿知足以有临也可见临天下以聪明睿知为先而宽裕温柔次之 
    
    汉焦先字孝然皇甫谧高士传汉室衰先乃自绝不言及魏受禅常结草为庐于河之湄独止其中冬夏恒不着衣卧不设席以身亲土或数日一食按先之节更苦于管幼安矣魏志管宁传注鱼豢魏略先自作一瓜牛庐裴松之曰瓜当作蜗魏略又云嘉平中大发卒伐吴有窃问先讨吴何如先不应而谬歌曰祝衂祝衂非鱼非肉更相追逐本心为当杀牂羊更杀其羖<羊历>邪人疑牂羊谓吴羖<羊历>谓魏曹操篡汉实荀彧首赞成之以操穷凶极恶卒移汉祚似无天道详考其事而知天道不爽有三快焉操手毒荀彧以逆臣杀逆臣一快也曹丕纳父妾以逆子污逆父二快也司马师弒髦司马炎灭魏以逆臣篡逆臣三快也且曹叡之子芳乃乞养他人子不知所从来实非曹氏子孙则芳立魏已亡矣名为蜀亡于魏前实魏亡于蜀前更见天道昭然尤大快也 
    
    董卓既诛王允秉政汉几复兴以不赦李傕郭泛激成祸变然傕泛欲逃贾诩曰倘释兵一校尉可擒矣不如将兵攻京师败而后逃遂不可制则诩实亡汉之贼其后复为曹操谋诩之罪可胜诛哉 
    
    傕泛之乱汉室之亡已决曹操再造使其不为篡逆之谋其功当驾乎伊周为千载一人矣思作文王遗臭万古操之奸操之愚也 
    
    曹孟德聘虞翻翻曰孟德欲以盗贼余职污人邪孙权劝孟德称帝孟德怀是儿欲置我于火炕上邪夫孟德欲避火炕而甘为盗贼所谓不能充其类者也要知能避火炕乃真为盗贼所谓小人喻于利者也祖逖行军不禁剽掠其弟约后遂为乱亦逖有以致之也 
    
    景略之不从桓温犹孔明之不从曹操也然景略以其师教之师曰君岂与桓温并世哉一言而出处定师史失其名盖隐君子 
    
    谢安之破苻坚非幸也指授将帅各当其任緃不能胜必不可败 
    
    苻坚之败闻风声鹤唳疑为晋军齐高世辨觇周师见群鸟飞起以为旌旗即驰还不能返顾盖心之怯者物皆敌也 
    
    苏子由论苻坚欲灭晋当效左出右入亟肄以疲之多方以误之虽韩白不能御何况谢玄此论诚然千古无如此计之毒吴之败楚隋之灭陈皆由于此而静以守之不为其所疲且误如李牧之御匈奴廉颇之御白起可也 
    
    杨升庵于南朝人物首推韦叡予于北朝首推高允叡犹一时之杰允则千古之英也博通经史天文术数其才不可及也事君尽忠不欺一言临难守义不图苟免其德不可及也终身不见喜愠之色其养不可及也时百官无禄允恒使诸子樵采自给草屋数间布被缊袍其清不可及也姻媾徒步造门允散财给产以相赡振其惠不可及也内文明而外柔顺于宗爱之威势则执礼抗之于焦母之贫老则竭力保之其不畏强御不侮矜寡不可及也兴学则首立规模断狱则务期平允机务悉周于明察志气不衰于期颐举孔子所谓知廉勇艺文之礼乐思义授命久要不妄好古敏求知乐仁寿者一人而兼有之三代后当与孔明相伯仲他非其伦也 
    
    元魏以高欢除尔朱氏而欢遂反避欢就宇文泰而泰弒逆善乎裴侠之言曰宇文泰已操戈矛岂肯授人以柄投之无异避汤入火又曰图欢有立至之忧西行有将来之虑呜呼观此当日之为君者不诚难哉善建不拔亦惟慎其始耳 
    
    元魏主恭为广陵王时因元乂擅权阳得瘖疾闭口八年为羣臣所立后为高欢所废旋见弒于魏主惜其以八年之瘖而死于一朝之立也然乱世之君亦可哀也哉庄子曰厉怜王信矣 
    
    侯景畏慕容绍宗闻其来曰谁敢鲜卑儿[指高澄]解遣绍宗来若然高王定未死邪亦可谓死高欢走生侯景矣宗制景欢为澄早策之澄遣宗陈元康教之元康亦杰矣哉高欢使彭乐追宇文泰泰曰痴男子今日无我明日岂有汝耶乐遂归侯景谓慕容绍宗曰景若就擒公复何用绍宗纵之养寇者信有罪矣而兔死狗烹亦可鉴哉 
    
    物必先腐而后虫生之梁无萧正德之引侯景乌能为哉正德为梁主之侄既叛入魏而复归是一反侧子也复使将兵讨贼引景深入甚矣梁武之闇也 
    
    侯景叛梁自八月至十一月遂入台城西魏伐梁自十月至十二月遂入江陵亡国之易未有如梁者 
    
    晋载纪慕容农谓慕容垂曰取果于未熟与自落不过旬日之间然其难易美恶相去远矣北齐书陆法和传侯景渡江朱元英问法和曰景今围城其事云何法和曰凡人取果宜待熟时不撩自落檀越但待侯景熟何劳问也按宜待熟时此言虽小所喻至大凡人为善无报善未熟也为恶无报恶未熟也熟则善无不兴恶无不亡自勉者宜审其几观时者宜俟其定 
    
    隋高祖代陈作舰投柹于江曰若彼惧而能改吾复何求此盖度陈人已困有必取之势愈示形以恐之即李靖散舟于河之意而特谬为大言耳不然前何听高颎彼既聚兵我便解甲及纵火烧其积储之秘计乎 
    
    李密尚有山东旧地虽败于隋非穷无所归者且有徐绩代为之守而其麾下王伯当魏征之流皆人杰也何遽降唐既降又图反复致死进退狼狈岂天夺其魄邪 
    
    
    读史剩言卷二 
    
    唐太宗征高丽高丽兵十五万太宗自将步骑四千为奇兵使高丽有能将以十五万之众取四千人如拾芥耳太宗斯时可不谓危哉其胜亦幸耳乘危势而邀幸胜人谓太宗智吾不信也 
    
    李绩劝高宗立武氏后灭其族者即武氏奸人自败亦可鉴哉 
    
    史称李淳风对唐太宗预言武氏之祸或者谓系好事者事后附会之词殊有卓见且犹有说焉天象历数即真如此使太宗不渔武氏之色而选之入宫高宗不为聚麀之行而援之立后彼武瞾亦安得而肆其毒乎故瞾之祸自术士言之似为天作孽而事稽其实仍太宗高宗之自作孽也变不虚生乱由自取故从古圣帝明王不问天道之不可知而惟期人事之务自尽也惜淳风术士见不及此不能启迪太宗谨身教子以杜乱本而回天心安受燕啄皇孙之祸可不惜哉 
    
    魏征巧伪人也高祖使辅太子太子被人杀矣可谓不负高祖乎先劝太子杀秦王秦王高祖有功之子也又可谓不负高祖乎己身出处如转辘轳既事窦建德复事李密复事唐高祖既事太子复事秦王等于无耻之长乐老安其后事太宗所立之功名半出于迎合揣摩其直谏尤沽名之尤者征之心术真千古巧伪之极者也余详袁简斋论不具及 
    
    玄宗所用之相姚崇尚通宋璟尚法张嘉贞尚吏张说尚文李元纮杜暹尚俭韩休张九龄尚直各有所长按六者之中法直为上通俭次之吏文又次之 
    
    玄宗舍张九龄不用求风度如九龄者用之此犹不好真龙而好画龙也 
    
