<!-- { "loadSidebar": true } -->
东谷赘言     明 敖英

　　○序
　　古者士大夫老而明农，日坐里门以训其乡之子弟，予往时奔走名途，窃有此志焉。及得请东归，已成勃窣翁矣。里门之役莫偿初志，乃闭关习静，以送残龄。门生故旧时来相过，情话之余，或相与评论古今天下事，而一得之愚，又不觉吐之，逐日札记，加润色焉。有长者诮予曰：“子于此时，宜游心忘言之天，顾犹喋喋乃尔，非赘邪？”予曰：“然哉然哉！”夫悬疣者赘也，身有之，心固丑之，而况人乎？然非疾痛害事也，欲决而去之又不忍，言之赘也亦然。自今以后，当奉长者之教而谢笔砚，其业既札记之者，命儿辈藏之，以俟稗官氏采焉。不然，以俟家人障牖之需可也。
　　嘉靖己酉夏四月既望东谷敖英识。

　　●卷上
　　孝子忠臣，代固有之，惟子能合父心，惟臣能合君心者，为难能也。盖有之矣，不多见也。是故执友穷乏，济以麦舟，范忠宣公之心即父之心也。河东未平，不望使相，曹武惠王之心即君之心也。
　　古之君子所为，后之君子亦有不敢思齐者，岂以其所为未善耶？抑所见不同不必践迹也？是故柳下惠覆寒女，鲁男子不敢学之也。程伊川祭始祖，朱晦翁不敢行之也。
　　或告予曰：有孝子某者，乡人称为君子也，业遇恩例以孝名受覃霈，顷因割产，与兄阋墙。”予曰：“为孝子而薄天伦，则其所谓孝者岂其然乎？吾闻惟孝友于兄弟，未闻不友而能孝者也。是故克段于鄢者，不及黄泉誓不见母；蹀血玄武门者，环兵海池震惊若翁。”
　　古来固有凶人一变而为吉人者，亦有清流一变而为浊流者。噫！罔念克念，其机在我而由人乎哉？是故周孝侯恶少也，斩蛟伐虎，遂立功名。永贞八司马皆茂材异等也，乃朵颐叔文之鼎，而万事瓦裂。
　　人有恒言，霜降水涸，涯涘乃见。谚曰：“若不同床卧，安知被裹破？”盖朋之盍簪，谁无情谊？必要其终，然后见君子小人之用心。昔东坡谪海南，故人巢谷，年已七十三矣。自蜀往唁之，死诸途，予于此见君子交谊之真也。伊川编管涪州，或讽其故人邢恕救之，恕曰：“便斩程颐万段。恕亦不救。”予于此见小人反覆之情也。
　　寿五福之一也，得之者有幸不幸焉。彼得寿以成名者幸也，得寿以败名者不幸也。虽然，寿何负于人哉？人负寿耳。是故申公年八十余而应聘，使其先数年而死，则为治不在多言之对，不登汉史矣。夏贵七十九而降元，使其先数年而死，则忘君事仇之耻不秽《宋史》矣。
　　古之奸雄巧于用术，往往神出鬼没于至深至险之际，自以为算无遗策也。殊不知天不容伪，祗自毙焉。是故苏秦能报刺客之仇，而不能逃其匕首之害。吕不韦能匿祖龙之胎，而不能免其迁蜀之谪。
　　古之权臣跋扈，必阴藉名儒为之宗主，毅然复古之礼文以厌群志，然后乃敢行大事彼名儒者，冒昧依附，欲资其势而行其志，不知当其时国事且日非矣。礼文虽复古何补哉？是故西京郊社之礼，至王莽辅政而后定，刘歆主之也。东京宗庙之制，至董卓入朝而后定，蔡邕主之也。
　　潘良贵为谏官，殿上叱侍郎向子甄；王公度为谏官，门上殴死指挥马顺。呜呼！于此见二公忠愤之气，可谓雄于九军矣。然窃有说焉。子甄奏对支离，封皂囊而论列可也。何必叱之？马顺之罪固在诛绝之域，请归之司寇以征刑书可也。何必殴死之？夫尊客之前不叱狗，而投鼠且忌器也，况法宫何地？乃径情如此，殊骇观听，非所以尊朝廷也，不可以为训。
　　唐宪宗以节度使王锷带宰相之衔，李藩以笔涂诏，而附奏曰不可。宋贞宗以刘美人为贵妃，李沆引烛焚诏，而附奏曰不可。呜呼！二公可谓能执大臣吁弗之义矣，然窃有说焉。古者人臣不敢齿君之路马，孔子过君虚位，必勃然变色。盖敬君之礼固当然者，况诏王言也？而辄涂之，而辄焚之，可乎？向使天子震怒而不吏议，则不敬之罪，二公将何词以自解？大抵宝臣居密勿之地，君有过举执奏可也，涂诏不可也，焚诏不可也。
　　张忠定公守成都日，合军大阅，始出城，众皆罗拜呼万岁，公亦下马东拜呼万岁，复揽辔徐行，众不敢哗。夫军士拥郡将呼万岁，是无君也。无君根于怨望也，而怨望之来，岂一朝夕之故哉！公胡不能炳几销衅，直待其哗焉？而后靖之亦晚矣。向非公之忠诚，有以厌服其邪志，吾恐嵩呼不已，必至黄袍加身，黄袍加身则成骑虎之势，而剑阁玉垒之区，人心摇矣。当其时公将何辞以闻天子而谢天下？
　　韩魏公经略西事，开府延安，夜有贼携匕首至卧内。公曰：“可取吾首去。”贼曰：“得公金带足矣。”遂取金带而去。或曰：“贼夏人遣来也。”予于此见公仓卒应变，而辞气不摄，神气不乱，非养之凝定能尔耶？虽然，昔楚师围宋，华元夜入楚军，登子反床以劫盟，君子固病其将略之疏矣。公也锁钥西邮，又非子反悬军之比，重门击柝，虎旅宵严，而刺客奸人胡为乎来哉！意者，公于周身之防，曾未之虞耶？幸而贼有锄之悔，不然武元衡之祸作矣。则夏人得志，西事其忧哉！
　　或问孟子言孔子成《春秋》而乱臣贼子惧，独不言君父惧者何也？予曰：“《春秋》之义，莫大于尊君父，讨乱贼。”夫乱贼既讨，则圣人之斧钺在春秋，而后死者惧而君父尊矣，君父尊则君父庆矣。奚惧哉？尝观古来固有君而不君，父而不父者矣。忠臣孝子之心，以为君父天也，天可逃耶？是故西伯不怨里之囚也，申生不怨新城之死也。又尝观古之君子，伤一代人伦之变，亦未闻罪人君父者。是故汤武奉天讨诛独夫而巢伯不罪桀也，夷齐不罪纣也。桃园之变，董狐不罪灵公也。棠姜之祸，南史不罪庄公也。知此则知孟子不言君父惧者，所以存万世之防也。严哉！
　　史鱼尽死后之忠，郗嘉宝尽死后之孝，此忠臣孝子之苦心也。会子曰：“死而后已，不亦远乎？若二子者，死犹未已乎？”
　　人莫不有死也，恶之欲其死者，众人之情也。爱之欲其死者，君子之心也。夫既爱之矣，又欲其死何哉！盖所爱有重于死者，先民有言，纲常九鼎，生死一毛，是故南霁云被执而未死，张睢阳大呼男儿以速其死，文丞相被执而未死，王鼎翁作生祭文以速其死。
　　古之烈士，不肯欠人一死，盖烈士尚奇节，故于同志者有偕死之义焉。脱不得已而先死，则后死者心即许之，他日事济当以一死下报故人。夫心之许，心之盟也，心既盟矣。若负幽冥，山川鬼神其可欺乎？此古人所以重心许之盟，而执牛耳之盟次之，是故羊角哀不肯欠左伯桃一死，陈婴不肯欠公孙杵臼一死，乃若范质、王溥欠周世宗一死，而宋太宗薄之。
　　秦穆公用孟明，而殽之役彭衙之役皆败绩，终焉伐晋，晋人不出，封殽尸而还。左氏美穆公曰：“遂霸西戎，用孟明也。”愚意不然。兵凶战危，岂人君历试主将之具哉！况孟明丧师辱国，穆公不能用钺，是失刑矣。又不替之，不亦过乎？且茅津既济，兵刃未接，何功之有？夫秦之所以能霸西戎者，以累世富强也。左氏乃归功于败军之将，不亦诬乎？初穆公因杞子以袭郑也，蹇叔业谏之矣。使穆公能用其谏，则秦师不东也，三军不暴骨也，秦誓亦不必作也。左氏乃不贤蹇叔而贤孟明，不亦左乎？
　　《庄子》曰：“伯玉行年五十，方知四十九年之非。”又曰：“伯玉行年六十，而六十化。”予曰：“信斯言也。”伯玉四十九年以前真冥顽不灵，全不知非矣。设使若颜子短命而死，则终身不知非矣。若然，何以为伯玉？且夫子天纵之圣也，必待行年七十始从心所欲，化何迟哉！若伯玉六十而化，又先于夫子十年，可谓贤于夫子远矣。岂其然乎？虽然春秋列国大夫之贤无逾伯玉者，然则贤伯玉者奚称哉？予曰：“夫子尝以君子出处称之矣，其使者尝以欲寡过不能称之矣。灵公夫人又称其不以昭昭申节，不以冥冥堕行矣。”
　　或问长幼之序，专序齿耶？不专序齿耶？予曰：“兄弟之长幼序齿也，伯叔侄之长幼不序齿也。”盖伯叔虽孩提尊也，侄虽髦夫卑也，何也？分重于齿也。同父之兄弟亦有不序齿者。立子以嫡不以长，纣弟也而为君，微子兄也而为臣，何也？嫡重于齿也，同母之兄弟亦有不序齿者。周公弟也为王冢宰，管叔兄也有土而无官，何也？命官以德，德重于齿也。宗族乡党亦有不序齿者。一命齿于乡，而再命不齿，再命齿于族，而三命不齿，何也？命重于齿也，为师为弟子亦有不序齿者。韩子曰：“生乎吾后，其闻道也亦先乎吾。吾从而师之，吾师道也。”故王通十五，教授河汾，其弟子有白首北面者，何也？道重于齿也。
　　或问历代君臣之义，予曰：“有一统之君臣，有革命之君臣，有列国之君臣，有旧国之君臣，有敌国之君臣，有先世之君臣，有乱世之君臣，有华夷之君臣。”《诗》曰：“率土之滨，莫非王臣。”孔子曰：“天无二日，民无二王。”庄周曰：“君臣之义，无所逃于天地之间，此一统之君臣也。”《诗》曰：“商之子孙，侯服于周，殷士肤敏，裸将于京，此革命之君臣也。”百里奚虞人也，而臣于秦。伍子胥楚人也，而臣于吴。他如晋大夫韩厥封齐君亦称臣，鲁大夫平子对晋君亦称臣，此列国之君臣也。礼为旧君服齐衰三月，故乐毅燕臣也，而奔赵，赵谋伐燕，毅泣而不肯同谋，此旧国之君臣也。吴蜀魏晋皆称帝也，而刘禅降魏，孙皓降晋，此敌国之君臣也。张良以五世相韩而报秦仇，陶潜以曾祖为晋宰辅而不肯事宋，此先世之君臣也。马援遨游二帝之间，其言曰：“当今非但君择臣，臣亦择君耳。”此乱世之君臣也。胡人金日而臣于汉武，汉将李陵而臣于匈奴，此华夷之君臣也。然则君子处此，将安适从？王有言，忠臣不事二君，此其律令也。
　　或问第五伦曰：“公有私乎？”对曰：“吾兄子尝病，一夜十往，退而安寝。吾子有疾，虽不省视，而竟夕不眠。若是者岂可谓无私平？”予谓子之与侄，亲亲固有自然之杀，伦也乃以爱侄不如爱子为私误矣。信斯言也，必爱无差等，然后为公乎？是墨道也。且吾闻之，父为子纲，而不为侄纲；父为子隐，而不为侄隐；父名子而不名侄，父冠子而不冠侄，父醮子而不醮侄。有爵位也，立子以嫡，立嫡以长，而不立侄，考终命也，治命乱命，命子而不命侄。凡若此类，皆一本也，皆天也，非人也。皆公也，非私也。欲比而同之，是二本矣。而可矣？或曰：“然则视侄当如涂人乎？”予曰：“不然。兄弟之子犹子也。观马援戒兄子严敦之书，韩昌黎祭十二郎之文，固当抚之以恩，教之以义矣。”
