<!-- { "loadSidebar": true } -->
　　既而莘泣谓生曰：“初以郎为儇薄子，久乃知为朴厚人也。儿生不逢辰，死复抱恨。一旦委身君子，亦云奇遇。郎罹祸目前，宁忍坐视？欲明以相告，第虑新不间旧，徒取嫌耳。”生曰：“卿过虑矣。夫以少年孤客，漂泊无依，天假之年，得遇娟姐，何翅裴航之泛鄂渚，阮肇之入天台。今又与卿有契，方自庆多福。罹祸之说，突如其来，诚所不解。”莘闻之废然，良久始叹曰：“儿固知病在膏盲之间者，药石所不能入也。郎并枕於菟，连盘野葛，自谓快心悦口，殊不知通心钻，彻骨锥，虽有燕函，贯七札而犹脱颖矣。彼娟姐非人，乃天坛中一老狐也，为其迷媚而死者，指不胜偻。总为采取元精，以恣其欲，岂果有纤毫仁义，与郎作偕老计也？人情固多好色，似不应竭有限之精神，填无穷之沟壑。”生闻之，惊怖股慄，结舌不能语。莘曰：“郎试自维，倘扭情缠爱，虽死不悔，则儿言诚赘矣。若犹有恋世之心，惴死之念，当思早离岌岌之地，遵坦坦之途，儿从中为郎筹划，转祸为福，起死回生，亦易举耳。”生大惧，长跪请计，曰：“听卿言，如梦觉矣。如蒙援手，敢不镂肝！”莘牵使就坐，袖出一符授生曰：“勿惮惶，且将此贴户上，令老魅来，不得入，而后徐计未晚。”

　　生贴符却回，涕泣求救，莘为画策曰：“娟虽淫毒，然通灵有术，能变化。避之不密，彼终能踪迹之。今欲计万全，非求黄道士符录不可。黄道士援太乙秘笈，持五雷正法，住五岳观，郎屈节求之，符即可得。此事不得缓，三日内不得，则大事去矣。彼每出不返者，以仍有人被惑故也。此际必幻化园墅，相与流连。如郎朝死，夕即有他人入室。盖此间为狐之巢穴，虽出千里，迟数年，终须归此耳。彼出已两日矣，再三五日当返，郎欲逃，正其时也。”生且悲且喜，再拜谢曰：“卿起白骨而肉之，何以图报！”莘亦泣曰：“宁生离，无死别，行矣，慎之勿相忘！缘尽于此矣！”生曰：“累卿将奈何！”莘曰：“儿闻贤者急病而让夷，况儿亦有术，自能发付老魅，无虑也！”于是再四促之，生不得已，握手辞行，哭失声，莘急止之。

　　送至门，忽愕然曰：“为郎几误切己事。”乃复携入室，亟解衣，出一紫罗囊，探囊出一白玉小印，方寸许，上作螭续，其文曰：“异地同符。”赠生曰：“物虽微，即宝之，可以致福也。他日遇购者，究印之所自至，但云‘得诸广渠门外城隍间’可矣。儿所以厚赠，虽聊酬一夕枕席之爱，抑有一事相嘱托，幸垂庇也。”生曰：“一身皆卿之赐，更何事不尽心力者？”莘再拜而谢，乃泣诉曰：“郎勿骇，儿亦非人，实鬼也。生时本河南人，因岁荒流徙入都，随老母佣于崇文门内王氏家。王固巨宗，货贩遍天下，所赖以此玉章为符节。玉章者，闽中江皜臣所镌也，人不得借。凡有王氏玉章印记者，无论江楚之远，川广之遥，虽片纸只字，亦能立质千万。一旦失之，十余年来不复响应，王深为恨悒，或诬儿母女盗去，王挞母至死，儿亦投缳。乃藁葬于此，左邻狐穴，右比獾窝，抱恨九幽，愁魂千载。君能买高原一寸土，俾得改瘗，则衔结之报，永矢弗谖。”生曰：“若挟泰山，超北海，予固不能矣。似此琐事，不足萦卿怀抱也。”言讫分手，莘指墓前枯槐树曰：“志此勿忘。”生审视良久，不忍言别，莘引身入穴，始嚎啕而去。

　　时辰星映野，斜月入林。蹀躞蹒跚，约十余里，甫望见楼堞，逢人谘诹，始得至五岳观。果有黄道士者，童颜玉色，须眉似金，貌极怪伟，生顿首乞符。黄熟视而咍曰：“妖气濡染未深，何伤弓惊饵之早？子真机警人哉！”书三符付之曰：“终生佩之可也。”生承教而去。

　　径来所寓寺中，寺僧见而惊曰：“先生一晌在何处？致老僧怀惑至今？”生以诡词绐之，问僮仆焉往，僧曰：“回南月余矣。”行李尚存乎？曰：“携去矣。”生惝怳无措手足处。僧曰：“先生岂无亲故仕于京师者，盍往就之？”生曰：“有亲属为部郎，往岁已左迁外补矣。今也则无。”僧曰：“朋友亦可与谋。”生曰：“纵朋友怜而顾我，我何面目见之？况任黎交谊，世有几人；倘觌面云泥，情何以堪！”僧曰：“先生固才貌兼者，怀策以谒时贤，投刺以干当道，必得上贡天子，何衣食之足虑乎？”生潸然曰：“落拓如此，谁复肯斡旋者！自媒不遂，则身辱名裂，宁冻馁以填沟壑，不忍摇尾向人也！”僧乃喟然叹曰：“往者余弗及，来者余弗闻，老僧眼中所见之士，先生一人而已。孓身无依，而不屑干谒；糊口有地，而深耻托钵。爱其品节，重其羔雁。先生尚志，非长贫贱者。请设一榻，而屈先生卖赋长安，以待时至，不亦可乎？”生乃感谢，便栖寺中，为人代书。

　　一日，寺僧市五色绢笺，乞生作书，云为檀那作寿轴。书成苦无图章，即取玉章印之，僧更市面桃素食汤饼，易新衣，驾骡车，入城去。生目送而笑曰：“玉章今日出脱矣。守钱虏未必能辨，即以护封为押角，应无不可者，第恐识者见之捧腹耳。”晡时，僧却回，色殊愉快，入门即问曰：“先生写作俱佳，不待言矣，而所用图章，从何得来？”生曰：“偶然得之者，盖吾乡江皜臣之所镌也。”僧曰：“此大异事。城中王翁，敝寺檀施也。见图章，把玩良久，测其意，似喜似惊，再三致诘老僧，具说本末。翁嘱致声，翌日必欲先生入城，并携玉章。此老素浑朴，无废词，其言欲如此，则必如此矣。幸先生勿拘执，明晨同老僧一往，自有代步，不致役役也。”生窃怪莘女之言有征，诺之。

　　早起同造王，王接待甚有礼。酒再巡，即索观玉章。生取诸怀，王一见，愕然，审辨色，询曰：“兄此物得自何方？望勿隐。”生曰：“实非故物，晚间偶循城溪闲步，将至广渠门，坐石小歇，见城隍雉缺处玉色莹然，拾得此印。不意见赏于翁，愈当宝贵矣。”王曰：“老夫不言，兄亦不知，盖此印实老夫之故物也，失之十余年矣。今闻得诸城湾，始追忆往日，曾归自郊坰，小遗于城下，恐坠落至损，暂置墙隙中，竟致遗忘，兄所言，询不诬矣。但此物虽微，先世所留遗也，讵可至我而失之。兄忠恕，如肯见还，当以千金奉酬耳。”生曰：“物归本主，理之固然，何敢望酬？”王大喜曰：“老夫有言，驷不及舌，兄勿却。”亟收印入内，一饷方出，奉生千金，更谢僧五十金，尽欢而散。

　　生归寺，亦谢僧百金，始以情告之，并商改葬莘母女之事。僧曰：“先生不肯负恩于鬼，老僧敢绝义于人耶？荼荠不同亩，请早图之。”生遂出资，备双槥，鸠土工，偕僧至枯槐下，掘得骸骨二具。生大恸，沐以香汤，裹以锦襦，纳诸槥中。僧捐柏林净地方二丈以葬之，祭而复归。是夜，梦莘母女来谢，且告彼狐恨儿綦深，誓欲见祸，郎所得三符，祈于墓土焚其二，则无患矣。永诀矣，请从此辞。言讫，哭哀哀而去。生悲而寤，窗月正午，隐隐墙外犹有哭声。反侧不能复寐。次日语僧，僧曰：“莘女有灵，其言胡可不信”。即取符就墓前祝而焚之，纸灰飞起，旋转绕墓三匝，不因微风，直出树杪，知有神气也。

　　生肄业成均，次年及第，屡仕清要，年未四十，以病告归，终身不娶，养一侄为螟蛉，教二弟成骐骥，巾栉付之小妾，米盐畀之老姁。日授方略，坐享宴安。冠千与之游，熟悉其事，秋宵剪烛，向予详述之。

　　闲斋曰：王氏为富不仁，草菅人命，致莘女魂游地府。粉怨香愁，虽不能一控幽冥，为雪恨报冤之举，已足悲矣。虽然，自古钱能役鬼，财可通神，凡受其颠倒者，不知凡几矣。又何有于一莘？莘纵有灵，亦不过于月明雨晦之夕，泣酸风、悲冷露而已，又何能为乎？

　　兰岩曰：凡人溺于所好，虽土穴几等华屋，村姬视同佳丽，又何必尽人入天台遇仙子哉？邱生闻莘女言，而勇于自新，得千金报不忘酬德，其享富厚、官清要也固宜。

　　陆　水　部周南溪先生，常述其亡友水部主事陆公荣，不谨于言，有罪。戍察哈尔时，单骑至归化城赁驼。有赵姓者，以二驼应，一乘，一载行李。既而曰：“君无仆从，与我三驼价，仆我可乎？”水部如其言，立券授银。将发，其一驼以马代，曰：“驼上下难，马便。”陆知其绐己，盖是时驼价四倍于马，自念彼贪利，吾贪路，驼、马奚择焉，遂行。行一日，赵曰：“一人难兼二役，牧与炊，君请择一。”陆领牧。又数日，称疾，陆牧且炊，赵坐食。适盆有宿餐，冷热半，赵掇热者去，曰：“我不惯冷食。”陆笑曰：“汝北人亦不惯耶？”乃取饭冷者自食之。行两月，食无肉，骂陆，佯不闻；骂甚，辱及所生，陆正色曰：“吾纵不才，曾忝朝籍，况年倍汝，奈何至是！”赵曰：“　！罢职即民耳。老去死来，蝼蚁引领入矣，尚以此傲我乎？”骂益甚。

　　陆掩耳走至牧所，坐草中，雪纷纷下。追忆昔时，歌《鹿鸣》，登玉陛，在家妻孥相守，出门童仆相随；今破帽敝裘，昼行夜牧，掬蹄涔饮，拾马通炊，肤裂肌消，手龟足皲，又不幸为鼠子所窘辱。不禁涕泗交颐，仰天大恸，曰：“天乎！不意我陆公荣竟至此！”拔佩刀欲自刎，既又自念曰：“吾奉命从军，此非吾死所。”方忖念间，忽见一老翁，年约七旬，方袍古冠，扶筇而至，揖陆而进之曰：“伤哉！贵人失路若此。寒家去此数武，粗粝生刍，足以供给。”陆感之，而阴怪其衣冠不时，意颇逡巡。翁笑曰：“夫以穷发之北，得居停主人如老夫，亦幸甚矣，奈何以物外见疑？”陆释然，问姓名，自称黎公。

