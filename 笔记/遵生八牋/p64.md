<!-- { "loadSidebar": true } -->
　　金茎花如蛱蝶风过花如飞舞揺荡妇人采之为餙谚曰不戴金茎花不得入仙家
　　紫薇花
　　花碎而繁色浅紫每花一蒂若柔丝相系故枝动朶朶娇颤不胜俗名怕痒是指此耳亦以根分
　　李花
　　有青霄李御黄李李之上品也若紫粉小青皆下品也有麦李红甚麦熟而实可食矣俱花小而蕃
　　映山红
　　本名山踯躅花类杜鹃稍大单瓣色浅若生满山顶其年丰稔人竞采之外有紫粉红二色
　　鹿葱花
　　花俨蜨蝶三大圆瓣而三小尖瓣色葱藕色中心白地红黄防防揺风弄影丰韵可人根枝丛发
　　莴苣花
　　俗名金盏花也色金黄细瓣攅簇肖盏当春初即开独先众花
　　金雀花
　　春初开黄花甚可爱俨状飞雀且可采以滚汤着盐焯过作茶供一品
　　粉团花二种
　　麻叶花开小而色边紫者为最其白粉团即绣毬花也宜种牡丹台处与牡丹同开用为衬色甚佳俱用八僊花种于盆内削去半边架起就接
　　蔷薇花【同类七种】
　　有大红粉红二色喜屛结肥不可多脑生莠虫以煎银店中炉灰撒之则虫尽毙正月初剪枝长尺余扦种以下数种类此花可蒸茶
　　寳相花
　　花较蔷薇朶大而千瓣塞心有大红粉色二种
　　十姊妹
　　花小而一蓓十花故名其色自一蓓中分红紫白淡紫四色或云色因开久而变有七朶一蓓者名七姊妹云花甚可观开在春尽
　　金沙罗
　　似蔷薇而花单瓣色更红艳夺目
　　黄蔷薇
　　色蜜花大亦竒种也剪条扦种近广于昔态娇韵雅蔷薇上品
　　金鉢盂
　　似沙罗而花小夹瓣如瓯红鲜可观
　　间间红
　　花似蔷薇色红瓣短叶差小于薇
　　羊踯躅
　　生诸山中花大如杯盏类萱黄色羊食生疾若癎
　　梨花二种
　　有香臭二种其梨之妙者花不作气醉月欹风含烟带雨潇洒丰神莫可与并
　　郁李花二种
　　有粉红雪白二色俱千叶花甚可观如纸剪簇成者子可入药
　　玫瑰花二种
　　出燕中色黄花稍小于紫玫瑰种紫玫瑰多不久者縁人溺浇之即毙种以分根则茂本肥多悴黄亦如之紫者亁可作囊以糖霜同捣收藏谓之玫瑰酱各用俱可
　　丽春花
　　罂粟类也其花单瓣瓣尝飞舞俨如蝶翅扇动亦草花中之妙品也
　　锦带花
　　花开蓓蔂可爱形如小铃色粉红而娇植之篱间采折供玩
　　木香花三种
　　花开四月木香之种有三其最紫心白花香馥清润髙架万条望若香雪其青心白木香黄木香二种皆不及也亦以剪条挿种不甚多活以条扳入上中一段壅泥伺月余根长自木生枝外剪断移栽可活
　　棣棠花
　　花若淡黄一叶一蕋生甚延蔓春深与蔷薇同开可助一色
　　辛夷花
　　花如莲外紫内白蕋若笔尖故名木笔一名望春俗名猪心本可就接玉兰
　　紫丁香花
　　木本花如细小丁香而瓣柔色紫蓓蕾而生接种俱可自是一种非瑞香别名
　　野蔷薇花二种
　　色有雪白粉红二种采花拌茶疟病烹食即愈
　　荼防花二种
　　大朶色白千瓣而香枝梗多刺诗云开到荼防花事尽为当春尽时开耳外有蜜色一种
　　金丝桃花
　　花如桃而心有黄须铺散花外若金丝然亦以根下劈开分种
　　海棠花七种
　　海棠有铁梗色如硃红有木粉红有西府有树海棠二种一紫一白有垂丝海棠吐丝美甚冬至日用糟水浇则来春花盛若秋海棠娇冶柔软真同美人倦妆此品喜隂一见日色即瘁九月收枝上黑子撒于盆内地上明春发枝当年有花老根过冬者花发更茂
　　缫丝花
　　花叶俨似玫瑰而色浅紫无香枝生刺针时至煑茧花尽开放亦以根分
　　结香花
　　花色鹅黄较瑞香稍长花开无叶花谢叶生枝极柔软多以蟠结上盆香色俱无可取
　　枳殻花【药花颇有可观者若苿防菉豆之类不能悉载】
　　花细而香闻之破郁结篱傍种之实可入药
　　橙花
　　花细而白香清可人以之蒸茶向为龙虎山上进御絶品园林种之可收作此橙用更多
　　红蕉花二种【种盆短焦即芭蕉所出者掘起根蒲上用油簮脚横刺二眼即不长髙可玩】
　　种自东粤来者名美人蕉其花开若莲而色红若丹中心一朶晓生甘露其甜如蜜即尝芭蕉亦开黄花至晓瓣中甘露如饴食之止渴
　　海桐花
　　花细白如丁香而嗅味甚恶逺观可也
　　金钱花【俗名夜落金钱】
　　出自外国梁时外国进花朶如钱亭亭可爱昔鱼以此赌赛谓得花胜得钱可为好之极矣
　　紫藤花
　　花深紫色柔条可爱夏开一簇葩艳轻盈作架植之蔓延若锦
　　杜鹃花三种
　　有蜀中者佳谓之川鹃花内十数层色红甚出四明者花可二三层色淡总名杜鹃喜隂恶肥天旱以河水浇之树隂下放置则茂叶色青翠可观有黄白二色竒甚
　　茉莉花二种
　　有千叶初开时花心如珠有单瓣者喜肥以米泔水浇之则花开不絶或皮屑浸水浇之亦可又云宜粪但欲加土壅根为妙惟难过冬若天色作寒移置南牕下每日向阳至十分亁燥以水微湿其根或以朝南屋内泥地上掘一浅坑将花矼存下以矼平地上以篾笼罩花日傍以泥筑实无隙通风此最妙法也至立夏前方可去罩盆中周遭去土一层以肥土填上用水浇之芽发方灌以粪次年和根取起换土栽过无不活者如此收藏多年可延又云卖花者惟欲花瘁其中有说夏间收回即换土种之去其故土砻糠亦是一法
　　凌霄花
　　蔓生花黄用以蟠绣大石似亦可观花能堕胎
　　吉祥草花
　　吉祥草易生不拘水土中石上俱可种惟得水为佳用以伴孤石灵芝清甚花紫蓓生然不易发如家居种之有花似云吉祥
　　真珠兰花
　　真珠兰色紫蓓蔂如珠花开成箒其香甚浓以之蒸牙香棒香名曰兰香者非此不可广中极盛防至南方则不花矣又名鱼子兰
　　月季花二种
　　俗名月月红凡花开后即去其蒂勿令长大则花随发无已二种虽雪中亦花有粉白色者甚竒月季非长春另是一种按月发花色相妙甚
　　秋牡丹花
　　草本遍地延蔓叶肖牡丹花开浅紫黄心根生分种
　　朱兰蕙兰二种
　　花开肖兰色如渥丹叶濶而柔粤种蕙叶细长一梗八九花朶嗅味不佳俗名九节兰也
　　楝树花
　　苦楝发花如海棠一蓓数朶满树可观
　　挂兰二种
　　产浙之温台山中岩壑深处悬根而生故人取之以竹为络挂之树防不土而生花微黄肖兰而细不可缺水时当取下水中浸湿又挂亦竒种也【闽粤一种红花黄边紫粉心者美甚】
　　淡竹花
　　花开二瓣色最青翠乡人用绵收之货作画灯青色幷破緑等用
　　金灯花二种
　　花开一簇五朶金灯色红银灯色白皆蒲生分种
　　紫罗襴花
　　草本色紫翠如鹿葱花秋深分本栽种四月发花可爱
　　四季花
　　花小叶细色白午开子落自三月开至九月其枝叶捣汁可治跌打损伤又名接骨草剖根分种
　　剪秋罗花五种
　　花有五种春夏秋冬罗以时名也春夏二罗色黄红不佳独秋冬红深色美亦在春时分种喜肥则茂又一种色金黄美甚名金剪罗
　　含笑花
　　产广东其花如兰形色俱肖花开不满若含笑然随即凋落余初得自广中仅髙二尺许今作拱把之树矣且不惧冬
　　紫薇花五种
　　紫色之外有大红色有白色有粉红色有茄色
　　榴花八种
　　燕中有千瓣白千瓣粉红千瓣黄大红者比他处不同中心花瓣如起楼台谓之重台石榴花头颇大而色更红深余曾四种俱带回杭至今芳郁有四色单瓣
　　莲花六种
　　红白之外有四面莲千瓣四花两花者名并蒂总在一蕋发出有台莲开花谢后莲房中复吐花英亦竒种也有黄莲又云以莲子磨去顶上些少浸靛缸中明年清明取起种之花开青色有此法而未试
　　佛桑花四种
　　有大红有粉红有黄有白四色自四月开至十月方止花之可爱妙莫与比但无法可令过冬是大恨也
　　罂粟花三种
　　罂粟千瓣五色虞美人瓣短而娇满园春夹瓣飞动俱以子种在八月中秋日下土宜大肥则明年夏月花茂否不及矣亦宜葢以毛灰免令虫食其子
　　夹竹桃花
　　花如桃叶如竹故名然恶湿而畏寒十月初宜置向阳处放之喜肥不可缺壅
　　玉簮花二种
　　春初移种肥土中则茂其花瓣拖面入少糖霜煎食香清味淡可入清供紫者花小叶上黄緑间道喜水分种盆石栽之可玩
　　种盆荷花
　　老莲子装入鸡卵殻内将纸糊好开孔与母鸡混众子中同伏候雏出取开收起莲子先以天门冬为末和羊毛角屑拌泥安盆底种莲子在内勿令水亁则生叶开花如钱大可爱
　　指甲花
　　生杭之诸山中花小如蜜色而香甚用山土移上盆中亦可供玩
　　栀子花三种
　　有三种有大花者结山栀甚贱有千叶者有福建矮树栀子可爱髙不盈尺梅时随手剪扦肥土俱活
　　火石榴花三种
　　上盆小株花多色红有粉红白色三种甚可人目然无他法以其嫩头长出即摘去烈日当午以水浇之则花茂肯发是即大株分本【外有细叶一种亦佳】
　　慈菰花
　　水中种之每窠花挺一枝上开数十朶色香俱无惟根至秋冬取食甚佳
　　鼓子花
　　花开如拳不放顶幔如釭鼔式色微蓝可观又可入药
　　孩儿菊花
　　花小而紫不甚美观但其嫰头揉软置之髪中衣带香可辟汗作气夏月一种佳草有二种梗紫者香甚
　　紫花儿
　　遍地丛生花紫可爱柔枝嫩叶摘可作蔬春时子种
　　夜合花二种
　　红纹香淡者名百合蜜色而香浓日开夜合者名夜合分二种根可食一年一起去其最大者供食小者用肥土排之则春发如故
　　番山丹花
　　有二种一名畨山丹花大如碗瓣俱卷转髙可四五尺一种花如硃砂本止盈尺茂者一榦两三花朶更可观也亦须每年八九月分种方盛
　　石竹花二种
　　石竹二种单瓣者名石竹千瓣者名洛阳花二种俱有雅趣亦须每年起根分种则茂
　　红豆花
　　花开一穗十蕋蔂蔂下垂色妍桃杏其叶瘦如芦亦可观也
　　戎葵【即蜀葵】
　　出自西蜀其种类似不可晓地肥善灌花有五六十种竒态而色有红紫白墨紫深浅桃红茄紫杂色相间花形有千瓣有五心有重台有剪绒有细瓣有锯口有圆瓣有五瓣有重瓣种种莫可名状但收子以多为贵八九月间锄地下之至春初删其细小茸杂者另种余留本地不可缺肥五月繁华莫过于此
　　红麦
　　麦种花妙如剪子大于麦数倍色红可爱
　　钱葵【即锦茄花】
　　花叶如葵稍矮而丛生花大如钱止有粉间深红一色开亦耐久
　　萱花三种【俗名鵞脚花】
　　有三种单瓣者可食千瓣者食之杀人惟色如蜜者香清叶嫩可充髙斋清供又可作蔬食之不可不多种也且春可食苗夏可食花比他花更多二事
　　山丹花三种
　　花如朱红外有黄色有白色花者二种称竒亦在春分种
　　双鸾菊
　　草本挺生花开多甚每朶头若尼姑防然折去此防内露双鸾并首形似无二外分二翼一尾天巧之妙何肖生物至此根可入药名曰乌头春分根种
　　芙蓉花四种
