<!-- { "loadSidebar": true } -->
　　人为万物之灵有生之所当重者也岂可不以生我者为急乃以贼我者为务也遵生者当知所重五脏喜香洁恶腥羶食必择可勿搔首披髪覆面肝恶风心恶热肺恶寒脾恶湿肾恶渗髪不可悮入鲊食甲寅日割指甲甲午日割脚指甲此为三尸游处故以斩除之不可向北唾犯魁罡唾远损气唾多损神汗出毛孔勿令扇风恐为风中凡汗之所出本于五脏饮食饱热汗出于胃饱甚胃满故汗出于胃也惊悸夺精汗出于心惊夺心精神气浮越阳内薄之故汗出于心也持重远行汗出于肾骨劳气越肾复过疲故持重远行汗出于肾也疾走恐惧汗出于肝暴役于筋肝气疲极故疾走恐惧汗出于肝也摇动劳苦汗出于脾动作用力谷精四布脾化水谷故汗出于脾也故劳伤汗出成病勿令汗入饮食食后以纸撚入鼻引嚏数次令人气通明目化痰勿强忍大小便勿弩力大小便夜间宜开眼出溺行走勿语行远乘马勿回顾伤神凡行远常存魁罡在头上夜行宜数叩齿鬼神畏齿声也夜行及防卧心中惧者当存日月光入我明堂中百邪自散勿久行伤肝勿久立伤骨勿久坐伤肉勿跂牀悬脚勿防膝坐大树下不可坐防阴气伤人坐卧莫当风冷石不可坐成疝日晒热石不可坐生疮鸡鸣时叩齿三十六遍舌防上腭待神水满口漱而咽之口诵四海神名三遍止鬼辟邪令人无疾东海神阿明南海祝良西海巨乘北海禺强早起食生姜以辟秽气下牀先左脚吉漱齿勿用棕刷败齿夜半勿哭泣勿对北詈骂勿卒惊呼勿恚怒令神魂不安勿大乐使气飞扬勿多笑伤脏多喜令人亡错昏乱食勿语寝勿言勿多念内志恍惚勿多思则神怠勿思虑伤心勿久卧伤气勿头向北春夏向东秋冬向西夜卧防牀头有隙进风夜眠勿以脚悬高处勿卧开口以泄真气勿以手压心口令人梦魇勿尸卧勿以笔画人面为戏使魂不认尸多致死者勿露卧睡醒觉热勿饮水又睡凡梦勿语人勿燃烛照寝令人神魂不安人卧忽不醒勿急以灯炤之杀人就黑暗处以指甲掐其人中或曰咬大拇指甲处而唾其面勿当风沐浴勿沐发未干即寝勿泠水洗沐饥勿沐饱忌沐洗头不可用泠水成头风勿沐浴同日沐者洗头浴者澡身也有眼疾不可浴午后勿洗头汗出勿洗沐浴无尝不吉当考之月令沐浴日吉旦起勿开眼洗面盛热勿以水洗面勿以大热汤漱口凡有脚汗勿入水洗凡夏至后丙丁日冬至后庚辛日不宜交合大月十七日小月十六日此名毁败日不宜交合大喜大怒男女热病未好阴阳等疾未愈并新产月经未净俱不可交合勿醉饱入房勿每月二十八日交合人神在阴帐幕内忌然烛行房凡本命甲子庚申不可入房雷电风雨不可交合此为人事之忌大略耳人能谨而戒之必获安乐无诸疾苦再加调和饮食餐服药饵百年之寿人皆可至幸毋忽之
　　宾朋交接条
　　序古名论
　　白虎通曰朋友之道有四近则正之远则称之乐则思之患则死之
　　扬子法言曰朋而不心面朋也友而不心面友也家语曰夫内行不修身之罪也行修而名不彰友之罪也故君子入则笃行出则友贤
　　礼记曰君子之交淡如水小人之交甘如醴君子淡以成小人甘以坏
　　汉书曰李德公所交皆舍短取长好成人之美时荀爽贾彪虽俱知名而不相能德公并交二子情无适莫世称其正
　　胡质曰古人之交也取多知其不贪奔北知其不怯闻流言而不信故可终也
　　祢衡字正平少与孔文举作尔汝之交时衡未二十而文举已五十余矣
　　荀巨伯远看友人疾值胡贼攻郡友人语伯曰吾旦死矣子可去伯曰远来视子今有难而舍之去岂伯意耶贼既至谓伯曰大军至此一郡俱空汝何人独止耶伯曰有友人疾不忍委之宁以己身代友人之命贼闻斯言异之乃相谓曰我辈无义之人而入有义之国乃偃而退一郡获全
　　山涛与阮一面契若金兰山妻韩氏觉涛与二人异常交问之涛曰当年可以为友者惟此二人妻曰负羁之妻亦亲观赵狐意欲窥之可乎涛曰可他日二人来劝涛止之宿具酒食妻穿墙视之达旦忘返涛入曰二人何如曰君丰致不如正当以识度耳涛曰伊辈亦以我识度为胜
　　晋王越镇海昌以王安期为记识参军雅相知重敕世子毘曰学之所益者浅体之所安者深闲习礼度不如式瞻仪型讽味遗言不如亲承旨音王参军人伦之表汝其师之
　　齐太原孙伯翳家贫尝映雪读书放情物外栖志丘壑与王令君亮范将军为莫逆之交王范既相二朝欲以吏职相处伯翳曰人生百年有如风烛宜怡神养性琴酒寄情安能栖栖役曳若此嵇康所不堪予亦未能也
　　梁王绎博览羣书才辨冠世不好声色爱重名贤与裴子野萧子云布衣交白居易与元相国友善以诗道著名号元白集内有哭元相诗云相看掩泪俱无语别有伤心事岂知想得咸阳原上树已抽三丈白杨枝
　　许棠久困名场咸通末马戴佐大同军幕棠往谒之一见如旧识留连数月但诗酒而已未尝问所欲忽一旦大防宾友命使者以棠家书授之棠惊愕莫知其来棠啓缄密视久之乃是言马戴已潜遣一价恤其家矣其用情周渥人所不及如此
　　风土记曰越俗性率朴初与人交有礼封土坛祭以犬鸡祝曰卿乘车我带笠他日相逢下车揖我步行卿乘马后日相逢卿当下
　　自昔士之闲居野处者必有同道同志之士相与往来故有以自乐渊明诗曰昔欲居南村非为卜其宅闻多素心人乐与数晨夕又云邻曲时来徃抗言谈往昔奇文共忻赏疑义相与析则南村之邻岂庸庸之士哉杜少陵与朱山人诗曰相近竹参差相过人不知幽花欹满径野水细通池归客村非远残尊席更移看君多道气从此数追随李太白与范居士诗曰忽忆范野人闲园养幽姿又云还倾三五酌自咏猛虎词近作十日欢远为千载期风流自簸荡谑浪偏相宜观此则朱山人范居士者可为非常流矣
　　周益公尝访杨诚斋于南溪之上留诗云杨监全胜贺监家赐湖岂比赐书华回环自辟三三径顷刻能开七七花门外有田供伏腊望中无处不烟霞却慙下客非摩诘无画无诗只谩夸诚斋续贺相欢好事者绘以为图诚斋题曰平叔曾过魏秀才何如老子致元台苍松白石青苔径也不传呼宰相来诚斋长嗣东山先生以集英殿修撰致仕家居年八十曾云巢年尤高尝携茶袖诗访伯子其诗云褰衣不待履霜回到得如今也乐哉颖有时供戏剧轩裳无用任尘埃眉头犹自怀千恨兴到何如酒一杯知道华山方睡觉打门聊伴茗奴来伯子和诗亦佳其风味不减前二老也二老相访高谊如此
　　古延方士湖州东林沈东老能酿十八仙白酒一日有客自号回道人长揖于门曰知公白酒新熟远来相访愿求一醉公见其风骨秀伟跫然起迎徐观其碧眼有光与之语其声清圆于古今治乱老庄浮图氏之理无所不通知其非尘埃人也因出酒器十数于席间曰闻道人善饮欲以鼎先为夀如何公曰饮器中钟鼎为大屈巵螺杯次之防花蕉叶最小请戒侍人次第速斟当为公自小至大以饮之笑曰有如顾恺之食蔗渐入佳境也又约周而复始常易器满斟于前笑曰所谓杯中酒不空也回公兴至即举杯命东老鼔琴囬公浩歌以和之又欲以围棋相娯止奕数子辄拂去曰秖恐棋终烂斧柯回公自日中至暮已饮数斗无酒色东老欲有所叩回公曰闻公自有黄白之术未尝妄用且笃于孝义又多阴功此余今日来寻而将以发之也东老因叩长生轻举之术回公曰四大假合之身未可离形而顿去东老摄衣起谢有以喻之回公曰此古今所谓第一最上极则处也饮将达旦瓮中所酿止畱糟粕而无余沥回公曰久不游浙中今日为公而来当留诗以赠然吾不学世人用笔乃就劈席上石榴画字题于庵壁其色微黄而渐加黒其诗曰西邻已富忧不足东老虽贫乐有余白酒酿来缘好客黄金散尽为收书已而告别东老启关送至舍西天渐明矣握手并行至舍西石桥回公即先度乘风而去莫知所终
　　古延名衲成都一僧诵法华经甚专虽经兵乱卒不能害忽一仙仆至云先生请师诵经引行过溪岭数重烟岚中一山居仆曰先生老病起晚请诵至宝塔品见报欲一聴之至此果出野服杖藜两耳垂肩焚香聴经罢入不复出以藤盘竹筯秫饭一盂枸菊数瓯无盐酪美若甘露得衬钱一镮仆送出路口问曰先生何姓名仆于僧掌中书孙思邈三字僧大骇仆遽失之三日山中寻求竟迷旧路归视衬资乃金钱一百文也由兹一饭身轻无疾天禧中僧一百五十嵗后隐不见
　　李东谷曰君子以文防友以友辅仁友之者友其德也当亲密之时握手论心必使君臣父子兄弟夫妇之伦粹然一出于正此交友第一义也夫何世变日薄友道扫地惟酒馔追随有无周济秽言相谑术数相胜于规圆便利谄谀取容此妾妇耳非友也啗以濡沫使効奔走此奴隶耳非友也恐少有撄拂而取疎远故随事茍徇而顗亲密乘人父子之睚眦即导之以不慈不孝乘人兄弟之防墙即导之以不悌不恭乘人夫妇之反目即导之以不琴不瑟谬引古今乱是非指鹿为马以鸟为鸾皆此辈也取友又当以此自鉴毋为人欺毋过责于此辈远而敬之以为友道戒
　　又曰故旧不遗则民不偸世俗薄故旧衰友人平日同笔砚同出处同贫贱同患难相与相爱不啻骨肉一旦得志视若路人因而多以忘旧为憾此特不能理遣耳宜如何若故人死亡而终身不相接足矣故友道难乎其振哉
　　林可山山林交盟曰山林交与市朝异礼贵简言贵直所尚贵清善必相荐过必相规疾病必相救药书启必直言事初见用刺不拘服色主人肃入序至称呼以兄及表不以官讲问必实言所知所闻事有父母必备刺拜报谒同自后传入一揖坐诗文随所言毋及外事时政异端饮馔随所具防次坐序齿不以贵贱僧道易饮随量诗随意坐起自如不许逃席乏使令则供执役请必如期无速客例有干实告及归不必谢凡涉忠孝友爱事当尽心毋慢嫉前辈须接引后学以追古风贵介公子有志于古道必不骄人以自满茍非其人不在兹约凡我同盟愿如金石高子交友论
