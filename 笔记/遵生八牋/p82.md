<!-- { "loadSidebar": true } -->
　　矫慎字仲彦扶风茂陵人也少慕松乔导引之术隠遯山谷与南郡太守马融并州刺史苏章乡里并时然二人纯逺不及慎也汝南吴苍甚重之因遣书以观其志曰盖闻黄老之言乘虚入藏身逺遁亦有理国养人施于为政至如登山絶迹神不着其证人不覩其验吾从先生欲其可者于意何如昔伊尹不懐道以待尧舜之君方今明明四海开辟巢许无为箕山夷齐悔入首阳足下审能骑龙弄鳯翔嬉云间者亦非狐兎燕雀所敢谋也慎不答年七十余竟不肯娶后忽归家自言死日及期果卒后人有见慎于炖煌者故前世异之或云神仙焉慎同郡马瑶隠于汧山以兎罝为事所居俗化百姓美之号马牧先生焉
　　法真
　　法真字高卿扶风郿人也学无常家博通内外圗典闗西号为大儒弟子自逺而负笈尝数百人真性恬静寡欲不渉人间事太守请见之真乃幅巾诣谒太守曰昔鲁哀公虽为不肖而仲尼称臣太守虚薄欲以功曹相屈光赞本朝何如真曰以明府见待有礼故敢自同宾末若欲吏之真将在北山之北南山之南矣太守戄然不敢复言凡辟公府贤良皆不就同郡田羽荐真曰处士法真体兼四业学穷典奥幽居恬泊乐以忘忧将蹈老氏之高踪不为纁屈也臣愿圣朝就加衮职必能唱清庙之歌致来仪之鳯矣会顺帝西廵羽又荐之帝虚心欲致前后四徴真曰吾既不能遁形逺世岂饮洗耳之水哉遂深自隠絶终不降屈友人郭正称之曰法真名可得闻身难得见逃名而名我随避名而名我追可谓百世之师者矣乃共刋石颂之号曰徳先生年八十九中平五年以夀终
　　汉滨老父
　　汉滨老父者不知何许人也桓帝延熹中幸竟陵过云梦临沔水百姓莫不观者有老父独耕不辍尚书郎南阳张温异之使问曰人皆来观老父独不辍何也老父笑而不答温下道百歩自与言老父曰我野人也不逹斯语请问天下乱而立天子邪理而立天子邪立天子以役天下邪役天下以奉天子邪昔圣王宰世茅茨采椽而万人以寜今子之君劳人自纵逸游无忌吾为子羞之子何忍欲人观之乎温大慙问其姓名不告而去
　　徐穉
　　徐穉字孺子豫章南昌人也少以经行高于南州桓帝时汝南陈蕃为豫章太守因推荐穉于朝廷由是五举孝亷贤良皆不就连辟公府不诣未尝答命公薨辄身自赴吊太尉黄琼亦尝辟穉至琼薨归葬江夏穉既闻即负笈徒歩豫章三千余里至江夏琼墓前致酹而哭之后公车三徴不就以夀终
　　郭泰
　　郭泰字林宗太原人也少事父母以孝闻身长八尺余家贫郡县欲以为吏叹曰丈夫何能执鞭斗筲哉乃辞母与同县宗仲至京师从屈伯彦学春秋博治无不通又审于人物于是名著于陈梁之间歩行遇雨巾一角垫众人慕之皆故折巾角士争往从之载策盈车凡泰知之于无名之中六十余人皆言后验以母丧归徐穉来吊以生刍一束顿泰庐前而去泰曰此必南州高士徐孺子也诗不云乎生刍一束其人如玉吾不堪此喻耳
　　申屠蟠
　　申屠蟠字子龙陈留外黄人也少有名节同县缑氏女玉为父报讐外黄令梁配欲论杀玉蟠时年十五为诸生进谏曰玉之节义足以感无耻之孙激忍辱之子不遭明时尚当表旌庐墓况在清听而不加哀矜配善其言乃为谳得减死论乡人称之蟠父母卒哀毁思慕不饮酒食肉十余年遂隠居学治京氏易严氏春秋小戴礼三业先通因博贯五经兼明圗纬学无常师始与济隂王子居同在太学子居病困以身托蟠蟠即歩负其丧至济隂遇司从事于河巩之间从事义之为符传防送蟠蟠不肯投传于地而去事毕还家前后凡蒲车特徴皆不就年七十四以寿终
　　袁闳
　　袁闳字夏甫汝南人也筑室于庭中闭门不见客旦暮于室中向母礼拜虽子往亦不得见也子亦向户拜而去首不着巾身无单衣足着木履母死不列服位公车两徴不诣范滂美而称之曰隠不违亲贞不絶俗可谓至贤矣
　　姜肱
　　姜肱字伯淮彭城广戚人也家世名族兄弟三人皆孝行着闻肱年最长与二弟仲海季江同被卧甚相亲友及长各娶兄弟相爱不能相离肱习学五经兼明星纬弟子自逺方至者三千余人声重于时凡一举孝防十辟公府九举有道至孝贤良公车三徴皆不就仲季亦不应徴辟建寜二年灵帝诏徴为犍为太守肱得诏乃告其友曰吾以虚获实遂籍声价盛明之世尚不委质况今政在私门哉乃隠身遁命乘舩浮海使者追之不及再以纁聘不就即拜太中大夫又逃不受诏名振于天下年七十七卒于家
　　郑
　　郑字康成北海高密人也八世祖崇汉尚书少好学长八尺余须眉美秀姿容甚伟习孝经论语兼通京氏公羊春秋三正厯九章算术周官礼记左氏春秋大将军何进辟州郡迫胁不得已而诣进设几杖之礼以待以幅巾见进一宿而逃去公府前后十余辟并不就
　　任安
　　任安字定祖少好学隠山不营名利时人称安曰任孔子连辟不就建安中读史记鲁连传叹曰性以洁白为治情以得志为乐性治情得体道而不忧彼弃我取与时而无争遂终身不仕时人号为任徴君云
　　厐公
　　厐公者南郡襄阳人也居岘山之南未尝入城府夫妻相敬如宾荆州刺史刘表延请不能屈乃就候之曰夫保全一身孰若保全天下乎厐公笑曰鸿鹄巢于高林之上暮而得所栖鼋鼍穴于深渊之下夕而得所宿夫趣舍行止亦人之巢穴也且各得其栖宿而已天下非所保也因释耕于垄上而妻子耘于前表指而问曰先生苦居畆而不肯官禄后世何以遗子孙乎厐公曰世人皆遗之以危今独遗之以安虽所遗不同未为无所遗也表叹息而去后遂携其妻子登鹿门山因采药不反
　　焦先
　　焦先字孝然世莫知其所出也或言生汉末及魏受禅常结草为庐于河之湄独止其中冬夏袒不着衣卧不设席又无蓐以身亲土其体垢汗皆如泥滓不行人间或数日一食行不由邪径目不与女子迕视口未尝言虽有警急不与人语后野火烧其庐先因露寝遭冬雪大至先袒卧不移人以为死就视如故后百余嵗卒
　　陶濳
　　陶濳字渊明或云字深明名元亮浔阳柴桑人晋大司马侃之曾孙也少有高趣宅边有五栁树故尝着五栁先生传云先生不知何许人不详姓字闲静少言不慕荣利好读书不求甚解毎有防意欣然忘食性嗜酒而家贫不能恒得亲旧知其如此或置酒招之造饮辄尽期在必醉既醉而退曾不恡情去留环堵萧然不蔽风日短褐穿结箪瓢屡空晏如也常着文章自娱颇示已志忘懐得失以此自终其自序如此葢以自况时人谓之实録义熙末徴为著作佐郎不就江州刺史王欲识之不能致也濳尝往庐山令濳故人厐通之持酒具于半道栗里要之濳有脚疾使一门生二儿举篮轝及至欣然便共饮酌俄顷至亦无忤也先是顔延之为刘栁后军功曹在浔阳与濳情欵后为始安郡经过濳每往必酣饮至醉欲要延之一坐弥日不得延之临去留二万钱与濳濳悉送酒家稍就取酒尝九月九日无酒出宅边菊丛中坐乆之逢送酒至即便就酌醉而后归濳不解音声而畜素琴一张每有酒适辄抚弄以寄其意贵贱造之者有酒辄设濳若先醉便语客我醉欲眠卿可去其真率如此郡将候濳逢其酒熟取头上葛巾漉酒毕还复着之
　　宗炳
　　字少文南阳人也武帝辟为主簿不起问其故答曰栖丘饮谷三十余年武帝善其对而止少文妙善琴书圗画精于言理每游山水往辄忘归兄臧为南平太守逼与俱还乃于江陵三湖立宅闲居无事好山水爱逺游西渉荆巫南登衡岳因结宇衡山欲懐尚平之志有疾还江陵叹曰老疾俱至名山恐难徧覩唯澄懐观道卧以游之凡所游履皆圗之于室谓之曰抚琴动操欲令众山皆响古有金石弄为诸桓所重桓氏亡其声遂絶唯少文传焉文帝遣乐师杨欢就受之
　　孔淳之
　　孔淳之字彦深鲁人居防稽剡县性好山水每有所游必穷其幽遐或旬日忘归尝游山遇沙门释法崇因留共此遂停三载法崇叹曰想人外三十年矣今乃倾盖于兹不觉老之将至也及淳之还乃不告以姓除著作佐郎太尉叅军并不就与徴士戴颙王之及王敬等共为人外之游又申以婚姻敬以女适淳之子尚遂以乌羊系所乘车辕提壶为礼至则尽欢共酌迄暮而归或怪其如此答曰固亦农夫田父之礼也时防稽太守谢方明苦要之不能致使谓曰茍不入吾郡何为入吾郭淳之笑曰濳游者不识其水巢栖者非辨其林飞沈所至何问其主终不肯往元嘉初复徴为散骑侍郎乃逃于上虞县界家人莫知所在
　　陶景
　　陶景字通明秣陵人也幼有异操年四五嵗恒以荻为笔画灰中学书至十嵗得葛洪神仙传昼夜硏寻便有养生之志谓人曰仰青云覩白日不觉为逺矣神仪明秀朗目疎眉细形长额耸耳右膝有数十黒子作七星又读书万余卷一事不知以为深耻善琴棋工草朝请虽在朱门闭影不交外物唯以披阅为务朝仪故事多所取焉家贫求宰县不遂永明十年脱朝服挂神武门上表辞禄诏许之赐以束帛敕所在月给茯苓五斤白宻二升以供服饵之需景为人圆通谦谨出处防心如明镜遇物便了言无烦舛有亦随觉永元初更筑三层楼景处其上弟子居其中宾客至其下与物遂絶唯一家僮得至其所本便马善射晩皆不为唯听吹笙而已物爱松风庭院皆植松每闻其响欣然为乐有时独游泉石望见者以为仙人性好著述尚竒异顾惜光景老而弥笃尤明隂阳五行风角星算山川地理方圆产物医术本草所着学苑百巻孝经论语集注帝代年厯本草集注效验方肘后百一方古今州郡记圗像集要及玉匮记七曜新旧术疏占合丹法式共秘宻不传及撰而未讫又十部唯弟子得闻卒年八十五諡贞白先生
　　马枢
　　马枢字要理扶风人六嵗能诵孝经论语老子及长博极经史尤善佛经及周易老子义分别转变无穷论者拱黙聼受而已纶甚嘉之寻遇侯景之乱刺史王纶举兵援台乃留书二万卷付枢枢肆志寻览殆将周徧乃喟然叹曰吾闻贵爵位者以巢由为桎梏爱山林者以伊吕为管库束名实则刍芥柱下之言翫清虚则糠粃席上之説稽之笃论亦各从其好也此求志之士望涂而息岂天之不惠高尚何山林之无闻甚乎乃隠于茅山有终焉之志陈元嘉元年文帝徴为度支尚书辞不应命枢少属乱离凡所居处盗贼不入依托者常数百家目精洞黄能视闇中物有白防一双巢其庭树驯狎櫩庑时至几案春来秋去几三十年
　　孙登
　　孙登字公和汲郡人无家属于郡北山为土窟居之好读易抚一弦琴性无恚怒人或投诸水中欲观其怒登既出便大笑尝住宜阳山有作炭人见登知非常人与语登亦不应文帝闻之使阮籍往观既见与语亦不应嵇康又从之游三年问其所圗终不答康将别谓曰先生竟无言乎登乃曰子识火乎火生而有光而不用其光果在于用光人生而有才而不用其才果在于用才故用光在乎得薪所以保其耀用才在乎识真所以全其年今子才多识寡难乎免于今之世矣子无求乎康不能用果遭非命乃作幽愤诗曰昔慙栁下今愧孙登竟不知其所终
　　董京
