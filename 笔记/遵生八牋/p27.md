<!-- { "loadSidebar": true } -->
　　高子曰恬养一日之法鸡鸣后醒睡即以两手呵气一二口以出夜间积毒合掌承之搓热擦摩两鼻傍及拂熨两目五七遍更将两耳揉揑扯拽卷向前后五七遍以两手抱脑后用中食二指弹击脑后各二十四左右耸身舒臂作开弓势逓互五七遍后以两股伸缩五七遍叩齿漱津满口作三咽少息因四时气候寒温酌量衣服起服白滚汤三五口名太和汤次服平和补脾健胃药数十丸少顷进薄粥一二瓯以蔬菜压之勿过食辛辣及生硬之物起步房中以手鼓腹行五六十步或往理佛焚香诵经念佛作西方功德或课儿童学业或理家政就事欢然勿以小过动气不得嗔呌用力杖入园林令园丁种植蔬菜开垦沟畦芟草灌花结缚延蔓斫伐横枝毋滋冗杂时即采花挿瓶以供书斋清玩归室宁息闭目兀坐定神顷就午餐量腹而入毋以食爽过多毋求厚味香燥之物以烁五内食毕饮清茶一二杯即以茶漱齿凡三吐之去牙缝积食作气起复鼓腹行百余步而止或就书室作书室中修行事或接客谈説闲散话毋论是非毋谈权势毋涉公门毋贪货利或共客享粉糕麪食一二物啜清茗一杯忌食水团粽子油煠坚滞腻滑等食起送客行或共步三二百步归或昼眠起或行吟古诗以宣畅胷次幽情能琴者抚琴一二操时自酌量身服寒暖即为加减毋得忍寒不就増服于焉杖履门庭林薄使血脉流通时乎晚餐量腹饥饱或饮酒十数杯勿令大醉以和百脉篝灯冬月看诗或説家一二鼓始就寝主人晏卧可理家庭火盗生发睡时当服消痰导滞利膈和中药一剂心头勿想过去未来人我恶事惟以一善为念令人不生恶梦时或心神不宁尝多梦魇当以硃砂三钱作红绢袋盛之置发顶内或以麝脐毛殻置枕内魇之或临卧时口诵婆删婆演帝二十一遍絶梦魇更验想此为主夜之神讳也房中暗灯上置茶汤令暖以供不时之需榻前时焚苍术诸香勿令秽汚以辟不祥夏月不可用水展席冬月不可以火焙衣二事甚快一时后日疾作不浅老人衰迈冬月畏寒可以锡造汤婆注热水用布嚢包以避湿先时拥被团簇临睡甚暖又可温足且远火气此吾人一日安乐之法无事之法无事外无难为人能行之其为受福实无尽藏也是非养寿延年之近者欤毋以近而忽之道不在远此之谓耳
　　怡养动用事具
　　二宜牀　式如尝制凉牀少濶一尺长五寸方柱四立覆顶当做成一扇濶板不令有缝三面矮屏高一尺二寸作栏以布漆画梅或葱粉洒金亦可下用密穿棕簟夏月内张无漏帐四通凉风使屏少防汗体且蚊蚋虫蚁无隙可入冬月三面并前两头作木格七扇糊以布骨纸面先分格数凿孔竢装纸格以御寒气更以冬帐闭之帐中悬一钻空葫芦口上用木车顶盖钻眼插香入葫芦中俾香气四出牀内后柱上钉铜钩二用挂壁瓶四时插花人作花伴清芬满牀卧之神爽意快冬夏两可名曰二宜较彼雕銮蜔嵌金碧辉映者觉此可久
　　无漏帐　帐制幔天罩牀此通式也孰知夏月蚊蚋缘下而上虽闭如无余所制帐有底罩帐之下如缀顶式以麤布为之纫其三面前余半幅下垂张于牀内上下四方无隙可漏何物得侵夏月以青纻为之吴中疎纱甚妙冬月以自厚布或厚绢为之上写蝴蝶飞舞种种意态俨存蝶梦余趣或用纸帐作梅花似更清雅
　　竹榻　以斑竹为之三面有屏无柱置之高斋可足午睡倦息榻上宜置靠几或布作扶手协坐靠墩夏月上铺竹簟冬用蒲席榻前置一竹踏以便上牀安履或以花梨花楠柏木大理石镶种种俱雅在主人所好用之
　　石枕　枕制不一即石枕虽宋磁白定居多有尸枕亦旧窑者长可一尺古墓中得之甚不可用有特烧为枕者长可二尺五寸濶六七寸者有青东磁锦上花者有划花定者有孩儿捧荷偃卧用花卷叶为枕者此制精絶皆余所目击南方一时不可得也有用磁石为枕如无大块以碎者琢成枕面下以木镶成枕最能明目益睛至夜可读细书有菊枕以甘菊作囊盛之置皮枕凉枕之上覆以枕席睡者妙甚
　　女廉药枕神方
　　药枕　用五月五日七月七日取山林柏木锯板作枕长一尺三寸高四寸以柏心赤者为之盖厚四五分工制精密勿令走气又可启闭盖上钻如粟米大孔三行行四十孔凡一百二十孔内实药物二十四品以按二十四气计用飞廉　薏苡仁　欵冬花　肉苁蓉　川芎　当归　白芷　辛夷　白术　藁本木兰　蜀椒　官桂　杜蘅　柏实　秦椒　干姜防风　人参　桔梗　白薇　荆实　防芜　白蘅各五钱外加毒者八味以应八风　乌头　附子藜芦　皂角　菵草　矾石　半夏　细辛　右总三十二物各五钱防咀为末和入枕匣装实外用布囊缝好枕过百日面有光泽一年体中风疾一切皆愈而且身香四年发白变黑齿落更生耳目聪明神方秘验此方乃女廉以传玉青玉青传于广成子圣圣相传不可轻忽常以密袱包盖勿令出气
　　蒲花褥　九月采蒲略蒸不然生虫晒燥取花如栁絮者为卧褥或坐褥皆用麤布作囊乘之装满以杖鞭击令匀厚五六寸许外以褥面套囊虚软温燠他物无比春时后去褥面出囊炕燥收起嵗嵗可用
　　隐囊　榻上置二墩以布青白鬬花为之高一尺许内以绵花装实缝完傍系二带以作提手榻上睡起以两肘倚墩小坐似觉安逸古之制也
　　靠背　以杂木为框中穿细藤如镜架然高可二尺濶一尺八寸下作机局以凖高低置之榻上坐起靠背偃仰适情甚可人意
　　靠几　以水磨为之高六寸长二尺濶一尺有多置之榻上侧坐靠肘或置薰炉香合书卷最便三物吴中之式雅甚又且适中
　　芦花被　深秋采芦花装入布被中以玉色或兰花布为之仍以蝴蝶画被覆盖当与庄生同梦且八九月初寒覆之不甚伤暖北方无用不过取其清耳
　　纸帐　用藤皮茧纸纒于木上以索纒勒作皱纹不用糊以线折缝缝之顶不用纸以稀布为顶取其透气或画以梅花或画以蝴蝶自是分外清致
　　欹牀　高尺二寸长六尺五寸用藤竹编之勿用板轻则童子易擡上置倚圏靠背如镜架后有撑放活动以适高低如醉卧偃仰观书并花下卧赏俱妙
　　短榻　高九寸方圆四尺六寸三面靠背后背少高如傍置之佛堂书斋闲处可以坐禅习静共僧道谈甚便斜倚又曰弥勒榻
　　墩藤蒲墩止宜于冬月三时当置藤墩如画上者甚有雅趣否则近日吴兴所制版面竹凳坚实可坐又如八角水磨小凳三角凳俱入清斋吴中漆嵌花蜔圆凳当置之金屋为阿娇持觞介主之用
　　书枕　臞仙制用纸三大卷状如碗品字相叠束缚成枕头枕上卷每卷缀以朱籖牙牌下垂一曰太清天箓一曰南极夀书一曰蓬莱仙籍用以枕于书牕之下便作一梦清雅
　　袖炉　焚香携炉当制有盖透香如倭人所制漏空罩盖漆鼓薰炉似便清斋焚香炙手薰衣作烹茶对客清谈之具今有新铸紫铜有罩盖方圆炉式甚佳以之为袖炉雅称清赏
　　蒲石盆　书斋蒲石之供夜则可收灯烟晓取垂露润眼此为至清具也须择美石上种蒲草得有旧石种蒲年远青葱郁然者妙絶盛以官哥均州定窑方圆盆中养以河水天落水时令出见天日夜受风露则草石长青若置之书斋尘积蒲叶山石则憔悴甚矣须尝念之
　　仙椅　臞仙云黙坐凝神运用须要坐椅寛舒可以盘足后靠椅制后高扣坐身作荷叶状者为靠脑前作伏手上作托颏亦状莲叶坐久思倦前向则以手伏伏手之上颏托托颏之中向后则以脑枕靠脑使筋骨舒畅血气流行
　　隐几　以怪树天生屈曲若环带之半者为之有横生三了作足为奇否则装足作几寘之榻上倚手顿颡可卧书云隐几而卧者此也余见友人吴破瓢一几树形皱皮花细屈曲奇怪三足天然摩弄莹滑宛若黄玉此老携以遨游珍惜若宝此诚希有物也今以美木取曲为之水磨光莹亦可据隐此式知者甚少庙中三清圣像环身有若围带即此几也似得古制近日塑像去其半矣
　　梅花纸帐　即榻牀外立四柱各柱挂以铜瓶插梅数枝后设木版约二尺自地及顶欲靠以清坐左右设横木可以挂衣角安斑竹书贮一藏画三四挂白尘拂一上作一顶用白楮作帐罩之前安踏牀左设小香几置香鼎燃紫藤香榻用布衾菊枕蒲褥乃相称道人还了鸳鸯债纸帐梅花醉梦间之意古云千朝服药不如一夜独宿倘未能了雨云业能不愧此鐡石心当亟移去寒枝毋令冷眼偸笑
　　滚凳　涌泉二穴人之精气所生之地养生家时常欲令人摩擦今置木凳长二尺濶六寸高如常四桯镶成中分一档内二空中车圆木二根两头留轴转动凳中凿窍活装以脚踹轴滚动往来脚底令涌泉穴受擦无烦童子终日为之便甚
　　蒲墩　以蒲草为之高一尺二寸四面编束细密且甚坚实内用木车坐版以柱托顶久坐不坏蒲团大经三尺者席地快甚吴中置者精妙可用
　　如意　古人以铁为之防不测也时或用以指画向往后有雕竹为之近得天生树枝摩作如意精巧入神复得竹鞭树枝屈结如意肖生而柄亦天成不事琢磨无一毫斧凿痕执之光莹如玊其坚比铁惜不多得
　　竹鉢　鉢盂持以饮食道家方物旧有瘿木为瓢内则灰漆近制取深山巨竹车旋为鉢光洁炤人上刻铭字填以大青真物外高品
　　禅椅　禅椅较之长椅高大过半惟水摩者为佳斑竹亦可其制惟背上枕首横木濶厚始有受用
　　禅衣　琐哈喇绒为之外红里黄其形似胡羊毛片缕缕下垂用布织为体其用耐久来自西域价亦甚高惟都中有之似不易得今以红褐为外黄绸为里中絮茧绵坐以围身亦甚温暖不俗
　　佛堂　内供释伽三身或一佛二菩萨像或供观音乌思藏鏒金之佛价虽高大其金鏒甚厚且慈容端整结束得真印结趺跏妙相具足宛如现身人能供理亦增善念案头以旧磁净瓶献花净碗酌水列此清供昼爇印香夜燃石灯稽首焚修当得无量庄严功德
　　禅灯　高丽石者为佳角者絶不可用有日月二石惟月灯在在有之日灯百无一二月灯灼以油火其光白莹真如初月出海其日灯得火内炤一室皆红晓日东升不是过也有小者尤更可爱价亦倍高
　　钟磬　得古铜汉钟声清韵远旧灵壁石磬色黑性坚者各一悬之佛堂焚香敲击以清俗耳故诗有云数声钟磬是非外一个闲人天地间是真有得于闲者老人身闲当以此声为快心悦耳
