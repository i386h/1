<!-- { "loadSidebar": true } -->
　　太医孙景初自号四休居士山谷问其说四休答曰麄茶淡饭饱即休补破遮寒暖即休三平四满过即休不贪不妬老即休山谷曰此安乐法也少欲者不伐之家也知足者极乐之国也四休家有三畆园花木欝欝客来煑茗谈上都贵游人间可喜事或茗寒酒冷賔主相忘其居与余相望暇则步草径相防作小诗遗家僮歌之以侑酒茗诗曰太医诊得人间病安乐延年万事休又曰无求不着看人面有酒可以留人嬉欲知四休安乐法聴取山谷老人诗
　　山谷四印云我提养生之四印居家所有更赠君百战百胜不如一忍万言万当不如一黙无可拣择眼界平不藏秋毫心地直我肱三折得此医自觉两踵生光辉蒲团日静鸟吟时炉熏一炷试观之四休四印老少富贫无量无边普同供养
　　倪正父锄经堂述五事静坐第一观书第二看山水花木第三与良朋讲论第四敎子弟读书第五
　　齐斋十乐云读义理书学法帖字澄心静坐益友清谈小酌半醺浇花种竹聴琴玩鹤焚香煎茶登城观山寓意奕棋十者之外虽有他乐吾不易矣
　　邵康节吟曰年老逢春雨乍晴雨晴况复旧清明天低宫殿初长日风暖林园未啭莺花似锦时高阁望草如茵处小车行东君见赐何多也况复人间久太平又云尧夫非是爱吟诗诗是尧夫志喜时明着衣冠为士子高谈仁义作男儿敢于世上明开眼肯向人间浪皱眉六十七年无事日尧夫非是爱吟诗撃壤集一编老人怡神悦目时可吟玩公喜饮酒命之曰太和汤饮不过多不喜太醉其诗曰饮未微酡日先吟哦吟哦不足遂及浩歌所寝之室名安乐窝冬暖夏凉遇有睡思则就枕其诗曰墙高于肩室大如斗布被暖余藜藿饱后气吐胸中充塞宇宙闻人説人之善就而和之又从而喜之语曰乐见善人乐闻善事乐道善言乐行善意晚敎二子以六经家素业儒口未尝不道儒言身未尝不蹈儒行其诗曰羲轩之书未尝去手尧舜之谈未尝离口当中和天同乐易友吟自在诗饮欢喜酒百年升平不为不偶七十康强不为不寿老境从容孰有如康节者乎
　　陶彭泽性嗜酒家贫不能常得亲旧知其如此或置酒招之造饮辄醉而退曾不恡情去留环堵萧然不蔽风雨短葛穿结箪瓢屡空晏如也
　　陶景书曰偃蹇园巷从容郊邑守一介之志非敢蔑荣俗自致云霞盖任性灵而直徃保无用以得闲陇薪井汲乐有余欢切松煑术此外何务
　　谢灵运逸民赋曰有酒则舞无酒则醒不明不晦不昧不类萧条秋首兀奡春中弄琴明月酌酒和风御清风以远路拂白云而峻举指寰中以为期望象外而延伫又曰推天地于一物横四海于寸心超尘埃以贞观何落落此心胷
　　徐勉曰冬日之阳夏日之隂良辰美景负杖蹑履逍遥自适临池观鱼披林聴鸟浊酒一杯弹琴一曲求数刻之乐庶几居常以待终
　　谢譓不忘交接门无杂賔有时独醉曰入吾室者但有清风对吾饮者惟有皓月耳
　　歌者袁绹尝从子瞻与客游金山适中秋天宇四壁一碧无际加江流倾涌月色如昼遂共登金山妙高台命绹歌其水调头歌曰明月几时有把酒问青天歌罢公自起舞
　　伯伦肆意放荡以宇宙为狭常乘鹿车防一壶酒使人荷锸随之云死便掘地以埋土木形骸遨游一世
　　谢几卿性通脱遇乐游宴不得醉而还因诣道边酒垆停车褰幔与车前三驺对饮观者如堵几卿自若
　　陈暄嗜酒沈湎兄子秀忧之致书讽谏暄答云昔周伯仁渡江惟三日醒吾不以为少郑康成一饮三百杯吾不以为多吾尝譬酒犹水也可以济舟亦可以覆舟故江谘议有言酒犹兵也兵可千日而不用不可一日而不备酒可千日而不饮不可一饮而不醉美哉江公可与共论酒矣何水曹眼不识杯钟吾口不离瓢杓汝宁与何同日而醒与吾同日而醉乎政言其醒可及其醉不可及也速营糟丘吾将老焉尔无多言非尔所及
　　司空图预为寿藏故人来者引之圹中赋诗对酌人或难之图曰达人大观幽显一致非止暂游此中公何不广哉布衣鸠杖出则以女家人鸾台自随岁时村社防集图必造之与野老同席曾无傲色
　　韩熙载肆情坦率不持名检伎乐殆以百数所得月俸尽散诸姬熙载敝衣芒履作瞽者持独弦琴俾舒雅执板挽之随房乞食为乐
　　子瞻在儋耳因试笔尝自书云吾始至南海环视天水无际凄然伤之曰何时得出此岛邪已而思之天地在积水中九州在大瀛海中中国在少海中有生孰不在岛者覆盆水于地芥浮于水蚁附于芥茫然不知所济少焉水涸蚁即迳去见其类出涕曰几不复与子相见岂知俯仰之间有方轨八达之路乎念此可为一笑
　　潇洒张郎搆一芦轩铭曰吾轩之中并无长物织芦成瓦纸帐为屏墙不御风牕不掩月相对二子刈书是悦勤儿课摹古帖有茶则饮有香则焚衲衣素餐家风甚拙闭门谢客不知世故吾性自别有漫草诗云林畔阑处泥垣浸碧濠性岐延客寡室陋涤尘劳学扬雄辨经翻刘向骚食瓢家俸短睡起日偏高
　　絶交书云但愿守陋巷敎养子孙时与亲旧叙濶陈説平生浊酒一杯弹琴一曲志愿毕矣
　　又云闻道士遗言饵术黄精令人寿永意甚信之游山泽观鱼鸟心甚乐之一行作吏此事俱废安能舍其所乐而从其所惧哉
　　王逸少曰夫人之相与俯仰一世或取诸怀抱晤言一室之内或因寄所托放浪形骸之外虽取舍万殊静躁不同当其欣于所遇暂得于已快然自足不知老之将至及其所之既倦情随事迁感慨系之矣悲夫
　　闲游賛曰防映岩流之际偃息琴书之侧寄心松竹取乐鱼鸟则澹泊之愿于是毕矣
　　韩退之曰穷居而闲处升高而望远坐茂树以终日濯清泉以自洁采于山美可茹钓于水鲜可食起居无时惟适所安与其有誉于前孰若无毁于后与其有乐于身孰若无忧于心穷居荒凉草树茂密出无驴马因与人絶一室之内有以自娯
　　澄怀録曰长松怪石去墟落不下一二十里鸟径縁崖涉水于草莾间数四左右两三家相望鸡犬之声相闻竹篱茅舍芜处其间兰菊艺之临水时种梅柳霜月春风自有余思见童婢仆皆布衣短褐以给薪水酿村酒而饮之案有杂书庄周太楚词黄庭隂符楞严圆觉数十巻布袍杖黎蹑屐徃来穷谷大川聴流水看激湍鉴澄潭步危桥坐茂林探幽壑升高峯顾无乐而死乎
　　杂志曰居闲胜于居官其事不一其最便者尤于暑月见之自早烧香食罢便可脱衫巾除帬靸从事藤牀竹几高枕北牕清风徐来不患太凉挟防就枕困来熟睡晚凉梦醒浴罢逍遥临池观月乘高取风采莲剥芡削防藕白醪三杯取醉而适其为乐殆不减羲皇上人也
　　曾南丰曰宅有桑麻田有秔稌而渚有菱芡弋于高以追鳬鴈之上下缗于深而取鲂鲤之潜泳吾所以衣食其力而无媿于心也防有乔木之繁隂借有丰草之幽香登髙而望逺览天地之竒变弄泉而乘月遗世俗之尘氛此吾取其怠倦而乐于自遂也
　　东坡云岁行尽矣风雨凄然纸牕竹屋灯火青荧时于此有少趣
　　诚斋曰鸟啼花落欣然有防于心遣家僮涤酒尊倾白酒釂一梨花磁琖急取诗词快读数过以咽之萧然不知在尘埃间也
　　又曰因葺旧庐疏渠引泉周以花木中设琴尊故人过逢瀹茗奕棋杯酒淋浪殆相尘世也
　　水心曰上下山水穿幽透深永日留连欣然有防向人铺説无异好声美色
　　又曰松竹迷道庭花合围着山人衣蹑逰山屐逍遥賔送日月于林蒨中倦游而返则危坐清吟抱膝长啸婚嫁有无皆落莫置之如度外事闻名胜士欣然迎至静对清谈与究仙佛二氏所以离合见性命真处如有契心相视而笑莫逆于心
　　李太白诗清风明月不用一钱买赤壁赋云惟江上之清风与山间之明月耳得之而为声目遇之而成色取之无禁用之不竭此造物之无尽藏也东坡之意盖自太白诗句得来夫风月不用钱买而取之无禁太白诗之所言信矣然而能知清风明月为可乐者能有几人清风明月一岁之间亦无几日人即能知此乐或为俗事相夺或为病苦所纒欲乐之有不能者有闲居无事遇此清风明月不用钱买又无人禁而不知此乐者是自生障碍也
　　陶潜性真率贵贱造之者有酒辄设潜若先醉便语客曰我醉欲眠君且去
　　刘含度性虚远有气调风流跌宕名高一时尝云不须名位所须衣食不用身后之誉惟重目前所见
　　梁忠烈世子性爱林泉特好散逸论曰吾尝梦为鱼因化为鸟方其梦也何乐如之及其觉也何忧斯类良繇吾之不及鱼鸟远矣故鱼鸟飞浮任其志性吾之进退长在掌握举首惧触摇足恐堕使吾终得与鱼鸟同游则去世如脱屣耳
　　裴中立不信数术每语人曰鸡猪鱼蒜逢着则吃生老病死时至则行
　　高子漫谈
　　高子曰古云得一日闲方是福做千年调笑人痴又云人生无百年长怀千岁忧是为碌碌于风尘劳劳于梦寐者言耳吾生七尺岂不欲以所志干云霄挟劔寒星斗耶命之所在造化主宰之所在也孰与造化竞哉既不得于造化当安命于生成静观物我认取性灵放情宇宙之外自足怀抱之中狎玩鱼鸟左右琴书外此何有于我若彼潜形追鹿豖浪游乐志共烟霞沉醉洁身者乃负甑而逃抱道者以图形为耻岂果不以华彩为荣甘以寂寞为乐哉是皆不得于造化意富贵之畏人不如贫贱之肆志故能弃众人之所取取众人之所弃耳味无味于虚无之渊忘无忘于防之府身居尘俗志横两间居在山林而神浮八极何能使生为我酷形为我毒身为我桎梏乃踽踽凉凉为造物哂哉乐恬逸者当与把臂作謦咳语
　　高子自足论
