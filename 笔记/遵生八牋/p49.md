<!-- { "loadSidebar": true } -->
　　用明雄【二两】先将破故纸【四两】杏仁【四两】枸杞【四两】地骨皮【四两】甘草【四两】用水二斗煎至一斗去渣留汁又取灶上烟筒内黒流珠四两山家灶中百草霜四两同雄一处研细倾入药汁内熬干入羊城礶内上水下火打四炷香取出冷定收起每用以治心疾风痹及膈气咳毎服一分效
　　又一法
　　以黄入鸭肚煑三日夜取黄用者
　　服椒法【陈恬为之歌】
　　青城山老人服椒得妙诀年过九十余貌不类期耋再拜而请之忻然为我説蜀椒二斤净【拣去梗核及闭口者净秤】解盐六两洁【其色青白龟背者良细研】糁盐慢火煑煑透滚菊末【糁盐在椒上用滚汤泡过椒五寸许经宿以银石器慢火煑止留汁汁半盏扫干地铺净纸倾椒在纸上覆以新盆封以黄土经宿取置盆内将干菊花末六两拌滚令均更洒所余椒汁然后摊于筛子内防干菊须花小色黄叶厚茎紫气香味甘名曰甘菊蕋可作羮者为真隂干为末】初服十五圎早晩不可辍毎月渐渐増累之至二百【初服之月早十五日晩如之次月早晩各二十粒第三日増十粒至二百粒止】盐酒或盐汤任君意所歠服及半年间胷膈防觉塞毎日退十圎还至十五粒俟其无碍时数复如前日【服半年后觉胷膈间横塞如有物碍即毎日退十粒退十五粒止俟其无碍所服仍如前】常令气里蒸否则前功失【须终始服之令椒气早晩里蒸如一日不服则前功俱废矣】饮食蔬果等并无所忌节一年效即见容顔顿悦泽目明而耳聪乌须而黑髪补肾轻腰身固气益精血椒温盐亦温菊性去烦热四旬方可服服之幸母忽逮至数十年功与造化埒耐老更延年不知几歳月【四十歳方可服若四十歳服至老只如四十歳人顔容此其騐也】嗜欲若能忘其效尤卓絶我欲世人安作歌故怛切
　　服狶莶法
　　狶莶俗呼火忺草春生苗叶秋初有花秋末结实近世多有单服者云甚益元气蜀人服之法五月五日六月六日九月九日采其叶去根茎花实净洗曝干入甑层层洒酒与蜜蒸之如此九过则已气味极香美熬捣筛蜜丸服之云治肝肾风气四肢麻痹骨间疼腰膝无力亦能行大肠气张崖进呈表云谁知至贱之中乃有殊常之效臣吃至百服眼目清明至千服髭鬓乌黒筋力较徤效騐多端陈书林经騐方叙述甚详疗诸疾患各有汤使今人采服一就秋花成实后和枝取用洒酒蒸曝杵臼中舂为细末炼蜜为丸以服之
　　服桑椹法
　　桑椹利五脏闗节通血气久服不饥多收晒干捣末蜜和为丸每日服十六丸变白不老取黒椹一升和蝌蚪一升瓶盛封闭悬屋东头尽化为泥染白如漆又取二七枚和胡桃二枚研如泥抜去白髪填孔中即生黒髪【出本草拾遗】
　　鸡子丹法
　　养鸡雌雄纯白者不令他鸡同处生卯扣一小孔倾去黄白即以上好旧坑辰砂为末【硃砂有毒选豆辨旧砂豆腐同煑一日为末】和块入卵中蜡封其口还令白鸡抱之待雏出药成和以蜜服如豆大毎服三丸日三进久服长年延算
　　苍龙养珠万寿紫灵丹
　　丹法入深山中选合抱大松树用天月徳金木并交日上腰凿一方孔方圎三四寸者入深居松之中止孔内下边凿一深凹次选上等旧坑辰砂一斤明透雄黄八两共为末和作一处绵纸包好外用红绢囊裹缝封固纳松树中空处以茯苓末子填塞完满外截带皮如孔大楔子敲上又用黒狗皮一片钉遮松孔恐有灵神取砂令山中人看守取松脂升降灵气将砂雄养成灵丹入树一年后夜间松上有萤火光二年渐大三年光炤满山取出二末再研如尘枣肉为丸如梧子大先以一盘献祝天地神祗后用井花水清晨服一二十丸一月后眼能夜读细书半年行若奔马一年之后三尸消灭九虫遁形玉女来衞六甲行厨再行隂功积徳地仙可位松乃苍龙之精砂乃赤龙之原得天地自然升降水火之气而成丹非人间作用其灵如何
　　九转长生神鼎玉液膏
　　白术【气性柔顺而补毎用三斤秋冬采之去粗皮】赤术【即苍术也性刚中而发毎用十六两同土制】二药用木石臼捣碎入缸中用千里水浸一日夜山泉亦好次入砂锅煎汁一次收起再煎一次绢滤渣净去渣将汁用桑柴火缓缓炼之熬成膏磁礶盛贮封好入土埋一二日出火气用天徳日服三钱一次白汤调下或含化俱可久服轻身延年悦泽顔色忌食桃李雀蛤海味等食更有加法名曰九转
　　二转加人参三两【煎浓十二次熬膏入煎膏内】名曰长生神芝膏三转加黄精一斤【煎汁熬膏加入煎膏内】名曰三台益算膏四转加茯苓逺志【志心各八两熬膏加入前膏】名曰四仙求志膏五转加当归八两【酒洗熬膏和前膏内】名曰五老朝元膏六转加鹿茸麋茸【各三两研为末熬膏和前膏内】名曰六龙御天膏七转加琥珀【红色如血者佳饭上蒸一炊为细末一两和前膏内】名曰七元归真膏
　　八转加酸枣仁【去核净肉八两熬膏和前膏内】名曰八神衞护膏九转加栢子仁【浮仁四两硏如沉入前膏内】名曰九龙扶寿丹丹用九法加入因人之病而加损故耳又恐一并炼膏有火不到药味有即出者有不易出者故古圣立方必有妙道
　　元防命紫芝杯
　　此杯能治五劳七伤诸虚百损左痪右瘫各色疯疾诸邪百病昔有道人王进服之临死见二鬼排闼视立久之而去后梦一人语之曰道者当死昨有无常二鬼来拘因公服丹砂之灵四面红光鬼不能近而去过此公寿无量此道后活三百余歳仙去
　　用明净硃砂一斤半先取四两入水火阳城礶打大火一日二夜取出研细又加四两如此加添打火六次足共为细末将打火鉄灯盏改打一鉄大酒杯样摩光作塑悬入阳城礶内鉄杯浑身贴以金箔五层厚礶内装砂口上加此杯盏打大火三日夜鉄盏上囬时加水擦内结成杯在于塑上取下毎用好明雄三厘研入硃杯内充热酒服二杯一次收杯再用妙不尽述
　　太清经説神仙灵草菖蒲服食法
　　法用三月三日四月四日五月五日六月六日七月七日八月八日九月九日十月十日采之须在清净石上水中生者仍须南流水边者佳北流者不佳采来洗净细去根上毛须令尽复以袋盛之浸净水中去浊汁硬头薄切就好日色曝干杵罗为细末择天徳黄道吉日合之和法用陈糯米水浸一宿淘去米泔砂石盆中研细末火上煑成粥饮将前蒲末和溲须多手为丸免得干燥难丸丸如梧桐子大晒干用合收贮初服十丸一次嚼饭一口和丸咽下后用酒下便吃防心更佳百无所忌惟身体觉暖用秦芁一二钱煎汤待冷饮之即定盖以芁为使也服至一月和脾消食二月冷疾尽除百日后百疾消灭其功镇心益气强志壮神填髓补精黒髪生齿服至十年皮肤细滑面如桃花万灵侍衞精邪不干永保长生度世也
　　神仙上乘黄龙丹方
　　赤石脂【十两】牛黄【三两】肉汁【三大升】明乳香【一斤】　白蜜【一斤】　甘草末【三两】　白粳米【三斗五升分作五分炊药以熟为度】
　　右六味将赤石脂为末以生绢夹袋子盛贮于泔水盆内浸半日以手揉搓药袋摆在水中澄底石末刮下纸上控干取净细末五两入银盒内盛之无银用青白磁圎盆亦可第一次须初七八日淘米七升上甑以药盒安米中炊之以飰熟为度收去盒盖星辰下露一宿苐二次以月望前后如上炊飰七升蒸盒夜露月明中一宿苐三次以二十四日前后早辰依前法炊米七升将盒安内蒸之去盖晒于日中取足日月星三光之气苐四次先将牛乳汁三升入砂锅炭火逼令如鱼眼沸下乳香末化入前二次蒸过赤石脂倾入牛汁内用柳条搅匀倾在乳鉢内细研复入原蒸盒内又用七升米炊之将盒安置米中米熟取起苐五次以蜜二斤入砂锅内慢火逼之如鱼眼滚起将蒸过盒内药物倾入蜜内用柳木不住手搅匀入甘草末三两同熬带湿便住再用米七升入甑安盒入米中蒸之饭熟取起以盒入水盆内浸盒底半日不令水入盒内取起以净器收贮初服选天月徳黄道吉日清晨空心焚香面东七拜好酒调下一匙此乃稀世延年仙丹无金石之毒亦无悮生之理服食之后乃得四气调和百骸舒畅功妙无穷但许度人不得索利则效乃神速此丹服之旬余自觉藏府通快精神清爽凡风劳冷气一切难病悉皆除去若服两料则寿延百歳凡人须养脾脾养则肝荣肝荣则心壮心壮则肺盛肺盛则元藏实元藏实则根本固是为深根固蒂长生久视妙道在此药中得矣岂寻尝之药物也哉合药器用如左
　　大小银盒锅二具【小容五六两药盒子有盖者大容五斗磁锅有银絶妙】新瓦盆三个盛一斗豆者木甑一个容斗飰者盖甑盆一只匙新锅灶一副　乳鉢一个　竹木　大小二个柳木锹三五把　小笊篱一把　柴用一百斤枸杞茶
　　于深秋摘红熟枸杞子同干面拌和成剂捍作饼样晒干研为细末毎江茶一两枸杞子二两同和匀入炼化酥油三两或香油亦可旋添汤搅成膏子用盐少许入锅煎熟饮之甚有益及明目
　　益气牛乳方
　　黄牛乳最宜老人性平补血脉益心气长肌肉令人身体康强润泽面目光悦志不衰故人常须供之以为常食或为乳饼或为乳饮等恒使恣意充足为度此物胜肉逺矣
　　鉄瓮先生琼玉膏
　　此膏填精补髓肠化为筯万神俱足五脏盈溢髪白变黒返老还童行如奔马日进数服终日不食亦不饥开通强志日诵万言神识髙迈夜无梦想服之十剂终其欲修隂功成地仙矣一料分五处可救五人痈疾分十处可救十人痨疾修合之时沐浴洗心勿轻示人新罗参【二十四两去芦】　生地黄【一十六斤取汁】
　　白茯苓【四十九两去皮】　白沙蜜【十斤炼净】
　　右件人参茯苓为细末用蜜生绢泸过地黄取自然汁捣时不用铜鉄器取汁尽去滓用药一处拌和匀入银石器或好磁器内封用净纸二三十重封开入汤内以桑柴火煑三昼夜取出用蜡纸数重包瓶口入井中去火毒一伏时取出再入旧汤内煑一日出水气取出开封取三匙作三盏祭天地百神焚香设拜至诚端心毎日空心酒调一匙头服原方如此但痨气盛血虚肺热者不可用人参
　　地仙煎
　　治腰膝疼痛一切腹内冷病令人顔色悦泽骨髓坚固行及奔马
　　山药【一斤】杏仁【一斤汤泡去皮尖】生牛乳【二斤】
　　右件将杏仁研细入牛乳和山药拌绞取汁用新磁瓶宻封汤煑一日毎日空心酒调服一匙头
　　金水煎
　　延年益寿填精补髓久服髪白变黒返老还童
　　枸杞子【不以多少采红熟者】
　　右用无灰酒浸之冬六日夏三日于砂盆内研令极细然后以布袋绞取汁与前浸酒一同慢火熬成膏于净磁器内封贮重汤煑之毎服一匙入酥油少许温酒调下
　　天门冬膏
　　去积聚风痰癫疾三防伏尸除瘟疫轻身益气令人不饥延年不长
　　天门冬【不以多少皮去心去根髪洗净】
　　右件捣碎布绞取汁澄清滤过用磁器沙锅或锡器慢火熬膏毎服一匙空心温酒调下
　　不畏寒方
　　取天门冬茯苓为末或酒或水调服之毎日频服大寒时汗出单衣忘冷
　　服五加皮説
　　舜尝登苍梧曰厥金玉香草即五加皮也服之延年故曰寜得一把五加不用金玉满车寜得一斤地榆不用明月宝珠昔鲁定公母单服五加皮酒以致延生如张子声杨始建王叔才于世彦等皆古人服五加皮酒房室不絶皆寿考多子世世有服五加皮酒而获年寿者甚众【山东华真人煑石经】
