<!-- { "loadSidebar": true } -->
　　既得实证实悟当识破万幻庶不为万事所累故次之以破幻章
　　一切世间皆同幻化以有形故不能长久草木禽兽之脆蜎飞蠕动之微固其宜也至大者天地至坚者金石成住坏空皆不能免况于人乎若不明此身是幻以五尺有限之躯于天地间无涯事物相酬应加以功名利禄富贵为声色互相煎廹精神气血隂消阳耗而不知觉毋怪乎渥然如丹也为枯槁黟然如黑者星星矣一旦忘形弃质同于臭腐虽亲于妻子亦掩鼻而不敢近睥睨而不敢视禽兽不若也当此之时试审平生所好所尚果能与生死敌乎夫惟不敢敌随业流转轮于诸趣生已复死死已复生生死相继备受诸苦如循环然无有休息是以至人知一切物为幻一切物如梦一切物如空花阳焰一切有为如镜中像如水中月以是故尘视珠玉铢视轩冕以声色如粪壤等生死如浮沤其应物也如鉴空衡平妍蚩轻重来则应之不来勿求过则化之既化勿留能转于物不为物所转能应于事不为事所应以其生也由太虚而来故同太虚无滞碍及其死也复归太虚噫彼圣人者果何为而然哉识破万幻不染诸縁君子以是知其然也
　　安分章第五
　　能识万幻当知一切皆有数定则不生希求之心故次之以安分章
　　富贵贫贱寿夭分也死生祸福荣辱数也一饮一啄之微莫不皆然从生至死一定而不可易也安其分则不为富贵贫贱寿夭之所累知其数则不为生死祸福荣辱之所怵然虚无所累静无所怵故静极而虚可以入道也欤人之荣生也以有幻体故不得不为也茍达不为亦达不达多为亦奚以为然则奈何曰无为无不为斯可矣
　　神气章第六
　　论性不论气不偹论气不论性不明故次之以神气章
　　神者性也首章言之详矣然性之説有二有天地之性有气质之性父母未生以前即天地之性万殊一本者也父母既生之后即气质之性一本万殊者也天地之性善气质之性恶善恶混同以其禀二五之气有刚柔缓急之不同所以然也非性之咎善反之则天地之性焉为气之説亦有二有天地之气有父母之气天地之气真气也父母之气凡气也盖人生母腹中受父精母血而成其朕兆所谓凡气也混合空洞帝真九气而全其体段所谓真气也自一气胞二气生胎第三禀长灵明仙之气而生魂性始来寄以体段未具而能灵迨夫四气生魄五气生五臓第六禀髙真冲和之气而生灵体段始具具则能动动则初生初生性灵至九月气足十月始圆然后降生上丹田为性根下丹田为命蒂白玉蟾真人曰人生在母腹中其脐蒂与母脐蒂相连母呼亦呼母吸亦吸及乎降诞剪去脐蒂然后各自呼吸而受父母一防凡气则栖于下丹田中而寄体于肾下丹田者又名闗前对脐后对肾居脐肾中间其连如环广一寸三分周围有八窍前后二窍以应乾坤上通泥丸下彻涌泉旁六窍以应坎离震巽兑艮六卦以通六腑一身之气皆萃于此如水之朝东辐之辏毂也故下丹田为命之基其性即泥丸而寄体于心泥丸者在人之首明堂之间六合之内是谓顶门故世称顶门为顖门也顖即性也顖开皆知夙世姻等事合则忘之矣故泥丸谓之性根能知性根命蒂始可言修炼也天地之气亦有二人未生之前谓之先天又谓之母气其为气也至大至刚充塞天地周流六虚昼夜不息人才受胎便禀此气谓之后天又谓之子气谓之日月发生之气即前所谓混合空洞帝真九气是也其实一气耳其气充塞人之腔子里每日遇子时斗柄指地先天之气随斗柄从九地之下发生周流六虚造化万物子时非人间之子时也二六时中尝尝收视返听顿觉身中暖气冲然即其也丹经云精生有时时至神知百刻之中切忌昏迷天地之气既生则人身之子气以类感类亦由涌泉上升丹田防化凡气以成人身之造化故曰形者神炁之舍神者形气之主形气非神块然一物呜呼神非形气茫然无归呜呼寄神性也寄性命也二者不可偏废修性而不修命紫阳所谓精神属隂宅舍难固未免尝用迁徙之法修命而不修性释氏所谓炼气精粹寿可千岁若不明正觉三昧报尽还来复入诸趣所以先儒曰论性不论气不备论气不论性不明要知性为主气次之是书也予故以原心章首之混合神炁仙家谓之炼金丹形喻之鼎器气喻之药物神喻之火忘机絶念收视返听使精神魂魄意五者不漏固鼎气也昼牝夜摄心一处终日黙黙如愚如痴采药物也惺惺不昧了了常知神不外驰其气自定调火功也是以圣人忘形养气忘气养神忘神养虚形神俱妙与道合真彼所谓忘者非若槁木死灰墙壁瓦砾懵然无知之谓也若必口诀动而复静静而复动必有事焉而勿正心勿忘不游于外老氏之忘也胸次间常灵豁豁地不忘怀不管带释氏之忘也夫是谓之真忘若夫虚化神神化气气化形死矣是谓众人
　　修幻章第七
　　神气真也形气幻也假幻以修真真乃坚固故次之以修幻章
　　世之学佛者率以形同幻化而不顾且鄙学仙者为有为自甘一向沉滞空寂流为顽空世縁既尽坐脱立亡遂指为竒特耳殊不知此理乃先圣之所哂从上祖师之所不取如九峯防侍者语一第座曰汝若会先师意吾一一依先师礼待之问荅凡数反皆不契座曰汝妆香来炉烟起处若不脱去是不知先师意侍者抚其背曰坐忘立忘即不无若论先师意未梦见在昔有一僧依一长者安禅坐定衣服饮食卧具医药悉以资给如是数年宻遣一婢往试之挑戏之余凝然不动顾谓婢曰枯木倚寒岩三冬无暖气婢持此语归告长者长者乃呵其僧曰养汝数年犹作这般见解斥而去之正坐沉空滞寂之病也达摩只履西归普化揺铃升天此岂沉空滞寂者所能为也又如大通智胜佛十刼坐道塲佛法不现前不得成佛道于是跏趺坐身心寂不动遍歴十小刼方得成佛道所以释迦称賛诸佛世尊一大事因縁甚深难解不可妄传与人惟佛与佛乃能证知舍利佛等诸大弟子闻佛所説深自尅责自谓空法得证已得寂灭之乐不复妄志求阿耨多罗三藐三菩提今日那知寂灭非真寂灭也説使不闻佛法最上一乘秘宻之蔵终止于空法而已故圭堂曰世尊末年説法华所以再发重闗之秘五千退席者乃重闗前事八法华者乃重闗后亊也如如居士曰饶伊大通大彻担板只见一边直须大法明了方晓教外别传圭堂如如此理岂无深意焉盖佛法季运世皆以存神运气揠苗助长之説指为教外别传簧鼓后学疑团不破遂以修仙法为有为而不为甘心于沉空滞寂之域不知侬家自有修仙显诀特为寻常而不究竟者耳从上祖禅师立坐禅一法以授徒众至今丛林行焉可谓暗合妙道不然何以使之厚铺坐褥寛解衣带端身直脊唇齿相着舌柱上腭微开其目常视鼻端葢厚铺坐褥者使形体不倦也寛解衣带者使气常在也端身直脊者使理通达气不窒塞也唇齿相着舌拄上腭者使重楼无浩浩而去之患也微开其目者使不坐在黑土之下也又以去昏病也祖师为人可为指出修仙之法不过如是葢佛家之説隐而不露使学者黙而会之忽然契合一拨便转所以续佛慧者常多道家之説虽显易晓未免以文字传之反涉支离适以启学者疑所以了性命者常不多见也佛则谓之慧命仙则谓之性命其实一也特所从言之异耳安得圆机之士与语仙佛之道耶
　　静通章第八
　　工夫次第于此章静则动动则通通则久久则变化无穷焉故次之以静通章
　　天地之外曰太虚又曰太无总谓之虚无又谓之虚空以其无心故也故虚则能容无则变化是以物各付物事各付事形各付形气各付气使天地自相覆载日月自相运行隂阳自升降寒暑自往来四时自推迁五气自顺布飞潜动植自形自包虚空一何容心焉此虚空所以长且久也天地大虚空人身小虚空人身不能与天地同其长久者以有心故不能虚无若能虚无其心神自来归气自来复始可言修持之法当先谨言语其次节饮食再次省睡眠此三者修仙修佛之闗键也何为而然哉老子曰牝之门为天地根绵绵若存用之不勤牝者神气之根蒂也口鼻者神气之门户也出息入息长收缓放使之绵绵归根复命以养神气故先之以谨言语紫阳曰道自虚无生一气便从一气产隂阳人日用发生之气每凭虚而生人才虚腹便思饮食所以养其炁也其气既生不能归源则随色声香味喜怒哀乐耗散之矣故次以节饮食简庵徳禅师曰学道之士如鸡抱卵使暖气相续才有间断赚他性命人若贪睡则神离于气气无所主奔溃四逸欲望凝结其可得乎故次之以省睡眠然后固鼎采药之方坐禅修幻之法次第而行之则外之先天母气下降而内之后天子气上升俱会于中田防化凡气日久月深凡气炼尽真气充实其气油然而生莫之能御自双闗深入泥丸与神交姤所谓追二气于黄道会三姓于宫交姤之后仍化为甘露自膺而下复入中宫一升一降成其造化也但要此一动一静然后相应不然则药物耗散火差失所谓毫髪差殊不作丹也此皆出于自然不可以存神运气揠苗助长之説同日而语以要言之动极生静静极生动一动一静互为其用而已如天地之妙其动也辟其静也翕不辟则不翕不翕则不辟辟兮翕焉造化之无穷焉若静定工夫既极则元阳之气自生道徳经曰致虚极守静笃万物并作吾以观其复法华经云身心寂不动为求无上道古徳云直须大死一回絶后再生斯言尽之矣气之生也乾坤震动山岳撼揺龙虎争驰火风相击往来三宫自升自降葢气之始升则为冬至一阳生于六隂之下其卦为复阳气渐长隂气渐消故为丑其卦为临于寅其卦为泰于卯其卦为大壮节属春分木旺在夘真气薰蒸是沐浴于辰其卦为夬于已其卦为纯干六阳既极一隂生于六阳之下其卦为姤隂炁渐长阳炁渐消故为未其卦为遁于申其卦为否于酉其卦为观节属秋分金旺在酉真炁薰蒸是为沐浴于戍其卦为剥于亥其卦为坤六隂既极复变为一隂一升一降无暂休息二分二至晦朔望五行四时二十四炁三百六十五度攒簇于一刻之中一刻之工夫故有一年之节一年三万六千刻刻刻要调和夘酉外可以夺三万年之数此与天地造化黙相符命亦非执图泥象之比当此之时炁脉调和精神爽快俨如浴之方起睡之正酣夫妇之欢会子母之留恋神抱其炁炁抱其神日积月累打成一片隂尽阳纯遂成真人逮夫脱胎神化身外有身聚则成形散则成风去来无碍隐显莫测造化不能留隂阳不能拘鬼神莫能测蓍龟莫能知逍遥无何有之乡而与太虚同体矣
　　已上三章专论性命
　　戒行章第九
　　形乃宅舍心乃主人若戒行缺则藩篱破矣故次之以戒行章
