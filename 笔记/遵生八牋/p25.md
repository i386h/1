<!-- { "loadSidebar": true } -->
　　九径　江梅　海棠　桃　李　橘　杏　红梅　碧桃　芙蓉　九种花木各种一径命曰三三径诗曰三径初开是蒋卿再开三径是渊明诚斋奄有三三径一径花开一径行
　　茶寮　侧室一斗相傍书斋内设茶灶一茶盏六茶注二余一以注熟水茶臼一拂刷净布各一炭箱一火钳一火筯一火扇一火斗一可烧香饼茶槃一茶槖二当敎童子专主茶役以供长日清谈寒宵兀坐煎法另具
　　药室　用静屋一间不闻鸡犬之处中设供案一以供先圣药王分置大板卓一光面坚厚可以和药大铁碾一石磨一小碾一乳鉢大小二□【音□】筒一用以捣珠末不飞摏臼一大小中稀筛各一大小密绢筛各一棕扫箒一净布一铜镬一火扇一火钤一大小盘秤各一药柜一药厢一葫芦瓶礶此药家取用无算当多蓄以备用凡在药物所需俱当置之药室平时密锁以杜不虞此又君子所先
　　高子花谢诠评
　　高子曰欧阳公示谢道人种花诗云深红浅白宜相间先后仍须次第栽我欲四时携酒赏莫敎一日不花开余意山人家得地不广开径怡闲若以常品花卉植居其半何足取也四时所植余为诠评牡丹谱类数多佳本遇目亦少大红如山茶石榴色者寓形于图画有之托根于土壤未见他如状元红庆云红王家红小桃红云容露湿飞燕新妆茄紫香紫胭脂楼泼墨紫国色烟笼玉环沉醉尺素白剪绒水晶帘卷月露生香御衣黄舞青霓一捻红緑蝴蝶玳瑂阑开朝霞散彩数种之外无地多栽芍药在广陵之谱三十有竒而余所见亦惟数种金带围瑞莲红冠羣芳衣紫涂朱容闲红拂千叶白玉逍遥舞霓白玉盘盂腻云软玉色艶緑珠粉綉毬紫綉毬【俗名麻叶粉团】欢团霞脸次第妆新碧桃单瓣白桃潇洒霜姿后先态雅垂丝海棠铁梗海棠西府海棠木海棠白海棠含烟照水风韵撩人玉兰花辛夷花素艶清香芳鲜夺目千瓣粉桃【俗名二色桃】绯桃【俗名苏州桃花瓣如剪绒非綘桃也若綘桃恶其开久色恶】大红单瓣桃都异种未识刘郎千瓣大红重台石榴千瓣白榴千瓣粉红榴千瓣鹅黄榴单瓣白粉二色榴西域别枝堪惊博望紫薇粉红薇白薇紫禁漏长卧延凉月金桂月桂【四时开生子者】广寒高冷云外香风照水梅【花开朶朶下垂】緑萼梅玊蝶梅磬口腊梅【黄色如蜜紫心瓣如白梅少大曽于洪宣公山亭见之其香扑人今云腊梅者皆荷花瓣也仅免狗英】月瘦烟横腾吟孤屿粉红山茶千瓣白山茶大红滇茶【大如茶盏种山云南】玛瑙山茶【红黄白三色伙作堆心外大瓣硃砂红色】宝珠鹤顶山茶【中心如馒丛簇可爱若吐白须者不佳】霞蒸雪酿沉醉中山大红槿千瓣白槿残秋几朶林外孤芳茶梅花【小朶粉红黄心开在十一月各花净尽之时得此可玩】茗花【香清挿瓶可久可玩】冷月一枝斋头清供我之所见调亦可同倘人我好恶不侔用舍惟人自取若彼草花百种横占郊原兹为品题分为三乘花之丰采不一况栽成占地无多竒种剪裁当与兼收并蓄更开十径醉赏四时
　　高子草花三品说
　　高子曰上乘高品若幽兰建兰蕙兰朱兰白山丹黄山丹剪秋罗二包鸡冠【一花中分紫白二色同出一蒂】黄莲千瓣茉莉红芍千瓣白芍玫瑰秋海棠白色月季花大红佛桑台莲【花开落尽莲房中每伙仍发花瓣】夹竹桃花单瓣水仙花黄萱花黄蔷薇菊之紫牡丹白牡丹紫芍药银芍药金芍药蜜芍药金宝相鱼子兰菖蒲花夜合花
　　已上数种色态幽闲丰标雅淡可堪盆架高斋日共琴书清赏者也中乘妙品若百合花五色戎葵【此宜多种余家一畆中收取花朶一二百枝比类形色不同共有五十多种能作变态无定本也】白鸡冠矮鸡冠洒金凤仙花四面莲迎春花金雀素馨山矾红山丹白花荪紫花荪吉祥草花福建小栀子花黄蝴蝶鹿葱剪春罗夏罗畨山丹水木樨閙阳花石竹五色罂粟黄白杜鹃黄玫瑰黄白紫三色佛桑金沙罗金宝相丽春木香紫心白木香黄木香茶防间间红十姊妹铃儿花凌霄虞美人蝴蝶满园春含笑花紫花儿紫白玉簮锦被堆双鸳菊老少年鴈来红十様锦秋葵醉芙蓉大红芙蓉玉芙蓉各种菊花甘菊花金边丁香紫白丁香萱花千瓣水仙紫白大红各种凤仙金鉢盂锦带花锦茄花拒霜花金茎花红荳花火石榴指甲花石巗花牵牛花淡竹花蓂荚花木清花真珠花木花滴露花紫罗襴红麦畨椒菉荳花
　　已上数种香色间繁丰采各半要皆栏槛春风共逞四时妆防者也下乘具品如金丝桃鼓子花秋牡丹纒枝牡丹四季小白花又名接骨草史君子花金荳花金钱花红白郁李花缫丝花莴苣花扫菷鸡冠花菊之满天星枸杞花虎茨花茨菇花金灯银灯羊踯躅金莲千瓣银莲金灯笼各种药花黄花儿散水花槿树花白荳花万年青花孩儿菊花纒枝莲白苹花红蓼花石蝉花
　　已上数种铅华粗具姿度未闲置之篱落池头可填花林疎缺者也已上种种是皆造物化机撩人春色分布寰宇吾党尽植林园以快一时心目无愧欧公诗敎可也
　　高子盆景説
　　高子曰盆景之尚天下有五地最盛南都苏松二郡浙之杭州福之浦城人多爱之论植以钱万计则其好可知但盆景以几卓可置者为佳其大者列之庭榭中物姑置勿论如最古雅者品以天目松为第一惟杭城有之高可盈尺其本如臂针毛短簇结为马远之欹斜结曲郭熙之露顶攫拿刘松年之偃亚层叠盛子昭之拖拽轩翥等状载以佳器槎牙可观他树蟠结无出此制更有松本一根二梗三梗者或栽三五窠结为山林排匝高下参差更多幽趣林下安置透漏窈窕昆石应石燕石腊石将乐石灵壁石石笋安放得体可对独本者若坐冈陵之巅与孤松盘桓其双本者似入松林深处令人六月忘暑除此五地所产多同惟福之种类更伙若石梅一种乃天生形质如石燕石蟹之类石本发枝含花吐叶歴世不败中有美者竒怪莫状此可与杭之天目松为匹更以福之水竹副之可充几上三友水竹高五六寸许极则盈尺细叶老榦潇疎可人盈盈数竿便生渭川之想亦盆景中之高品也次则枸杞之态多古雪中红子扶疎时有雪压瑚之号本大如拳不露做手又如桧栢耐苦且易蟠结亦有老本苍柯针叶青郁束防尽解若天生然不让他本自多山林风致他如虎茨余见一友人家有二盆本状笛管其叶十数重叠毎盆约有一二十株为林此真元人物也后为俗人所败又见僧家元盆竒古作状宝玩令人忘餐竟败豪右美人蕉盈尺上盆蕉傍立石非他树可比此须择异常之石方惬心赏他如榆椿山东青山黄杨雀梅杨婆奶六月霜铁梗海棠樱桃西河栁寸金罗汉松娑罗松剔牙松细叶黄杨玉蝶梅红梅绿萼梅瑞香桃綘桃紫薇结香川鹃李杏银杏江西细竹素馨小金橘牛奶橘冬时累累朱实至春不凋小茶梅海桐缨络栢树海棠老本黄杨已上皆可上盆但木本竒古出自生成为难得耳又如深山之中天生怪树种落岩窦年深木本虽大树则婆娑虽见数本名不可识似更难得又如菖蒲之种有六金钱牛顶台蒲劔脊虎须香苖看蒲之法妙在勿令见泥与肥为上勿浇井水使叶上有白星坏苖不令日曝勿冒霜雪勿见醉人油手数事为最种之昆石水浮石中欲其苖之苍翠蕃衍非岁月不可徃见友人家有蒲石一圆盛以水底其大盈尺俨若青壁其背乃先时拳石种蒲日就生意根窠蟠结密若罗织石竟不露又无延蔓真国初物也后为腥手摩弄缺其一面令人怅然大率蒲草易看盆古为难若定之五色划花白定綉花划花方圆盆以云板脚为美更有八角圆盆六角环盆定様最多奈无长盆官窑哥窑圆者居多縧环者亦有方则不多见矣如青东磁均州窑圆者居多长盆亦少方盆菱花葵花制佳惟可种蒲先年蒋石匠凿青紫石盆有匾长者有四方者有长方四入角者其凿法精妙允为一代高手传流亦少人多不知又若广中白石紫石方盆其制不一雅称养石种蒲单以应石置之殊少风致亦有可种树者又如旧龙泉官窑盈三二尺大盆有底冲全者种蒲可爱若我朝景陵茂陵所制青花白地官窑方圆盆底质细青翠又为殿中名笔图画非窑匠描写防见二盆上芦鴈不下绢素但盆惟种蒲者多种树者少也惟定有盈尺方盆青东磁间或有之均州龙泉有之皆方而高深可以种树若求长様可列树石双行者絶少曽见宣窑粉色裂纹长盆中分树水二漕制甚可爱近日烧有白色方圆长盆甚多无俟他求矣其北路青緑泥窑俗恶不堪经眼更有烧成鬼子蟾蜍刘海荔枝党仙中间二孔种蒲此皆儿女子戏物岂容汚我仙灵见之当撃碎撞破为菖蒲脱灾山斋有昆石蒲草一具载以白定划花水底大盈一尺三四寸制川石数十子红白交错青緑相间日汲清泉养之自谓斋中一宝
　　拟花荣辱评
　　高子曰花之遭遇荣辱即一春之间同其天时而所遇逈别故余述花雅称为荣凡二十有二其一轻隂蔽日二淡日蒸香三薄寒防蕋四细逞矫五淡烟笼罩六皎月筛隂七夕阳弄影八开值晴明九傍水弄妍十朱阑遮防十一名园闲静十二高斋清供十三挿以古瓶十四矫歌艶赏十五把酒倾欢十六晚霞映彩十七翠竹为隣十八佳客品题十九主人赏爱二十奴仆卫防二十一美人助妆二十二门无剥啄此皆花之得意春风及第逞艶不惟花得主荣主亦对花无愧可谓人与花同春矣其疾憎为辱亦二十有二一狂风摧惨二滛无度三烈日销烁四严寒闭塞五种落俗家六恶鸟翻啣七蓦遭春雪八恶诗题咏九俗客狂歌十儿童扳折十一主人多事十二奴仆懒浇十三藤草纒搅十四本瘦不荣十五搓捻憔悴十六台榭荒凉十七醉客呕秽十八筑瓦作瓶十九分枝剖根二十防食不治二十一蛛网聨络二十二麝脐薰触此皆花之空度青阳芳华憔悴不惟花之寥落主庭主亦对花增愧矣花之遭遇一春是非人之所生一世同邪
　　家居种树宜忌
　　地理新书曰人家居止种树惟栽竹四畔青翠郁然不惟生旺自无俗气东种桃栁西种拓榆南种梅枣北种柰杏为吉又云宅东不宜种杏宅南北不宜种李宅西不宜种栁中门种槐三世昌盛屋后种榆百鬼退藏庭前勿种桐妨碍主人翁屋内不可多种芭蕉久而招祟堂前宜种石榴多嗣大吉中庭不宜种树取隂栽花作阑惹淫招损隂阳忌云庭心树木多闲困长植庭心主祸殃大树近轩多致疾门庭双枣喜加祥门前青草多愁怨门外垂杨更有妨宅内种桑并种槿种桃终是不安康
　　选择黄厯台厯二説
　　高子曰家居选择似不可缓然而日者成书颇烦无俟余为撮槩惟竒门演禽二书最为卜筮要毎有异騐余深知之惜乎浩濶无容举畧今之黄歴台歴内有二事人不多识持揭以明之
