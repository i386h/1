<!-- { "loadSidebar": true } -->
<子部,杂家类,杂品之属,遵生八牋>
　　钦定四库全书
　　遵生八牋卷十四
　　明　高濓　撰
　　燕闲清赏牋上
　　高子曰心无驰猎之劳身无牵臂之役避俗逃名顺时安处世称曰闲而闲者匪徒尸居肉食无所事事之谓俾闲而博奕樗蒱又岂君子之所贵哉孰知贤可以养性可以悦心可以怡生安夀斯得其闲矣余嗜闲雅好古稽古之学唐虞之训好古敏求宣尼之教也好之稽之敏以求之若曲阜之舄岐阳之鼓藏剑沦鼎兑戈和弓制度法象先王之精义存焉者也岂直剔异捜奇为耳目玩好寄哉故余自闲日遍考钟鼎卣彛书画法帖窑玉古玩文房器具纎悉防心更校古今鉴藻是非辨正悉为取裁若耳目所及真知确见毎事参订补遗似得慧眼观法他如焚香鼓琴栽花种竹靡不受正方家考成老圃备注条列用助清欢时乎坐陈钟鼎几列琴书搨字松牕之下展图兰室之中帘栊香霭栏槛花妍虽咽水餐云亦足以忘饥永日氷玉吾斋一洗人间氛垢矣清心乐志孰过于此编成牋曰燕闲清赏
　　叙古鉴赏
　　洞天清録云人生世间如白驹之过隙而风忧愁辄三之二其间得闲者才十之一耳况知之而能享者又百之一二于百一之中又多以声色为乐不知吾辈自有乐地悦目初不在色盈耳初不在声明窻浄几焚香其中佳客玉立相映取古人妙迹图画以观鸟篆蜗书竒峯远水摩挲钟鼎亲见商周端研涌岩泉焦桐鸣佩玉不知身居尘世所谓受用清福孰有逾此者乎长庆集云堂中设木榻四素屏二琴一张儒道佛书各数卷乐天既来为主仰观山俯听泉旁睨竹树云石自辰及酉应接不暇俄而物诱气随外适内和一宿体宁再宿心恬三宿后頽然嗒然不知其然而然
　　澄怀集云江南李建勲当蓄一玉磬尺余以沉香节按柄扣之声极清越客有谈及偎俗之语者则起击玉磬数声曰聊代清耳一竹轩榜曰四友以琴爲峄阳友磬爲泗濵友南华经爲心友湘竹爲夣友
　　周公瑾邀赵子固各携所藏书畵放舟湖上相与评赏饮酣子固脱帽以酒睎发箕踞歌离骚傍若无人薄暮入西泠掠孤山舣舟茂间指林麓最幽处瞪目絶呌曰此洪谷子董北苑得意笔也隣舟惊叹以爲真谪仙人其鉴赏如此太宗酷好书法有大王真迹三千六百纸率以一丈二尺爲一轴寳惜者独兰亭爲最置于坐右朝夕观览偶一日附耳语髙宗曰吾千秋万嵗后与吾兰亭将去也及奉讳用玉匣贮之蔵于昭陵
　　陶贞白隐贝都山尝寳蓄二刀一曰善胜一曰寳胜往往飞去人望之如二条青蛇
　　唐李徳裕时有一老叟引五六軰舁巨桑请谒出见叟曰此木某寳之三世矣某年耄感公之徳闻公好竒异是以献耳木生有竒宝须得洛匠断之后解为二琵琶槽内生白鸽二羽翼嘴足巨细毕备解失厚薄不中一面鸽失一翼全者已进其一今在民间
　　李卫公宝一方竹杖来自大宛国坚实而正方节眼须牙四面对出因赠甘露寺僧重其道行一日再过浙右问僧曰竹杖无恙否僧曰已规圆而漆之矣公嗟惋弥日
　　伪蜀词人文谷诣刘光祚刘方约二道士看桃核杯二士至取杯出视之濶尺余纹采灿然真蟠桃核也刘曰予少年游华岳逢一道士赠者宝之有年矣座上二道士一出白石圆子上有文采如二童子引仙人眉发悉备云为麻姑洞中得之一出石濶一寸长二寸五分上隐蟠龙鳞角鬛俱全云为巫峡中得之文谷喜曰何幸一日尽覩二竒物
　　隋仆射苏威有镜精好日月蚀几分镜亦如之威以左右所汚不以为意他日月蚀其半其镜亦半昏始宝藏之后柜中有声如雷寻之乃镜声也
　　隋末广川好事僧有三宝一曰右军兰亭二曰神龟以铜为之腹受一升以水贮之四足能行随在去之三曰如意以铁为文光明洞彻色如水晶
　　欧阳率更出见古碑索靖所书驻马观之良久而去数步后下马伫立疲则布毬坐观因宿其傍三日而后去阎立本至荆州视张僧繇旧迹曰定虚得名耳明日又往曰犹是近代佳手明日又往曰名下定无虚士坐卧观之留宿其下十日不能去
　　曹公作欹牀卧以视书六朝人作隐囊柔软可倚备此为赏识之具
　　沧浪集云耳目清旷不设机关以待人心安闲而体舒放三啇而眠高舂而起静院明牕之下罗列图史琴尊自娱家有园林珍花奇石曲池高台鱼鸟留连不觉日暮
　　赵子固宋诸王孙家藏图书钟鼎宝玩甚富亦善绘事后得五字不损本兰亭于霅川喜甚乗夜回嘉兴棹至升山大风覆舟子固立浅处手持兰亭示人曰帖已在此余不足以介意因题卷尾曰性命可轻至宝是宝米元章少负英声以恩补校书郎迁太学博士东坡云清雅拔俗之文超迈入神之学何时见之以洗瘴毒儿子得宝月赋琅然一诵老夫卧听未毕蹶然而起恨二十年相从知元章不尽此赋当过古人不论今世也后爱京口溪山之胜遂定居焉作庵城东自号海岳喜蓄书画古玩尤为黄太史所重平生好石见有瓌竒秀溜者则取袍笏拜之呼为石丈云
　　叙古诸品宝玩
　　十洲记周穆王时西域献昆吾割玉刀及夜光尝满杯刀切玉如泥杯是白玉之精光明夜炤防夕出杯于中庭向天比明而水汁已满杯中矣汁甘而香美斯实灵人之器
　　周灵王起昆阳台渠胥国来献玉骆驼高五尺琥珀鳯凰高六尺火齐镜高三尺暗中视物如昼向镜则见影应声
　　西域折股国能为飞车从风远行记里有鼓车上木人执槌行一里击鼔一槌
　　战国时有人盗王子乔墓惟二劔存欲取劔作龙吟俄飞上天
　　呉王得越三劔一曰鱼肠二曰盘郢三曰湛卢方丈山有龙场龙鬬于此膏血如流水色黑着地坚凝如漆有紫光用作宝器
　　越王得昆吾之金铸八劔一名掩日指日日昏金隂物也隂盛阳灭故耳二名断水画水开而不合三名转魄指月则蟾兎为之侧转四名悬翦飞鸟游防触刃如截五名惊鲤以之泛海鲸鲲远遁六名灭魂挟之夜游魑魅潜迹七名却邪用止妖祟八名真刚以之切玉如削土木以应八方之气
　　汉时西域献吉光裘入水数日不濡入火不焦汉武时西毒国献连环羁以白玉制之玛瑙石为勒白琉璃为鞍置暗室中其光如昼
　　汉武桂宫有四宝七宝牀杂宝案杂宝屏杂宝帐谓之四宝宫
　　西渠王献玉箱瑶杖各一件后殉武帝
　　元稹秋夕登黄鹤楼遥见江湄有光若星因得渔人钓鲤剖之得二小镜大如钱二面相合背有双龙隐起鳞甲悉具元薨镜亦亡去
　　令狐绹有铁筒径不及寸长四寸内取出一小卷日中视之乃九经并足其纸即蜡蒲团其文精妙莫述又倾其中有轻绡一疋长四丈称之才及半两似非人世所造贞阳观有天降炉自天而下高三尺下一盘盘内出莲花一枝十二叶毎叶隐出十二属盖上有一仙人带远游冠披紫霞衣仪容端美左手搘頥右手垂膝坐一小石石上有花竹流水松桧之状雕刻竒古非人所能且多神异南平王取去复归名曰瑞炉
　　处士皇甫有一避尘针以巾挿针可令一身无尘针金色试之者带巾针跃马尘中人马无染一防
　　刺史沈攸之廐中羣马惊嘶令人伺之见一白驹以緑绳繋腹直从外入复去直入内阁检内人惟爱妾冯月华臂上一玉马以緑丝穿之置枕边夜去晓还试看之足有泥汚
　　邴浪于九曲山见赤鸡鸣如笙竽射之入石缝中凿石得一赤玉鸟
　　唐宗有玉龙子开元中旱帝密投之龙池俄而云雾暴起风骤作
　　天宝初安思顺进五色玉带
　　李辅国有迎凉草榦似苦竹夏堂设之风凉自至有鳯首木高一尺而刻如鸾鳯虽严冬之时高堂大厦中和煦如春十洲记云二物皆火林国产也
　　德宗幸兴庆宫于复壁间得软玉鞭屈之则首尾相就舒之则径直如绳
　　陆大钧从子妻夜寝闻有啁啾鬬声既觉枕下得二玉猪大数寸刻像妙甚实之枕中财货日増
　　贞观初林邑献火珠状如水晶睿宗赐大安国寺水珠如石一片赤色夜有防光掘地一尺埋之水溢可给千人汉宫积草池中有瑚高一丈二尺一本三柯上有四百六十三条
　　呉孙权掘地得白玉如意所执处刻龙虎形长二尺七寸
　　贺真如五宝八宝五之一曰黄天符形如笏长八寸濶三寸上圆下方有孔黄玉也辟人间兵疫邪厉二曰玉鸡羽毛悉备王者以孝治天下则现三曰谷璧白玉为之径五寸其文粟粒王者得之五谷丰稔四曰王母玉环二枚亦白玉也径六寸好倍于常五宝空中照光皆射日不知所极八宝之一曰如意宝珠大如鸡卵明如满月二曰红靺鞨大如巨粟烂若朱樱视之则碎触之则坚三曰琅玕其形如环四分缺一四曰玉印大如半手其文如鹿防印中着物形现五曰采桑钩二枚长五六寸其细如筯若金银铜制六曰雷公石二枚斧形长四寸如青玉八宝置之日中白气烛天暗室光明如月魏河间王有赤玉巵水精鉢玛瑙碗
　　新罗国献万佛山雕沉檀珠玉以为之其大者盈寸小者几分其佛首有如米如菽者眉目口耳螺髻毫相悉具辫金玉水精为旛盖流苏庵植薝卜罗等树以百宝为楼阁殿台其状虽防形势飞动前有行道僧数千下有紫金钟三寸蒲牢啣之击钟则行道僧礼拜至地其中隐隐有声盖钟响处是闗捩也虽以万佛名山其数不可胜计海外贡重明枕长一尺二寸高六寸洁白类水晶中有楼台形有十道士持香执简循环无已
　　刘曜夜居忽有二童子入跪曰管涔使小臣谒赵皇帝献劔二口置拜而去以烛炤之劔长二尺光泽异常背有铭曰神劔服御除众毒曜服之随变五
　　色
　　范稚奴牧牛涧中获二鲤化成铁用以为刀对大石嶂祝曰鲤鱼变化冶成双刀石嶂破者为有神灵砍之石裂
　　秦嘉有盘龙镜韩夀香名为辟恶生香
　　刘表有酒器三曰伯雅【容七升】仲雅【容六升】季雅【容五升雅酒器也】李适之有酒器九品蓬莱琖海川螺舞仙杯匏子巵幔卷荷金蕉叶玉蟾儿醉刘伶东溟漾蓬莱盏上有三山注酒以山没为限舞仙盏有闗捩酒满则仙人起舞瑞香毬子浮出琖外
　　仙家有三宝有碧瑶杯红枕紫玉函
　　刘守璋赠洪厓先生扬雄铁砚四皓鹿角枕卞敬家有无患枕
　　舜作五明扇石虎作莫难扇又有象牙桃枝扇子建九华扇张融有道士赠以白羽麈尾扇夏昶作雪香扇汉有翆羽扇云母扇孔雀扇九华扇五明扇廻风扇陶贞白有雀尾炉唐内库有七宝研炉至冬寒研冻放上即化不用火炭
　　咸通同昌公主下嫁有金菱银栗【内藏珍物】连珠帐却寒帘犀丝簟牙席蠲忿犀如意白玉九鸾钗辟邪香韦侍御赠杜甫内人夜飞蝉
　　武帝赐于阗青钱砚辽西麟角笔南越侧理纸唐赐牢相张文蔚龙鳞月砚宝相枝【笔也】
　　开元初剡宾国贡上清珠光炤一室内有仙人玉女播动水旱兵革之灾防视无不克验
　　亷郊池上弹琴荷池中跃跳方铁一片有知音击之名宾铁也
　　安禄山献明皇有玉鱼鳬鴈
　　杨贵妃制緑玉磬佛楼国有青玉鉢盂受三斗许厚可二分咸阳宫有青玉灯檠高七尺孙文台有青玉鞍魏王得一石胡人识为宝母真腊国献万年蛤夜光如月积雪不化偶得金牛祥符中铸金龟赐近臣穆王至昆仑有银烛嵇昌蓄采星盆夏月渍果倍冷蒲泽国献蔽日帘可以却暑宝玩中有硫瓶珊瑚玦女珊瑚青螺巵五色文玉环金博山炉琥珀枕玛瑙彄云母屏九龙台灯百枝灯蓝田磬炤夜玑子帐紫玉笛皆汉唐奇货
　　司空图隐中条以松枝为笔曰幽人笔
