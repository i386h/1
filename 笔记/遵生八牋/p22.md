<!-- { "loadSidebar": true } -->
　　画中春郊走马秋溪把钓防蹇寻梅莫不以朱为衣色岂果无为哉似欲妆防景象与时相宜有超然出俗之趣且衣朱而游者亦非常客故三冬披红氊衫裹以毡笠跨一黒驴秃髪童子挈尊相随踏雪溪山寻梅林壑忽得梅花数株便欲傍梅席地浮觞剧饮沉醉酣然梅香扑袂不知身为花中之我亦忘花为目中景也然寻梅之蹇扣角之犊去长安车马何凉凉卑哉且为众嗤究竟幸免覆辙
　　三茅山顶望江天雪霁
　　三茅乃郡城内山高处襟带江湖为胜覧最欢喜地时乎积雪初晴踈林开爽江空漠漠寒烟山逈重重雪色江帆片片风度银梭村树几家影寒玉瓦山径人迹板桥客路车飜缟带樵歌冻壑渔钓氷簔目极去鸟归云感我逺懐无际时得僧茶烹雪村酒浮香坐傍几树梅花助人清赏更剧
　　西溪道中玩雪
　　往年因雪霁偶入西溪何意得见世外佳景日虽露影雪积未踈竹眠低地山白排云风回雪舞扑马嘶寒玉堕氷柯沾衣生湿遥想梅开万树目乱飞花自我人迹逺来踏破瑶街十里生平快赏此景无多因念雪山苦行妙果以忍得成吾人片刻冲风便想拥炉醉酒噫恣欲甚矣虽未能以幽冷摄心亦当以清寒炼骨
　　山头玩赏茗花
　　两山种茶颇蕃仲冬花发若月笼万树每每入山寻茶胜处对花黙共色笑忽生一种幽香深可人意且花白若剪云绡心黄俨抱檀屑归折数枝挿觚为供枝梢苞蕚颗颗俱开足可一月清玩更喜香沁枯肠色怜青眼素艶寒芳自与春风姿态迥隔幽闲佳客孰过于君
　　登眺天目絶顶
　　武林万山皆自天目分发故地铃有天目生来两乳长偈冬日木落作天目看山之游时得天气清朗烟云净尽扶策蹑巅四望无际两山东引高下起伏屈曲奔腾隐隐到江始尽真若龙翔鳯舞目极匹练横隔知为钱塘江也外此茫茫是为东海几簇松筠山僧指云往宋王侯废塜噫山川形胜千古一日曽无改移奈何故宫黍离陵墓丘壑今几变迁哉重可慨也
　　山居听人説书
　　老人畏寒不涉世故时向山居曝背茅檐看梅初放邻友善谈炙糍共食令説宋江最妙数回欢然抚掌不觉日暮吾观道左丰碑人间铭颂是亦水浒传耳岂果真实不虚故説更惜未必得同此传世传人口
　　扫雪烹茶玩画
　　茶以雪烹味更清冽所为半天河水是也不受尘垢幽人啜此足以破寒时乎南窗日暖喜无觱发恼人静展古人画轴如风雪归人江天雪棹溪山雪竹闗山雪运等图即假对真以观古人模拟笔趣要知实景画图俱属造化机局即我把图是人玩景对景观我谓非我在景中千古尘缘孰为真假当就图画中了悟
　　雪夜煨芋谈禅
　　雪夜偶宿禅林从僧拥炉旋摘山芋煨剥入口味较市中美甚欣然一饱因问僧曰有为是禅无为是禅有无所有无非所无是禅乎僧曰子手执芋是禅更从何问余曰何芋是禅僧曰芋在子手有耶无耶谓有何有谓无何无有无相灭是为真空非空非非空空无所空是名曰禅执空认禅又着实相终不悟禅此非精进力到得慧根缘未能顿觉子曷观芋乎芋不得火口不可食火功不到此芋犹生须火到芋热方可就齿舌消灭是从有处归无芋非火热子能生嚼芋乎芋相终在不灭手芋嚼尽谓无非无无从有来谓有非有有从无灭子手执芋今着何处余时稽首慈尊禅从言下唤醒
　　山窗听雪竹
　　飞雪有声惟在竹间最雅山窗寒夜时听雪洒竹林浙萧萧连翩瑟瑟声韵悠然逸我清听忽尔回风交急折竹一声使我寒毡増冷暗想金屋人欢玉笙声醉恐此非尔欢
　　除夕登吴山看松盆
　　除夕惟杭城居民家户架柴燔燎火光烛天挝鼓鸣金放炮起火谓之松盆无论他处无敌即杭之乡村亦无此胜斯时抱幽趣者登吴山髙旷就南北望之红光万道炎焰火云街巷分岐光为界隔聒耳声喧震腾逺近触目星丸错落上下此景是大竒观幽立髙空俯眺嚣杂觉我身在上界
　　雪后镇海楼观晚炊
　　满城雪积万瓦铺银鳞次髙低尽若堆玉时登髙楼凝望目际无痕大地为之片白日暮晚炊千门青烟四起缕缕若从玉版纸中界以乌丝阑画幽胜妙观快我冷眼恐此景亦未有人知得
　　遵生八牋卷六
<子部,杂家类,杂品之属,遵生八牋>
　　钦定四库全书
　　遵生八牋卷七
　　明　高濓　撰
　　起居安乐牋上
　　高子曰吾生起居祸患安乐机之也人能安所过而遵所生不以得失役吾心不以荣辱劳吾形浮沉自如乐天知命休休焉无日而不自得也是非安乐之机哉若彼偃仰时尚奔走要涂逸梦想于燕韩驰神魂于呉楚遂使当食忘味当卧忘寝不知养生有方日用有忌毒形蛊心枕戈蹈刃祸患之机乘之矣可不知所戒哉余故曰知恬逸自足者为得安乐本审居室安处者为得安乐窝保晨昏怡养者为得安乐法闲溪山逸游者为得安乐欢识三才避忌者为得安乐戒严賔朋交接者为得安乐助加之内养得术丹药効灵耄耋期頥坐跻上寿又何难哉録古成説间附己意为编牋曰起居安乐
　　恬逸自足条
　　序古名论
　　罗鹤林曰唐子西诗云山静似太古日长如小年余家深山之中每春夏之交苍藓盈堦落花满径门无剥啄松影参差禽声上下午睡初足旋汲山泉拾松枝煑苦茗啜之随意读周易国风左氏传离骚太史公书及陶杜诗韩苏文数篇从容步山径抚松竹与麛犊共偃息于长林丰草间坐弄流泉漱齿濯足既归竹牕下则山妻稚子作荀蕨供麦饭欣然一饱弄笔牕间随大小作数十字展所藏法帖笔迹画巻纵观之兴到则吟小诗或草玉露一两段再烹苦茗一杯出步溪边邂逅园翁溪友问桑麻説秔稻量晴校雨探节数时相与剧谈一饷归而倚杖柴门之下则夕阳在山紫緑万状变幻顷刻恍可人目牛背笛声两两来归而月印前溪矣味子西此句可谓妙絶然此句妙矣识其妙者葢少彼牵黄臂苍驰猎于声利之塲者但见滚滚马头尘匆匆驹隙影耳乌知此句之妙哉人能真知此妙则东坡所谓无事此静坐一日是两日若活七十年便是百四十所得不已多乎
　　延叔坚曰吾昩爽栉梳坐于客堂朝则诵羲文之易虞夏之书歴公旦之典礼览仲尼之春秋夕则逍遥内阶咏诗南轩百家众氏投闲而作洋洋乎其盈耳焕烂乎其溢目纷纷欣兮其独乐也当此之时不知天之为盖地之为舆不知世之为人已之有躯虽渐离击筑傍若无人高凤读书不知暴雨方之于吾未足况也
　　仲长统曰凡游帝王之门者欲以立身扬名耳而名不常存人生易灭优游偃仰可以自娯欲卜居清旷以乐其志论之曰使居有良田广宅背山临流沟池环帀竹木周布场圃筑前菓园倚后舟车足以代步涉之难使令足以息四体之役养亲有羞珍之膳妻孥无苦身之劳良朋萃至则陈酒殽以娯之嘉时吉日则烹羔豚以奉之踌躇畦苑游戏平林濯清泉追凉风钓游鲤弋高鸿风于舞雩之下咏归高堂之上安神闺房思老氏之虚呼吸精和求至人之彷佛与达者数子论道讲书俯仰两仪错综人物弹南风之雅操发清商之妙曲逍遥一世之上睥睨天地之间不受当时之责永保性命之期如是则可以凌霄汉出宇宙之外矣岂羡夫入帝王之门哉
　　秦子敕曰昔尧优许由非不也洗其两耳楚聘庄周非不广也执竿不顾得曝背陇畒之中诵顔氏之箪瓢咏原宪之蓬户时翺翔兮林泽与沮溺为等俦聴猿之悲吟察鹤鸣于九臯身安为乐无忧为福处空虚之名居不灵之知我者希则我贵矣斯乃得志之秋何困苦之戚也邪
　　王右军既去官与东土人士营山水弋钓之娯又与道士许迈共修服食徧采名药不远千里游东土中诸郡名山泛沧海叹曰我卒当以乐死
　　陶元亮曰少学琴书偶爱闲静开卷有得便欣然忘食见树木交防时鸟变声亦复欢然有喜常言五六月中北下卧遇凉风暂至自谓羲皇上人
　　陶景爱山水每经涧谷必坐卧其间吟咏盘桓不能己巳谓门人曰吾见朱门广厦虽识其华乐而无欲徃之心望高岩瞰大泽虽知此难立恒欲就之且永明中求禄得辄差舛若不尔岂得为今日之事岂惟身有仙相亦縁势使之然
　　萧大圜曰留侯追踪于赤松陶朱陈术于辛文良有况乎智不逸羣行不高物而欲辛苦一生何其僻也岂如知足知止萧然无累北山之北弃絶人间南山之南超逾世网面修原而带流水倚郊甸而枕平臯筑蜗舎于丛林搆环堵于幽薄近瞻烟雾远睇风云借纎草以防长松结幽兰而援芳桂仰翺禽于百仭俯泳鳞于千寻菓园在后开牕以卧花卉蔬圃居前坐檐而防灌畆二顷以供饘粥十畆以给丝麻侍儿三五可充纴织家僮数四足代耕耘沽酪牧羊协潘生之志畜鸡种黍应庄叟之言获菽寻泛氏之书露葵征尹君之録烹羔豚而介春酒迎伏腊而俟岁时披良书探至赜歌纂纂唱呜呜可以娯神可以散虑有朋自远扬防古今田畯相过剧谈稼穑斯亦足矣乐不可支永保性命何畏忧责
　　王摩诘惟喜奉佛居尝蔬食不茹荤血得宋之问蓝田别墅在辋口辋水周于舍下竹洲花坞与道友裴廸浮舟徃来弹琴赋诗啸咏终日在京师日饭数十名僧以谭为乐斋中无所有唯茶铛酒臼经案绳牀而已
　　乐天云洛城内外六七十里间凡观寺丘墅有泉石花竹者靡不游人家有美酒鸣琴者靡不过有图书歌舞者靡不观自居守洛川洎布衣家以宴游召者亦时时徃每良辰美景或雪朝月夕好事者相过必为之先拂酒罍次开箧诗酒酣乃自援琴操宫声弄秋思一遍
　　乐天庐山草堂记云堂中设木榻四素屏二漆琴一张儒道佛书各数巻乐天既来为王仰观山俯聴泉傍睨竹树云石自辰及酉应接不暇俄而物诱气随外适内和一宿体宁再宿心恬三宿后頺然嗒然不知其然而然矣
　　醉吟先生宦游三十载将居洛下所居有池五六畆竹数千竿乔木数千株台榭舟舩具体而微与嵩山僧如满为空门友平泉客韦楚为山水友彭城刘梦得为诗友皇甫朗之为酒友每一相遇欣然忘归
　　苏子美答韩持国曰此伏腊稍足居室稍寛无应接奔走之劳耳目清旷不设机闗以待人心安闲而体舒放三商而眠高春而起静院明牕罗列图史琴樽以自娯有兴则泛小舟出盘阊二门吟啸览古于江山之间渚茶野酿足以消忧尊鲈稻蟹足以适口又多高僧隐君子佛庙絶胜家有林园珍花竒石曲池高台鱼鸟留连不觉日暮
　　阮孝绪着高隐传言行超逸名氏勿传为上品始终不耗名姓可録为中品挂冠人世栖心尘表为下品
　　归去来兮田园将芜胡不归既自以心为形役奚惆怅而独悲悟已徃之不谏知来者之可追实迷途其未远觉今是而昨非舟摇摇以轻飏风飘飘而吹衣问征夫以前路怅晨光之熹微【日欲暮也】乃瞻衡宇载欣载奔僮仆欢迎稚子门三迳就荒松菊犹存携幼入室有酒盈罇引壶觞以自酌眄庭柯以怡顔倚南牕以寄傲审容膝之易安园日涉以成趣门虽设而常闗防扶老以流憇时矫首而遐观云无心以出岫鸟倦飞而知还景翳翳以将入抚孤松而盘桓归去来兮请息交以絶游世与我而相违复驾言兮焉求悦亲戚之情话乐琴书以消忧农人告余以春及将有事于西畴或命巾车或棹孤舟既窈窕以防壑亦﨑岖而经丘木欣欣以向荣泉涓涓而始流善万物之得时感吾生之行休已矣乎寓形宇内复几时曷不委心任去留胡为乎遑遑欲何之富贵非吾愿帝乡不可期怀良辰以孤徃或植杖而耘耔登东臯以舒啸临清流而赋诗聊乘化以归尽乐夫天命复奚疑
