<!-- { "loadSidebar": true } -->
　　文逸曹仙姑歌云我为诸君説真的命蒂从来在真息炤体长存空不空灵鉴涵天容万物太极布妙人得一得一须教谨防失宫室虚闲神自居灵腑煎熬枯血液又曰朝丧暮损人不知气乱精神无所据细细消磨渐渐衰用竭元和神乃去无心心即是眞心动静两忘为离欲神是性兮炁是命神不外驰气自定本来二物互相亲失却将何为本柄混合为一复忘一可与元化同出没又曰念中景象须除灭梦里精神牢执持元炁不住神不安蠧木无根枝叶干休论涕唾与精血达本穷源总一般此物何曾有定位随时变化因心意在体感热即为汗在眼感悲即为泪在肾感合即为精在鼻感风即为涕纵横流转润一身到头总是神水溃神水难言识者稀资生一切由真炁但知恬淡无思虑斋戒宁心节言语一味醍醐甘露浆饥渇消除见真素又云不去夺名与逐利絶了人情总无事自然决烈滞何人在我更教谁制御掀天声价又何如倚马文章何足贵荣华衣食总无心积玉堆金成何济又曰名与身兮果孰亲半生嵗月太因循比来修链赖神炁神炁不全空苦辛可怜一个好基址金屋玉堂无主人
　　谭景升曰忘形以养气忘气以养神忘神以养虚只此忘之一字是无物也六祖曰本来无一物何处惹尘埃其斯之谓与
　　白玉蟾曰薄滋味以养气去嗔怒以养性处卑下以养徳守清净以养道名不系簿籍心不在势利此所以出人之彀与天为徒
　　又曰大道以无心为体忘言为用柔弱为本清净为基若施于身必节饮食絶思虑静坐以调息安寝以养气心不驰则性定形不劳则精全神不拔则丹结然后灭性于虚宁神于极可谓不出户庭而妙道得矣嵗月其有穷乎
　　郝太古曰道不负人人自负道日月不速人算自速勇猛刚强不如低心下气游厯髙远不如安静养素圗名逐利不如穷居自适饱饫珍羞不如粗粝充腹罗绮盈箱不如布袍遮体説古谈今不如缄口忘言逞伎夸能不如抱元守一趋炎附势不如贫穷自乐怀怨记讐不如洗心悔过较长量短不如安心自怡道气绵绵行之得仙得意忘言自超太
　　释兴曰六般神用空不空一颗圆明色非色人为六根贪使不能自神其神人能眼不贪视美色耳不贪听淫声鼻不贪闻香馥舌不贪嗜珍羞身不贪恋色欲意不贪妄思虑一心不动六门严守物物头头左右防持不伤真性神聚气全与天长年
　　栖云先生曰心随境转境逐心生若要心定世人爱的我不爱世人做的我不做红尘万縁勾引不动自然心清意静阴阳不能陶铸
　　书曰喜乐无极则伤心心伤则意不存而皮革焦枯怒忿炎烁则伤肝肝伤则血不荣而筋萎破阴临食更忌暴嗔令人神惊梦逸
　　心之神发于目久视则伤心肾之精发于耳久听则伤肾
　　书云唾者溢为醴泉聚流为华池府散为津液降为甘露溉脏润身宣通百脉化养万神肢节毛髪华采坚固故曰远唾不如近唾近唾不如不唾
　　又曰息心以养气息机以死心
　　经曰精气神为内三寳耳目口为外三寳常使内三寳不逐物而流外三寳不诱中而扰
　　天隐子曰洁身虚心深居静室收心复性遗形忘我万法通灵是为五渐之门
　　孙真人卫生歌曰天地之间人为贵头象天兮足象地父母遗体能寳之洪范五福寿为最卫生切要知三戒大怒大欲并大醉三者若还有一焉须防损失真元气欲求长生须戒性火不出兮心自定木还去火不成灰人能戒性还延命贪欲无穷忘却精用心不已失元神劳形散尽中和气更仗何因保此身心若太费费则劳形若太劳劳则怯神若太伤伤则虚气若太损损则絶世人欲识卫生道喜乐有常嗔怒少心诚意正思虑除顺理修身去烦恼春嘘明目夏呵心秋呬冬吹肺肾宁四季常呼脾化食三焦嘻出热难停髪宜多梳气宜链齿宜数叩津宜咽子欲不死修昆仑【注曰昆仑即人之头面也当如下句修之】双手揩摩常在面【注曰以双手扯摄两耳抱头摇摆以两手一呵十搓擦靣四围以合骨摩拂双眼以双手抱脑后以中食二指互击天鼓皆修昆仑法也】春月少酸宜食甘冬月宜苦不宜咸夏日增辛聊减苦秋来辛减少加酸季月大咸甘畧戒自然五臓保平安若能全减身康健滋味能调少病难春寒莫着绵衣薄夏月汗多须换着秋冬觉冷渐加添莫待病生才服药惟有夏月难调理伏阴在内忌冰水桃生冷宜少餐免至秋冬成疟痢身旺肾衰色宜避养肾固精当节制尝令肾实不空虚日食须知忌油腻太饱伤神饥伤胃太渇伤血多伤气饥餐渇饮莫太过免致膨脝损心肺醉后强饮饱强食去此二者不生疾人资饮食以养生去其甚者自安逸食后徐行百步多手摩脐腹食消磨夜半灵根灌清水丹田浊气切须呵饮酒可以陶情性剧饮过多防百病肺为华葢倘受伤咳嗽劳神能损命慎无将盐去防茶分明引贼入人家下焦虚冷令人瘦伤肾伤脾防病加坐卧防风吹脑后脑内受风人不夀更兼醉饱卧风中风入五内成灾咎鴈有序兮犬有义黒鲤朝北知臣礼人无礼义反食之天地鬼神俱不喜养体须当节五辛五辛不节反伤身莫教引动虚阳发精竭容枯百病侵不问在家并在外若遇迅雷风雨大急宜端肃畏天威静坐澄心须谨戒恩爱牵纒不自由利名萦绊几时休放寛些子留余福免致中年早白头顶天立地非容易饱食暖衣宁不愧思量难报罔极恩朝夕焚香拜天地身安夀永事如何胷次平夷积善多惜命惜身兼惜气请君熟玩卫生歌
　　西升经曰凡人见人之死亡而哀之何不哀自身哀身不如爱神爱神不如含神含神不如守身守身长久长存也神生形形成于神形不得神不能自生神不得形不能自成形神合同相生相成神常爱人人不爱形故絶去圣智归无为也
　　大有经曰形生愚智天也强弱夀夭人也天道自然人道自已始而胎气充实生而乳哺有方长而滋味不偏壮而声色有节者强而夀始而胎气虚耗生而乳哺不足长而滋味过多壮而声色恣放者弱而夭生长而合度加之以道养夀年未可量也
　　胡孔明曰常人不得无欲又复不得无事但当和心约念静身损物先去乱神犯性者此亦啬神之一术耳
　　黄帝中经曰静者夀躁者夭静而不能养减夀躁而能养延年然静易御躁难持尽慎养之宜者静亦可养躁亦可养也凡重贵势者虽不中邪精神内伤亦多死亡
　　又曰养性者要使习以成性性自为善外病不得而侵能治病于未病之先不特饵药餐霞其于平居五常俱全百行周备虽无药饵亦可长年徳行不足纵有金丹夀亦不永
　　中散曰养生有五难名利不去为一难喜怒不除为二难声色不去为三难滋味不薄为四难神荡精散为五难五者不去心虽希寿口诵至言咀嚼英华呼吸太阳不能挽其夭且病也五者能絶则信顺日跻道徳日全不祈生而有神不求夀而延年矣
　　扁鹊论曰食能排邪而安脏腑饮能爽志以资血气摄生者气正则味顺味顺则神气清神气清则合真之灵全灵全则五邪百病不能干也故曰水浊鱼疲气昏人病夫神者生之本本者生之真大用则神劳大劳则形疲也
　　彭祖摄生论曰目不视不正之色耳不听不正之声口不尝不正之味心不起不正之念四者忘魂丧精减折夀算者也
　　黄帝内传曰食气者灵而延夀算食谷者多智而劳形神食草者愚痴而足力食肉者鄙勇而多嗔服气者常存而得道
　　小有经曰才所不胜而强思之伤也力所不任而强举之伤也深忧而不解重喜而不释皆伤也
　　太上曰天之道利而不害圣人之道为而不争故与时争之者昌与人争之者凶夫不祥者人之所不争垢辱者人之所不欲能受人所不欲则足矣得人所不争则宁矣
　　妙真经曰视过其目者明不居听过其耳者精不守爱过其心者神不居牵过于利者动即惧
　　道言吉凶祸福窈中来其灾祸也非富贵者可请而避其荣盛也非贫贱者可欲而得惟修善则福应为恶则祸来
　　又曰神者魂也降之于天鬼者魄也经之于地是以神能服气形能食味气清则魂爽形劳则魄浊服气者绵绵而不死身腾于天食味者混混而殂形归于地理自然也
　　上僊经曰有者因无而生形者须神而立故有乃无之宫形乃神之宅也莫不全宅以安生修身以养神若气散归空游神为变犹火之于烛烛靡则火不居水之于堤堤坏则水不住魂劳神散何以长年
　　东观经曰有事无事尝若在心处静处喧其志惟一制而不着放而不动处喧无恶涉事无恼者此是真定以无事为真定有事为应迹
　　羣仙语录曰専精养神不为物杂谓之清反神服气安而不动谓之静制念以定志静身以安神保气以存精思虑兼忘想内视则身神竝一以近于道
　　理论要记曰性耽虚情寡嗜好不知荣华之可贵非强身以自髙不见淫僻之可欲非闲防以自正体至仁含至静超迹尘滓栖真物表想道结襟以无为为事近于仙道一也其次希髙敦古克意尚行知荣华为浮寄忽之而勿顾知声色能伐性捐之而勿取剪阴贼树阴徳惩忿欲齐毁誉处山林修清真近于仙道二也其次身居禄位之塲心游道徳之乡奉上以忠临下以义于己薄于人厚仁慈和易博爱施外混嚣尘内含澄寂潜迹宻修好生恶死近于仙道三也其次潇洒荜门乐贫甘贱抱经济之才泛然若无洞古今之事旷然若虚爵之不动禄之不受确乎以方外为尚恬乎以摄生为务近于仙道四也其次禀明颖之资怀秀拔之节奋智机之旅当鋭巧之师所攻无敌一战而胜然后静以安身和以保神精以致真近于仙道五也其次追悔既往洗心自新虽失之于壮齿冀收之于晩年以功补过过落而功全以正易邪邪亡而正在轗轲不能易其操喧哗不能乱其性惟精惟一积以诚着近于仙道六也其次至忠至孝至贞至廉按真诰之言不待修学而自得比干剖心而不死惠风溺水而复生伯夷叔齐之髙风曽参闵子之大孝人见其没而道见其存如此善行充塞天地谓之隐景潜光死而不亡此亦卓然人品超越近于仙道七也人能得此七近谓之拔陷区出溺涂碎祸车登福舆可与涉养生之神仙之津矣
　　阴阳论曰阴阳交泰万物化生故阴阳自少至老化为五行少阳成木老阳成火少阴成金老阴成水叅土而和之以成夫妇故木以发之火以化之水以滋之土以和之金以劲之故得品物成焉五胜者皆以生我为利克我为用利用相乘故有成败动静者终始之道聚散者化生之门也阳其动乎阴其处乎动以生之静以息之
　　髪宜多栉齿宜多叩液宜常咽气宜清链手宜在靣此为修昆仑之法五者为不死之道
　　太经曰喜怒伤性哀乐伤神伤性则害生伤神则侵命故养性以全气保神以安心气完则体平心安则神逸此全生至要诀也
　　寒山子曰修生之道除嗜去欲啬神保和所以无累也内抑其心外检其身所以无过也先人后己知柔守谦所以安身也善推于人不善归己所以积徳也功不在大过不在小去而不二所以积功也然后内行充而外丹至可以冀道于彷佛耳
　　益州老父曰凡欲身之无病必须先正其心使心不乱求心不狂思不贪嗜欲不着迷惑则心先无病矣心君无病则五臓六腑虽有病不难疗矣
