<!-- { "loadSidebar": true } -->
<子部,杂家类,杂品之属,遵生八牋>
　　钦定四库全书
　　遵生八牋卷十一
　　明　高濓　撰
　　饮馔服食牋上
　　高子曰饮食活人之本也是以一身之中阴阳运行五行相生莫不由于饮食故饮食进则谷气充谷气充则血气盛血气盛则筋力强脾胃者五脏之宗四脏之气皆禀于脾四时以胃气为本由饮食以资气生气以益精生精以养气气足以生神神足以全身相须以为用者也人于日用养生务尚淡薄勿令生我者害我俾五味得为五内贼是得养生之道矣余集首茶水次粥糜蔬菜薄叙脯馔醇醴面粉糕饼果实之类惟取适用无事异常若彼烹炙生灵椒馨珍味自有大官之馔为天人之供非我山人所宜悉迸不録其他仙经服饵利益世人歴有成验诸方制而用之有法神而明之在人择其可饵录之以为却病延年之助惟人量已阴藏阳藏之殊乃进或寒或热之药务令气性和平嗜欲简黙则服食之力种种奏功设若六欲方炽五官失调虽饵仙方终落鬼籍服之果何益哉识者当自商确编成笺曰饮馔服食序古诸论
　　眞人曰脾能母飬四脏养生家谓之黄婆司马子防教人存黄气纳泥丸能致长生太仓公言安谷过期不安谷不及期以此知脾胃全固百疾不生江南一老人年七十三岁壮如少者人问所养无他术平生不习饮汤水耳常人日饮数升吾日减数合但只沾唇而已脾胃恶湿饮少胃强气盛液行自然不湿或冒逺行亦不念水此可谓至言不烦
　　食饮以时饥饱得中水谷变化冲气融和精血以生荣卫以行脏腑调平神志安宁正气冲实于内元眞通防于外内外邪沴莫之能干一切疾患无从而作也饮食之宜当候已饥而进食食不厌熟嚼仍候焦渇而引饮不厌细理必待饥甚而食食勿过饱时觉渇甚而饮饮勿太频食不厌精细饮不厌温热
　　太乙眞人七禁文其六曰美饮食养胃气彭鹤林曰夫脾为脏胃为腑脾胃二气互相表里胃为水谷之海主受水谷脾为中央磨而消之化为血气以滋养一身灌溉五脏故修生之士不可以不美其饮食所谓美者非水陆毕具异品珍羞之谓也要在乎生冷勿食麤硬勿食勿强食勿强饮先饥而食食不过饱先渇而饮饮不过多以至孔氏所谓食饐而餲鱼馁而肉败不食等语凡此数端皆损胃气非惟致疾亦乃伤生欲希长年此宜深戒而亦养老奉亲与观頥自养者之所当知也黄山谷云烂蒸同州羔灌以杏酪食之以匕不以筯南都拨心面作槐芽温淘糁以襄邑抹猪炊共城香稻荐以蒸子鹅吴兴庖人斫松江鲈鲙继以庐山康王谷水烹曾坑闘品少焉解衣仰卧使人诵东坡赤壁前后赋亦足以一笑也此虽山谷之寓言然想像其食味之美安得聚之以奉老人之防耳
　　东坡老饕赋云庖丁鼓刀易牙烹熬水欲新而釜欲洁火恶陈而薪恶劳九蒸暴而日燥百上下而汤鏖尝顶上之一脔嚼霜前之两螯烂樱珠之煎蜜滃杏酪之蒸羔蛤半熟以含酒蟹防生而带糟葢聚物之夭美以养吾之老饕婉彼姬姜顔如李桃弹湘妃之玉瑟鼓帝子之云璈命仙人之蕚緑华舞古曲之郁轮袍引南海之玻瓈酌凉州之蒲萄愿先生之耆寿分余沥于两髦候红潮于玉颊惊暖响于檀槽忽累珠之妙曲抽独茧之长缲闵手倦而少休疑吻燥而当膏倒一缸之雪乳列百柁之琼艘各眼灔于秋水咸骨碎于春醪美人告去已而云散先生方兀然而禅逃响松风于蟹眼浮雪花于兎毫先生一笑而起海濶而天高
　　吴郡鲈鱼鲙八九月霜下时收鲈三尺以下劈作鲙浸洗布包沥水令尽散置盘内取香柔花叶相间细切和鲙拌令匀霜鲈肉白如雪且不作腥谓之金虀玉鲙东南佳味
　　杂俎曰名食有萧家餫饨漉去其汤不肥可以瀹茗庾家粽子白莹如玉韩约作樱桃饆饠其色不变能造冷胡突鲙鳢鱼臆连蒸鹿麞皮索饼将军曲良翰能为驴驼峰炙
　　何元侈于味食必方丈后稍去犹食白鱼防腊糖蟹钟议曰防之就腊骤于屈伸蟹之将糖躁扰弥甚仁人用意深懐恻怛至于车螯蚶蛎眉目内缺慙浑沦之竒唇吻外缄非金人之愼不荣不悴曾草木不若无声无臭与瓦砾何异故宜长充庖厨永为口实
　　后汉茅容字季伟郭林宗曾寓宿焉及明旦容杀鸡为馔林宗意为已设既而容独以供母自与宗共蔬藿同饭林宗因起拜之曰卿贤乎哉后竟以孝成徳
　　苕溪渔隠曰东坡于饮食作诗赋以写之徃徃皆臻其妙如老饕赋豆粥诗是也豆粥诗云江头千顷雪色芦茅檐出没晨烟孤地碓舂秔光似玉沙瓶煮豆滑如酥我老此身无着处卖书来问东家住晨听鸡鸣粥熟时蓬头曵履君家去又寒具诗云纎手搓来玉数寻碧油煎出嫩黄深夜来春睡无轻重压匾佳人纒臂金寒具乃捻头也出刘禹锡佳话过子忽出新意以山芋作玉糁羮色香味皆竒絶天酥陀则不可知人间决无此味也诗云香似龙涎仍酽白味如牛乳更全清莫将北海金虀鲙轻比东坡玉糁羮诚斋菜羮诗亦云云子香抄玉色鲜菜羮新煑翠茸纎人间脍炙无此味天上酥陀恐尔甜宋太宗命苏易简讲文中子有杨素遗子食经羮藜含糗之説上因问食品何物最珍对曰物无定味适口者珍臣止知虀汁为羮臣忆一夕寒甚拥炉痛饮夜半吻燥中庭月明残雪中覆一虀盂连咀数根臣此时自谓上界仙厨鸾脯鳯胎殆恐不及屡欲作氷壶先生传纪其事因循未果也上笑而然之
　　唐刘晏五鼓入朝时寒中路见卖蒸胡处热气腾辉使人买以袍防包裙褐底啗谓同列曰美不可言此亦物无定味适口者珍之意也
　　倪正父【思】云鲁直作食时五观其言深切可谓知慙愧者矣余尝入一佛寺见僧持戒者每食先淡吃三口第一以知饭之正味人食多以五味杂之未有知正味者若淡食则本自甘美初不假外味也第二思衣食之从来第三思农夫之艰苦此则五观中已备其义每食用此为法极为简易且先吃三口白饭已过半矣后所食者虽无羮蔬亦自可了处贫之道也
　　王逢原思归赋云吾父八十母髪亦素尚尔为吏夐焉遐路嗷嗷晨乌其子反哺我岂不如郁其谁诉惟秋之气惨栗感人日兴愁思侧睇江滨忆为童子当此凛辰百果始就迭进其珍时则有紫菱长腰红芡圆实牛心绿蒂之柿独包黄肤之栗青芋连区乌椑五出鸭脚受彩乎欲核木镂丹而成质青乳之梨頳壶之橘蜂蛹腌鹾榠楂渍蜜膳羞则有防防野鴈泽鳬鸣鹑清江之膏蠏寒水之鲜鳞冒以紫姜杂以茭首觞浮茰菊俎荐菁韭坐溪山之松篁扫门前之桐柳僮仆不哗图书左右或静黙以终日或欢言以对友信吾亲之所乐安闾里其滋久切切余懐欲辞印绶固非效渊明之褊心耻折腰于五斗
　　茶泉类
　　论茶品
　　茶之产于天下多矣若劔南有顶石花湖州有顾渚紫笋峡州有碧涧明月卭州有火井思安渠江有薄片巴东有眞香福州有栢岩洪州有白露常之阳羡婺之举岩丫山之阳坡龙安之骑火黔阳之都濡高株泸川之纳溪梅岭之数者其名皆着品第之则石花最上紫笋次之又次则碧涧明月之类是也惜皆不可致耳若近时虎邱山茶亦可称竒惜不多得若天池茶在谷雨前收细芽炒得法者青翠芳馨嗅亦消渇若眞岕茶其价甚重两倍天池惜乎难得须用自己令人采收方妙又如浙之六安茶品亦精但不善炒不能发香而色苦茶之本性实佳如杭之龙【即龙井也】茶眞者天池不能及也山中仅有一二家炒法甚精近有山僧焙者亦妙但出龙井者方妙而龙井之山不过十数亩外此有茶似皆不及附近假充犹之可也至于北山西溪俱充龙井即杭人识龙井茶味者亦少以乱眞多耳意者天开龙井美泉山灵特生佳茗以副之耳不得其逺者当以天池龙井为最外此天竺灵隠为龙井之次临安于潜生于天目山者与舒州同亦次品也茶自浙以北皆较胜惟闽广以南不惟水不可轻饮而茶亦宜愼昔鸿渐未详岭南诸茶乃云岭南茶味极佳孰如岭南之地多瘴疠之气染着草木北人食之多致成疾故当愼之要当采时待其日出山霁雾障山岚收净采之可也茶团茶片皆出碾硙大失眞味茶以日晒者佳甚青翠香洁更胜火炒多矣
　　采茶
　　团黄有一旗一鎗之号言一叶一芽也凡早取为茶晩取为荈谷雨前后收者为佳粗细皆可用惟在采摘之时天色晴明炒焙适中盛贮如法
　　藏茶
　　茶宜蒻叶而畏香药喜温燥而忌冷湿故收藏之家以蒻叶封裹入焙中两三日一次用火当如人体微温则去湿润若火多则茶焦不可食矣
　　又云以瓷坛盛茶十觔一瓶每年烧稻草灰入大桶茶瓶座桶中以灰四面塡桶瓶上覆灰筑实每用拨灰开瓶取茶些少仍复覆灰再无蒸壊次年换灰为之又云空阁中悬架将茶瓶口朝下放不蒸原蒸自天而下故宜倒放
　　若上二种芽茶除以清泉烹外花香杂果俱不容入人有好以花拌茶者此用平等细茶拌之庶茶味不减花香盈颊终不脱俗如橙茶莲花茶于日未出时将半含莲花拨开放细茶一撮纳满蘂中以麻皮略絷令其经宿次早摘花倾出茶叶用建纸包茶焙干再如前法又将茶叶入别蘂中如此者数次取其焙干收用不胜香美
　　木樨茉莉玫瑰蔷薇兰蕙橘花栀子木香梅花皆可作茶诸花开时摘其半含半放蘂之香气全者量其茶叶多少摘花为拌花多则太香而脱茶韵花少则不香而不尽美三停茶叶一停花始称假如木樨花须去其枝蒂及尘垢虫蚁用磁罐一层花一层茶相间填满纸箬封固入锅重汤煑之取出待冷用纸封裹置火上焙干收用诸花仿此
　　煎茶四要
　　一择水
　　凡水泉不甘能损茶味故古人择水最为切要山水上江水次井水下山水乳泉漫流者为上瀑涌湍激勿食食久令人有颈疾江水取去人逺者井水取汲多者如蟹黄混浊咸苦者皆勿用若杭湖心水吴山第一泉郭璞井虎跑泉龙井葛仙翁井俱佳
　　二洗茶
　　凡烹茶先以热汤洗茶叶去其尘垢冷气烹之则美
　　三候汤
　　凡茶须缓火炙活火煎活火谓炭火之有焰者当使汤无妄沸庶可养茶始则鱼目散布防防有声中则四边泉涌累累连珠终则腾波鼓浪水气全消谓之老汤三沸之法非活火不能成也最忌柴叶烟薰煎茶为此清异録云五贼六魔汤也
　　凡茶少汤多则云脚散汤少茶多则乳面聚
　　四择品
　　凡瓶要小者易候汤又防茶注汤相应若瓶大啜存停久味过则不佳矣茶铫茶瓶磁砂为上铜锡次之磁壶注茶砂铫煑水为上清异录云富贵汤当以银铫煑汤佳甚铜铫煑水锡壶注茶次之
　　茶盏惟宣窑坛盏为最质厚白莹様式古雅有等宣窑印花白瓯式様得中而莹然如玉次则喜窑心内茶字小琖为美欲试茶色黄白岂容青花乱之注酒亦然惟纯白色器皿为最上乗品余皆不取
　　试茶三要
　　一涤器
　　茶瓶茶盏茶匙生鉎【音星】致损茶味必须先时洗洁则美
　　二熁盏
　　凡防茶先须熁盏令热则茶靣聚乳冷则茶色不浮
　　三择果
　　茶有真香有佳味有正色烹防之际不宜以珍果香草杂之夺其香者松子柑橙莲心木梅花茉莉蔷薇木樨之类是也夺其味者牛乳畨桃荔枝圆眼枇杷之类是也夺其色者柿饼胶枣火桃杨梅橙橘之类是也凡饮佳茶去果方觉清絶杂之则无辨矣若欲用之所宜核桃榛子仁杏仁榄仁栗子鸡头银杏之类或可用也
　　茶效
