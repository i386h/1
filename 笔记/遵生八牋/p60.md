<!-- { "loadSidebar": true } -->
　　髙子曰恬创笔以枯木为管以鹿毛为柱以羊毛为被所谓毫者非今之竹兔也故制笔之法桀者居前毳者居后强者为刃耎者为辅参之以束之以管固以漆液泽以海藻濡墨而试直中绳勾中钩方圎中规矩终日握而不败故曰笔妙栁帖云近寄笔出锋太短伤于劲硬所要优柔出锋须长择毫须细管不在大副切须齐齐则波切有慿管小则运动有力毛细则防画无失锋长则洪润自由笔之枢当尽于是故笔偈曰圎如锥捺如凿只得入不得却言缚笔须紧不令一毛吐出即不堪用乂曰心柱硬覆毛薄尖似锥齐似凿故伯英之笔穷神尽意子云称之汉末一笔之匣雕以黄金饰以和玉缀以隋珠文以弱翠非文犀之桢必象之管丰狐之柱秋兔之毫则古人重笔之意慇矣南朝有姥善作笔用胎髪为心开元中笔匠名铁头能莹管如玉今俱失传右军笔经曰诸郡毫惟中山兔肥而毫长可先用人髪杪数十茎杂青羊毛并兔毳裁令齐以麻纸裹枝根令治次取上毫薄布柱上令柱不见此皆古人格论若今之为笔所贵在毫东郡以青羊毛为之雉尾为葢五色可观有用丰狐毛虎毛防须羊毛麝毛羊须胎发造者皆不如兔毫为佳香狸毫次之兔以崇山絶壑中者毫足秋毫取健冬毫取坚春夏之毫贮不久矣笔以尖齐圎健为絶毫坚则尖毫多则色紫而齐用贴衬得法则毫束而圎用以纯毫附以香狸角水得法则用久而健此外无法今人毫少而狸倍之笔不耐写岂笔之咎哉为不用料耳余取杭人旧制笋尖笔妆最佳后因湖州紥缚笔头为细腰葫芦様制杭亦效之最为可恨初写似细宜作小书用后腰散便成水笔即为弃物杭笔不如湖笔得法湖笔又以张天锡为最惜乎近无传其妙者然画笔向以杭之张文贵首称而张亦不妄传人今则分而为三美恶无准世业不修似亦可惜扬州之中管防心画笔用以落墨白描佳絶水笔亦妙古之王者以金管银管斑管为笔纪功其重笔如此向有牙管玳瑁管玻瓈管镂金管緑沈漆管及棕竹花梨紫檀等管此何意也以其为可贵耳如持用何惟取竹之薄标者为管笔之妙用尽矣又何尚焉冬月以纸帛衣管以避寒者似亦难用悉不取也收笔以十月正二月收者为佳妙笔书后即入笔洗中涤去滞墨则毫坚不脆可奈久用然须洗完即加笔防免挫笔锋收笔以黄连调轻粉蘸笔头干收之则笔不蛀而毫纯又法川椒黄柏煎汤磨松烟染笔藏之亦可逺蛀古人重笔用败则葬故赵光逢濯足襄汉溪上见一方砖上题髠友退锋郎功成鬂须霜冢头封马鬛不敢负恩光后显独孤贞节立砖上积有苔痕此葢好事者葬笔所在
　　论文房器具
　　髙子曰文房器具非玩物等也古人云笔砚精良人生一乐余以所见评之如左
　　文具匣
　　匣制三格有四格者用提架总藏器具非为观美不必镶嵌雕刻求竒花梨木为之足矣亦不用竹丝蟠口镶口费工无益反致壊速如蒋制倭式用铅钤口者佳甚
　　研匣
　　用古研一方以豆瓣楠紫檀为匣或用花梨亦可砚不在大适中为美可入藏匣再备朱砚一匣故研谱有双履制者为便二色用也研以端歙为佳或用白端石为朱砚者不耐久用沾染不落亦得旧石一方为幅始佳
　　笔格
　　有玉为山形者为卧仙者有瑚者有玛瑙者有水精者有刻犀者匪直新制旧做亦多有宣铜鏒金双螭挽格精甚余见哥窰五山三山者制古色润又见白定卧花哇哇莹白精巧旧玉子母六猫长七寸以母横卧为坐以子猫起伏为格真竒物也目中罕见有古铜十二锋头为格者有铜螭起伏为格者余见友人有一老树根枝蟠曲万状长止七寸宛若行龙鳞甲爪牙悉备摩弄如玉此诚天生笔格余斋一石蟠曲状龙不假斧凿亦竒物也可架笔三矢
　　笔牀
　　笔牀之制行世甚少余得一古鎏金笔牀长六寸髙寸二分濶二寸余如一架然上可卧笔四矢以此为式用紫檀乌木为之亦佳
　　笔屏
　　宋人制有方玉圎玉花板内中做法肖生山树禽鸟人物种种精絶此皆古人带板灯板存无可用以之镶屏挿笔觉甚相宜大者长可四寸髙三寸者余斋一屏如之制此似无弃物有大理旧石俨状山髙月小者东山月上者万山春霭者皆余目见初非扭揑俱方不盈尺天生竒物寳为此具作毛中书屏翰似亦得所
　　水注
　　有玉为圎壶方壶者其花纹甚工又见吴中陆子冈制白玉辟邪中空贮水上嵌青緑石片法古旧形滑熟可爱有玉蟾蜍注拟寳晋斋旧式者古铜有青緑天鸡壶有金银片嵌天禄妙甚有半身鸬鷀杓有鏒金鴈壶其类生无二以两足立地口中出水有江铸眠牛以牧童骑跨作注管磁有官哥方圎水壶有立卧壶有双桃注有双莲房注有笔格内贮水两用者有牧童卧牛者有方者定窑之注竒甚有枝叶纒扰壶有蒂叶茄壶有驼壶又可格笔有蟾注有青东磁天鸡壶底有一窍者宣窑五采桃注石榴注双爪注采色类生有双鸳注有鹅注工致精极俱可入格
　　笔洗
　　铜有古鏒金小洗有青緑小盂有古小釜有小巵匜其五物原非此制今用作洗玉有鉢盂洗长方洗玉环洗或素或花工巧拟古磁有官哥圎洗葵花洗磬口圆肚洗有四卷荷叶洗有卷口蔗段洗有縧环洗有长方洗类多但以粉青纹片朗者为贵古龙泉有双鱼洗有菊瓣洗有鉢盂洗百折洗定窰有三篐圆桶洗梅花洗有中盏作洗边盘作笔觇者有縧环洗有方池洗有栁斗圆洗有圆口瓜棱洗菊瓣洗惟定洗多甚宣窰有鱼藻洗有葵瓣洗有磬口洗有鼓様青剔白螭洗近人多以洗为杯孰知厚卷口而匾浅者洗也岂杯有此制外此新作商银流金铜洗诸窰假均州紫緑二色洗与水中丞多甚制亦可观俱不入格
　　水中丞
　　铜有古小尊罍其制有敞口圆腹细足髙三寸许墓中葬物今用作水中丞者余有古玉中丞半受血侵圆口瓮腹下有三足大如一拳精美特甚古人不知何用近有陆琢玉水中丞其碾兽面锦地与古尊罍同亦佳器也磁有官哥瓮肚圆者有鉢盂小口式者有棱肚者青东磁有菊瓣瓮肚圆足者定有印花长様如瓶但口敞可以贮水者有圆肚束口三足者有古龙泉窑瓮肚周身细花纹者有宣铜雨雪沙金制法古铜瓿者様式美甚近有新烧均窑俱法此式奈不堪用
　　研山
　　研山始自米南宫以南唐寳石为之圗载辍耕録后即效之不知此石存否大率研山之石以灵壁应石为佳他石纹片粗大絶无小様曲折屼峍森耸峰峦状者余见宋人灵壁研山峯头片段如黄子久皴法中有水池钱大深半寸许其下山脚生水一带色白而起磥砢若波浪然初非人力伪为此真可寳又见一将乐石研山长八寸许髙二寸四面米粞包裹而峦头起伏作状此更难得他如应石近有佳者天生四面不加斧凿透漏花皱俱好但少层叠峦头水池深防望之一拳石也又若燕中西山黒石状俨应石而崒屼巉巗纹片皱裂过之可作研山者颇多但石性松脆不受激触多以此乱应石有伪为者将旧砖雕镂如寳晋斋式用锥凿成天生纹片用芡实浸水煮如墨色持以愚人毎得重价然以刀刮石底砖质即露有等好事者以新应石肇庆石黒石加以斧凿修琢岩窦摩弄莹滑名曰砚山观亦可爱
　　灵壁石研山圗
　　将乐石研山圗附左

　　印色池
　　印色池以磁为佳而玉亦未能胜也故今官哥窑者贵甚余见二窑印池方者尚有十数四八角并委角者仅见一二色亦不佳余斋有三代玉方池内外土锈血侵四裹不知何用今以为古玉文具中印池似甚合宜又见定窰方池佳甚外有印花纹此亦少者有陆子冈仿周身连葢滚螭白玉印池工致侔古今多效制近日新烧有盖白定长方印池并青花白地纯白磁者此古未有当多蓄之且有长六七寸者甚佳
　　印色方
　　麻油【二斤】牙皂角【三个】萆麻仁【半斤去壳取仁捣烂】花椒【四十粒取色不变】螣黄【一钱取不落色】明矾【五分取其发亮】黄柏【五分助色】黄防【五分】白防【五分】胡椒【三十五粒】辰砂【二两】二红【二两】　花硃【四两】
　　右件先将麻油同麻子熬数滚再下皂角花椒熬至滴水成珠方下防矾等物取起去渣用蕲艾为骨加三朱拌红为度
　　雅尚斋印色方
　　京师萆麻油较菜油价贱取回坛装埋土内三二年用色白如氷毎用斤数大日内翻晒至熟次下黄蜡一钱白矾末一钱白芨末二钱金箔沙细五十片入瓶听用将旧坑豆瓣硃砂研至极细用水飞过三五次去黄标与末后砂脚只用中间水飞细者入麄碗中用烧酒倾入微火煮一炷香随其色变晒干取起将硃又研如麪方和前油拌艾入匣愈久愈红不变黒色油取晒熟至久不干其胚用真正蕲艾搓揉百次仍煮数遍务去黒星一防不存如绵絮然方用此至妙秘法刻同鉴家共之
　　糊斗
　　用铜者为佳以便出洗有古铜小提卣如一拳大者上有提梁索股有葢盛糊可免防窃又有古铜圆瓮肚如酒杯式下乗方座且体厚重不知古人何用今以为糊斗似宜有建窰外黒内白长礶定窑圆肚并蒜蒲长礶俱可作糊斗又见哥窰方斗如斛中置一梁亦可充此又见古铜三哥长桶下有三足髙二寸许甚宜盛糊
　　法糊方
　　白麪一斤浸三五日发臭作过入白芨麪五钱黄防三钱白芸香三钱石灰末一钱官粉一钱明矾二钱用花椒一二两煎汤去椒先投蜡矾芸香石灰官粉熬化入麪作糊粘背不脱又法飞麪一斤入白芨末四两楮树汁调亦妙
　　镇纸
　　有古铜青緑虾蟆虚置铜坐重有斤余又有虎蹲铜坐一塑铸者乃上古物也且见必成对压纸妙甚有古铜坐卧哇哇亦佳有古铜蹲螭眠龙有鎏金辟邪卧马有大铜虎遍身青緑重三二斤者用以压书玉有古彘古人用以挣肋殉葬者毎见二条有白玉猎狗有卧螭有大様坐卧哇哇有玉兔玉牛玉马玉鹿玊羊蟾蜍日月玛瑙石鼓柏枝玛瑙蹲虎水晶石鼓酒黄水晶抵牛捧瓶波斯其做法精妙如画皆宋物也有哥窑蟠螭有青东磁狮鼔白定哇哇狻猊余自燕中得玉蟾二枚其背斑防如洒墨色同玳瑁无黄晕俨若虾蟆背状肚下纯白其制古雅如生用为镇纸摩弄可爱又见红緑玛瑙二大蟹可为絶竒有白玉玛瑙辟邪长三四寸者皆镇纸佳品
　　璧尺
　　有玉作尺余见长二尺厚六分濶一寸五分者人云尺璧为寳然玉有径二三尺者一时同见有二尺长玉如意三尺六寸长玉劔皆竒货也有玊碾双螭尺有以紫檀乌木为之上用古做蹲螭玉带抱月玉兔兽为钮者又见倭人鏒金银压尺古所未有尺状如常上以金鏒双桃银叶为钮面以金银鏒花皆縧环细嵌工致动色更有一窍透开内藏抽斗中有刀锥镊刀指锉刮齿消息穵耳剪子收则一条挣开成剪此制何起岂人心思可到谓之八面埋伏尽于斗中收藏非倭其孰能之余以此式令潘铜仿造亦妙潘能得其真传故耳论尺无过此者有金银石嵌臂阁界尺圗匣文具等物终是不雅有竹嵌尺傍四转内以黄杨乌木紫檀象牙挽嵌如意形制虽工久则必败
　　圗书匣
　　有宋剔红三撞者二撞者有罩葢者新剔红黒二种亦有二撞者但方匣居多有填漆者有紫檀雕镂镶嵌玉石者有古人玉带板灯板镶匣面者有倭匣四子六子九子毎子匣内藏以汉人玉章一方或藏银章替下藏以寳石琥珀官窑青东磁旧人圗书为传玩佳品若常用以豆瓣楠为佳新安制有堆漆描花蜔嵌圗画精者可爱近日市者恶甚又如黒漆描花方匣何文如之亦堪日用
　　臂阁
