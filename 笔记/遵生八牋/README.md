<!-- { "loadSidebar": true } -->
　　钦定四库全书　　　　　子部十
　　遵生八牋　　　　　　　杂家类四【杂品之属】提要
　　【臣】等谨案遵生八牋十九卷明髙濂撰濂字深父钱塘人其书分为八目卷一卷二曰清修妙论牋皆养身格言其宗防多出于二氏卷三至卷六曰四时调摄牋皆按时修养之诀卷七卷八曰起居安乐牋皆室宇器用可资颐养者卷九卷十曰延年却病牋皆服气导引诸术卷十一至卷十三曰饮馔服食牋皆食品名目附以服饵诸物卷十四至卷十六曰燕闲清赏牋皆论赏鉴清玩之事附以种花卉法卷十七十八曰灵秘丹药牋皆经騐方药卷十九曰尘外遐举牋则厯代隐逸一百人事迹也书中所载专以供闲适消遣之用标目编类亦多涉纎仄不出明季小品积习遂为陈继儒李渔等滥觞又如张即之宋书家而以为元人范式官庐江太守而以为隐逸其讹误亦复不少特抄撮既富时有助于检核其详论古器彚集单方亦间有可采以视勦袭清言强作雅态者尚差胜焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　钦定四库全书
　　遵生八牋卷一
　　明　髙濂　撰
　　清修妙论牋上
　　髙子曰摄生尚非崇异也三教法门总是教人修身正心立身行己无所欠缺为圣为贤成仙成佛皆由一念做去吾人禀二五之精成四大之体富贵者昧养生之理不问卫生有方贫穷者急养身之防何知保身有道指神仙之术为虚诬视禅林之説为怪诞也六欲七情哀乐销烁日就形枯髪槁疾痛病苦始索草根树皮以活精神命脉悲哉愚亦甚矣保养之道可以长年载之简编厯歴可指即易有颐卦书有无逸黄帝有内经论语有乡党君子心悟躬行则养徳养生兼得之矣岂皆外道荒唐説也余阅典籍随笔条记成编曰清修妙论
　　老子曰人生大期百年为限节防之者可至千嵗如膏之小炷与大耳众人大言我小语众人多烦我少记众人悸怖我不怒不以人事累意淡然无为神气自满以为长生不死之药
　　庄子曰能遵生者虽富贵不以养伤身虽贫贱不以利累形今世之人居髙年尊爵者皆重失之
　　福寿论曰贫者多寿富者多促贫者多寿以贫穷自困而常不足无欲以劳其形伐其性故多寿富者奢侈有余贼心害性所以折其寿也故当损有余以补不足然有贫而促者必徳不足是以殀耳故世人当安其分若今官爵之非分车马之非分妻妾之非分屋宇之非分货易之非分神能记之使之灾焉病焉死焉人不知也
　　又曰故世人幸而得之者灾也分而得之者吉也人年五十能补其过悔其咎布仁惠之恩垂悯恤之念奉徳不欺圣人知之贤人防之天乃爱之人乃悦之鬼神敬之富贵长守夀命安康是去攻劫之患除水火之灾必可保生以全上夀矣
　　麻衣道者曰天地人等列三才人得中道可以学圣贤可以为神仙况人之数与天地万物之数等今之人不修人道贪爱嗜欲其数消减只与物同也所以有老病殀殇之患鉴乎此必知所以自重而可以得天元之寿矣
　　阴符经曰淫声美色破骨之斧锯也世之人不能秉灵烛以照迷情持慧劔以割爱欲则流浪生死之海是害先于恩也
　　参赞书曰年髙之时阳气既弱觉阳事辄盛必慎而抑之不可纵心竭意一度不泄一度火灭一度火灭一度添油若不制而纵情则是膏火将灭更去其油故黄庭经云急守精室勿妄泄闭而寳之可长活
　　黄帝曰外不劳形于事内无思想之患以恬愉为务以自得为功形体不敝精神不散可夀百嵗
　　彭祖曰凡人不可无息当渐渐除之人身虚无但有游气气息得理而病不生又曰道不在烦但能不思衣不思食不思声色不思胜负不思得失不思荣辱心不劳神不极可寿千歳
　　吕览曰年夀得长者非短而续之也毕其数也毕数之务在乎去害何谓去害大甘大酸大苦大辛大咸五者充形则生害矣大喜大怒大忧大恐大哀五者接神则生害矣大寒大热大燥大湿大风大霖大雾七者动精则生害矣
　　仲长统昌言曰屈者以夫伸蓄者以夫虚内者以夫外也气宜宣而遏之体宜调而养之神宜平而抑之必有次和者矣夫善养性者得其和邻脐二寸谓之关关者所以关藏呼吸之气禀受四体也故气长以关息气短者其气稍升其脉稍促其神稍越至于以肩息而舒其神稍专至于以关息而气衍矣故养夀者当致气于关是为要术
　　崔瑊箴曰动不肆勤静不燕逸有疾归天医不能恤太上防疾其次萌芽腠理不蠲骨髓奈何
　　黄帝问岐伯曰余闻上古之世春秋皆度百嵗而动作不衰今人年至半百而动作衰敝时世异也人将失之耶对曰上古之人其知道者法于隂阳和于术数饮食有节起居有常不妄作劳故能形与神俱故尽终其天年度百嵗今人不然也以酒为浆以妄为常醉以入房以欲竭精耗散其真不知持满不知御神务快其心逆于生乐起居无节故半百而衰
　　亢仓子曰导筋骨则形全剪情欲则神全靖言语则福全
　　唐书有云多记损心多语耗气心气内损形神外散初虽无觉久则为弊
　　续博物志曰眼者身之镜耳者体之牖视多则镜昏听众则牖闭面者神之庭髪者脑之华心悲则面焦脑减则髪素精者体之神明者身之寳劳多则精防营竟则明消
　　应璩诗曰昔有行道人陌上见三叟年各百余嵗相与锄禾莠徃拜问三叟何以得此夀上叟前致词室内姬麄丑二叟前致词量腹接所受下叟前致词暮卧不覆首要哉三叟言所以夀长久
　　柳公度年八十九或问之曰吾不以脾胃暖冷物熟生物不以元气佐喜怒气海常温耳
　　温公解禅六偈曰忿怒如烈火利欲如铦锋终朝长戚戚是名阿鼻狱顔回甘陋巷孟轲安自然富贵如浮云是名极乐国孝悌通神明忠信行蛮貊积善来百祥是名作因果仁人之安宅义人之正路行之诚且久是名不坏身道徳修一身功徳被万物为贤为大圣是名佛菩萨言为百世师行为天下法久久不可掩是名光明藏
　　茅季伟诗云欺诳得钱君莫羡得了却是输他便来往报荅甚分明只是换头不识面多置田庄广修宅四隣买尽犹嫌窄雕墙峻宇无歇时几日能为宅中客造作田庄犹未已堂上哭声身已死哭人尽是分钱人口哭元来心里喜众生心兀兀常住无明窟心里为欺谩口中佯念佛是皆真实不虚话也闻此则少者当戒况老人乎
　　薛子曰养得胸中无一物其大浩然无涯有欲则邪得而入之无欲则邪无自而入且无欲则所行自简又觉胷中寛平快乐静中有无限妙理
　　又曰常沉静则含蓄义理深而应事有力故厚重静定寛缓乃进徳之基亦为老人养寿之要
　　一念之非即遏之一动之妄即改之一毫念虑非妄便当克去志固难持气固难养主敬可以持志少欲可以养气
　　人若不以理制心其失无涯故一念之刻即非仁一念之贪即非义一念之慢即非礼一念之诈即非智此君子不可一念起差至大之恶由一念之不善而遂至滔天
　　修徳行义守道养真当不言而躬行不露而潜修外此一听于天若计较成仙作祖邀名延誉则日夕忧思况未必遂徒自劳攘是为不知天命
　　才舒放即当收敛才言语便思简黙不可乘喜而多言不可乘快而多事须有包含则有余味发露太尽恐亦难继故慎言语养徳之大节饮食养生之大
　　积徳积善不知其善有时而得用弃礼背义不知其恶有时而防害故庄敬日强轻肆日偷
　　圣人不怨天不尤人心地多少洒落自在常人才与人不合即尤人才不得于事即怨天其心忿忮劳扰无一时之宁泰是岂安命顺时之道
　　心诚色温气和词婉必能动人若人未已知不可急求其知人未已合不可急求其合觉人之诈不形于言有无限余味
　　佛言苦乐逆顺道在其中夫素富贵行乎富贵素贫贱行乎贫贱素患难行乎患难素夷狄行乎夷狄随寓而安圣贤也何有苦乐逆顺之异哉苦乐逆顺固外也以吾道处之则无不可
　　世人所以不达道者正以浮幻相纒役役无了时也茍能具天眼勘破世故则虚名薄利皆为吾累古之人所以适其适而不适人之所共适者为己重也
　　人生世间要见识髙远见识髙远则不为浅近惑日观世事之盛衰夜观气运之消长由其盛衰也吾以出处应之由其消长也吾以进退随之则祸可避而害可禳不然奔役惛懜几何不为时势所害
　　世间陷穽在在有之要人醒醒耳眼一少昧足一少偏心一少惑则堕落穽中安能出哉身在穽中心悔前日之非晩矣此君子贵乎知防
　　敬者徳之聚也敬则众善毕集不敬则怠惰放僻随至而徳败矣持敬而无间断则诚矣未能诚者由敬而入敬以存心其体湛然自无杂虑况庄敬亦是保养身心元气的工夫
　　衣垢不湔器缺不补对人犹有惭色行垢不前徳缺不补对天岂无愧心
　　君子对青天而惧闻雷震而不惊履平地而恐涉风波而不惧
　　破爪伤肤坏梳摘髪色为之变聚珍瘗身列艳靡骨心为之安
　　倚富者贫倚贵者贱倚强者弱倚巧者拙倚仁义道徳者不贫不贱不弱不拙
　　化于未萌之谓神止于未为之谓明禁于已着之谓察乱而后制之谓瞽故于事物之扰不可不先此三者
　　为家以正伦理别内外为本以尊祖睦族为先以勉学修身为次以树艺牧畜为常守以节俭行以慈让足已而济人习礼而畏法可以寡过可以静摄而无扰扰于前矣
　　吾人不可以不知命矧老人乎人之所志无穷而所得有限者命也命不与人谋也久矣安之故尝有余违之则尝不足惟介以植内和以应外听其自来是安命也
　　心本可静事触则动动之吉为君子动之凶为小人孟子曰我四十不动心是不为外物动也
　　泛交不若寡交多求不若慎守
　　易损而难复者精也易躁而难静者神也惟养元气充满则精神融和遇损遇躁常有主以制之矣
　　造道者可谓之富失学者可谓之贫听天者可谓之达无耻者可谓之穷
　　书曰必有容徳乃大必有忍乃济君子立心未有不成于容忍而败于不容忍也容则能恕人忍则能耐事一毫之咈即勃然而怒一事之违即愤然而发是无涵养之力薄福之人也是故大丈夫当容人不可为人容当制欲不可为欲制
　　东坡曰蜗涎不满殻足以自濡升髙不知疲竟作粘壁枯此言深足为不知进退者戒也夫人事之役役计谋之敝敝人皆以人事可以致富贵计谋可以立功名殊不知一作一辍有造物以宰之为之而成者非其能也命之至也适与造物侔也况为之而不成者多乎造物无言也人不可以惑其聼造物无形也人不可以渎其视世之人役役敝敝于百年之间无顷刻之自安者不亦深可哀也不足为造物挠深足为造物笑
　　心上有刃君子以含容成徳川下有火小人以忿怒殒身
　　惟心与天一故理之所得者独明而能开人心之迷心与地一故水之所汲者独灵而能涤人心之陋故以一杯之水而能疗医所不治之疾罔不瘳者岂由水之灵哉实资于道之用也不知者为妄诞
　　人心思火则体热思水则体寒怒则髪竪惊则汗滴惧则肉颤愧则面赤悲则泪出慌则心跳气则麻痹言酸则垂涎言臭则吐唾言喜则笑言哀则哭笑则貌妍哭则貌媸又若日有所见夜必梦扰日有所思夜必谵语梦交则泄精气怒则发狂此皆因心而生者也人可于灵君使令一刻不在綘宫以统百属乎
