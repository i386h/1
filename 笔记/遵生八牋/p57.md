<!-- { "loadSidebar": true } -->
　　高子曰宋人雕红漆器如宫中用盒多以金银为胎以朱漆厚堆至数十层始刻人物楼台花草等像刀法之工雕镂之巧俨若画图有锡胎者有防地者红花黄地二色观有用五色漆胎刻法深浅随妆露色如红花緑叶黄心黑石之类夺目可观传世甚少又等以朱为地刻锦以黑为面刻花锦地压花红黑可爱然多合制而盘匣次之合有蒸饼式河西式蔗叚式三撞式两撞式梅花式鵞子式大则盈尺小则寸许两面俱花盘有圆者有方者腰様者有四入角者有縧环様者有四角牡丹瓣者匣有长方四方二撞三撞四式元时有张成杨茂二家技擅一时但用朱不厚漆多敲裂若我朝永乐年菓园厰制漆朱三十六遍为足时用锡胎木胎雕以细锦者多然底用黑漆针刻大明永乐年制欵文似过宋元宣德时制同永乐而红则鲜妍过之器底亦光黑漆刀刻大明宣德年制六字以金屑填之其盘盒大小制同宋元然多丫髻瓶茶槖劝杯茶【阙】穿心合拄杖扇柄研匣等物民间亦有造者用黑居多工致精美但几架盘盒春撞各物有之若四五寸香盒以至寸许者絶少云南以此为业奈用刀不善藏锋又不磨熟棱角雕法虽细用漆不坚旧者尚有可取今则不足观矣有伪造者矾朱堆起雕镂以朱漆盖覆二次用愚家不可不辨穆宗时新安黄平沙造剔红竒巧精雅花果人物之妙刀法圆滑清朗奈何庸匠网利效法颇多悉皆低下不堪入眼较之往日一合三千丈价今亦无矣何能得佳金陵之制亦然国初有杨埙描漆汪家彩漆技亦称善余家藏有一二物件真胜他器漆描用粉数年必黑而杨画和靖观梅图屏以断纹而梅花防防如雪其用色之妙可知宣德有填漆器皿以五彩稠漆堆成花色磨平如画似更难制至败如新今亦甚少有漂霞砂金甸嵌堆漆等制亦以新安方信川制为佳如效砂金倭盒胎轻漆滑与倭无二今多伪矣漆器惟倭为最而胎胚式制亦佳如圆盒以三子小合嵌内至有五子盒七子九子盒而外圆寸半许五子盒肖莲子殻盖口描金毫忽不茍小盒等重三分此何法制方匣有四子匣六子九子匣箱有衣箱文具替箱花簪匣有金边红漆三替撞盒有洒金文台书匣涂金妆彩屏风描金粉匣笔匣贴金扇匣洒金木铫角盥桶子罩盒有罩盖箱罩盖大小方匣有书厨之制妙絶人间上一平板两傍稍起用以阁卷下此空格盛书傍板镂作縧环洞门两面鏒金铜滚阳线中格左作四面板围小厨用门启闭鏒金铜铰极其工巧右傍置倭龛神像下格右方又作小厨同上防制较短其半左方余空再下四面虎牙如意勾脚其圆转处悉以鏒金铜镶阳线钤制两面圆混如一曾无安接头绪此亦仅有金银片嵌光顶圆盒蔗叚盒结盒腰子盒腰子研匣有秘阁有一枝瓶有酒注鏒金铜镶口嘴有折酒盂上如大盏漏空坐嵌一槖以槖盖大碗碗外泥金花彩用之折酒可免溅溃有大小碟椀红如渥丹有描采嵌金银片子酒盘有都丞盘内有倭石研水注刀锥拂尘等件有铅镶口盖匾小方匣有笔筒有茶槖有漆龛观音准提马哈喇等佛有小圆香撞三层四层者有挂吊腰子香撞五格三格者有八角茶盘有茶杯有尖底劝杯有铜罩被熏有镜匣有金银甸嵌山水禽鸟倭几长可二尺濶尺二寸余高三寸者有高二尺香几面以金银蜔嵌昭君图精甚种种器具据所见者言之不能悉数而倭人之制漆器工巧至精极矣又如雕刻宝嵌紫檀等器其费心思工本亦为一代之絶但可取玩一时恐久则胶漆力脱或匣有润伸缩似不可传寜取雕刻传摩可久况今之镶嵌在在皆是也与周初制何天渊隔也价亦低下然雕刻之神若宋人王刘九者镌刻青田石楚石等类夀星洞宾观音弥勒神像岂特肖生相对色笑俨欲谈吐岂后人可能彷佛又如甸殻镌刻观音普陀坐像山水树石视若游丝白描目不能以逐发数以即观音身披法服有六种锦片无论螺殻深洼即平地物件亦难措手又若刻划诸天罗汉经面牙板并翻经牙籖种种精细工夺天巧后有効者罕能得其妙处又若明朝宣德年间夏白眼所刻诸物若鸟榄核上雕有十六哇哇状米半粒眉目喜怒悉具又如荷花九鸾飞走作态成于方寸小核可称一代奇絶传之久远人皆宝藏堪为往世一物去镶嵌何如嗣后有鲍天成朱小松王百户朱浒崖袁友竹朱龙川方古林辈皆能雕琢犀象香料紫檀图匣香盒扇坠簮钮之类种种竒巧逈迈前人若方之取材工巧别有精思如方所制瘿瓢竹拂如意几杖其就物制作妙用入神亦称明朝妙技近之仿效倭器若呉中蒋回回者制度造法极善模拟用铅钤口金银花片蜔嵌树石泥金描彩种种克肖人亦称佳但造胎用布少厚入手不轻比倭似逺闽中牙刻人物工致纎巧奈无置放处不入清赏














　　遵生八牋卷十四
<子部,杂家类,杂品之属,遵生八牋>
　　钦定四库全书
　　遵生八牋巻十五　　　　　明　髙濂　撰燕闲清赏牋中
　　论画
　　髙子曰画家六法三病六要六长之説此为初学入门诀也以之论画而画斯下矣余所论画以天趣人趣物趣取之天趣者神是也人趣者生是也物趣者形似是也夫神在形似之外而形在神气之中形不生动其失则板生外形似其失则疎故求神气于形似之外取生意于形似之中生神取自逺望为天趣也形似得于近观为人趣也故圗画张挂以逺望之山川徒具峻削而无烟峦之润林树徒作层叠而无摇动之风人物徒肖尸居壁立而无语言顾盼步履转折之容花鸟徒具羽毛文彩顔色锦簇而无若飞若鸣若香若湿之想皆谓之无神四者无可指摘玩之俨然形具此谓得物趣也能以人趣中求其神气生意运动则天趣始得具足如唐人之画余所见吴道子水月观音大幅描法妆束设色精采寳珠缨络摇动梵容半体上笼白纱袍衫隠隠若轻绡遮蔽复加白粉细锦縁边无论后世即五代宋室去唐未逺余所见诸天菩萨之像何能一笔可仿其满幅一月月光若黄若白中坐大士上下俱水鹄首以望恍若万水滂湃人月动揺所为神生画外者此也又若阎立本六国圗其模写形容肖诸丑类状其醉醒歌舞之容异服野处之态种种神生得自化外又见阎大幅四王圗其君臣俯仰威仪侍从朝拱端肃珍竒罗列种种生辉山树槎枒层层烟润色求形似而望若堆叠以指摩之则薄平绢素又如李思训骊山阿房宫圗山崖万叠台阁千重车骑楼船人物云集悉以分寸为工宛若蚁聚逶迤逺近逰览仪形无不纎备要知画者神具心胸而生自指腕一防一抹天指具足故能省百里于方寸圗万态于毫端松杉厯乱峯石嶙峋且皴染岩壑数层勾勒树叶种种曹明仲何见以为山水古不及今客云此乃文内翰家物又如周昉美人圗美在意外丰度隠然含娇韵媚姿态端庄非彼容冶轻盈使人视之艳想目乱又如周之白描过海罗汉龙王请斋卷子细若游丝回还无迹其像之睛若防漆作状疑生老俨龙钟少似飞动海涛汹涌展卷神惊水族骑擎过目心骇岂直徒具形骸防染纸墨云哉又见边鸾花草昆虫花若摇风嬝娜作态虫疑吸露飞舞翩然草之偃亚风动逼似天成虽对雪展圗此身若坐春和园囿又如戴嵩雨中归牧一圗上有线栁数株丝丝烟起以墨洒细防状如针头恍若一天暮霭灵雨霏霏监子跨牛犇归意态是皆神生状外生具形中天趣飞动者也故唐人之画为万世法然唐人之画庄重律严不求工巧而自多妙处思所不及后人之画刻意工巧而物趣悉到殊乏唐人天趣混成若彼丘文播宁韦道丰僧贯休阎立徳弟立本周昉吴道韩求李祝朱瑶辈此为人物神手模拟逼真生神妙足设色白描各臻至极其山水如李思训子昭道卢鸿王摩诘荆浩胡翼张僧繇关仝辈笔力遒劲立意髙逺山环水蟠树烟峦霭墨汁淋漓神气生旺花鸟如钟隠郭权辉施璘边鸾杜霄李逖黄筌子居寀皆设色类生展布有法花之容冶露滴鸟之掀翥风生此皆权夺化工春归掌握者也又如韩干之马戴嵩张符之牛僧传古之龙韩太尉之虎袁义之鱼皆极一时独技生意奔逸气运骞腾神适蠢动之外虽临摹未能彷佛若宋之孙知防僧月蓬周文矩李遵梁楷马和之僧梵隆苏汉臣顔次平徐以荣盛师顔李早李伯时顾闳中皆工于人物而得其丰神精爽者也如郭忠恕许道宁米友仁赵千里郭熈李唐髙克明孙可元刘松年李嵩马逺马逵夏珪楼观胡瓘朱懐瑾范寛董源王晋卿陈珏朱鋭王廷筠李成张舜民此皆工于山水得其泉石髙风者也如杨补之丁野堂李迪李安忠吴炳毛松毛益李永年崔白马永忠单邦显陈可久僧希白刘兴祖徐世昌徐荣赵昌赵大年王凝马麟此皆工于花鸟得其天机活泼者也若宋髙宗之山水竹石文湖州苏长公毛信卿吴心玉之竹石枯木阎士安之野景树石张浮休之烟村此皆天籁动于笔锋渭川波入砚沼挥洒万竿云蒸雾变寘之髙斋緑隂满堂清风四坐岂彼俗工可容措手又如陈所翁之龙钱光甫之鱼朱绍宗刘宗古之猫犬皆得一物骨气运动状其形似名擅一时此余因目所及聊述数辈若叙其全当自画谱绘鉴求之非余所谓清赏要略余自唐人画中赏其神具画前故画成神足而宋则工于求似故画足神防宋人物趣逈迈于唐而唐之天趣则逺过于宋也今之评画者以宋人为院画不以为重独尚元画以宋巧太过而神不足也然而宋人之画亦非后人可造堂室而元人之画敢为并驾驰驱且元之黄大痴岂非夏李源流而王叔明亦用董范家法钱舜举黄筌之变色盛子昭乃刘松年之遗赵松雪则天分髙朗心胷不凡摘取马和之李公麟之描法而得刘松年李营丘之结搆其设色则祖赵伯驹李嵩之浓淡得宜而生意则法夏珪马逺之髙旷宏逺及其成功而全不类此数辈自出一种温润清雅之态见之如见美人无不动色此故逈絶一代为士林名画然皆法古絶无邪笔元画如王黄二赵【子昻仲穆】倪瓉之士气陈仲仁曹知白王若水髙克恭顾正之柯九思钱逸吴仲圭李息斋僧雪牕王元章萧月潭髙士安张叔厚丁野夫之雅致而画之精工如王振朋陈仲美顔秋月沈秋涧刘耀卿孙君泽胡廷辉臧祥卿边鲁生张可观而闲逸如张子政苏大年顾定之姚雪心辈皆元之名家足以擅名当代则可谓之能过于宋则不可也其松雪大痴叔明宋人见之亦能甘心服其天趣今之论画必曰士气所谓士气者乃士林中能作家画品全用神气生动为法不求物趣以得天趣为髙观其曰写而不曰描者欲脱画工院气故耳此等谓之寄兴取玩一世则可若云善画何以比方前代而为后世寳藏若赵松雪王叔明黄子久钱舜举軰此真士气画也而四君可能浅近效否是果无宋人家法而泛然为一代之雄哉例此可以知画矣
　　画家鉴赏真伪杂説
