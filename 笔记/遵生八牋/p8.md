<!-- { "loadSidebar": true } -->
　　林君复集曰饱藜藿者鄙膏粱乐贫贱者鄙富贵安义命者轻生死逺是非者忘臧否
　　饱肥甘衣轻暖不知节者损福广积聚骄富贵不知止者杀身
　　小人诈而巧似是而非故人恱之者众君子诚而拙似迂而直故人知之者寡
　　诚无悔恕无怨和无讐忍无辱
　　何恬庵録曰张饱防于大江骤骏马于平陆天下之至快反思则忧处不争之地乘独后之马人或我乐莫大焉
　　口腹不节致疾之因念虑不正杀身之本骄富贵者慽慽安贫贱者休休故景公千驷不如顔子一瓢
　　武林莲池宏公戒杀生文曰世人食肉咸谓理所应然乃恣意杀生广积寃结相习成俗不自知觉昔人有言可为痛哭流涕长太息者是也计其迷执略有七条开列如左余可例推云
　　其一曰生日不宜杀生哀哀父母生我劬劳己身始诞之辰父母垂亡之日也是日正宜戒杀广行善事以资防福使先亡者早获超升见存者増延福夀何得顿忘母难杀害生灵世习不觉其非可为痛哭流涕长太息者此也
　　其二曰生子不宜杀生凡人无子则悲有子则喜子母俱安则幸不思一切禽兽亦各有子胡为庆我子生令他子死母亡于心安乎婴孩始生不为造福而反造业愚亦甚矣可为痛哭流涕长太息者此也
　　其三曰祭先不宜杀生亡者忌辰及春秋二祭俱当戒杀以资防福虽罗列八珍于前安能起九泉之遗骨而飨之也无益而有伤生命智者不为也举世习行不以为非可为痛哭流涕长太息者此也
　　其四曰祈禳不宜杀生世人有疾杀牲祀神以祈福祐不知已之祀神以求生反杀他命而活我命逆天悖理神其有灵决不来飨种种淫祀亦复类此举世习行而不觉其非可为痛哭流涕长太息者此也
　　其五曰婚礼不宜杀生世间婚礼自问名纳采以至成婚杀生不知其防夫婚者生人之始也生之始而行杀理既逆矣又婚姻吉礼也吉日而用凶事不亦乎此举世习行而不觉其非可为痛哭流涕长太息者此也
　　其六曰燕客不宜杀生良辰美景贤主嘉賔蔬食菜羮不妨清致何须广杀生命穷极肥甘笙歌燕饮于杯盘宰割寃号于砧几嗟乎有人心者能不悲哉世习不以为非可为痛哭流涕长太息者此也
　　其七曰营生不宜杀生世人为衣食故或畋猎或渔捕或杀生灵以资生计我观不作此业者亦衣亦食未必其冻馁而死也杀生营生神理所怒以杀昌裕百无一人种地狱之祸因受来生之恶报莫此为甚何不别求生计乃执为此七者皆为痛哭流涕长太息者此也
　　放生文曰盖闻世间至重者生命天下最惨者杀伤是故逢擒则奔虮虱犹知避死将则徙蝼蚁尚且贪生何乃网于山罟于渊多方掩取曲而钩直而矢百计捜罗使其胆落魂飞母离子散或囚笼槛则如处囹圄或被刀砧则同临剐戮怜儿之鹿砥疮痍而寸断柔肠畏死之猿望弯弓而双垂悲泪恃我强而凌彼弱理恐非宜食他肉而补己身心将安忍由是昊天垂悯古圣行仁解网着于成汤畜鱼兴于子产圣哉流水润枯稿以囊泉慈矣释迦代危亡而割肉天台圣者凿放生之池大树仙人防栖林之鸟续鱼虾【阙】　　　禅师之遗爱犹存救龙子而传方孙真人之慈风未泯一活蝼蚁也沙弥易短命为长年书生易卑名为上第一放也毛寳以临危而脱难孔愉以防职而封侯屈师纵鲤于元村夀増一纪隋侯济蛇于齐野珠报千金拯已溺之蝇酒匠之死刑免矣舍将烹之鼈厨婢之笃疾瘳焉贸死命于屠家张提刑魂超三界易余生于钓艇李景文毒解丹砂孙良嗣解矰之危卜葬而羽虫交助潘县令设江湖之禁去任而水族悲号信老免愚民之牲祥符甘雨曹溪守猎人之网道播神州雀解衔环报恩狐能临井受术乃致残躯得命垂白璧以闻经难地求生现黄衣而入梦施皆有报事岂无闻载在简编昭乎耳目普愿随所见物发慈悲心捐不悭财行方便事或恩周多命大积隂功若恵及一虫何非善事茍日増而月累自行广而福増慈满人寰名通天府荡空寃障多祉萃于今生培积善根余庆及于后世倘更助称佛号加讽经文为其回向西方令彼永离恶道则存心愈大植德弥深道业资之速成莲台生其胜品矣
　　处事不以聪明为先而以尽心为急不以集事为急而以方便为上
　　人当自信自守虽称誉之承奉之亦不为之加喜虽毁谤之侮慢之亦不为之加怒
　　不可乘喜而多言不可乗快而易事
　　胆欲大见义勇为心欲小文理宻察智欲圆应物无滞行欲方截然有执
　　静能制动沈能制浮寛能制褊缓能制急
　　偶读医书有曰洗心曰斋防患曰戒深有可取
　　枚乗曰欲人无闻莫若勿言欲人无知莫若勿为轻言戏谑最害事盖言不妄发则言出而人信之茍常轻言戏谑遇有正事诚实之言人亦不信
　　无梦子时教化村落中手持木牌牌上书二诗云身为车兮心为轼车动轼随无计息交棃火枣是谁无自是不除荆与棘身为客兮心为主主人平和客安处若还主客不康宁精神管定辞君去是为知道妙者
　　髙尚先生曰形者生之舍也气者生之元也神者生之制也形以气充气耗形病神依气位气合神存修真之士法于隂阳和于术数持满御神専气抱一以神为车以气为马神气相合可以长生
　　又曰全生之术形气贵乎安安则有伦而不乱精神贵乎保保则有要而不耗故保养之道初不离于形气精神
　　又曰心为君主之官得所养则血脉之气王而不衰生之本无得而揺也神之变无得而测也肾为作强之官得所养则骨髓之气荣而不枯脏之本无得而倾也精之聚无得而夺也
　　梓童寳章曰饶一着添子孙之福【阙】　　　　驹隙之易过忍一言免驷马之难追息一忍养身心之精和
　　言行拟之古人则德进功名付之天命则心闲报应念及子孙则事平受享虑及疾病则用俭
　　好辨以招尤不若讱黙以怡性广交以延誉不若索居以自全厚费以多营不若省事以守俭逞能以诲妬不若韬精以示拙
　　华严经云人从第一欢喜地入第二离垢地始能行此十善道
　　一曰性自逺离一切杀生不蓄刀杖不懐怨恨有慙有愧仁恕具足于一切众心有命之者常生利益之心是菩萨尚不恶心恼诸众生何况于他起众生想故以重意而行杀害
　　二曰性不偷盗于自资财常知止足于他慈恕不欲侵损若物属他起他物想终不于此而生盗心乃至一草一叶不与不取何况其余资生之具
　　三曰性不邪婬于自妻知足不求他妻于他妻妾他所防女亲族媒定及为法所防尚不生于贪染之心何况从事况于非道
　　四曰性不妄语常作实语真语时语乃至梦中亦不忍作覆藏之语无心欲作何况故犯
　　五曰性不两舌于众生无离间心无恼害心不将此语为破彼故而向彼说不将彼语为破此故而向此说未破者不令破已破者不増长不喜离间不乐离间不作离间不说离间语若实若不实语
　　六曰性不恶口所谓毒害语粗忿语苦他语令他嗔恨语现前语不现前语强恶语庸贱语不可乐闻语闻者不恱语嗔忿语如火烧心语怨结语热恼语不可爱语不可乐语能壊自身他身语如是等语皆悉舍离常作润泽语柔软语恱意语可乐闻语闻者喜恱语善入人心语风雅典则语多人受乐语大小恱乐语身心踊恱语
　　七曰性不绮语常作思审语时语法语顺道理语巧调伏语随时筹量决定语乃至戏笑语恒思审何况故出散乱之言
　　八曰性不贪欲于他财物他所资用不生贪心不愿不求
　　九曰性离瞠恚于一切众生恒起慈心利益心哀愍心欢喜心和润心摄受心永舍嗔恨怨害热恼常思顺行仁慈祐益
　　十曰性离邪见住于正道不行占卜不取恶戒心见正直无诳无謟于佛法僧起决定信
　　清静经曰人神好清而心扰之心好静而欲牵之常能遣其欲而心自静澄其心而神自清
　　又曰众生所以不得真道者为有妄心既有妄心即惊其神既惊其神即着万物既着万物即生贪求既生贪求即是烦恼烦恼妄想忧苦身心便遭浊汚流浪生死
　　玉枢经曰道者以诚而入以黙而守以柔而用用诚似愚用黙似讷用柔是拙夫如是则可与忘形可以忘我可以忘忘入道者知止守道者知谨用道者知防能知防则慧光生能知谨则圣智全圣智全则慧光生慧光生则与道为一是名真忘惟其忘而不忘忘无可忘无可忘者即是至道
　　金笥箓曰心不留事一静可期此便是覔静底路又曰目不乱视神返于心神返于心乃静之本
　　正法眼藏曰汝之本性犹如虚空返观自性了无一物可见是名正见了无一物可知是名真知无有青黄长短但见本源清浄觉体圆明即名见性成佛亦名如来知见
　　陈茂卿夙兴夜寐箴为吾人一日修行短度当熟读之箴曰鸡鸣而寤思虑渐驰盍于其间澹以整之或省旧愆或防新得次第条理了然黙识本既立矣昧爽乃兴盥栉衣冠端坐敛形提掇此心皦如日出严肃整齐虚明静一乃启方策对越圣贤夫子在坐顔曽后先圣师所言亲切敬听弟子问辨反复参订事至斯应则验于为明命赫然常目在之事去既已我则如故方寸湛然凝神息虑动静循环惟心是监静存动察勿贰勿叄读书之余间以逰咏发舒精神休养情性日暮人倦昏气易乗斋庄恭敬振拔精明夜乆斯寝齐手敛足不作思惟心神归宿养以夜气贞则复元念兹在兹日夕干干
　　崔子玉座右铭曰毋道人之短毋说己之长施人慎勿念受施慎勿忘世誉不足慕惟仁为纪纲隐心而后动谤议庸何伤毋使名过实守愚圣所臧在湼贵不淄暧暧内含光柔弱生之徒老氏戒刚强行行鄙夫志悠悠故难量慎言节饮食知足胜不祥行之茍有恒乆乆自芬芳
　　范尧夫布衾铭曰黎藿之甘绨布之温名教之乐德义之尊求之孔易享之常安锦绣之奢膏粱之珍权宠之盛利欲之繁苦难其得危辱旋臻舍难取易去危就安至愚且知士宁不然顔乐箪瓢百世师模纣居琼台死为独夫君子以俭为德小人以奢丧躯然则斯衾之陋其可忽诸
　　东坡云释如白璧道如黄金儒如五谷则近之矣盖圣不徒生生则必有所为释迦孔老易地则皆然也
　　龙舒居士云佛以杀生偷盗邪淫为身三业而孔子言胜残去杀诗人言文王德及鸟兽昆虫是岂不戒杀哉盗固不在所言矣孔子言吾未见好德如好色者诗人多贪淫乱是岂不戒邪淫哉佛以妄言绮语两舌恶口为口业孔子谓人而无信不知其可岂不戒妄言也谓巧言令色鲜矣仁岂不戒绮语也书称尔无面从退有后言岂不戒两舌也荀子谓伤人之言深于矛防是未尝不戒恶口也佛以贪嗔痴为意三业孔子言见得思义则戒贪矣言不念旧恶则戒嗔矣言困而不学民斯为下则戒痴矣由此言之儒释未尝不同也其不同者惟儒止于世间法释氏又有出世间法此其不同耳
　　客有问曰有生即有死若能无生即能无死然则主于治生与长生者得无死乎荅曰明德者心之神明虚灵不昧能明此而止于至善与链神还虚者同一圆觉之性皆不囿于形矣夫有形则有生死不囿于形何生死之有问曰然则三教圣人皆不得死乎荅曰儒云生寄也死归也道曰劳我以生逸我以死释曰生如着衫死如脱袴皆离形而超脱耳非真死也问曰三教学人亦能超脱乎荅曰止至善与链神禅定功夫极难下手惟上智利根可由顿渐而入若下愚钝根则未易至也
