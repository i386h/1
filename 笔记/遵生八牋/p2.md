<!-- { "loadSidebar": true } -->
　　太一真人曰予有经三部共只六字儒者诵之成圣道士诵之成仙和尚诵之成佛而功徳甚大但要体认奉行一字经曰忍二字经曰方便三字经曰依本分是也三经不在大藏只在灵台有味乎言哉
　　又曰心静可以通乎神明事未至而先知是不出户知天下不窥牖见天道也葢心如水也久而不挠则澄彻见底是谓灵明故心静可以固元气万病不生百嵗可活若一念挠浑则神驰于外气防于内荣胃昏乱百病相攻寿元自损
　　中散曰君子知形恃神以立神须形以存悟生理之易失知一过之害生故修性以保神安心以全身爱憎不栖于情忧喜不修于意泊然无感而体气和平又呼吸吐纳服食养身使形神相亲表里俱济也
　　神农曰上药养命中药养性诚知性命之理因辅养以通也而世人不察惟五谷是见声色是耽目惑黄耳务淫哇滋味煎其脏腑醴醪煮其肠胃馨香腐其骨髓喜怒悖其正气思虑消其精神哀乐殃其平粹夫以蕞尔之躯攻之者非一途易竭之身而内外受敌身非木石何能久乎
　　又曰善养生者清虚静泰少思寡欲知名位之伤徳故忽而不营非欲而强禁也识厚味之害性故弃而不顾非贪而后抑也外物以累心不存神气以守白独着旷然无忧患宁然无思虑又守之以一养之以和和理自济同乎大顺然后蒸以灵芝润以醴泉晞以朝阳和以五弦无为自得体妙心亡欢而后乐足遗生而后身存若此以往庶可与羡门比寿王乔争年
　　贞白书曰质象所结不过形神形神合则是人是物形神若离则是灵是鬼非离非合佛法所摄亦离亦合仙道所依何以能致为仙是修铸链之事极感变之理通也譬之为陶当埏埴为器之时是土而异于土虽燥未烧遇湿即败烧而未熟不久尚坏火力既足表里坚固河山有尽此形无灭假令为仙者以药石链其形以精灵莹其神以和气濯其质以善徳解其纒万法皆通无碍无滞欲合则乘云驾雾欲离则尸解质化不离不合则或存或亡各随所业修道进学以跻仙路永保长年
　　夫人只知养形不知养神只知爱身不知爱神殊不知形者载神之车也神去人即死车败马即奔也
　　养寿之法但莫伤之而已冬温夏凉不失时序之和所以适身也若重衣厚褥体不甚苦以致风寒之疾厚味脯腊醉饱肥甘以致结聚之患美色妖冶嫔妾盈房以致虚损之祸淫声艳曲怡心悦耳以致荒躭之惑故世人不终耆夀咸多殀殁者皆由不自爱惜忿争尽意邀名射利聚毒攻神内伤骨髓外消筋肉血气枯槁经络壅闭内里空虚招来众疾一有所感便不可支是由正气日衰邪气日盛故耳
　　太上日用经曰饮食餐完禁口端坐莫起邪念世事俱忘存神定意眼不视物耳不听声息心内守调息绵绵呼吸自在似有如无心火下降肾水上升口中津生灵真附体得至长生与天齐夀
　　道林摄生论曰老人养寿之道不令饱食便卧及终日久坐久劳皆损寿也时令小劳不致疲倦不可强为不堪之事食毕少行百步以手摩腹百过消食畅气食欲少而数恐多则难化先饥而食先渇而饮先寒而衣先热而解勿令汗多不欲多唾唾不令远勿令卧熟扑扇勿食生冷过多勿多奔走勿露卧空阶而冐大寒大热大风大雾勿伤五味酸多伤脾苦多伤肺辛多伤肝咸多伤心甘多伤肾此数者老人犹当加意
　　老人摄生卧起有四时之早晩兴居有至和之常制调引筋骨有偃仰之方杜疾闲邪有吞吐之术流行荣卫有补泻之法节宣劳逸有予夺之要忍怒以全阴气忍喜以全阳气然后将草木药饵以救亏缺后链金丹以定无穷他若自己修为要当居贫须要安贫居富切莫矜富居贫富之中恒须守道勿以贫富改志易性识达道理似不能言作大功徳勿自矜伐年至五十以外以至百年美药勿离于手善言勿离于口乱想勿生于心勿令心生不足好恶常令欢喜勿得求全于人勿得怨天尤命常当少思少念少欲少事少语少笑少愁少乐少喜少怒少好少恶此十二少者养性之都契也多思则神殆多念则神散多欲则智乱多事则形劳多语则气丧多笑则脏伤多愁则心防多乐则意溢多喜则妄错昏乱多怒则百脉不定多好则专术不理多恶则憔悴无欢此十二多不除丧生之本也惟无多无少几于道矣
　　要记曰一日之忌暮无饱食一月之忌暮无大醉终身之忌暮尝防气乆视伤血久卧伤气久立伤骨久行伤筋久坐伤肉大饱伤肺大饥伤风勿当屋梁脊下睡卧卧勿头向北勿防灯烛照卧六神不安大汗勿脱衣多得偏风半身不遂卧处勿令有孔隙风入伤人最寒勿令火炉安向头傍令人头重目赤鼻干冬日温足冻脑春秋脑足俱冻寅日剪指甲午日剪足甲烧白髪并吉勿食父母本生所属禽兽之肉令人魂魄飞扬勿忍溺并怒抛以致膝冷成脾勿忍后并强努以致气痔腰疼入庙宇必恭敬勿恣意注目见怪勿得惊恐以怪为怪数者是亦养生之大者当究心焉
　　关尹子曰人之平日忽焉目见非尝之物者皆精有所结而然病目忽见非尝之物皆心有所歉而然茍于吾心能于无中示有则知吾心能于有中示无但不信之自然不神或曰彼识既昏谁能不信应曰如捕蛇人而不畏蛇彼虽梦蛇而心亦不怖道无鬼神独徃独来
　　又曰困天下之智者不在智而在愚穷天下之辩者不在辩而在讷服天下之勇者不在勇而在怯少言者不为人所忌少行者不为人所短少智者不为人所劳少能者不为人所役壮者当知三在四少以遵吾生矧髙年之人于此可不更加珍重以保全天年
　　长生之法保身之道因气养精因精养神神不离身乃得常健
　　养生大要一曰啬神二曰爱气三曰养形四曰导引五曰言语六曰饮食七曰房室八曰反俗九曰医药十曰禁忌又曰无劳尔形无摇尔精归心静黙可以长生
　　天地以生成为徳有生所甚重者身也身以安乐为本安乐所可致者以保养为本先其本则本固本既固疾病何由而生夀岂不永故摄生有三曰养神曰惜气曰防疾忘情去智恬澹虚无离事全真内外清净如是则神不内耗境不外惑真一不杂神自宁矣是曰养神抱一元之本根固归真之精气三焦定位六贼忘形识界既空参同斯契虚实相通名曰大通则气自定矣是曰惜气饮食适时温凉合度出处无犯于八邪动作不可为勉强则身自安矣是曰防疾
　　又曰善养生者养内不善养生者养外外贪快乐恣情好尚务外则虚内矣所谓养内者使五脏安和三焦守位饮食得宜世务不涉是可长夀
　　庄子曰人之可畏者袵席饮食之间为最而不知预为之戒者过也若能常自谨畏病疾何由而起寿考焉得不长贤者造形而悟愚者临病不知诚可畏也
　　劳者劳于神气伤者伤于形容饥饱过度则伤脾思虑过度则伤心色欲过度则伤肾喜怒过度则伤肝悲愁过度则伤肺又如风寒暑湿则伤于外饥饱劳役则伤于内昼感则伤于荣夜感则伤于卫经行内外劳一而二由二而十真气外散五邪入内使人肌肉内消神气短少饮食渐减行步无力虽欲久生恐无能矣
　　道院集曰游心虚静结志防委虑无欲归计无为凝神灭想气和体舒达延生命寿与天齐
　　又云检情摄念息业养神悟妄归真观空见性常习静明不为魔动心我两忘神气自满
　　又云止念令静观理令明念静理明不死可能导气令和引体令柔气和体柔长生可求此皆至妙要论
　　一人之身一国之象也胷臆之设犹宫室焉支体之位犹郊境焉骨节之分犹百川焉腠理之间犹四衢焉神犹君也血犹臣也气犹民也故至人能理其身亦犹明君能治其国爱民安国爱气全身民敝国亡气衰身谢故上士施医于未病之先防守于未败之日故摄生者先除六害一曰薄名利二曰禁声色三曰廉货财四曰损滋味五曰屏虚妄六曰除嫉妬六者若存真经空念不能挽其衰朽矣
　　又曰冬则朝勿饥夏则夜勿饱早起不在鸡鸣前晩起不过日出后心内澄则真人守其位气内定则邪秽去其身行欺诈则神悲好争竞则神沮轻侮于人则减算杀害于物必伤年行一善则神魂欢作一恶则心气乱人能寛泰自居恬淡自守则神形安静灾病不生仙録注名鬼簿落籍寿福安宁由此兆始
　　上古天真论曰女子之数七丈夫之数八女子过七七四十九数则任脉虚冲脉衰天癸竭地道不通以渐枯槁华色失荣丈夫过八八六十四数则五脏皆衰筋骨解弛血脉短促精气耗散天道闭塞日就憔悴肌肉无华故上夀之人年过常数皆由衣食充足药饵扶防孝子贤孙承欢爱养调其朝夕适其寒温上顺天心下契人理顺天之道夀命无疆
　　岱翁曰尝见世人治髙年之人疾患竟同少年乱投汤药妄行针灸以攻其病务欲速愈殊不知上夀之人血气已衰精神已散至于视听聪明不及手足举动肢体不随心志沉昏头目晕气脉妄行则宿疾时发或秘或寒或冷或热此皆老人常态不慎治之急投峻药取效或吐或汗或解或利老弱之人不能禁架汗则阳气泄吐则胃气逆泻则元气脱立致不虞此老病大忌更不可用市中买药并他人闻説病源不知药味送来服饵及虎狼之药切宜仔细若身有宿疾或时发动则随其疾状用温平顺气开胃补虚中和汤药调停饮食或随食物变馔治之最为要法
　　养夀之道与仙佛二教最是捷径故清净明了四字最好内觉身心空外觉万物空破诸妄相无可执着是曰清净明了
　　故説心法曰前不接续后不引起前后断絶中间自孤当体不顾应时消灭知体已灭豁然如空古事过去空今事眼前空未来决定空一切尘劳是大虚妄不可执而为有自障吾心结成烦恼
　　金经大乘法云身便是幻幻时所化又是幻中之幻世即是梦梦时所见又是梦中之梦展转虚妄如声外有响形外有影形声影响起于一真影外影为三等妄梦中梦是两重虚
　　一切诸有如梦如幻一切烦恼是魔是贼人生一世中其梦无数梦中一一称我梦中之我岂非空乎要知梦既是空身亦如梦何以迷着
　　谛思身之未生有象乎有名乎有我乎身之既化有象乎有名乎有我乎身前身后两不可知安得于中偏执为我爱恋忧怖终日戚戚
　　物之生成谓之造物之变灭谓之化性之分别谓之识一切含识谓之相相续有情名随因报流转无穷有能遗物离人超出造化之外卓然独存其惟大觉圣人乎
　　万物自万物二仪中虚空自无碍万念自万念一心中虚空自无碍
　　无数之形自古生化而不停无数之情自古差别而不平无数之事自古烦恼而不定无数之有自古成坏而不久往者无迹来者无极若悟一一皆空即当心如太虚洞然无碍有何介懐更生色相
　　天地万物因妄相和合而生人世万事因妄情交结而成念起念止皆自心念起则一切烦恼起念止则一切烦恼止何不见心以息此念念起即觉如川欲泄篑土可塞襄陵势絶如火欲燃杯水可沃燎原势灭觉念止念宜速而切
　　晁文元曰修行之法两熟居先智断之理熟则事事皆空岂容留碍力制之功熟则念念不起自然安闲智断即观力制即止也
　　万沤起而复破水性常存千灯明而复灭火性原在忘情之心不住于相如汤消冰冰汤俱尽无可分别触境之心未能不动如谷应声即应即止无复有余
　　不茹荤饮酒是祭祀斋非心斋也汝能一志无以耳听以心听无以心听以气听疏瀹汝心除嗜欲也澡雪汝精去秽累也掊击其志絶思虑也无思无虑则心专于道无嗜无欲则乐于道无秽无累则合于道心无二想名曰一志
