<!-- { "loadSidebar": true } -->
　　髙子曰米元章云好事家与赏鉴家自是两等家多资蓄贪名好胜遇物收置不过听声此谓好事若赏鉴家天资髙明多阅传録或自能画或深知画意毎得一圗终日寳玩如对古人声色之奉不能夺也名曰真赏然看画之法须着眼圎活勿偏己见必细玩古人命笔立意委曲妙处不令潦草涉略论山有起伏转换水有隐显源流林木求其深邃蓊郁而深浅分明人物观其覩面凝眸而顾盻相属四时之景要分朝暮隂晴烟云动荡花鸟之态须观欹风含露宿食飞鸣次及牛马昆虫鱼龙水族无一不取神气生动天趣涣然笔墨之外斯不失为真赏若专以形似取之则市街贴壁卖画尽有克肖人物花草猫狗之圗何取于古且古人之画岂特不可以形似物迹求也当无笔迹留滞方见天趣如书之藏锋始妙松雪诗云石如飞白木如籕写竹应须八法通正谓是也且好画不宜多裱裱多失神亦不可洗更不可剪去破碎边条当细细补足令人寳惜古画岂特寳若金玉即如宋人去此不逺画之在世流传便少无论唐时五代藏画之家当自检防不恤勤烦乃收藏至要画之失传其病有五古画年逺纸绢已脆不时舒卷略少局促即便折损破碎无救此失传之一童仆不识收卷有法即以两手甲抓画卷起不顾边齐以轴榦着力紧收内中绢素碎裂此失传之二或遭屋漏水湿防啮猫溺梅雨霉白不善揩抹即以麄布擦摩逐片破落此失传之三或出示俗人不知看法即便手托画背起就眼观绢素随折或挂画忽慢以致损伤崩裂再莫可补虽贴衬何益此失传之四或遭投火水溺嵗苦流移此失传之五有等败落子孙无识妇女不知寳藏堆积朽腐或儿女痴顽用笔涂写或灯下看玩以致油汚透骨或偶堕烛烧损或挂当风狂起吹断刮裂甚矣古画难存类此种种古人名画更少对轴若髙尚士夫之画适兴偶作天趣生动人即寳传何能有对若髙斋精舍岂容四轴张挂即对轴亦少雅致世以无名人画即填某人欵字深可笑也画院进呈卷轴皆有名大家俱不落欵何必见牛指戴见马指韩又岂如格古论云无名人画多有佳者若云无名决无好画无名欵者皆御府画也古有善画花草者多不落墨以色防染自有一种精神生意又若粉本即旧人画稿草草不经意处乃其天机偶发生意勃然落笔趣成多有神妙当寳藏之唐人纸则硬黄短帘绢则丝粗而厚有捣熟者有四尺濶者宋绢则光细若纸揩摩如玉夹则如常更有濶五六尺者名曰独梭纸用鹄白澄心堂居多宋画迄今其丝性消灭更受糊多无复坚韧以指微跑则绢丝如灰堆起表里一色若今时绢素以药水染旧无论指跑丝丝露白即刀刮亦不成灰此古今绢素之辨似不容伪又如元绢有独梭者与宋相似有宓家机绢皆妙古画落墨着色深入绢素矾染既多精采逈异其花草红若初緑如碧瑱粉则腻滑如玉黒则防墨如漆伪者虽极力模拟而诸色间有相似惟红不可及且求其入绢深厚则不能矣文采索然又如古人之画愈玩愈佳笔法圎熟用意精到以人趣仿模物趣落笔不凡而天趣发越今人之画人趣先无而物趣牵合落笔粗庸入眼不堪玩赏何用伪为宋人临摹唐朝五代画片神采如出一手秘府多寳藏之今人临画惟求影响多用己意随手茍简虽极精工先乏天趣妙者亦板近如吴中莫乐泉临画亦称当代一絶我朝名家不让宋元者亦不乏人髙品如文衡山沈石田陈白阳唐伯虎文汶水王仲山钱叔寳文伯仁顾亭林孙雪居沈青门风神俊逸落笔脱尘或隶或行各有天趣元之二赵王黄可与并美如戴文进工山水人物神像雅得宋人三昧其临摹仿效宋人名画种种逼真其生纸着色开染草草效黄子久王叔明等画较胜二家如商喜李在周东村仇十洲山水人物之妙上轶宋人刘范诸辈又如边景昭吕廷振林以善张秋江沈士容王牧之陈宪章俞江村周少谷辈花鸟竹石亦得宋之徐黄家法他如谢廷循上官伯达金文鼎金汝清姚公绶王孟端夏仲昭王舜耕陈大章许尚文呉伟苏致中叶原静谢时臣朱子朗朱鹿门夏葵夏芷石鋭倪端诸辈皆我明一代妙品士夫画家各得其趣若郑颠仙张复阳钟钦礼蒋三松张平山汪海云皆画家邪学徒逞狂态者也俱无足取
　　赏鉴收藏画幅
　　髙子曰收蓄画片须看绢素纸地完整不破清白如新照无贴衬此为上品面看完整贴衬条多画神不失此为中品若破碎零落片片凑成杂缀新绢以色旋补虽为名画亦不入格此下品也完整中价之低昂又以山水为上人物小者次之花鸟竹石又次之走兽虫鱼又其下也册叶卷子同一论法又如神佛圗像其品不同如宋元并我朝人画佛像名家多就山水树石中或坐或行或倚石凭树画法不板烟云流润神气俨临为上品也其他三尊并列鬼从狰狞或登寳座诸神卫防者止可为侍奉香火非流传品也又如假造佛像画片以绢捣熟以香烟沥并灶烟屋梁挂尘煎汁染绢其色虽旧或黄或淡黒可愚家孰知古绢一种传玩旧色嗅之异香可掬岂人伪可到古绢碎裂俨状鱼口横联数丝再无直裂今之伪者不横即直乃以刀刮指甲划开丝缕坚韧不断触目即辨藏画之法以杉板作匣匣内切勿油漆糊纸反惹霉湿又当尝近人气或置透风壁阁去地丈余便好一遇五月八月之先将画幅幅展玩防见风日收起入匣用纸封口勿令通气过此二方开可免霉白又若以名画张挂多则三五日一换收起挂久恐为风湿侵损质地若绢素画尤不可以乆挂如前起居牋内温阁藏画之法甚佳古画不可卷紧恐伤绢地单条短轴作横面开闗门扇匣子画直放入轴顶贴籖细开某画甚便取看又如宋人綉画山水人物楼台花鸟针线细宻不露边缝其用绒止一二丝用针如髪细者为之故多精妙设色开染较画更佳以其绒色光彩夺目丰神生意望之宛然三趣悉备女红之巧十指春风逈不可及元人之綉便不及宋以其用绒粗肥落针不宻且人物禽鸟用墨描画眉目不若宋人以绒綉眉目瞻眺生动此宋元之别以其眉目辩也故宋綉山水亦不多得元人花鸟尚可一二见耳宋人刻丝山水人物花鸟毎痕剜断所以生意混成不为机经掣制今人刻丝是织丝也与宋元之作逈异故宋刻花鸟山水亦如宋綉有极工巧者余意刻丝虽逺不及綉若大幅舞裀自有富贵气象元刻逈不如宋矣大率一代之物不及一代凡事皆然何止此也人能以画自工明牕浄几描写景物或覩佳山水处胸中便生景象布置笔端自有天趣如名花折枝观其生趣花态绰约叶梗转折向日舒笑迎风欹斜含烟弄雨初开残落种种态度写入采素不觉学成便得出人头地若不以天生活泼者为法徒窃纸上形似三趣无一得也终为俗品古之髙尚士夫如李公麟范寛李成苏长公米家父子辈靡不画臻神妙是以大雅君子于画收藏赏鉴不可不学一二名笔
　　论研
　　髙子曰研为文房最要之具古人以端砚为首端溪有新旧坑之分旧坑石色青黒温润如玉上生石眼有青緑五六晕而中心防黄黄中有黒防形似鸲鹆之眼故以鸲鹆名研眼分三种晕多晶莹者谓之活眼有眼朦胧晕光昏滞者谓之泪眼虽具眼形内外焦黄无晕者谓之死眼故有泪不如活死不如泪之评又以眼在池上者名曰髙眼为佳生下者为低眼次之惟北岩之石有眼余坑有无相间或有七眼三五眼如星斗排聨者或十数错落上下四旁生者或有白防如粟贮水方见隠隠扣之无声磨墨亦无声为下岩之石今则絶无有则希世之珍也上岩中岩之石皆灰色而紫如猪肝总有一眼晕少形大如雄鸡眼扣之摩之俱有声质亦麄砺即今之端石是也欧阳公以端之子石为佳以子石生大石中为石之精其发墨光润贮水不耗为可贵耳古有端石贡砚无眼其细腻发墨色青光润此必下岩石也想贡砚在宋官司取多不暇剪裁取眼故耳贵在发墨何取于眼无眼者但不入于俗眼鉴家何碍歙石出龙尾溪者其石坚劲发墨故前人多用之以金星为贵石理防粗以手磨之索索有锋铓者尤佳歙溪罗纹如罗之纹细润如玉刷丝如髪之密金银间刷丝亦细宻眉子【即蛾眉也】如甲痕为旧坑四种石也色俱青黒其新坑者罗绞如萝菔纹刷丝毎条相去一二分眉子或长一二寸金星新旧坑石色虽淡青质并麤燥银星新旧坑同故歙石有龙尾金星蛾眉角浪松文等名有种湖广沅州出石深黒亦有小眼广人取归作砚名曰黒端沅人取作犀牛鱼荷叶八角等式溪石淡青色内深紫而带红极细润用久光甚有黄脉相间俗号紫袍金带有伪造者以药凿嵌成之自有痕迹洮河緑石色緑微蓝其润如玉发墨不减端溪下岩出陕西河深甚难得也今名洮者俱石之皮乃长沙山谷中石光不发墨广东万州悬崖金星石色黒如漆光润如玉以水润之则金星自见干则无迹极能发墨用久不退在歙之上端之下岩石可并也浙之衢石黒者亦佳多不发墨他如黒角研红丝砚黄玉砚褐色砚紫金砚鹊金墨玉石砚皆出山东水晶砚发墨如歙蔡州白石砚浮葢山仙石砚丹石砚唐州唐石砚宿州宿石砚吉州紫石砚淄州黄金砚金雀石砚青州石末砚熟铁砚紫金石砚用不墨青石砚蕴玉石砚戎石绛石砚淮石砚宁石硏宣石硏吉石研防石研如漆发墨明石研万州磁洞石砚相州铜雀瓦砚未央宫瓦头砚栁州栁石砚出龙壁下成州成石砚出栗亭泸砚潍研南剑州鲁水硏宿州乐石砚虢州澄泥研登州驼基岛石砚归州大陀石研江西宁府陶研【形肖铜雀】髙丽研【上凿花巧】梁公砚银研铜研砖砚漆研蚌研磁砚砚之出处不可胜纪众研中龙尾发墨池水积久不干端溪美恶俱能发墨中有受水燥湿之别罗纹过于龙尾铜雀砚沈水千年原质亦细故易发墨而不甚燥然不壊笔他则无足议也唐之澄泥研品为第一惜乎传少而今人罕见古之名砚如陈省躬仙翁研陶谷有两池圎研名曰璧友和鲁公有雪方池砚周彬公友人有金棱玉海研徐阐之有小金成砚宣城有四环鼔研李后主有生水砚内有黄石子子在则水无子则涸孙之翰有呵水研一呵水流丁晋公有水砚一墨水盛暑不干刘义叟造瓦砚丁寳臣緑石砚【即緑豆端也】谓之玉堂新制送王介甫故介甫诗有玉堂新制世争传况是蛮溪緑石镌之句苏长公研铭曰千夫挽绠百夫运斤篝火下锤以致斯珍此言下岩端石在宋亦难采取如此况后数百年矣何能易得若余所见砚有百方皆名砚也不能一一悉记举其可寳者言之如端溪天生七星砚緑端石砚玉兔朝元砚子石砚山字子石研天成白玉风字研汉碧玉圭研唐澄泥八角大砚未央宫砖头研徳夀殿犀纹石砚天潢砚龙尾石筒瓦小砚洮河緑石砚银丝石砚古瓦莺研灵壁山石砚龙尾石段砚兴和砖砚石渠瓦砚豆斑石砚此皆砚之极少而致精妙者圗其形体共海内鉴家赏之噫有砚存笥如范乔之遗子者能几人哉人能贱金玉而寳砚石者又几人哉况佳砚之不得其主又不知其几矣他如沈于深渊掩于厚土毁于兵燹败于颠覆灾于记算之傍困于学究之侧其几又何胜以千百计也惜哉
　　涤藏砚法
