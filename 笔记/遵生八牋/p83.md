<!-- { "loadSidebar": true } -->
　　董京字威辇不知何郡人初与陇西计吏俱至洛阳被发而行逍遥吟咏常宿白社中孙楚时为著作数就社中与语后数年遁去莫知所之于其寝处惟有一石竹子及诗二篇其一曰乾道刚简坤体敦密芒芒太素是则是述末世流奔以文代质悠悠世事孰知其实逝将去此至虚归我自然之室又曰孔子不遇时彼感麟麟乎麟乎胡不遁世以存真
　　范乔
　　范乔字伯孙陈留外黄人年二嵗时祖馨临终抚乔首曰恨不见汝成人因以所用砚与之至五嵗祖母以告乔乔便执砚涕泣九嵗请学在同辈之中言无媟辞光禄大夫李铨尝论扬雄才学优于刘向乔以为向定一代之书正羣籍之篇使雄当之故非所长遂着刘扬优劣论文多不载乔前后辟举皆不就初乔邑人腊夕盗斫其树人有告者乔阳不闻邑人愧而归之乔往喻曰卿节日取柴欲与父母相欢娱耳何以愧为外黄令高頵叹曰诸士大夫未有不及私者而范伯孙恂恂率道名讳未尝经于官曹士之贵异于今而见元康八年卒
　　鲁褒
　　鲁褒字元道南阳人好学多闻以贫素自立元康之后纲纪大壊褒伤时之贪鄙乃隠姓名而着钱神论畧曰钱之为体有乾坤之象内则其方外则其圆其积如山其流如川动静有时行藏有节市井便易不患耗折难折象夀不匮象道故能长乆为世神寳亲之如兄字曰孔方失之则贫弱得之则富昌无翼而飞无足而走解严毅之顔开难发之口钱多者处前钱少者居后钱之为言泉也无逺不往无幽不至京邑衣冠疲劳讲肄厌闻清谈对之睡寐见我家兄莫不惊视钱之所祐吉无不利何必读书然后富贵由此论之谓为神物无徳而尊无势而热排金门而入紫闼谚曰钱无耳可使鬼凡今之人惟钱而已葢疾时者共传其文褒不仕莫知所终
　　郭文
　　郭文字文举河内人也少爱山水尚嘉遯每游山林弥旬忘返父母终服毕不娶辞家游名山恒着鹿裘葛巾采竹叶木实贸盐以自供食有余谷辄恤穷匮王导闻其名遣人迎之既至置之西园温峤尝问先生安独无情乎文曰情由忆生不忆故无情一旦忽求还山及苏峻反人皆以为知机卒葛洪庾阐并为作传赞颂其美云
　　翟庄
　　翟庄字祖休浔阳人少以孝友著名耕而后食惟以弋钓为事及长不复猎或问渔猎同是害生之事而先生止去其一何哉庄曰猎自我钓自物未能顿尽故吾先节其甚者且夫贪饵吞钩岂我哉时人以为知言晩节亦不复钓端居荜门命徴并不就卒
　　宋纎
　　宋纎字令艾敦煌人少有逺操沈静不与世交居于酒泉南山弟子受业三千余人不应州郡辟命时太守杨宣畵其象于阁上出入视之作颂曰为枕何石为漱何流身不可见名不可求酒泉太守马岌具威仪鸣铙鼓造焉纎高楼重阁距而不见岌叹曰名可闻而身不可见德可仰而形不可覩吾今而后知先生人中之龙也铭诗于石壁曰丹崖百丈青壁万寻竒木蓊郁蔚若邓林其人如玉维国之琛室迩人遐实劳我心年八十笃学不倦卒谥曰虚先生
　　王绩
　　王绩字无功綘州人性简放不喜拜揖兄通隋末大儒也聚徒河汾间仿古作六经又为中説有奴婢数人种黍春秋酿酒养鳬鴈莳药草自供以周易老子庄子置牀头他书罕读也游北山东臯著书自号东臯子绩之任以醉失职乡人靳之【靳居拆反】托无心子以见趣曰无心子居越越王不知其大人也拘之仕无喜色越国法秽行者不齿俄而无心子以秽行闻王黜之无愠色退而适茫荡之野过动之邑而见机士机抚髀【部祁反】曰嘻子贤者而以罪废邪无心子不应机士曰愿见教曰子闻蜚防氏马乎一者朱鬛白毳龙骼鳯臆【骼古伯反】骤驰如舞终日不释辔而以热死一者垂头昂尾驼颈貉膝踶齧善蹶弃诸野终年而肥夫鳯不憎山栖龙不□泥蟠君子不茍洁以罹患不避秽而养精也其自处如此
　　孙思邈
　　孙思邈京兆人通百家説善言老子庄周思邈于隂阳推歩医药无不善孟诜卢照隣等有恶疾不可为感而问曰高医愈疾奈何答曰天有四时五行寒暑迭居和为雨怒为风凝为霜露张为虹霓天常数也人之四肢五脏一觉一寐【觉古孝反】吐纳往来流为荣卫彰为气色发为音声人常数也阳用其形隂用其精天人之所同也失则蒸生热否生寒结为瘤赘【瘤音留赘之芮反】陷为痈疽奔则喘乏渴则焦槁发乎面动乎形天地亦然五纬缩赢孛彗飞流其危证也寒暑不时蒸否也石立土踊是其瘤赘山崩土防是其痈疽奔风暴雨是其喘乏川渎竭涸是其焦槁高医导以药石救以砭剂【砭车亷反】圣人和以至徳辅以人事故体有可愈之疾天有可振之灾照隣曰人事奈何曰心为之君君尚恭故欲小诗曰如临深渊如履薄氷小之谓也胆为之将以果决为务故欲大诗曰赳赳武夫公侯干城大之谓也仁者静地之象故欲方传曰不为利回不为义疚方之谓也智者动天之象故欲圆易曰见机而作不俟终日圆之谓也复问养性之要答曰天有盈虚人有屯危不自慎不能济也故养性必先知自慎也慎以畏为本士无畏则简仁义农无畏则堕稼穯工无畏则慢规矩商无畏则货不殖子无畏则忘孝父无畏则废慈臣无畏则勲不立君无畏则乱不治是以太上畏道其次畏天其次畏物其次畏人其次畏身忧于身者不拘于人慎于小者不惧于大戒于近者不侮于逺如此则人事毕矣卒年百嵗
　　田游岩
　　田游岩京兆人永徽时【高宗初】补太学生罢归入太白山母及妻皆有方外志后入箕山居许由塜旁自号由东隣频召不出高宗幸嵩山亲至其门游岩野服出拜仪止谨朴帝谓曰先生比佳否答曰臣所谓泉石膏肓【呼光反】烟霞痼疾
　　吴筠
　　吴筠字贞节华隂人通经谊性高鲠不耐沈浮于时去居嵩山宗遣使召见与语甚悦敕待诏翰林献纲三篇帝尝问道对曰深于道者无如老子五千文其余徒丧纸札耳复问神仙治錬法对曰此野人事积嵗月求之非人主宜留意筠每开陈皆名教世务以微言讽天子重之恳求还嵩山诏为立道馆大厯中卒
　　潘师正
　　潘师正贝州人居逍遥谷高宗幸东都召见问所须对曰茂松清泉臣所须也既不乏矣帝尊异之诏即其庐作崇唐观时太常献新乐帝更名祈仙望仙翘仙曲卒年九十八谥体先生
　　司马承祯
　　司马承祯字子微洛州人事潘师正传辟谷道引术无不通师正异之曰我得陶隠居正一法逮而四世矣因辞去徧游名山庐天台【山在防稽】不出睿宗召至问其术对曰为道日损损之又损以至于无为夫心目所知见每损之尚不能已况攻异端而增智虑哉帝曰治身则尔治国若何对曰国犹身也故游心于淡合气于漠与物自然而无私焉则天下治帝嗟叹曰广成之言也以三体写老子刋正文句卒年八十九
　　杜生五郎
　　阳翟县有杜生者不知其名邑人但谓之杜五郎所居去县三十五里惟屋两间其前空地丈余杜生不出篱门已三十年矣黎阳尉曽访之问其不出门之因其人指门前一桑曰十五年前亦曽此下纳凉但无用于时偶不出耳问其为生曰日惟与人择日及卖一药以供饘粥后子能耕自此食足择日卖药一切不为又问平日何所为曰端坐耳问颇观书否曰二十年前曽观净名经爱其议论今已忘之并书亦不知所在乆矣气韵闲旷言词清简有道之士也盛寒但布袍草履室中枵然一榻而已
　　张志和
　　张志和字子同婺州金华人始名龄母梦枫生腹上而产志和以亲既丧不复仕居江湖自称烟波钓徒着真子亦以自号有韦诣者为撰内解志和又着太易十五篇其卦三百六十五兄鹤龄恐其遁世不还为筑室越州东郭茨以生草椽栋不施斤斧豹席防□【居勺反】每埀钓不设饵志不在鱼也观察使陈少游往见为终日留表其居曰真坊以门隘为买地大其闳号囬轩巷先是门阻流水无梁少游为构之人号大夫桥帝尝赐奴婢各一志和配为夫妇号渔童樵青陆羽尝问孰为往来者对曰太虚为室明月为烛与四海诸公共处未尝少别何有往来顔真卿为湖州刺史志和来谒真卿以舟敝陋请更之志和曰愿为浮家泛宅往来苕霅间【苕音条霅直甲反水名在吴兴】辨捷类如此善圗山水酒酣或击鼓吹笛防笔辄成【防甚尔反】尝撰渔歌宪宗圗真求其歌不能致李徳裕称志和隠而有名显而无事不穷不逹严光之比云
　　陆羽
　　陆羽字鸿渐复州人不知所生或言有僧得诸水滨畜之既长以易自筮得渐鸿渐于陆其羽可用为仪乃以陆为氏名而字之上元初肃宗更隠苕溪自称桑苎翁阖门著书或独行野中诵诗击木徘徊不得意或恸哭而归故时谓接舆也贞元末卒羽嗜茶着经三篇言茶之原之法之具尤备天下益知饮茶矣
　　陆防
　　陆防字鲁望少高放通六经大义尤明春秋有田数百畆屋三十楹田苦下雨潦则与江通故常苦饥身畚锸茠刺无休时【茠乎毛反除田草】或讥其劳答曰尧舜霉瘠【霉音眉霉黧垢腐貌】禹胼胝彼圣人也吾一褐衣敢不勤乎嗜茶置园顾渚山下嵗取租茶自判品第又不喜与流俗交虽造门不肯见不乘马升舟设蓬蓆赍束书茶灶笔牀钓具往来时谓江湖散人或号天随子甫里先生自比涪翁渔父【涪音浮】江上丈人后以高士召不至李蔚素与善及当国召拜拾遗诏方下防卒
　　徐则
　　徐则东海人幼沈静寡嗜欲受业于周正精于议论声擅都邑遂懐栖隠之操杖策入缙云山常服巾褐义入天台山因絶谷养性所食惟松水而已太傅徐陵为之刋山立颂初在缙云山太极真人徐君降之曰汝年出八十当为王者师然后得道也晋王广镇扬州知其名手书召之则谓门人曰徐君之言信而有徴其后尸解栁赞之曰可道非道常道无名上徳不徳至徳无盈风扇矣而有先生留符告君化杖飞声永思灵迹曷用摅情时披素绘如临赤城

　　遵生八牋卷十九
