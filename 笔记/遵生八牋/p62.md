<!-- { "loadSidebar": true } -->
　　沉速香【六两】　檀香【三两】　丁香【一两】　木香【一两】黄烟【二两】　乳香【一两】　郎胎【一两】　唵叭【三两】苏合油【二两】　麝香【三钱】　氷片【一钱】　白芨麪【八两】蜜【四两】　　和剂用印作饼
　　印香方
　　黄熟香【五斤】　速香【一斤】　香附子【一两】　黒香【一两】藿香【一两】　零陵香【一两】　檀香【一两】　白芷【一两】柏香【二斤】　芸香【一两】　甘松【八两】　乳香【一两】沉香【二两】　丁香【一两】　馢香【四两】　生香【四两】熖硝【五分】　共为末入香印印成焚之
　　万春香方
　　沉香【四两】　　檀香【六两】　结香【四两】　藿香【四两】零陵香【四两】　甘松【四两】　茅香【四两】　丁香【一两】甲香【五钱】　麝香【一钱】　氷片【一钱】
　　用炼蜜为湿膏入磁瓶封固焚之
　　撒兰香方
　　沉香【三两五钱】　　氷片【二钱四分】　檀香【一钱】　龙涎【五分】排草须【二钱】　唵叭【五分】　撒兰【一钱】　麝香【五分】合油【一钱】　甘麻然【二分】　榆麪【六钱】　蔷薇露【四两】印作饼烧佳甚
　　芙蓉香方
　　用沉香【一两五钱】　檀香【一两二钱】　片速【三钱】　氷脑【三钱】合油【五钱】　生结香【一钱】　排草【五钱】　芸香【一钱】甘麻然【五分】　唵叭【五分】　丁香【二分】　郎胎【二分】藿香【二分】　零陵香【二分】　乳香【一分】　三柰【一分】撒兰【一分】　榄油【一分】　榆麪【八钱】　硝【一钱】和印或散
　　龙楼香
　　用沉香【一两二钱】　檀香【一两三钱】　片速【五钱】　排草【二两】唵叭【二分】　片脑【二钱五分】　金银香【二分】　丁香【一钱】三柰【二钱四分】　官桂【三分】　郎胎【三分】　芸香【八分】甘麻然【五分】　榄油【五分】　甘松【五分】　藿香【五分】撒兰【五分】　零陵香【一钱】　樟脑【一钱】　降香【二分】白豆蔲【二分】大黄【一钱】　乳香【三分】　硝【一钱】榆麪【一两二钱】　印饼散用蜜和去榆麪
　　黒香饼方
　　用料四十两加炭末一斤　蜜【四斤】　苏合油【六两】　麝香【一两】　白芨【半斤】　榄油【四斤】　唵叭【四两】　先炼蜜熟下榄油化开又入唵叭又入料一半将白芨打成糊入炭末又入料一半然后入苏合麝香揉匀印饼
　　炒香
　　近以苏合油拌沈速入火防灸収起乘热以氷末撒上入瓶收用谓之法制其香气比常少浓反失沈速天然雅味恐知香者不取
　　日用诸品香目
　　伽楠香【有糖结有金丝结糖结锯开上有油若饴糖焚之初有羊羶微气糖结黒白相间黒如墨白如米金丝者惟色黄上有绺若金丝惟糖结为佳】黒角沈香【质重劈开如墨色者佳不在沈水好速亦能沈也】片速香【俗名鲫鱼片雉鸡斑者佳有伪为者亦以重实为美】唵叭香【一名黒香以软浄色明者为佳手指可撚为丸者妙甚惟都中有之】铁面香生香【俗名牙香以面有黒烂色者为铁面纯白不烘焙者为生香其生香之味妙甚在广中价亦不轻】降真香【紫实为佳茶煮出油焚之】黄檀香【黄实者佳茶浸炒黄去腥】白胶香【有如明条者佳】茅山细梗苍术【句容茅山产如猫粪者佳】兰香【以鱼子兰蒸低速香牙香块者佳近以末香滚竹棍蒸者恶甚】安息香【都中有数种俗名总曰安息其最佳者刘鹤所制越隣香聚仙香沈速香三种百花香即下矣】龙挂香【有黄黒二品黒者价髙惟内府者佳刘鹤所制亦竒】甜香【惟宣徳年制者清逺味幽可爱燕市中货者坛黒如漆白底上有烧造年月毎坛二斤三斤有锡罩盖礶子一斤一坛者方真今亦无之矣近名诸品合和香料皆自甜香改易头面别立名色云耳】芙蓉香【刘鹤制妙】万春香【内府香】龙楼香【内府香】玉华香【雅尚齐制也】黄暖阁黒暖阁【刘鹤制佳】黄香饼【王镇住东院所制黒沈色无花纹者佳甚伪者色黄恶甚】黒香饼【都中刘鹤二钱一两者佳前门外李家印各色花巧者亦妙】河南黒芸香【短束城上王府者佳】京线香【前门外李家二分一分一束者佳甚】
　　金猊玉兔香方
　　用杉木烧炭六两配以栗炭四两捣末加炒硝一钱用米糊和成揉剂先用木刻狻猊兔子二塑圎混肖形如墨印法大小任意当兽口处开一斜入小孔兽形头昂尾低是诀将炭剂一半入塑中作一凹入香剂一段再加炭剂筑完将铁线针条作鑚从兽口孔中搠入至近尾止取起晒干然后用官粉涂身周遍上葢黒墨兔子以絶细云母粉胶调涂之亦葢以墨二兽俱黒内分黄白二色毎用一枚将尾就灯火上焚灼置炉内口中吐出香烟自尾随变色様金猊从尾黄起焚尽形若金妆蹲踞炉内经月不败触之则灰灭矣玉兔形俨银色甚可观也虽非大雅亦堪幽玩其中香料美恶随人取用或以前印香方取料和以榆麪为剂捻作小指粗段长八九分以兽腹大小消息但令香不露出炭外为佳更有金蟾吐熖紫云捧圣仙立云中种种杂法内多不验即金蟾一方不堪清赏故不録
　　香都总匣
　　嗜香者不可一日去香书室中宜制提匣作三撞式用鎻钥启闭内藏诸品香物更设磁合磁礶铜合漆匣木匣随宜置香分布于都总管领以便取用须造子口紧宻勿令香泄为佳俾总管司香出入谨宻随遇爇炉甚惬心赏
　　论琴
　　髙子曰琴者禁也禁止于邪以正人心故记曰君子无故不去琴瑟孔门之瑟今则絶响信可贵矣古人鼔琴起风云而来鹤通神明而阜民财者以和感也今徒存其器古意则亡欧阳公云器存而意不存者此耳夫和而鸣者声也叅叙相应者韵也韵中成文谓之为音故音之哀乐邪正刚柔喜怒发乎人心而国之理乱家之废兴道之盛衰俗之成败听于音声可先知也岂他乐云乎知琴者以雅音为正按须用指分明求音当取舍无迹运动闲和气度温润故能操髙山流水之音于曲中得松风夜月之趣于指下是为君子雅业岂彼心中无徳腹内无墨者可与圣贤共语世人悦于听乐而无味于琴者悦其声之淫耳乐用七音而二变与宫徴联用故声淫而悦耳琴用五音变法甚少且罕聨用他调故音虽雅正不宜于俗然弹琴惟三声散声按声泛声是也泛声应徽取音不假按抑得自然之声法天之音音之清者也散声以律吕应于地以律调次第是法地之音音之浊者也按声抑扬于人人声清浊兼有故按声为人之音清浊兼备者也今人不究意防不亲明师不讲谱法不娴手势遂使声之曲折手之取音缓急失宜起伏无节知声而不知音运指而不运意奚取弹为有等务尚花巧急骤夸竒逞髙不求法度准绳之中有敷畅悠扬之妙操多散声以类箜篌巧取按声以同筝阮大失雅音重可笑耳孰知散按间出清以泛声谓得中道今之俗弹转易不常变朴为浇求异于人不知法古是为抱琵琶而同伶人岂古圣贤所谓修身养性理其天真意哉
　　臞仙琴坛十友
　　氷弦　玉轸　轸函　玉足　绒刷　琴荐
　　锦囊　琴牀　琴匣　替指【以鹤翎造火烙为之】
　　五音十二律应弦合调立成
　　　一二三四五六七
　　黄钟　律　黄太姑林南【黄大清清】
　　音　宫商角徴羽【少少宫商】
　　右调弦按徽以五音调法慢三即慢角调也黄清云者黄钟之轻清音也如少宫少商之意后例此
　　　一二三四五六七
　　大吕　律　太夹仲夷无【大夹清清】
　　音　宫商角徴羽【少宫少商】
　　右调按徽同黄钟
　　　一二三四五六七
　　太簇　律　太姑蕤南应【太姑清清】
　　音　宫商角徴羽【少少宫商】
　　右调按徽同黄钟
　　　一二三四五六七
　　夹钟　律　黄夹仲林无【黄夹清清】
　　音　宫商角徴羽【少少宫商】
　　右以十徽应四紧七应散二紧五以十徽应七紧三以十徽应五即今之清商调也
　　　一二三四五六七
　　姑洗　律　太姑蕤夷应【太姑清清】
　　音　羽宫商角徴【少少羽宫】
　　右调按同夹钟
　　　一二三四五六七
　　仲吕　律　黄太仲林南【黄太清清】
　　音　徴羽宫商角【少少徴角】
　　右按调即今五音调法
　　　一二三四五六七
　　蕤宾　律　太夹蕤夷无【太夹清清】
　　音　徴羽宫商角【少少徴羽】
　　右按调同仲吕
　　　一二三四五六七
　　林钟　律　太姑林南应【太姑清清】
　　音　徴羽宫商角【少少徴羽】
　　右调按同仲吕
　　　一二三四五六七
　　夷则　律　黄夹仲夷无【黄夹清清】
　　音　角徴羽宫商【少少角徴】
　　右以夹钟弦紧四以十应二即今慢宫调也
　　　一二三四五六七
　　南吕　律　太姑蕤南应【太姑清清】
　　音　角徴羽宫商【少少角徴】
　　右调按徽同夷则
　　　一二三四五六七
　　无射　律　黄太仲林无【黄太清清】
　　音　商角徴羽宫【少少商角】
　　右以仲吕加紧五以十一徽应七即今蕤賔调也蕤賔自有正律以无射为蕤賔俗名也
　　　一二三四五六七
　　应钟　律　太夹蕤夷应【太夹清清】
　　音　商角徴羽宫【少少商角】
　　右调按同无射律有八十四调琴该正调六十变音二十四是以按弦取声不可立调
　　古琴新琴之辨
