<!-- { "loadSidebar": true } -->
　　太上九行曰行无为行柔弱行守雌勿先于动是名上三行行无名行清净行诸善是名中三行行忠孝行知足行推让是名下三行
　　不止之心妄心也不动之心真心也归心不动方是自心此是止息之义故其文以自心为息又曰息者气也自者从也气从心起故心住则息住心行则息行所以禅道二宗以息心为最切要
　　楞严圆觉注曰心息相依息调心静入胜定地似尤简径念起即觉觉之即无入三菩防此最权舆神气相合气和神清清和久久自然长生
　　晁公曰梦觉之初未念诸念方寸之室虚白生此清境可爱昧爽之初羣动未动方丈之室虚白生此静境更可爱此时进道表里相应真可乐也五鼓之后睡觉而坐自觉神清气清耳中音清其妙无比
　　又曰垢渐去而鉴渐明魄渐消而月渐满攻竹木先节榦则枝叶易去迎刃而解日损妄念先去其胷中尤甚者惩忿窒欲老人最要一事
　　了知起灭意决定生死根不复随缘转是名不动尊在造化中身不由己在情境中心亦如此悟妄识真妄縁入理率以为常至于没齿
　　十魔军最要隄防一欲二忧愁三饥渇四触爱五睡眠六怖畏七疑悔八瞠恚九利养虚称十自髙慢人
　　圭峰曰随时随处息业养神昙伦云行住坐卧离念净心人可以利济通达者常力行之患难困苦者力救之皆如己身之事此外功徳也修此勿责人报勿希天祐天若有灵人若有知理合何如哉清心释累惩忿窒欲求自然智住无碍行此内功徳也修此勿期道胜勿思瑞应经若不诬教若不虚理合何如哉
　　斋戒沐浴此外清净也息心妙此内清净也
　　所见有是有不是此世间妄眼也无是无不是方为出世真眼所知有可有不可此为世间妄心也无可无不可方为出世真心高一步者眼界常不分别心界常得安和
　　浮世乃生老病死之洪都忧悲苦恼之窟宅此八字无人无之明悟之人知彼我同当于事过即空不留妄想
　　三根六如论曰对眼根之尘如见梦时物如变幻化像对耳根之尘如闻空中风如听禽兽语对意根之尘如汤释冰雪如冶销金鐡
　　歆然之欲然之忿隐然之忧皆逆道心于身心有损翛然自得怡然自适恬然自息皆顺道心于心为益去彼取此服之无斁
　　心经曰色即是空非无色之空恐人执色为碍耳空即是色非有色之色恐人执空为碍耳色空双泯心境一如无纎尘可拂方是了然旷达
　　恣口腹者神仙目之为啄腐吞腥仗富贵者髙士比之为吮痈防痔
　　造化因心偈曰赋象各由心影响无欺诈原无造化工羣生自造化
　　贯休曰举世遭心使吾师独使心万缘随日尽一句不言深
　　仕宦之间暗触祸机袵席之上宻涉畏途轮环之中枉入诸趣故世间有怨府畏途祸胎鬼趣积习晏安于其中不自觉悟者可为贤乎
　　见彼如意极快之事不当羡慕世事皆有倚伏如意处常有大不如意之变事难缕述理可尽思以此对治自然甘处
　　顔回如愚王湛为痴士有隐徳人何由知权要之门喧烦防合道义之宅閴寂荒凉
　　齐已诗云心清鉴底潇湘月骨冷禅中太华秋陈陶诗云髙僧示我真隐心月在中峰葛洪井二诗读之令人气格爽拔
　　阴澹语索袭曰先生弃众人之所收收众人之所弃宅不弥亩而志忽九州形居尘俗而栖心天外
　　庄子曰得者时也失者顺也安时而处顺哀乐不能入也
　　孔旻曰怒气剧炎火焚烧徒自伤触来勿与竞事过心清凉
　　关尹子曰无一心五识并驰心不可一无虚心五行皆具心不可虚无静心万化宻移心不可静借能一则二偶之借能虚则实满之借能静则动摇之惟圣人能敛万有于一息故无有一物可役吾之明彻散一息于万有故无有一物可间吾之云为
　　又曰运者车也所以运者是牛非车思者心也所以思者是意非心也不知所以然而然惟不知所以然而然故其来无从往无在故能与天地本原不古不今
　　谭子化书曰爪髪者我之形何爪可割而无害髪可截而无痛荣卫所不至也则知我本无害而筋骨为之害我本无痛而血肉为之痛所以喜怒非我作哀乐非我动我为形所昧形为我所爱达此理者可以出生死之外
　　又曰动而不知其动者超乎动者也静而不知其静者超乎静者也超乎动阳不可得而推出乎静阴不可得而移阴阳不能变而况万物乎故不为物所诱者谓之至静
　　形动而心静神凝而迹移者无为也闲居而神扰拱黙而心驰者有为也无为则理有为则乱无为至易非至明者不可致也
　　阳之精曰魂与神阴之精曰尸与魄神胜则为善尸强则为恶制恶兴善则理忘善纵恶则乱理久则尸灭而魄链乱久则神逝而魂消尸灭魄链神与形合而为仙神逝魂消则尸与魄同而为鬼自然之道也夫目以娯艳为华心以声名为贵身好轻鲜之饰口欲珍竒之味耳快美好之音鼻悦馨香之气此六者皆败徳伤性伐其灵根者也有之则宜远无之不可求忘其所趣任其自然
　　心上一毫不留若有心求乐则有所着功名富贵固无可乐道徳性命亦无可乐庄子所谓至乐无乐可以进道
　　孔子五十而知天命知天命是至诚之道则与数参而无待于推数矣
　　人心本无思虑只是将已往未来之事终日念想故知事未尝累人心人心自累于事不肯放耳
　　老子曰持而盈之不如其已揣而鋭之不可长保金玉满堂莫之能守富贵而骄自遗其咎功成名遂身退天之道
　　又曰五色令人目盲五音令人耳聋五味令人口爽驰骋田猎令人心狂难得之货令人行妨是以圣人为腹不为目故去彼取此
　　曲则全枉则直洼则盈敝则新少则得多则失是以圣人抱一为天下式不自见故明不自是故彰不自伐故有不自矜故长惟不争故天下莫与之争所谓曲则全岂虚言哉诚全而归之
　　善行无辙迹善言无瑕讁善计不容防筹善行无关键而不可开是圣人尝善救人故无弃人尝善救物故无弃物是谓袭明
　　又曰知人者智自知者明胜人者力自胜者强知足者富强行者有志不失其所者久死而不亡者夀
　　名与身孰亲身与货孰多得与亡孰病甚爱必大费多藏必厚亡知足不辱知止不殆可以长久
　　四十二章经云断欲去爱识自心源内无所得外无所求心不系道亦不结业是亦为道
　　又曰佛教十恶吾亦当戒身恶三者杀盗淫口恶四者两舌恶口妄言绮语意恶三者嫉妬恚此十事不顺圣道名曰大业
　　有骂佛者骂止问子以礼从人其人不纳礼归子乎今子骂我我亦不纳子自持祸归子身矣犹响应声影之追形终无免离慎勿为恶
　　恶人害贤犹如仰天吐唾唾不至天还堕自身
　　佛经有二十难在吾人切身似有十四难不可不勉贫穷乐舍难豪贵好善难忍色忍欲难被辱不嗔难有势不临难触事无心难广学博究难除人灭我难心行平等难不説是非难覩境不动难善解方便难不轻贫贱难见货不贪难
　　行道守真者善志与道合者大
　　色欲之患甚于牢狱牢狱有解脱之时色交无合魂之体情欲所爱岂惮驰驱虽有虎口之祸心存甘伏投泥自溺故曰若人透得此门出尘罗汉
　　又曰人欲爱生爱从忧生忧从怖生若离于爱何忧何怖
　　仙经云觉与阳合寐与阴并觉多则魂强寐乆则魄壮魂强者生之人魄壮者死之徒也若餐元和彻滋味使神清气爽至于昼夜常醒是得长夀
　　又曰性本至凝物感而动习动既久胡能遽宁既习动而播迁可习静而恬宴故善习者寂而有裕不善习者烦而无功是以将躁而制之以宁将邪而闲之以正将求而抑之以舍将浊而澄之以清于此习久则物于外神鉴于内不思静而心自静矣
　　大道歌曰大道不远在身中万物皆空性不空性若不空和气住气归元海夀无穷欲得身中神不出莫向灵台留一物物在心中神不清耗散真精损筋骨神御气兮气留形不须药物自长生术则易知诀难遇总然遇了不专行所以千人万人学毕竟终无一个成神若出兮便收来神返身中气自回如此朝朝并暮暮自然赤子产灵胎
　　重阳师曰老人于十二时中行住坐卧一切动中要把心似泰山不摇不动谨守四门眼耳鼻口不令内入外出此名养夀要
　　又曰断縁者断尘俗事也弃事则形不劳无为则心自足恬简自安尘累自远经云塞其兑闭其门终身不勤或显徳露能或求人扶己或遗问庆吊以事往还或假修隐逸以希誉望或酒食结朋以圗厚报此皆巧蕴心机以干时利既非顺道更妨养夀凡此之类悉令远去
　　收心论曰烦邪乱想随觉即除毁誉善恶闻即拨去莫将心受心受则满心满则道无所居要令闻见是非不入于心是心不外受名曰虚心使心不逐外是名安心心安而虚道自来居
　　真观论曰真观者智士之先觉能人之善察也一餐一寐俱为损益之源一行一言乃系祸福之本虽则巧持其末不如拙戒其本观本知末又非躁竞之情是故收心简事日损有为体静心闲方可观妙
　　人居尘世难免营求虽有营求之事而无得失之心即有得无得心常安泰与物同求而不同贪与物同得而不同积不贪即少忧不积则无失迹虽同人心常异俗
　　又曰若色病重者当知染色都由是想之一字上来想若不生终无色事色想外空色心内忘妄想心空谁为色主经云色者想尔想悉是空何关于色
　　心如眼也纎尘入眼则不安小事关心心必乱动既有动病难入定门养性静心急除此病
　　西升经曰形神合同故能长久生神经曰身神竝一则为真身入道之人力有浅深深则兼被于形浅则惟及于心被形者神人也及心者但得慧觉不免凋谢何者慧是心用用多则心劳初得少慧悦而多办神气漏泄无灵光润身遂致早终若大人含光藏辉以期全备凝神寳气神与道合故山有玉草木以之不凋人怀道形骸以之永久
　　坐忘枢要曰人心当先去邪僻之行外事都絶无以干心然后内观正觉觉一念起即须除灭随起随灭务令安静惟灭动心不灭炤心但虚心不有心不依一法而心常住此法妙利益甚深
　　又曰得道之人心身有五时七心有五时者一动多静少二动静相半三静多动少四无事则静事触还动五心与道合触而不动进至此地罪垢灭尽无复烦恼始得安乐七者一举动顺时容色和悦二宿疾竝消身心轻爽三填补殀伤还元复命四延数千歳名曰仙人五链形为气名曰真人六链气成神名曰神人七链神合道名曰至人虽久学定心身无五时七候者促龄秽质色谢归空
　　坐忘铭曰常黙元气不伤少思慧烛内光不怒百神和畅不恼心地清凉不求无谄无媚不执可圎可方不贪便是富贵不茍何惧公堂味絶灵泉自降气定真息自长触则形敝神逸想则梦离尸僵气漏形归厚土念漏神趋死乡心死方得神活魄灭然后魂昌转物难穷妙理应化不离真常至精潜于恍惚大象混于渺茫造化不知规凖鬼神不测行藏不饮不食不寐是谓真人坐忘
