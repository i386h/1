<!-- { "loadSidebar": true } -->
　　卫生方云五日取百草头晒干为细末用纸包收起临用取一撮白纸封好用红布绢拴定令患疟人以眼案臂面北男左女右系臂上股勿令病人知为何物极有应验
　　又曰五日采蜀葵花赤白二色收起阴干赤者治妇人赤带白治白带
　　又曰取鸡肠草隂干烧灰治积年恶疮极效采无花果隂干治咽喉诸疾
　　云笈七籖曰五日午时取天落水磨硃写一龙字明年若又雨取水磨墨写一龙字如钱大二字合作一小丸妇人难产乳香汤吞之生出男左女右手中握字丸即下如次年无雨前字无用矣毎年须写百字以济人
　　本草图经曰五月收杏去核自朝蒸之至午而止以防火烘之收贮少加糖霜可食驻顔故有杏金丹之说不宜多食
　　五日午时饮菖蒲雄黄酒辟除百疾而禁百虫
　　琐碎録曰五日并夏至日有患嗓臭者于日未出时汲井花水一盏作三吐门阃里如此三十日口臭永除矣
　　吕公歳时记曰夏至一阴生宜服饵制过硫黄以折隂炁
　　千金方曰五月二十七日宜服五味子汤取五味一合捣置小瓶中以百滚汤入蜜少许即封口置火边良乆乃服生津止渇
　　二十日采小蒜曝干治心烦痛解诸毒又治小儿丹夏至后宜浚井改水以去瘟病
　　是月十六日二十日宜防白
　　洛阳记午日造术羮艾酒以花丝楼阁挿鬓赠遗造辟瘟扇
　　文昌杂録曰端午日走马谓之躤栁
　　保生余録曰五月取萤火二七枚撚白髪能黒
　　千金方曰多采苍耳隂干置大瓮中能辟恶炁若有时疫生发即取为末举家服之不染若病胀满心闷发热即服此又能杀三尸九虫
　　救民易方曰五月五日六月六日九月九日采稀莶草即白花菜是也去根花并子浄用茎叶入甑九蒸九曝层层洒酒与蜜水蒸完极香为末蜜丸皂角子大毎服五七丸米汤下服至百日去周身瘫痪风疾口眼歪斜涎痰壅塞乆卧不起又能明目白髪变黒筋力强健效不可言
　　万氏家抄曰五日午时采鸡肠草晒干为末齿痛热肿者擦之立愈千金月令曰五日取瓦上青苔或百草霜入盐口效或水煮羊蹄根或醋煮川椒俱能治齿百疾
　　灵寳经曰是月五日可修续命斋
　　太上浄明御瘟经略曰天地无私陶铸万物本无善恶世人自私故生灾祸饮食不忌服链不时善既无闻过则可述司罚之神得而窥测布此毒炁一及成疾不悟愆尤不能保防反怨道咎师其疾愈甚大凢四时调养务在得中服药吐纳以生正炁我有神符使其佩服合免斯难兼有秘咒毎月持斋而诵之神将日夜防卫瘟毒百神皆知某为太上弟子畏而敬之诵至百遍百鬼头伤脑裂而散咒曰唵旑【乌可切】暮秖【音只】混嚩【音马】【音吕】【音防】
　　九天髙明大使神功玅济真君驱瘟遣疫消灾真符书符以朱书黄素左手五雷诀右手举笔咒曰洞天赤文丹灵燿虚驱瘟摄毒奉命天书金箓玉简嵬鬼悉驱太上有勑元君安居急急如太虚紫清律令勑

　　北极黒煞天丁五方杀瘟神符
　　书符须澄心静虑存自已精炁神三者上与北斗三台星合一元真气入笔黙诵兕曰魁防魓魒尊帝星君律令勑七遍毎符一道诵咒七遍【阙】至诚贴之
　　法用天罡日制白杨木板五块长一尺五寸濶三寸六分小尺朱书后符五道于上凡人家瘟疫传染不絶以此安镇宅中五方或钉壁上病隂乃烧五符出道藏北极驱瘟真经
　　天罡日立成
　　正月巳日二月子日三月未日四月寅日
　　五月酉日六月辰日七月亥日八月午日
　　九月丑日十月申日十一月卯日十二月戌日
<子部,杂家类,杂品之属,遵生八牋,卷四>
<子部,杂家类,杂品之属,遵生八牋,卷四>

　　五月事忌
　　五月用事不宜用午犯月建百事不吉
　　十五二十五日忌裁衣交易
　　经曰五月初五初六初七日十五十六十七日二十五二十六二十七日为之九毒戒夫妇容止勿居湿地以招邪炁勿露卧星月之下
　　问礼俗云五月俗称恶月按月令仲夏隂阳交生死之分君子节嗜欲勿任声色
　　金匮要略云勿食韮菜令人乏力损目勿食生菜酉阳杂记曰五月蜕精神不可上屋令人魂魄不安太平御览异苑曰五月勿晒床荐蓆
　　月令图经勿食浓肥勿食煮饼可食温暖之物
　　普济方云勿食獐鹿马各兽肉伤人神炁
　　本草云勿食山泽中水勿食未成核果令人发痈毒及寒热勿食生菜勿食鸡肉勿食蛇鳝勿食羊蹄
　　保生心鉴曰是月勿下枯井及深穽中多毒炁先以鸡毛探之若毛下旋舞者即是有毒不可下也
　　济世方曰五月不可多食茄子损人动炁茄属土耳歳时记曰勿食菘菜发皮肤疯痒
　　保生月録曰茉莉花勿置床头引蜈蚣当忌李子不可与蜜雀肉同食损五脏
　　千金方曰小儿不可弄槿花惹病痁槿为疟子花五月勿食鲤多发风勿食其脑鲤鲊不可同小荳藿官桂猪肝同食损人
　　类摘良忌云江鱼即黄鱼也不可同荞麦食令人失音枇杷不可同炙肉热麫同食令人患热发黄桃子不可与鼈同食
　　便民图纂曰甜沉水者杀人多食作隂下痒生疮患脚炁食之永不愈双蒂者杀人且此物不可与油饼同食
　　杨公忌曰初五日不宜问疾名地腊日
　　夏五月修养法
　　仲夏之月万物以成天地化生勿以极热勿大汗勿曝露星宿皆成恶疾忌冐西北之风邪炁犯人勿杀生命是月肝脏已病神炁不行火炁渐壮水力衰弱宜补肾助肺调理胃炁以顺其时卦值姤姤者遇也以隂遇阳以柔遇刚之象也生炁在辰宜坐卧向东南方
　　孙真人曰是月肝脏炁休心正旺宜减酸増苦益肝补肾固宻精炁卧早起早慎发泄五日尤宜斋戒静养以顺天时
　　保生心鉴曰午火旺则金衰于时当独宿淡滋味保养生脏
　　灵剑子坐功法常以两手合掌向前筑去臂腕如此七次淘心脏风劳散闗节滞气
　　养生纂曰此时静养毋躁止声色毋违天和毋幸遇节嗜欲定心炁可居髙明可逺眺望可入山林以避炎暑可坐台榭空厰之处

　　六月事宜
　　孝经纬曰夏至后十五日斗指午为小暑后十五日斗指未为大暑小大者就极热之中分为大小初后为小朢后为大也律林钟林者众也万物成熟种类众多乐志曰月辰为未未者吐也万物向成咸有味也要纂曰六月为徂暑
　　枢曰是月天道东行作事出行俱宜东向吉其月遇土王戊日祭中霤之神
　　是月宜饮乌梅酱木酱梅醤荳蔲汤以袪渇方俱见前
　　三伏日宜服肾沥汤治男子虚羸五劳七伤风湿脏虚耳聋目暗方
　　干地黄【六分】黄茋【六分】茯苓【六分】五味子【四分】羚羊角【四分】桑螵蛸【三两炙】地骨皮【一两】桂心【一两】门冬【五分去心】磁石【一钱二分】打碎水洗令黒汁出尽为止羊肾二个猪肾亦可去脂膜切如柳叶以水四升先煮去水升半即掠去水上肥沫及肾滓取汁煎诸药澄清去滓分为三服三伏日各服一料随人加减亦可忌食大蒜生葱冷陈滑物空心平旦服之
　　养生杂纂曰老人炁弱当夏之时纳隂在内以隂弱之腹当肥冷之物则多成泄泻一伤真炁卒难补复不宜燥热补药惟用平补温和之剂如八味丸之类以助元炁
　　云笈七籖曰六月六日沐浴斋戒絶其营俗
　　闗西旧俗志曰六月六日取水收起净瓮盛之一年不臭用以作醋酱腌物一年不壊
　　真诰曰十九日廿四日拔白永不生又云初三初四初八廿八日拔白亦可
　　四时纂要曰是月初一日初七初八二十一日沐浴去疾禳灾
　　七籖曰是月二十七日取枸杞煎汤沐浴至老不病荆楚记曰六月伏日宜作汤饼食之名为辟恶
　　旧俗曰造醤用三伏黄道日浸豆黄道日拌黄用草乌五七个切作四片撒上其蛆尽死
　　农桑要曰是月剰饭用苋菜盖之过夜不馊
　　山居四要曰养鱼池中是月宜纳二神守以防鱼治水泻百病用乌蔺子六月六日同麫炒黄等分为末米饮调服二钱
　　琐碎録曰宜食苦荬可益心炁
　　家塾事亲曰西性温熟者可食解暑名白虎汤千金月令云是月可食乌梅醤止渇方用乌梅捣烂加蜜适中调汤防煮饮之水泻渇者以梅加砂糖姜米饮之不渇
　　便民图纂曰六月六日用井花水以白盐淘于水中作卤新锅仍煎作白盐以此盐擦牙毕以水吐手心内洗眼虽老犹能灯下读书
　　抱朴子养生书云三伏内用甘草一钱好明白滑石六钱为末和水饮之名六一散令人免中暑泄泻
　　三伏内服十味香薷饮方
　　香薷【数年陈者一两】人参　陈皮　白术【炒】白匾荳【炒】茯苓黄茋　木　厚朴【姜汁浸】甘草【各五钱】
　　共为饮片水煎停冷服之或为细末水调一二钱服
　　三伏时用门冬五味子人参泡汤代茶谓之参麦散消渇生津
　　济世仁术曰六月极热可用扇急扇手心则五体俱凉抱朴子曰三伏中用黄茋茯苓煎膏入甘草末二分以井凉水调服治谵狂大消暑热毒炁
　　又方木酱用木十两去皮细切以汤淋浸加姜片一两甘草二两紫苏十两盐一两毎用些少泡汤沈之井中极冷饮之
　　又方梅酱吃水方用黄熟梅十斤蒸烂去核将肉秤有防斤毎斤加盐三钱加紫苏干者一两干姜丝二钱甘草三钱搅匀日中大晒待红黒色收起用时加白荳仁檀香些少饴糖调匀和水服最解暑渇
　　又桂醤沈香熟水俱载饮食牋内
　　灵寳经曰六月六日宜修清暑斋
　　六月事忌
　　月令曰六月选用日时不宜用未犯月建百事不利初一日忌经营初十二十日忌交易裁衣
　　仙志戒曰六月六日忌取土开掘
　　四时纂要曰三伏日不可嫁娶伤夫妇不吉
　　云笈七籖曰六月二十四日忌逺行水陆俱不可往四时纂曰是月勿饮山涧泽水令人患瘕
　　千金方曰勿食韮令人目昏勿食羊肉伤人神炁勿食野鸭鹜鸟勿食雁勿食茱萸勿食脾乃是季月土旺在脾故也俱宜戒之
　　云笈七籖曰六月勿食羊血伤人神魂少志健忘勿食生葵必成水瘕且为犬啮终身不瘥
　　琐碎録曰暑月不可露卧勿沐浴当风慎贼邪之炁侵人
　　又曰其月无氷不可以凉水隂冷作氷饮水热生涎者勿饮能杀人
　　枢经曰是月勿斩伐草木勿动土勿举大事以揺养气
　　养生仁术曰勿専用氷水浸手足防引起狂邪之风犯之令人疯病体重炁短四肢无力
　　食治通说夏月不宜饮冷何能全断但勿宜过食冷水与生硬菓油腻甜食恐不消化亦不宜多饮汤水人能自慎省食煎炒盐腊炙之物自然津液常满何必多饮
　　便民纂曰途中一时中暑身死者勿可用冷水灌沃急就道上取热土填于死者脐上成堆片刻发开作一孔令人撒尿浇入脐孔次用生姜大蒜捣烂热汤送下即活
　　琐碎録曰暑月瓮坛大日晒热不可即取盛饮食恐收暑炁
　　杨公忌曰初三日不宜问疾
　　六月修养法
　　季夏月月发生重浊主养四时万物生荣増咸减甘以资肾脏是月肾脏炁防脾脏独旺宜减肥浓之物益固筋骨卦值遯遯者避也二隂浸长阳当避也君子庄矜自守生炁在巳坐卧宜向南方
　　孙真人曰是月肝炁防弱脾旺宜节约饮食逺声色此时隂炁内伏暑毒外蒸纵意当风任性食冷故人多暴泄之患切须饮食温软不令太饱时饮粟米温汤荳蔲熟水最好
