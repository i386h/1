<!-- { "loadSidebar": true } -->
　　臂阁有以长様古玉璏为之者甚多而雕花紫檀者亦常有之近有以玉为臂阁上碾螭文卧蚕梅花等様长六七寸者有以竹雕花巧人物为之者亦佳而倭人黒漆臂阁如圭圆首方下濶二寸余肚稍虚起恐惹字墨长七寸上描金泥花様其质轻如纸此为臂阁上品
　　贝光
　　多以贝螺为之形状亦雅但手把稍大不便用使余得一古玉物中如大钱圆泡髙起半寸许傍有三耳可贯不知何物余用为贝光雅甚又见红玛瑙制为一桃稍匾下光砑纸上有桃叶枝梗此亦为砑而设水晶玉石当仿为之
　　裁刀
　　桃刀之外无可入格余有古刀笔一把青緑裹身上尖下环长仅盈尺古人用以杀青为书今入文具似极雅称近有崇明裁刀亦佳
　　书灯
　　用古铜驼灯羊灯灯诸葛军中行灯凤灯有圆灯盘定窰有三台灯檠宣窑有两台灯檠俱堪书室取用又见青緑铜荷一片檠驾花朶坐上想取古人金荷之意用亦不俗古有烛奴即今铸波斯作烛台者是也似不堪供
　　笔觇
　　有以玉碾片叶为之者古有水晶浅碟亦可为此惟定窑最多匾坦小碟宜作此用更有竒者
　　墨匣
　　以紫檀乌木豆瓣楠为匣多用古人玊带花板镶之亦有旧做长玉螭虎人物嵌者为最有雕红黒漆匣亦佳
　　蜡斗
　　古人用以灸蜡缄启铜制颇有佳者皆宋元物也今虽用糊当收以备数
　　笔船
　　有紫檀乌木细镶竹篾者精甚有以牙玉为之者亦佳此与直方并用不可缺者
　　琴剑
　　琴为书室中雅乐不可一日不对清音居士谈古若无古琴新琴亦须壁悬一牀无论能操纵不善操亦当有琴渊明云但得琴中趣何劳弦上音吾辈业琴不在记博惟知琴趣更得其真若亚圣操懐古吟志懐贤也古交行雪窓夜话思尚友也漪兰阳春鼓之宣畅布和风入松御风行操致凉飔觧愠潇湘水云鴈过衡阳起我兴薄秋穹梅花三弄白雪操逸我神逰圃樵歌渔歌鸣山水之闲心谷口引扣角歌抱烟霞之雅趣词赋若归去来赤壁赋亦可以咏懐寄兴清夜月明操弄一二养性脩身之道不外是矣岂以丝桐为悦耳计哉自古各物之制莫不有法传流独铸劔之术不载典籍故今无劔客而世少名劔以劔术无传且刀便于劔所以人知佩刀而不知佩劔也吾辈设此总不能用以御暴敌强亦可壮懐志勇不得古劔即今之宾劔如云南制者悬之髙斋俾丰城隠气化作紫电白虹上烛三台斗垣令荧荧夜光烁彼欃枪彗孛不敢横熖逞色岂果迂哉
　　香几
　　书室中香几之制有二髙者二尺八寸几面或大理石岐阳玛瑙等石或以豆瓣楠镶心或四八角或方或梅花或葵花或慈菰或圎为式或漆或水磨诸木成造者用以阁蒲石或单玩美石或置香橼盘或置花尊以挿多花或单置一炉焚香此髙几也若书案头所寘小几惟倭制佳絶其式一板为面长二尺濶一尺二寸髙三寸余上嵌金银片子花鸟四簇树石几面两横设小档二条用金泥涂之下用四牙四足牙口鏒金铜滚阳线镶钤持之甚轻斋中用以陈香炉匙瓶香合或放一二卷册或置清雅玩具妙甚今呉中制有朱色小几去倭差小式如香案更有紫檀花嵌有假模倭式有以石镶或大如倭或小盈尺更有五六寸者用以坐乌思藏鏒金佛像佛龛之类或陈精妙古铜官哥絶小炉瓶焚香挿花或寘三二寸髙天生秀巧山石小盆以供清玩甚快心目
　　书斋清供花草六种入格
　　春时用白定哥窑古龙泉均州鼓盆以泥沙和水种兰中置竒石一块夏则以四窰方圎大盆种夜合二株花可四五朶者架以朱几黄萱三二株亦可看玩秋取黄蜜二色菊花以均州大盆或饶州白花圆盆种之或以小古窑盆种三五寸髙菊花一株傍立小石上几冬以四窑方圎盆种短叶水仙单瓣者佳又如美人蕉立以小石佐以灵芝一颗须用长方旧盆始称六种花草清标雅质疎朗不繁玉立亭亭俨若隠人君子置之几案素艳逼人相对啜天池茗吟本色古诗大快人间障眼外此无多可入清供
　　论香
　　髙子曰古之名香种种称异若蝉蚕香【交趾所贡唐禁中呼为瑞龙脑】茵犀香【西域献汉武帝用之煮汤辟疠】石叶香【魏时题腹国贡状云母辟疫】百濯香【孙亮四姬四炁衣香百濯不落】凤髓香【穆宗藏真岛焚之崇礼】紫述香【述异记云又名麝香草】都夷香【洞防记云香如枣核食之不饥】荼芜香【香出波弋国中侵地则土石皆香】辟邪香瑞麟香金凤香【皆异国所贡公主乗出挂玉香囊中则芬馥满路】月支香【月支国进如卵烧之辟疫百里焚香九月不散】振灵香【十洲记云聚窟洲有树如枫叶香闻数百里】返魂香五名香马精香返生香却死香【尸埋地下者闻之即活】千亩香【述异记云以林名香】齐香【出波斯国香气入药治百病】甲香【述异云即桂香之善者】兜末香【本草拾遗曰武帝西王母降烧是香】沈光香【洞防记云涂魂国贡烧之有光】沈榆香【黄帝封禅焚之】蘅芜香【李夫人受汉武帝】百蕴香【逺条馆祈子焚以降神】月麟香【元宗爱妾号裒里春】辟寒香【焚之可以辟寒】龙文香【武帝时外国进者】千步香【南郡所贡】薰肌香【薰人防骨百病不生】九和香【三洞珠囊曰玉女擎玉炉焚之】九真香清水香沈水香【皆昭仪所用飞燕香也】宾国香【杨牧席间焚香上如楼台之状】拘物头花香【拘物头国进香闻数里】升霄灵香【唐赐紫尼焚之升遐】祗精香【出涂魂国焚之鬼魅畏避】飞气香【三洞曰真人所烧】金防香【金日防造香薰衣以辟胡气】五枝香【烧之十日上彻九重之天】千和香【峨嵋山孙真人焚之】兜楼婆香【楞严经云浴处焚之其炭猛烈】多伽罗香多摩罗跋香【释氏会安曰即根香藿香】大象藏香【因龙涎而生若烧一丸兴大光明味如甘露】牛头旃檀香【华严经曰从离垢出以涂身】羯布罗香【西域记云树如松色如氷雪】须曼那华香阇提华香青赤莲香华树香果树香拘鞞陁罗树香曼陀罗香殊沙华香【出法华经】明庭香明天发日香【出胥池寒国】迷迭香【出西域焚之去邪】必栗香【内典云焚去一切恶气】木蜜香【焚之辟恶】藒车香【本草云焚之去蛀辟臭病】刀圭第一香【昭宗赐崔一粒焚终日旖旎】干香【江西山中所出】曲水香【香盘印文似曲水像】鹰嘴香【番牙与舶主赠香焚之辟疫】乳头香【曹务光理赵州用盆焚云财易得佛难求】助情香【明皇宠妃含香一粒助情发兴筋力不倦】夜酣香【迷楼所焚】水盘香【出舶上上刻山水佛像】都梁香【荆州记云都梁山上有水水中生之】雀头香【荆襄人谓之莎草根】龙鳞香【馢香之薄者其香尤胜】白眼香【和香为之】平等香【僧人货香于市无贵贱贫富皆一价也故云】山水香【王旭奉道士于山中月给焚香谓之山水香】三匀香【三物煎成焚之有富贵气香亦清妙】伴月香【徐月夜露坐焚之故名】此皆载之史册而或出外夷或制自宫掖其方其料俱不可得见矣余以今之所尚香品评之妙髙香生香檀香降真香京线香香之幽闲者也兰香速香沈香香之恬雅者也越隣香甜香万春香黒龙挂香香之温润者也黄香饼芙蓉香龙涎饼内香饼香之佳丽者也玉华香龙楼香撒兰香香之蕴借者也伽楠香唵叭香波律香香之髙尚者也幽闲者物外髙隠坐语道徳焚之可以清心悦神恬雅者四更残月兴味萧骚焚之可以畅懐舒啸温润者晴窓搨帖挥麈闲唫篝灯夜读焚以逺辟睡魔谓古伴月可也佳丽者红袖在侧宻语谈私执手拥炉焚以薰心热意谓古助情可也蕴借者坐雨闭闗午睡初足就案学书啜茗味淡一炉初爇香霭馥馥撩人更宜醉筵醒客髙尚者皓月清宵氷弦戞指长啸空楼苍山极目未残炉爇香雾隠隠绕帘又可袪邪辟秽黄暖阁黒暖阁官香纱防香俱宜爇之佛炉聚仙香百花香苍术香河南黒芸香俱可焚于卧榻客曰诸香同一焚也何事多岐余曰幽趣各有分别薰燎岂容槩施香僻甄藻岂君所知悟入香妙嗅辩妍媸曰余同心当自得之一笑而觧
　　焚香七要
　　香炉　官哥定窑岂可用之平日炉以宣铜潘铜彞炉乳炉如茶杯式大者终日可用
　　香合　用剔红蔗段锡胎者以盛黄黒香饼法制香磁盒用定窑或饶窑者以盛芙蓉万春甜香倭香合三子五子者用以盛沈速兰香棋楠等香外此香撞亦可若游行惟倭撞带之甚佳
　　炉灰　以纸钱灰一斗加石灰二升水和成团入大灶中烧红取出又硏絶细入炉用之则火不灭忌以杂火恶炭入灰炭杂则灰死不灵入火一葢即灭有好竒者用茄蒂烧灰等説太过
　　香炭墼　以鸡骨炭碾为末入葵叶或葵花少加糯米粥汤和之以大小铁塑槌击成饼以坚为贵烧之可久或以红花渣代葵花叶或烂枣入石灰和炭造者亦妙
　　隔火砂片　烧香取味不在取烟香烟若烈则香味漫然顷刻而灭取味则味幽香馥可久不散须用隔火有以银钱明瓦片为之者俱俗不佳且热甚不能隔火虽用玉片为美亦不及京师烧破砂锅底用以磨片厚半分隔火焚香妙絶烧透炭墼入炉以炉灰拨开仅埋其半不可便以灰拥炭火先以生香焚之谓之发香欲其炭墼因香爇不灭故耳香焚成火方以箸埋炭墼四面攅拥上葢以灰厚五分以火之大小消息灰上加片片上加香则香味隠隠而发然须以筯四围直搠数十眼以通火气周转炭方不灭香味烈则火大矣又须取起砂片加灰再焚其香尽余块用瓦合收起可投入火盆中薰焙衣被
　　灵灰　炉灰终日焚之则灵若十日不用则灰润如遇梅月则灰湿而灭火先须以别炭入炉暖灰一二次方入香炭墼则火在灰中不灭可久
　　匙筯　匙筯惟南都白铜制者适用制佳瓶用呉中近制短颈细孔者挿筯下重不仆似得用耳余斋中有古铜双耳小壶用之为瓶甚有受用磁者如官哥定窑虽多而日用不宜
　　香方
　　髙子曰余録香方惟取适用近日都中所尚鉴家称为竒品者録之制合之法贵得料精则香馥而味有余韵识臭味者知所择焉可也
　　玉华香方
　　沉香【四两】　速香【黒色者四两】檀香【四两】　乳香【二两】　木香【一两】丁香【一两】　唵叭香【三两】　郎胎【六钱】　麝香【三钱】　氷片【三钱】大黄【五钱】　广排草【三两　　　出交趾者妙】　苏合油【五钱】官桂【五钱】黄烟【即金顔香二两】　　　广陵香【用叶一两】
　　右以香料为末和入合油揉匀加炼好蜜再和如湿泥入磁瓶锡葢蜡封口固烧用二分一次
　　聚仙香
　　黄檀香【一斤】　排草【十二两】　沈速香【各六两】　丁香【四两】乳香【四两另研】　郎胎【三两】　黄烟【六两另研】　　合油【八两】麝香【二两】　榄油【一斤】　白芨面【十二两】　蜜【一斤】已上作末为骨先和上竹心子作第一层趂湿又滚檀香【二斤】　排草【八两】　沈香【各半斤】为末作滚第二层成香纱筛晾干都中自制毎香万枝工银二钱竹棍万枝银一钱二分香袋紫龙刀纸毎百足数五钱
　　沈速香方
　　用沉速【五斤】　檀香【一斤】　黄烟【四两】　唵叭香【三两】乳香【二两】　麝香【五钱】　合油【六两】　白芨面【一斤八两】排草【一斤八两】和成滚棍
　　黄香饼方
