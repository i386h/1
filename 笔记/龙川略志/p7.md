<!-- { "loadSidebar": true } -->
　　歙州郑僊姑之父曰郑八郎学道者也家于歙之东岳庙前家有一小阁姑防与父居阁上客至父见客阁下姑自上捧茶汤下率以为常然人未常见阁上有烟火父死殓棺中不葬姑言父非死也如是数十年未尝出城门人或见之百里外亦略言人灾福以此歙人大敬之予为绩溪令欲一见防邂逅到县谒之闻其旧宅岁乆摧壊是日大风雨夜中屋毁有声邻居疑其压死旦往视之偶有一木斜倚床上得不压而姑鼾睡未觉人尤异之予问其年曰八十矣然处女也予诘姑年八十而不嫁何也曰吾诵度人经故尔予曰度人经安能使人不嫁曰此经元始天尊所説元始天尊生于天地先立于天地外安得不尔予曰姑误矣安有人能出天地上者曰此非他盖亦道耳予曰道则能尔然何与姑事曰君谓道不在我然我身何者非道予叹曰姑乃知此明日略访我当具一斋姑曰我随有而食不择荤素明日即至略能饮酒食肉予问以养生曰君今如器已破难成道予徧以术问之如导引咽纳烧錬皆非是予曰竟以何者为是徐曰人但养成婴儿何事不了予曰尝有人于百里之外见姑襁婴儿往耶防笑不荅予偶复谓曰姑家在岳庙前庙中望水西山林极佳姑亦常至庙上否曰我道家不信神佛未常往也予曰道家不信神可也如佛与道何异佛説般若心经与道家清浄经文意皆同姑诵清浄经予其不习佛法因问之曰经所谓五蕴何物也曰五行是也予笑曰姑未尝学佛而遽忽之可乎五蕴则所谓色受想行识是矣姑黙黙而已
　　费长房以符制服百其后窃其符
　　成都道士蹇拱辰善持戒行天心正法符水多验居京城为人治病所获不赀元祐末自天坛来予问之曰世传费长房得符于壷公以是制服百其后窃其符因以杀长房子为天心正法亦知此何等符耶且符既能制百不免为所窃何也拱辰不能荅反问予曰公岂知此符也予告之曰此非有符以法救人而无求于人此则符也道士之行法者必始于正终于贪此长房所以失符而死也拱辰称善今不见拱辰六年矣闻其法不衰岂能信用吾言耶
　　徐三翁善言人灾福
　　秦州天庆观布衣徐三翁不知所从来日扫观中地非众道士残食不食时言人灾福必騐予兄子瞻自黄州起知登州见而问之曰君无作官即善子瞻信之而不能用其后果有岑南海南之行时予亦自绩溪召为校书郎至髙邮遇秦自之适欲见翁予因托问之翁言王寳度人经二句授之曰运当灭度身经太隂道家言道士尸假谓之身经太隂后七年予自门下侍郎谪知汝州自汝复来袁州未至徙筠自筠徙雷自雷徙循自执政为散官居岭南岂非身经太隂耶然方赴袁州过淮南复遣人往问翁翁复以二句授之曰十遍王经福徳立至谓所遣人曰十数也过去十见在十见中人言翁每有所书未尝自解释宜谨识之予见在之十术者言予已过戌运十年多福见行酉运十年多厄岂翁所谓也按经文身经太隂与十遍王经一章前后语也今予流窜患难已六年矣岂十年之间当有再生之理即异日北归当谒公谢之

　　龙川畧志卷十
<子部,小说家类,杂事之属,龙川略志__别志>
　　钦定四库全书
　　龙川别志卷上
　　宋　苏辙　撰
　　周高祖柴后魏成安人父曰柴三礼本后唐庄宗之嫔御也庄宗没明宗遣归其家行至河上父母迓之防大风雨止于逆旅数日有一丈夫冒雨走过其门衣破裂不能自庇后见之惊曰此何人耶逆旅主人曰此马铺卒吏郭雀儿者也后召与语异之谓父母曰此贵人我当嫁之父母恚曰汝帝左右人归当嫁节度使奈何嫁此乞人后曰我乆在宫中颇能识贵人此人贵不可言不可失也槖中装分半与父母我取其半父母知不可夺遂成婚于逆旅中所谓郭雀儿则周祖也后每资以金帛使事汉祖卒为汉佐命后父柴三礼既老夜寐輙不觉昼起常寡言笑其家问之不答其妻醉之以酒乃曰昨见郭雀儿已作天子初周祖兵征淮南过宋州使人劳之于驿先有一男子一女子不知所从来转客于市佣力以食父老怜其愿也醵酒食衣服使相配为夫妇及周祖至市人聚观女子于众中呼曰此吾父也市人驱之去周祖闻之使前问之信其女也相持而泣将携之以行女曰我已嫁人矣复呼其夫视之曰此亦贵人也乃俱挈之军中奏补供奉官即张永德也及周祖入汴汉末帝以兵围其第今皇建院是也尽诛其家惟永德与其妻在河阳为监押末帝亦命河阳诛之河阳守呼永德以勑视之永德曰丈人为德不成死未晩也河阳守以为然虽执之于狱所以餽之甚厚亲问之曰君视丈人事得成否永德曰殆必然以柴三礼梦所见为验未几而捷报至周祖亲戚尽诛惟永德夫妇遂极富贵
　　张永德事周世宗为殿前指挥使性好道道士多客其家尝有一举子见之即病几年乃愈永德所以待之既厚客欲辞去永德曰吾待子不薄何去之遽也曰吾有小术当一试之而去试之其药能干水银为黄金永德大惊欲学之客曰君自有三十年富贵此术不足学也永德留之不可曰后当见吾于淮上及周世宗用兵寿春永德从之素善射间出射于野观者如堵见一僧则昔之举子也与之归宿帐中夜半屏人问所以保三十年富贵者曰若见二属猪人善事之则富贵可保也且辞去艺祖方以力战有功虽功名日盛而出于侧防鞍马服用未有以自给永德稍以家赀奉之艺祖既天姿英特问其年复亥生也永德大喜倾身事之凡用物皆有副须辄以献艺祖曰张太尉与吾善弟徃以情告之太宗持书徃永德延之卧内太宗姿表尤异问其年亦亥生也永德惊喜倾家助之太祖既登极以邓州节授永德许之终身尝有人告永德谋反艺祖曰张道人非反者即械而送之永德曰尔敢告吾反胆甚大破械杖而遣之艺祖闻之喜及太宗嗣位宠之不替遂终于邓
　　周显德中以太祖任殿前防检功业日而谦下愈甚老将大校多归心者虽宰相王溥亦隂效诚款今淮南都园则溥所献也惟范质忠于周室初无所附及世宗晏驾北边奏契丹入冦太祖以兵出拒之行至陈桥军变既入城韩勍以亲衞战于阙下败死太祖登正阳门望城中诸军未有归者乃脱甲诣政事堂时早朝未退而闻乱质下殿执溥手曰仓卒遣将吾侪之罪也爪入溥手几血出溥无语既入见时太祖性仁厚流涕靣然质知势不可遏曰事已尔无太仓卒自古帝王有禅让之礼今可行也因具陈之且曰太尉既以礼受禅则事太后当如母养少主当如子慎勿先帝旧恩太祖挥涕许诺然后率百官成礼由此太祖深敬重质仍以为相者累年终质之世太后少主皆无恙故太祖太宗每言贤相必以质为首
　　楚王元佐太宗之长子将立为嗣坚辞不肯欲立太祖之子由此遂废故当时以为狂而实非狂也
　　景德中契丹南牧眞宗用冦莱公计亲御六军渡河兵始交而毙其贵将契丹有求和意朝廷知之使供奉官曹利用使于兵间利用见其母于军中与蕃将韩得让偶在駞车上坐利用下车馈之食共议和事利用许之岁遗银绢三十万疋两利用之行也靣请所遗彼者上曰必不得已虽百万亦可及还上在帷宫方进食未之见使内侍问所遗利用曰此机事当面奏上复使问之曰姑言其略利用终不肯言而以三指加颊内侍入白三指加颊岂非三百万乎上失声曰太多既而曰姑了事亦可耳帷宫浅泊利用具闻其语既对上亟问之利用再三称罪曰臣许之银绢过多上曰几何曰三十万上不觉喜甚由此利用赏尤厚然当时朝论皆以三十万为过厚惟宰相毕士安曰不如此彼所愿不满和事恐不能乆众未以为然也然自景德至今将百年自古汉蕃和好所未常有毕公之言得之矣
　　契丹既受盟而归冦公每有自矜之色王钦若深害之日从容言于上曰此春秋城下之盟也诸侯犹且耻之而陛下以为功臣窃不取眞宗愀然不乐曰为之奈何钦若度上厌兵即谬曰陛下以兵取幽燕乃可刷耻上曰河朔生灵始免兵革之旤吾安能为此可思其次钦若曰惟有封禅泰山可以鎭服海内夸示逺人然自古封禅当得天瑞希世絶伦之事然后可为也既而又曰天瑞安可必得前代葢有以人力为之者惟人主深信而崇奉之以明示天下则与天瑞无异矣上意犹未决莫适与筹之者它日晚幸秘阁惟杜镐方宿上骤问之曰古所谓河出图洛出书果何如事耶镐老儒不测上防谩应曰此圣人以神道设教耳其意适与上意防上由此意决时王旦为相材有过人者然至此不能力争议者少之葢旦为人冯道皆伟然宰相器也道不幸生于乱世生死之际不能自立旦事眞宗言听諌从安于势位亦不以正自终与道何异
　　祥符末每有大礼辄奉天书以行旦为天书使常悒悒不乐上之初即位李沆为相旦叅知政事沆取四方水旱盗贼奏之旦以为细事不足烦上听沆曰人主少年当使知四方艰难不然血气方刚若不留意声色犬马则土木甲兵祷祠之事作矣吾老不及见此此叅政他日之忧也及旦亲见王钦若丁谓等所为谏则业已同之欲去则上遇之厚不忍去乃叹曰李文靖眞圣人也既寝疾欲削髪披缁以殓素善大年死后诸子欲从之大年以为不可乃止虽以富贵终身而实不得志也
　　眞宗初即位李沆为相帝雅敬沆尝问治道所宜先沆曰不用浮薄新进喜事之人此最为先帝问其人曰如梅询曾致尧等是矣帝深以为然故终帝之世数人者皆不进用是时梅曾皆以才名自尝遣致尧副温仲舒安抚陜西致尧于閤门防论仲舒言不足与共事轻鋭之党无不称快然沆在中书不喜也使它人副仲舒而罢致尧故自眞宗之世至仁宗初年多得重厚之士由沆力也
　　眞宗临御岁乆中外无虞与羣臣燕语或劝以声妓自娯王文正公性俭约初无侍其家以二省官治钱上使内东门司呼二人者责限为相公买妾仍赐银三千两二人归以告公不乐然难逆上防遂听之葢公自是始衰数嵗而捐馆初沈伦家破其子孙鬻银器皆钱塘钱氏昔以遗中朝将相皆花篮大筩之非家人所有省官与沈氏议止以银易之具言于公公颦蹙曰吾家安用此其后姬妾既具乃呼二人问昔沈氏什器尚在可求否二人谢曰向私以银易之今见在也公喜用之如素有声色之移人如此张公安道守金陵二省官有一人自南方替还具为公道此
　　祥符末王沂公知制诰朝望日重一日至中书见王文正公公问君识吕夷简否沂公曰不识也退而访之吕公时为太常博士通判濵州人多称其才者它日复见文正复问如初沂公曰公前及此人退而访之具所闻以告文正曰此人异日与舍人对秉钧轴沂公曰公何以知之曰余亦不识但以其奏请得之沂公曰奏请何事曰如不税农器等数事时沂公自待亦不浅闻文正之言不信也姑应之曰诺既而许公自濵罢擢提防两浙刑狱未几置之侍从及丁晋公败沂公引为执政卒与公并相沂公从容道文正语二公皆嗟叹以为非所及其后张公安道道其事于许公神道碑略叙一二
