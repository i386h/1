<!-- { "loadSidebar": true } -->
　　真宗皇帝自毫还过宋御楼宣赦以宋为南都仍弛其酒禁使民卖官麴十余家共之更七八十年官课不亏有盐麴院官神宗而监司建议罢卖麴而酒时转运司方苦财赋不足其判官章楶大喜亲至南都集官吏议之予曰南都卖麴与建都同一敕今都邑如旧而罢卖麴一不便也昔南都西都皆卖麴近年西都已酒矣此转运司所以为例也然西都麴户败折列状求罢官不得已而聼今南都麴户未尝欠官一钱无故罢之二不便也使改法而官获厚利不顾而行尚可也今八家造酒每家父子兄弟同干酒事欲分城内与河上为两务每务不过监官二人前四人共十二人此酒户减半若较其忠志公相逺至于官本于所费亦复不少但恐酒之例不如卖麴三不便也今不顾三害而决为之奈何楶不能难但言本司窘廹万一有利耳议未决而予谪筠州楶遂决成法后五年予过南都闻酒课不旋踵而败又七年予适预议郊赦乃罢酒而复卖麴南都人大喜
　　江东诸县括民马
　　予为绩溪令适有朝防江南诸都市广西战马江东素乏马每县虽不过十余疋而诸县括民马吏縁为奸有马之家为之骚然予谓县尉惇愿曰广西取马使臣未至事忌大遽徐为之备可也吾邑孰为有马者惇愿曰邑有递马簿岁月逺矣然有无之实尚得其半也即取簿封之又曰何从得马牙人乎曰召猪牙诘之则马牙出矣果得曾为人卖马者辞以不能曰吾不责汝以马但为我供文书耳曰诸州符日至县督责买马乃以夏税过期为名召诸乡保正副问之曰汝保谁为有及格马者相顾辞不知曰保正副不知谁当知者苐勿以有为无无为有则免罪矣汝等所具吾将使众人诉其不实而陈其脱落者不可不实也人知不免皆以实告复喻之曰买马事止此矣广西取马者至郡则马出若不至则已矣皆再拜曰邑人幸矣然取马者卒不至











　　龙川畧志卷四
　　钦定四库全书
　　龙川畧志卷五
　　宋　苏辙　撰
　　议定吏额
　　予为中书舍人与范子功刘贡父同详定六曹条例子功领吏部元丰所定吏额主者茍悦羣吏比旧额几数倍朝廷患之命重加详定事已再上再却矣予偶坐局中吏有白中孚者进曰吏额不难定也中孚昔尝典其事知弊所起予曰其弊安在中孚曰昔流内铨今侍郎左选也事之最繁莫过于此矣昔铨吏止十数今左选吏至数十事如加旧而用至数倍者昔无重法重禄吏通赇赂则不欲人多以分所入故竭力勤劳而不辞今行重法给重禄赇赂比旧为少则不忌人多而幸于少事此吏额多少之大情也旧法日生事以难易分七等重者至一分轻者至一厘以下干分为一人今诚抽取逐司两月事定其分数此旧不加多则吏额多少之限无所逃矣予曰汝言似得之矣即以告属官皆不应独李诚之议曰是诚何为即与之议曰此羣吏身计所系也以分数为人数必大有所逐将大至纷愬虽朝廷亦将不能守乃具以白宰执请据实立额竢吏之年满转出或事故死亡更不填及额而止如此不过十年自当消尽虽稍似稽缓而见在吏知非身患则自安心事乃为便诸公皆以为然遂申尚书省乞取诸司两月生事而又吏人不知朝廷意皆莫肯供再申乞牓诸司使明知所立吏额候他日见阙不非法行之日径有减损如此数月之间文字皆足因裁损成书以申三省时左相吕防仲也极喜此事以问三省诸吏皆不能晓有任永夀者本非三省吏也尝预元丰吏额事以事至三省能言其意防仲悦之即于尚书省立吏额房使永夀与堂吏数人典之小人无逺虑而急于功利即背前约以立额日裁损吏员复以私所好恶变易诸吏局次凡近下吏人恶为上名所压即拨出上名于他司凡闲慢司分欲入要地者即自寺监拨入省曹凡奏上行下皆防仲专之不复经由三省法出中外纷然防仲既为台官所攻称疾在告而永夀亦恣横赃污狼籍下开封府推治府官观望乆不肯决至宣仁后以为言乃以徒罪刺配乆之防仲知众不伏徐使都司再加详定大率如予前议乃定
　　放买扑场务欠户者
　　予为户部侍郎有言买扑场务者人户自熈寜初至元丰末多者四界少者三界縁有实封投状添价之法小民争得务胜不复计较实利自始至末添钱多者至十倍由此破荡家产傍及保户陪纳不足父子流离深可愍防乞取累界内酌中一界为额除元额已足外其元额虽未足而于酌中额得足者并与释放唯未足者依旧催理候及酌中额而止予善其説奏乞施行天下欠户赐者不可胜数或号以谏官吕陶所请
　　不聼秘法能以铁为铜者
　　有商人自言于户部有秘法能以胆矾防铁为铜者予召而诘之曰法所禁而汝能之诚秘法也今试之于官则所为必广汝一人而不能自了必使他人助汝则人人知之非复秘也昔之所禁今将遍行天下且吾掌朝廷大计而首以行滥乱法吾不为也其人黾俛而出即诣都省言之诸公惑之令试斩马刀所后竟不成
　　王子渊为转运以贱价収私贩乳香
　　熈寜中王子渊为京东转运判官知宻州海船多私贩乳香即明召船客入官中以贱价収之自以为竒言于朝廷中书户房检正官向宗儒得之喜曰此法所禁子渊为监司知人犯法不能禁而出钱买之此罪人也子渊既得罪香皆没官一时以为竒策元祐初贩香者诉之朝廷令户部支还七分钱议者以为过犹不及也有傅永亮者自言尝入香于官今二劵具在然皆非其本名诘其故曰皆家人耳问其所在及其亲属之存亡皆曰亡之予笑曰安知此非奸人乎尚书李常郎中赵偁皆曰此大商家业数万缗安得为奸乎予曰为奸不问贫富此事盖有三説而已永亮实曾入香今无以自明一也得防遗文书以欺官二也杀此二人而得其书三也三説皆不可知而妄以钱与之本部吏必大有所受不可李赵皆曰永亮泉人可符下实其家财予曰永亮之可疑非为贫也二人固争之予不得已从之及泉中部家财止百余千予笑曰今当如何二人犹执欲予防韩师朴为户部乃止然永亮竟诉都省都省与之时予已去户部矣
　　辨人告户絶事
　　广州商有投于户部者曰蕃商辛押陁罗者居广州数十年矣家赀数百万缗本获一童奴过海遂养为子陁罗近嵗还蕃为其国主所诛所养子遂主其家今有二人在京师各持数千缗皆养子所遣也此于法为户絶谨以告李公择既而为留状而适在告郎官谓予曰陁罗家赀如此不可失也予呼而讯之曰陁罗死蕃国为有报来广州耶曰否传闻耳陁罗养子所生父母所养父母有在者耶曰无有也法告户絶必于本州县汝何故告于户部曰户部于财赋无所不治曰此三项皆违法汝姑伏此三不当吾贷汝其人未服告之曰汝不服可出诣御史台尚书省诉之其人乃伏并召养子所遣二人谓之曰此本不预汝事所以召汝者恐人妄揺撼汝耳亦责状遣之然郎中终以为疑予晓之曰彼所告者皆法所不许其所以不诉于广州而诉于户部者自知难行欲假户部之重以动州县耳郎中乃已
　　言水陆运米难昜
　　元祐三年春闗中水旱提刑司依法赈民不以闻朝廷吕防仲陜人忧之过甚有吴革者自白波辇运罢还欲求堂除因议水陆运米以济闗中之策朝廷下户部且使革领其事革言陆运以车营务车驼坊驼骡运至陜水运以东南纲船般至洛口以白波纲船自洛口般入黄河革见予于户部予谓之曰吾已谓君呼车营务驼坊职掌人矣君姑坐待之既至问之车营务无车驼坊无驼骡予曰此可以贺君矣有车与驼骡君将若之何革曰何故曰陆运至难君不过欲多差小使臣军大将谨其嚢封耳车营务驼坊兵级多过犯配刺到既行必多作縁故使前后防絶监者力不能及所至盗食且卖若不幸遇雨则化为泥土君皆莫如之何也革无语复谓之曰至如水运亦且不易汴河自京城西门至洛口水极浅东南纲船底深不可行且方春纲先至者皆趂酬得力纲辍令曲去人情必大不乐及至洛口仓廪疎漏专斗不具虽卸纳亦不如法白波纲运昔但闻有竹木不闻有粮食此天下之至险不可轻易吾已付辇过司令具可否矣然君难自言吾当见诸公议之及见防仲防仲业已为之不肯尽罢予为刷汴岸浅底船量载米以往未几予罢户部闻所运米中路留滞虽有至洛口散失败壊不可计
　　龙川畧志卷五
<子部,小说家类,杂事之属,龙川略志>
　　钦定四库全书
　　龙川畧志卷六
　　宋　苏辙　撰
　　享祀明堂礼毕更不受贺
　　元祐四年上再享明堂三省以章献皇后故事将竢礼毕百官班贺于防庆殿其仪注取防太皇太后宣谕曰天圣中诚有此仪然以吾菲薄何敢事依先后之旧况祀事既成皇帝贺于禁中百官皆贺于东门足矣复安用此为羣臣称叹以为不可请及降手诏明示中外辙时在翰林请至都堂宣圣防撰诏曰皇帝临御海内晏然五经季秋再讲宗祀克有君徳以享天心顾吾何功获斯福今有司因天圣之故事修防庆之盛礼将俾文武称贺于庭吾自临万机日懐只畏岂敢以菲薄之徳自比章献之明矧复皇帝致贺于禁中羣臣奉表于闱左礼文既具夫又何求前朝旧议吾不敢受将来明堂礼毕更不受贺百官并内东门拜表故兹诏示想宜知悉
　　戚里仆隶不得改官
　　髙氏之隶有安静者尝得三班借职旧法戚里仆隶虽有官不得改安静援曹氏例乞改官三省进呈欲许之太后曰当如何对曰旧例可与太皇太后曰此非例也对曰此非例而何曰昔神宗临御以慈圣故特为彼人改官则孝慈之意也今吾在此而为家仆改官其义安在依法而已众皆服称善辙退书之时政记
　　皇后外家皆当推恩
　　上纳后礼毕三省具景祐元年十二月慈圣入宫故事和刘从广杨景宗改官移镇故事今髙氏向氏朱氏皆合以故事加恩太皇太后曰吾辈人家所患官髙不患官小罢之可也对曰本不谓官小当迁朝廷旧典不可阙耳太皇太后曰昔章献垂郭后受策初无此例景宗等恩命盖章后受尊号未久族人未有官髙者仁宗欲优其家故耳非垂之比也对曰太皇太后虽以髙氏故欲深自抑畏其如故事何太皇太后曰外家恩泽方欲裁损又可増长乎对曰此盛徳之事敢不奉诏当备録付史官耳先是内降圣防皇城使带御噐械朱伯材加遥郡刺史三省奏皇帝纳后不逺旧例两官及太妃閤皆当推恩亲族今若先推恩伯材恐成重复乞且留竢诏可至是宣谕纳后既不加恩外家今緼国长公主将下嫁旧例母当进秩而太妃名位已隆无可复加可推与朱伯材对曰如此虽独加恩伯材有名矣请竢温国下嫁日施行三省又具内殿崇班孟固三班奉职孟陻右宣徳郎孟昌龄荣阳县尉董桓皆以皇后亲乞赴阙朝贺今纳后礼毕恐当择其亲近依景祐元年曹传曹佑例转官太皇太后曰见有亲弟一人系白身湏推恩对曰董桓亦系皇后姊夫太皇太后曰昔鲁王亦慈圣光献姊夫未尝推恩对曰甚善皇后诸亲将来年例恩典自可渐及也
　　李湜复议罢莳竹
