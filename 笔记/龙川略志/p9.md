<!-- { "loadSidebar": true } -->
　　宝元初元昊创立文法故名吾祖慢书始闻朝廷为之忿然张邓公为相即议絶和问罪时西边弛备已乆人不知兵识者以为忧呉春卿时为谏官上言元昊不识礼义宜且勿与较许其所求彼将无词举动然后隂勑边臣密修战备使年嵗间战守之计立则元昊虽欲妄作不能为深害矣奏入邓公笑曰人言呉舍人心风果然既而和事一絶元昊入冦所至如入无人之境后数年力尽求和歳増赂遗仍改名兀卒朝廷竟不问世乃以春卿之言为然
　　元昊既叛陜西四路置帅夏英公竦为总帅居长安不临边精兵勇将留寘麾下四路战守出入皆取决焉既远不及事而四路败罚终不及总帅知制诰张公安道为諌官言自古元帅无不身对敌虽齐桓晋文霸主亦亲履行阵至于将佐有败元帅必任其责诸亮为大将军马谡之败降右将军此古今通义也今夏竦端坐长安未尝临敌诸路失律一皆不问有总帅之名而无总帅之实乞据四路败事皆以责罚而罢总帅使四路帅臣自任战守之计有事于它路着递相关报随宜救应于事为便朝廷从之英公降知州而四路各任其事葢始于此
　　元昊久叛边兵屡屈秦人困敝而诸将耻于无功莫敢言和戎者虽夏人每入辄胜而国小民贫疾于防集掳获之利不所耗而嵗赐和市之利皆絶一绢之八九千钱上下亦厌兵矣而元昊悖慢已甚亦难于款塞张安道为諌官乞因郊霈许诸帅纳其自新之请以安西界生灵其言甚美仁宗览之大喜退见许公政府公亦喜曰舍人有此言社稷之福也是嵗勅书即行之自是边臣乃敢受元昊降款中外皆获息肩仁宗以至仁御物而许公审于安危之计不徇虚名不贪小利故谠言正论闻则能用虽遭元昊之变而不失太平之业有以也夫
　　贾昌朝始作国子监讲孙奭判监昌朝尝奭奭不出使人以唐路随韦处厚传示之曰读讫乃相见既见奭曰知此意否足下异日以儒术作相正如此二人世谓奭能知人然其名位则矣而邪正则未也若止论贵贱此但相师所能耳
　　庆厯中契丹使刘六符求和亲贾昌朝馆伴未有以拒之先是眞宗之弟号大弟者用事横于国中因信使尝通书币仁宗使昌朝谓六符欲因今使答之六符辞曰此于太后甚善然于本朝不便昌朝因曰即如此欲以太子眞宗之子求和亲皇帝岂安心乎六符不能答自是和亲之议颇息
　　元昊未顺契丹要求无厌范文正公以为忧乞城京城以备之众惑其説惟吕许公以为非曰虽有契丹之虞设备当在河北奈何遽城京城以示弱乎使彼深入而独固一城天下扰矣乃议建北都因修其城池增置守备识者韪之
　　刘从愿妻遂国夫人者王蒙正女也宝元中出入内庭以此获罪夺封罢朝谒久之复得入张公安道为谏官虽以数论列皆留中焉富郑公时知制诰制下复遂国封郑公缴还词头封命遂寝唐制惟给事中得封还诏书中书舍人缴词头葢自郑公始安道见吕许公犹以非旧典不乐二公之不相喜凡皆此也
　　庆厯中刼盗张海横行数路将过高邮知军姚仲约度不能御谕军中富民出金帛市牛酒使人迎劳且厚遗之海悦径去不为暴事闻朝廷大怒时范文正在政府富郑公在枢府郑公议欲诛仲约以正法范公欲宥之争于上前富公曰盗贼公行守臣不能战不能守而使民醵钱遗之法所当诛也不诛郡县无复肯守者矣闻高邮之民疾之欲食其肉不可释也范公曰郡县兵械足以战守遇贼不御而又赂之此法所当诛也今高邮无兵与械虽仲约之义当勉力战守然事有可恕戮之恐非法意也小民之情得醵出财物而免于杀掠理必喜之而云欲食其肉传者过也仁宗释然从之仲约由此免死既而富公愠曰方今患法不举而多方沮之何以整众范公密告之曰祖宗以来未尝轻杀臣下此盛德事奈何欲轻壊之且吾与公在此同僚之间同心者有几虽上意亦未知所定也而轻导人主以诛戮臣下它日手滑虽吾辈亦未敢自保也富公终不以为然及二公迹不自安范公出按陜西富公出按河北范公因自乞守边富公自河北还及国门不许入未测朝廷意比夜徬徨不能寐绕牀叹曰范六丈圣人也
　　京城举人张彦泽事温成皇后私作告身事败陈升之鞫之事连温成母及公卿家升之不敢穷治狱具朝臣杜枢请録问駮之特防不録问杀彦泽公议枉之未几张尧佐除枢密副使御史中丞包拯言其不当未决留百官班争之枢在班中出班问曰枢密欲闻中丞所言何事而后敢留以实告之枢曰以此留枢可也人益壮之宋公序顷亦预彦泽事疾枢奏言小臣不合越职妄言责监江寜酒税未几而死识者哀之
　　宋公序为叅知政事仁宗眷之许公当国疾公序阴欲倾之而不得其要范希文在延安擅焚元昊国书而以私书复之事闻朝廷诸公议之许公谬谓大不可公序信之亟于上前乞斩范公许公徐救之公序仓卒失措相次以事罢去范氏至今恨之
　　富郑公韩魏公同在中书郑公母老矣一日语及故事宰相有起复视事者魏公曰此非朝廷盛事已而郑公居母忧朝廷屡起之上章三辞贴黄言臣在中书日尝与韩琦言之决不当起魏公曰吾但以实言之不料以为怨自此二人稍稍有隙
　　英宗皇帝濮王十三子也故本宫谓之十三使母曰仙游县君任氏或言幼时父兄不以为子弟数仁宗晩年无子遣内夫人至濮宫选择诸子欲养之禁中英宗初不预选选者无一可既晩内夫人将登车矣英宗匍匐屏间见之惊曰独此儿可耳众皆笑内夫人独异之抱之登车遂养于慈圣殿中时宣仁皇后以慈圣外甥亦为慈圣所养稍长将以进御仁宗曰此后之近亲待之宜异十三长成可以为妇慈圣从之后卒成婚英宗在藩邸恭俭好学礼下师友甚得名誉嘉祐末仁宗不豫大臣议选立宗室子仁宗勉从众议立为皇子然左右近习多不乐者帝忧惧辞者久之及仁宗晏驾帝即位以忧得心疾大臣议请慈圣垂帝疾甚后不乐大臣有不预立皇子者隂进废立之计惟宰相韩琦确然不变叅知政事欧阳修深助其议尝奏事前慈圣呜咽流涕具道疾状琦曰此病故耳病已必不尔子病母可不容之乎慈圣意不怿闻者惊惧皆退数步立独琦不动少间修乃进曰太后事仁宗数十年仁圣之德着于天下妇人之性鲜不妬忌者温成之宠太后处之裕如何所不容今母子之间而反不能忍耶太后曰得诸君知此善矣修曰此事何独臣等知之中外莫不知也太后意稍和修复进曰仁宗在位嵗久德泽在人人所信服故一日晏驾天下禀承遗令奉戴嗣君无一人敢异同者今太后一媍人臣等五六措大耳举足造事非仁宗遗意天下孰肯听从太后黙然乆之而罢后数日独见英宗帝曰太后待我无恩曰自古圣帝明王不为少矣然独称舜爲大孝岂其余尽不孝也父母慈爱而子孝此常事不足道唯父母不慈而子不失孝乃可称耳今但陛下事之未至耳父母岂有不慈者帝大悟自是不复言太后短矣熈寜中欧公退居颍上辙徃见之间言及此公曰古所谓社稷臣韩公近之昔上在颍邸方人情疑贰公招记室王陶使之密劝王倾身奉事慈圣王用其言执家人礼至亲奉几筵进饮食慈圣由是归心而大计始定
　　嘉祐二年仁宗始不豫皇嗣未建宰相文富韩三公方议所立参知政事王公尧臣之弟正臣尝为宗室説书官知十三使之贤即言之诸公亦旧知之乃定议草奏书即欲上而上疾有瘳即止尧臣私収奏本后二年韩公当国羣臣相继乞选立宗室子乃定立十三使为皇子及仁宗晏驾皇子践祚赏定策之功以韩公为首及元丰末尧臣子同老上书缴进元奏时诸公惟文公富公在皆归老于洛会文公入助郊飨神宗访之公具奏所以神宗悦焉故一时诸公例皆赏而韩氏诸子恶分其功辨之不已文公之罢平章重事由此故也然英宗之誉布于诸公则始于尧臣而其为皇子嗣寳位则韩公之力不可诬也
　　韩魏公用郭逵签书枢宻院事众多不服公谓人曰非不知逵望轻也英宗欲置李端愿于西府每曰西府当用一武人吾知端愿倾邪故以逵当之或曰不然英宗欲用张安道知不附已猥曰西府乆不用武臣矣宜复旧上督其人无以应乃用逵耳
　　治平中韩魏公建议于陜西刺义勇凢三丁刺一人每人支买箭钱二贯文省共得二十余万人深山穷谷无得脱者人情惊挠而兵纪律踈略终不可用徒费官钱不赀无人敢言其非者司马君实时为谏官极言不便持劄子至中书堂魏公曰兵贵先声后实今谅祚方桀骜使闻陜西骤益二十万兵岂不振慴君实曰兵之用先声为无其实也独可以欺之于一日之间耳少缓则敌知其情不可复用矣今吾虽益二十万兵然实不可用不过十日西人知其详不复惧矣魏公不能答复曰君但见庆厯间陜西乡兵初刺手背后皆刺面充正兵忧今复尔耳今已降刺牓与民约永不充军戍边矣君实曰朝廷屡失信民间皆忧此事未敢以敇牓为信虽光亦未免疑也魏公曰吾在此君无忧此言之不信君实曰光终不敢奉信但恐相公亦不能自信耳魏公怒曰君何相轻甚也君实曰相公长在此坐可也万一均逸偃藩它人在此因相公见成之兵遣之运粮戍边反掌间事耳魏公黙然竟不为止其后不十年义勇运粮戍边率以为常一如君实之言及君实作相议改役法事多不便予兄子瞻与其事持论甚劲君实不能堪子瞻徐曰昔亲见相公言尝与韩魏公言义勇无一言假借之者今日作相而不容某一言岂忘昔日事耶君实虽止实不喜也未几子瞻竟罢役局事
　　台官蒋之竒以浮语弹奏欧阳公英宗不听之竒因拜伏地不起上顾左右问何故久不起之竒仰曰此所谓伏蒲矣上明日以语大臣京师传以为笑
　　元祐中蔡确坐弟硕事谪知安州作甑山公等诗意有所讥切谏官言之未决予兄子瞻方出守杭州密奏言若置确不问则于皇帝孝治为未足若不少加寛略则于太皇太后寛政为少损窃谓皇帝宜降诏推治之太皇太后特加寛贷确若稍知义理当齰舌自杀太皇太后深以为然兄已出城时遣中使赐茶药等然文臣持确议不置确遂南新州时议者皆以为用法太深然确顷自小臣擢用每迁皆以鞫狱赏众以为善恶之报不可诬也孙和甫时在枢院予偶见之问及新州事予以所闻答之和甫曰固在西府亲见
　　神宗晩年以事无成功当宁太息欲召司马君实用之时王禹玊蔡持正并在相位相顾失色禹玉不知所出持正密议欲于西边深入以致师焉以为此议若行必不复召君实虽召将不至自是西师入讨士害死者无算新州之命则此报也葢自西边用兵神宗常持浅攻之议虽一胜一犹不至大有杀伤至于西边将帅习知兵事亦无肯言深入者非禹玉持正不歴外任不习边事无敢开此议者新州之祸实出于此
