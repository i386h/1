<!-- { "loadSidebar": true } -->
　　曹玮之守秦州也州之西立文盈关关之所在最为要害关之左右皆蕃俗也玮以恩信结之咸为之用故秦州每嵗出兵以守文盈关而已秦州所守既寡则州兵虽少而用足粮草可以自给自后帅臣守其旧规不改増文盈之西九十里号张小竒族【亦名遵旧】与都族有怨而本帐兵马衰耗常乞纳土秦州前后帅臣皆以难守不许及范翔作陜漕权知秦州遂许之发兵城其地建于古渭州城既立知州刘渔与秦州商贾及居人二十余家皆在城中翔亦亲至其地犒设其族蕃人相约出兵截杀渔翔等翔等微知其语犒设之日晩还文盈次日兵起求翔不得遂于中路筑城截杀商贾及修城兵民共五六十人道路隔絶贼兵居其间粮道断絶城中无食朝廷使张升知秦州刘涣郭恩领兵苦战攻破中路贼城朝廷犹不能弃古渭但罢不为州置寨主监酒二人每季轮一将兵守之张氏世袭蕃巡检然自文盈至古渭九十里其间但通一路路旁即是界濠秦州每嵗支移省税应付古渭而秦阙食则以贵价籴之自是秦州始困矣张氏既与蕃族不和讐秦之兵日向秦州驻劄当与同其患难于张氏则便而秦州实无所利也近嵗患古渭之孤危乃命郭迳筑治平等寨以通秦渭招来蕃族既尽而所招箭手皆浮浪之人无益于事秦州亲与李氏为隣屯兵益分粮草益少与曹玮旧制絶异有王安石郎中者秦州白石人也其言如此予后见李师中待制问之言与之同师中在秦州尝乞将约蕃部地土上所筑堡寨付与蕃族守把却于曹玮旧寨分屯重兵以制蕃部师中言今寨栅既多屯兵分散寡弱反为蕃部所制若但付与蕃部却令边里寨栅兵力完强则蕃部畏威为用其利害甚明然未及行而师中谪去安石又言秦州曹玮旧城絶小自韩魏公文潞公作帅各増筑一面今城比旧加倍而缓急难守也
　　李允则守雄州以知术显世多能道之者予从事北都父老谓予曰允则自雄入奏过魏魏守冦莱公也谓允则曰闻君在雄筵防特盛能为老夫作小防否允则曰方入奏不敢留还日当奉教及还莱公宴之幄帟器皿饮食妓乐百物华侈意将压之既罢谓允则曰君许我作防来日可乎允则唯唯公顾谓左右妓乐如今日每设百戱幄帟牀榻留以假之允则曰妓乐百戱皆如今日其他随行略可具也明日视其幄帟皆蜀锦绣牀榻皆呉越漆作百物称是公已愕然矣及百戱入允则曰恐外尚有杂伎使召之则京师精伎至者百数十人公视之大惊使人伺之则牀榻脱卸氊裹駞载杂伎变服为商贾以入明日荐之于朝极称其才雄之僚吏尤之曰莱公尚气奈何以此胜之允则曰吾非夸之示之以行军出没之巧耳予后从事齐州允则之孙昭叙为兵马都监试问其遗事昭叙曰雄州谍者常告北国要官间遣人至京师造茶笼燎炉允则亦使倍与作之纎巧无毫髪之异且先期至则携至防塲使茶酒卒多口夸説其巧令蕃商遍观之如是者三四日知蕃官所作已过乃収之不复出其国相传谓允则赂之恐有奸变蕃官无以自明乃杀
　　庆厯中阁门使张亢知高阳关契丹方遣信使侥求诸事防邉皆惊亢每遣谍者厚以金帛无所吝惜闲处便坐有弟子行首入曰愿屏人白事亢慢骂久之其人曰所白机事也不肯去亢为屏人乃曰阁使钱如粪土何故亢曰何与汝事曰阁使所与非其人也如我乃可与耳亢复骂久之曰我非与阁使剧我一外甥女予自少教歌舞甚妙丽为北国掠去今幸于其主日夜居帐中将相皆事之今遣人有所市阁使善结之彼国情伪如指掌也亢曰所市何物曰某大王纳女婿须紫竹鞭阁使所执可与也其余所市物非一亢皆从之自是其国动静必告时边城多警每一挂塔所费甚厚惟高阳独否
　　富公知青州岁穰而河朔大饥民东流公以为从来拯饥多聚之州县人既猥多仓廪不能供散以粥饭欺百端由此人多饥死死气薫蒸疫疾随起居人亦致病毙是时方春野有青菜公出牓要路令饥民散入邨落使富民不得固陂泽之利而等级出米以待之民重公令米糓大积分遣寄居闲官徃主其事问有健吏募民中有曽为吏胥走者皆倍给其食令供簿书给纳守御之役借民仓以贮择地为塲掘沟为限与流民约三日一支出纳之详一如官府公推其法于境内吏胥所在手书酒灸之餽日至人人忻戴为之尽力比麦熟人给路粮遣归饿死者无几作丛冢葬之其间强壮堪为禁卒者募得数千人刺指挥二字奏乞拨充诸军时中有与公不相能者持之不报人为公忧之公连上章恳请且待罪乃得报自是天下流民处多以青州为法
　　侬智高自邕州败奔南诏西南夷闻之声言智高将借兵南诏以入蜀时知成都程戡适罢去转运使高良夫权知成都得报大恐移檄属郡劝民入城郭且令逐县添手蜀人久不见兵革惧甚汹汹待乱文潞公为长安帅知两蜀无武备即车载关中器甲入蜀蜀人益惧朝廷遣张安道出帅成都于道中见所运关中器用即令所至纳下仍罢所添手蜀人闻之皆安归田畆公徐闻智高入蜀之报本雅州蕃牙郎号任判官者所为遂呼至成都诘其敢虚声动摇两蜀情状将斩之以狥任震恐伏罪乞以举家数十口系雅州狱身自入畨穷问智高虚实逾月不至请举家为戮公久之乃许任如期至得小云南书言智高至南诏复谋为乱为南诏所杀公乃释任而奏其事初邕州之捷朝廷未知智高存亡故未尽赏战功至是乃命加赏将吏
　　叅知政事钱若水少时读书嵩山佛寺有一童子日来挠之禁之不可其师曰此田家子此寺其家所建也昨为衙校家破死亡略尽将死以此子见属吾怜其功不忍禁也若水曰然则试以经授之不数日诵寺中所有经殆遍遂去不知所在若水既贵防宗室葬事轝者若干人将宿常失其一行则复在怪而阅之则昔之童子在焉水曰子乃在是耶子实何人也对曰世之如我者多矣顾公不识耳姑置我我将食而复见置之则走入众中不复识
　　庆厯中西羌方炽天下骚动仁宗忧之余杭徐复者高人也博通数术有防召之上亲临问焉复曰今日气运唐德宗居奉天时上惊曰何至尔复曰虽然君德不同陛下无深虑也上问所以复曰德宗性忌刻好功利欲以兵伏天下其德与防运防故犇走失国仅乃能免陛下恭俭仁恕不难屈已容物西羌之变起于元昊陛下不得已应之虽兵运不解而神人知非陛下本心虽时与德宗同而德与之异运虽恶无能为也不久定矣上称善欲官之不愿赐处士号罢归复少时学六壬闻州一僧善发课州有一衙校偶问之僧曰大防法当死于市校曰吾幸无他事安至此僧曰君还家夜漏将上有一异姓亲叩门坐未定外有马相踶不解取火视之其一牝马也有胎已堕驹三足若有此君死无疑不然亦不死也其人归候之皆如僧言大惊旦起问僧所以脱祸僧曰吾无禳除法惟有远行可以少解用其言乞归农州将怜而许之遂为远行计既登舟适有事当略还家将登岸与一人相遇排之堕水死州知其故以可愍谳之得减罪复从僧学其术僧曰吾术与君术无异而所以推之者则不可传也复曰姑告彼课日时我自推之僧曰尽子思虑所至子所不及吾无如之何也复推之累日尽得僧所见而不见驹所堕三足僧曰子智止此不可强也终不复告
　　乖崖公张咏家在濮州少时尚气节喜饮酒每游京师寄封丘之逆旅有一道人与之隣房初不相识而意相喜也日防饮酒家及将去复大饮至醉张公曰与子倾葢于此不知何人异日何以相识客曰吾隐者何用姓名固问之曰我神和子也异日见子成都矣至淳化时成都乱张公为成都守始异其言西行常以物色访之然一时入蜀终无所见后修天庆观以家财建一阁榜曰望仙阁每暇日辄出游焉屏骑从门外步而登阁燕坐终日冀有所遇如此者二年代者将至复一登之将絶意于此日暮出东庑下得一小径入得一小院堂中四壁多古人画像扫壁视之中有一道人髣髴逆旅所见题曰神和子公怅然自失所见正此也按神和子姓屈突名无为字无不为五代时人所著书亦以神和子为名
　　张安道知成都日以医官自随重九请出观药市五更市方合而雨作入五局观避之至殿上见一道人临堦而坐徃就之相问劳已道人曰张端明入蜀今已再矣医曰始一至蜀耳曰子不知也凡人元气重十六两渐老而耗张公所耗过半矣吾与之夙相好今见子非偶然也解衣出药两圆曰一圆可一两气医曰张公虽好道然性重愼恐未信也道人曰所以二圆正为尔也取一圆并水银一两纳铫中以盏葢之烧之良久札札有声掲盏以松脂末投之当有异三投而药成当知此非凢药也医径归白公试之如其言每投松脂焰起先所坐小亭至三投焰如金色倾出则紫金也乃服其一圆而使医遍游成都冀复遇焉后见之孔明庙前复得一圆药然服之亦无他异




　　龙川别志卷下
