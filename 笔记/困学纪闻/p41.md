<!-- { "loadSidebar": true } -->
　　晁景迂云：“王弼注《老子》，知‘佳兵者不祥之器’至于‘战胜，以丧礼处之’，非《老子》之言。不知‘常善救人，故无弃人；常善救物，故无弃物’，独得诸河上公，而古本无有也。傅奕能辩之。” 
　　
　　《老子》曰：“治人事天，莫若啬。夫唯啬，是谓早复。早复谓之重积德。”司马公谓：不远而复，不离于德，可以修身。朱文公谓：能啬，则不远而复。重积德者，先已有所积，复养以啬，是又加积之也。王弼注本作“早服”，而注云：“早服，常也。”亦当为复。 
　　
　　方伯谟，文公高弟也。其言曰：“老子之言，盖有所激者，生于衰周，不得不然。世或黜之，以为申、韩惨刻，原于《道德》，亦过矣。”又曰：“释氏固夷也，至于立志坚决，吾亦有取焉。”似与师说背驰。 
　　
　　生之徒十有三，《韩非?解老》云：“四肢与九窍。” 
　　
　　首章以“有”、“无”字下断句，自王介甫始。朱文公谓：名可名，有名、无名皆一义。常无欲，是说无欲。 
　　
　　惟无以天下为者，可以有天下。此即舜、禹有天下而不与之意。汤、武之征伐，非利天下也。无利天下之心，而与天下同其利，然后可以得天下。 
　　
　　谷神一章，养生者宗焉。《春秋繁露》谓：养生之大者，在爱气闲欲以平意。平意以静神，静神以养气。古之道士有言曰：“将欲无陵，固守一德。”此言神无离形，则气多内充。董子亦有得于此。 
　　
　　文子者，老子弟子也。序曰：“亦曰计然，姓辛，名研，字文子。”其书称平王问道，老子与孔子同时。又云范蠡师之，去平王之时远矣。序谓周平王时人，非也。其言曰：“玉在山而草木润，珠生渊而岸不枯。”荀子取之。“譬若积薪燎，后者处上”，汲黯取之。“再实之木，其根必伤”，明德后取之。“用兵有五：有义兵，有应兵，有忿兵，有贪兵，有骄兵。义兵王，应兵胜，忿兵败，贪兵死，骄兵灭”，魏相取之。“临河欲鱼，不如归而织网”，董仲舒取之。“孔子无黔突，墨子无暖席”，班固、杜甫、韩愈取之。“心欲小，志欲大，智欲圆，行欲方”，孙思邈取之。“德均则众者胜寡，力敌则智者制愚”，陆抗取之。“欲治之主不世出”，王吉取之。“寸而度之，至丈必差；铢而解之，至石必过。石称丈量，径而寡失”，枚乘取之。“山有猛兽，林木为之不斩；园有螫虫，葵藿为之不采；国有贤臣，折冲千里”，郑昌取之。“文之所加者深，则权之所服者大；德之所施者博，则威之所制者广”，班固《刑法志》取之。“人之将疾，必先厌鱼肉之味；国之将亡，必先恶忠臣之语”，《越绝》、刘子取之。“乳犬之噬虎，伏鸡之搏狸”，何休注《公羊》取之。又曰：“士有一定之论，女有不易之行。”“同言而信，信在言前；同令而行，诚在令外。”“狡兔得而猎犬烹，高鸟尽而良弓藏。”皆见此书。其见于《列》、《庄》、《淮南子》者，不可缕数。 
　　
　　《文子》曰：“虚无因循，常后而不先，譬若积薪燎，后者处上。”汲长孺学黄、老言，故用《文子》之语。颜注云：“积薪之言，出《曾子》。”当考。 
　　
　　《战国策》云：“不闻老莱子之教孔子事君乎？示之其齿之坚也，六十而尽相靡也。”《孔丛子》云：“老莱子谓子思曰：‘子不见夫齿乎？虽坚刚，卒尽相摩；舌柔顺，终以不弊。’”《汉?艺文志》：老莱子与孔子同时。当从《国策》。 
　　
　　壶丘子林，列子之师也。《吕氏春秋》云：“子产相郑，往见壶丘子林，与其弟子坐，必以年。”然则与子产同时。 
　　
　　列子以仕卫为嫁于卫，从一而终，之死靡它，是之谓正。 
　　
　　《列子》言西方之圣人，西极之化人，佛已闻于中国矣。 
　　
　　狐父之盗，《史记正义》：《括地志》狐父亭在宋州砀山县东南三十里。 
　　
　　东坡欲去《庄子》《盗跖》、《渔父篇》，而邵子《观物外篇》谓：《盗跖》言事之无可奈何者，虽圣人亦莫如之何；《渔父》言事之不可强者，虽圣人亦不可强。 
　　
　　五峰云：“《庄子》之书，世人狭隘执泥者，取其大略，不为无益。若笃行君子，句句而求，字字而论，则其中无真实妙义，不可推而行也。”愚谓：此读《庄子》之法。伊川一生不曾看《庄》、《列》。 
　　
　　《韩诗外传》：楚成王读书于殿上，而轮扁在下，作而问曰：“不审主君所读何书也？”与《庄子》同而小异。《汉?古今人表》作“轮边”。 
　　
　　《大宗师》曰：“道可传而不可受。”屈子《远游》曰：“道可受兮不可传。”敢问其所以异？曰：“庄子所谓传，传以心也。屈子所谓受，受以心也。目击而存，不言而喻。耳受而口传之，离道远矣。” 
　　
　　朱文公谓：《庚桑楚》一篇，皆是禅。 
　　
　　《天运篇》：孔子见老聃归，三日不谈。弟子问曰：“夫子见老聃，亦将何规哉？”孔子曰：“吾乃今于是乎见龙，龙合而成体，散而成章，乘乎云气，而养乎阴阳。予口张而不能嗋，予又何规老聃哉？”《太平御览》引《庄子》曰。云云。孔子曰：“吾与汝处于鲁之时，人用意如飞鸿者，吾走狗而逐之；用意如井鱼者，吾为钩缴以投之。吾今见龙，云云。余口张不能噏，舌出不能缩，又何规哉？”与今本异。 
　　
　　初寮谓：《庄子》之言风，其辞若与风俱鸣于众窍。掩卷而坐，犹觉翏翏之逼耳。 
　　
　　《齐物论》：女以妄听之奚。张文潜铭商瑶曰：“造物则奚。”句法本此。 
　　
　　饰小说以干县令，疏云：“县，高也。谓求高名令闻。”有进士程文用此，犯圣祖名。 
　　
　　谓惠子曰：“儒、墨、杨、秉四，与夫子为五。”《列子释文》：公孙龙，字子秉。秉，谓公孙龙也。 
　　
　　鲁鸡固能矣，注云：“大鸡也，今蜀鸡。”《尔雅》：鸡大者蜀。韩文公《守戒》曰：“鲁鸡之不期，蜀鸡之不支。”是以蜀鸡为小也，未详。 
　　
　　荆公曰：“古之善事亲者，非事其亲之谓也，事其心而已矣。”事其心，出《人间世》。 
　　
　　吕吉甫曰：“‘圣人之所以駴天下，神人未尝过而问焉’，盖孔氏与老氏同生于衰周，庄子与孟子俱游于梁惠，其书之言未尝相及，以此而已。” 
　　
　　以恬养知者，主静而识益明；以知养恬者，致知而本益固。 
　　
　　向秀注《庄子》，而郭象窃之；郗绍作《晋中兴书》，而何法盛窃之。二事相类。 
　　
　　支离疏鼓荚播精，《文选注》作“播糈”。 
　　
　　郭象注曰：“圣人之在天下，煖然若阳春之自和，故蒙泽者不谢；凄乎若秋霜之自降，故凋落者不怨。”李太白云：“草不谢荣于春风，木不怨落于秋天。”其语本此注。又曰：“世有假寐而梦经百年者，则无以明今之百年，非假寐之梦者也。”邯郸枕、南柯守之说，皆原此意。《幽求子》曰：“当其梦时，睹山念木，或志在舟楫，因舟念水，因水念鱼。”东坡《梦斋铭》，意出于此。 
　　
　　《庄子》称“墨翟、禽滑釐闻其风而悦之”，则滑釐，墨者也。《史记?儒林传》谓：田子方、段干木、吴起、禽滑釐之属，皆受业于子夏之伦，为王者师。岂滑釐逃儒而入于墨，亦若吴起之言兵欤？《说苑》载“禽滑釐问墨子”。 
　　
　　庖丁解牛，行其所无事也。《管子》云：“屠牛坦朝解九牛而刀可以莫铁，则刃游间也。”贾谊疏云：“解十二牛。”胡子《知言》云：“一目全牛万隙开。”横渠诗语也。 
　　
　　王坦之著《废庄论》，而其论多用《庄》语。胡文定《春秋纲领》有取于《庄子》之言，其可废乎？ 
　　
　　豫且事有二：《说苑》：吴王欲从民饮，伍子胥曰：“昔白龙下清泠之渊，化为鱼，豫且射中目。白龙不化，豫且不射。”张平子《东京赋》所谓“白龙鱼服见困豫且”者也。《史记?龟策传》褚先生曰：“宋元王二年，江使神龟使于河，至于泉阳，渔者豫且举网得而囚之，置之笼中。夜半龟来见梦于宋元王。”《庄子》所谓“神龟能见梦于元君而不能避余且之网”者也。 
　　
　　郭象注云：“喜惧战于胸中，固已结冰炭于五藏矣。”韩文公《听颍师琴诗》“无以冰炭置我肠”，本于此。 
　　
　　《齐物论》非欲齐物也，盖谓物论之难齐也。是非毁誉，一付于物，而我无与焉，则物论齐矣。邵子诗谓“齐物到头争”，恐误。张文潜曰：“庄周患夫彼是之无穷，而物论之不齐也，而托之于天籁。其言曰：‘吹万不同，而使其自已也。’此言自以为至矣，而周固自未离夫万之一也。曷足以为是非之定哉？虽然，如周者，亦略税驾矣。” 
　　    
　　《庄子》逸篇 
　　
　　陆德明《序录》曰：“庄生宏才命世，辞趣华深，正言若反，故莫能畅其私致。后人增足，渐失其真。故郭子玄云：‘一曲之才，妄窜奇说，若《阏奕》、《意修》之首，《危言》、《游凫》、《子胥》之篇，凡诸巧杂，十分有二。’《汉书?艺文志》：《庄子》五十二篇，即司马彪、孟氏所注是也。言多诡诞，或似《山海经》，或类占梦书，故注者以意去取。其内篇众家并同，自馀或有外而无杂，唯子玄所注，特会庄生之旨。”北齐杜弼注《庄子?惠施篇》。今无此篇，亦逸篇也。 
　　
　　阏奕之隶，与殷翼之孙、遏氏之子，三士相与谋，致人于造物，共之元天之上。元天者，其高四见列星。司马彪曰：“元，天山名。” 
　　
　　游凫问雄黄曰：“今逐疫出魅，击鼓呼噪，何也？”雄黄曰：“黔首多疾，黄帝氏立巫咸，使黔首沐浴斋戒以通九窍，鸣鼓振铎以动其心，劳形趋步以发阴阳之气，饮酒茹葱以通五藏。夫击鼓呼噪，逐疫出魅鬼，黔首不知，以为魅祟也。” 
　　
　　插桃枝于户，连灰其下，童子入不畏，而鬼畏之。是鬼智不如童子也。 
　　
　　童子夜啸，鬼数若齿。 
　　
　　小巫见大巫，拔茅而弃，此其所以终身弗如。 
　　
　　尹儒学御三年而无所得，夜梦受秋驾。明日往朝师，师曰：“今将教子以秋驾。”司马彪曰：“秋驾，法驾也。” 
　　
　　空阅一作门。来风，桐乳致巢，此以其能苦其性者。司马彪曰：“门户孔空，风善从之。桐子似乳，著其叶而生。其叶似箕，鸟喜巢其中也。” 
　　
