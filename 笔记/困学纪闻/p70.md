<!-- { "loadSidebar": true } -->
　　东魏《檄梁》曰：“毒螫满怀，妄敦戒业；躁竞盈胸，谬治清净。”可谓切中其膏肓矣。《诚斋诗》云：“梵王岂是无甘露？不为君王致蜜来。”曾景建云：“此身已属侯丞相，谁办金钱赎帝归？” 
　　
　　唐有代宗，即世宗也，本朝有真宗，即玄宗也，皆因避讳而为此号。祥符中，以圣祖名改玄武为真武，玄枵为真枵。《崇文总目》谓《太玄经》曰《太真经》。若迎真、奉真、崇真之类，在祠宫者非一。其末也，目女冠为女真，遂为乱华之兆。 
　　
　　张文潜云：“尝读《宣律师传》，有一天人，说周穆王时，佛至中国。与《列子》所载，西极化人之事略同。不知寓言耶？抑实事也？”愚谓：此释氏剽袭《列子》之言，非实事也。 
　　
　　垂老抱佛脚，孟东野《读经诗》也。 
　　
　　东坡《宸奎阁碑铭》：神耀得道，非有师传。出《八师子经》：佛在舍卫国祇树给孤独园，时有梵志来诣佛所，质疑曰：“佛所事者何师？”佛曰：“吾前世师，其名难数。吾今自然神耀得道，非有师也。”“惟佛与佛”，出《法华经》。 
　　
　　放翁载长芦宗颐师颂云：“天生三武祸吾宗，释子还家塔寺空。应是昔年崇奉日，不能清俭守真风。”三武，谓魏太武、周武帝、唐武宗也。愚尝观山谷《开先院修造记》曰：“夫沙门法者，不住资生，行乞取足。日中受供，林下托宿。故赵州以断薪续禅床，宴坐三十年；药山以三篾绕腹，一日不作则不食。今也，毁中民十家之产而成一屋，夺农夫十口之饭而饭一僧，不已泰乎！夫不耕者，燕居而玉食，所在常千数百，是以有会昌之籍没。穷土木之妖，龙蛇虎豹之区，化为金碧，是以有广明之除荡。”山谷之言至矣。宗颐以浮屠氏而能为此言，其墨名而儒行者与？ 
　　
　　儒之教以万法为实，释之教以万法为空。 
　　
　　北齐文宣敕道士剃发为沙门，徽宗令沙门冠簪为德士。其相反如此。 
　　
　　《世说》：王丞相导。拜扬州，因过胡人前，弹指云：“兰阇，兰阇。”此即“兰若”也。 
　　
　　后周武帝废佛、道教，其子天元复之。唐高祖废浮屠、老子法，其子太宗复之。天元不足论也，太宗亦为之，何哉？ 
　　
　　西山先生《题杨文公所书遗教经》曰：“学佛者，不繇持戒而欲至定慧，亦犹吾儒舍离经辨志而急于大成，去洒扫应对而语性与天道之妙。”《跋普门品》曰：“此佛氏之寓言也。昔唐李文公问药山禅师曰：‘如何是黑风吹船，飘落鬼国？’师曰：‘李翱小子，问此何为！’文公怫然，怒形于色。师笑曰：‘发此瞋恚心，便是黑风吹船，飘落鬼国也。’药山可谓善启发人矣。以此推之，则知利欲炽然，即是火坑。贪爱沉溺，便为苦海。一念清净，烈焰成池。一念警觉，船到彼岸。灾患缠缚，随处而安。我无怖畏，如械自脱。恶人侵凌，待以横逆，我无忿嫉，如兽自奔。读是经者，作如是观，则知补陀大士真实为人，非浪语者。” 
　　
　　钱文季《维摩庵记》云：“维摩诘非有位者也，而能视人之病为己之病。今吾徒奉君命，食君禄，乃不能以民病为己责，是诘之罪人也。” 
　　
　　邓志宏曰：“丹霞御寒，则烧木佛；德山说法，则彻塑像。禅教之判，其来已久。余谓：浮屠氏之有识者，犹不以是为事，而学校乃以土木为先，吾儒之道其然乎？” 
　　
　　《通鉴考异》云：“《会要》：元和二年，薛平奏请赐中条山兰若额为太和寺。盖官赐额者为寺，私造者为招提兰若，杜牧所谓山台野邑是也。”[《杭州南亭记》：武宗去山台野邑四万所。]
　　
　　
