<!-- { "loadSidebar": true } -->
　　绋讴所生，必于斥苦。司马彪曰：“斥，疏缓也。苦，用力也。引绋所以有讴歌者，为人用力不齐，故促急之也。” 
　　
　　庚市子肩之毁王也。 
　　
　　孔子病，子贡出卜。孔子曰：“汝待也。吾坐席不敢先，居处若斋，食饮若祭，吾卜之久矣。” 
　　
　　老子见孔子从弟子五人，问曰：“前为谁？”对曰：“子路，勇且多力。其次，子贡为智，曾子为孝，颜回为仁，子张为武。”老子叹曰：“吾闻南方有鸟，名为凤。凤之所居也，积石千里，河水出下。凤鸟居止。天为生食，其树名琼枝，高百仞，以璆琳琅玕为宝。天又为生离珠，一人三头，递起以伺琅玕。凤鸟之文，戴圣婴仁，右智左贤。” 
　　
　　善卷，尧闻其得道之士，乃北面而师事之。蒲衣八岁，而舜师之。 
　　
　　廉者不食不义之食，不啖不义之水。 
　　
　　仲尼读《春秋》，老聃踞灶觚而听。觚，灶额也。 
　　
　　羊沟之鸡，三岁为株。相者视之，则非良鸡也。然而数以胜人者，以狸膏涂其头。羊沟，斗鸡处。株，魁帅也。鸡畏狸也。 
　　
　　惠子始与庄子相见，而问乎庄子曰：“今日自以为见凤凰而徒遭燕雀耳。”坐者俱笑。 
　　
　　豫樟初生，可抓而绝。 
　　
　　鹊上高城之垝，而巢于高榆之颠。城坏巢折，凌风而起。故君子之居世者，得时则义行，失时则鹊起。 
　　
　　金铁蒙以大绁，载六骥之上，则致千里。 
　　
　　孔子舍于沙丘，见主人曰：“辩士也。”子路曰：“夫子何以识之？”曰：“其口穷踦，其鼻空大，其服博，其睫流，其举足也高，其践地也深，鹿与而牛舍。” 
　　
　　青鵽爱子忘亲。司马彪曰：“鵽鸟专爱其子，而忘其母也。” 
　　
　　声氏之牛，夜亡而遇夔，止而问焉：我有四足，动而不善。子一足而超踊，何以然？夔曰：“以吾一足王于子矣。” 
　　
　　市上之人，有善戴尊者，累十尊而行。人有与之更者，行道未半，而以其尊颠。酒尊也。 
　　
　　亡羊而得牛，断指而得头。 
　　
　　羌人死，燔而扬其灰。 
　　
　　子张见鲁哀公不礼士也，托仆夫而去，曰：“臣闻君好士，故不远千里而见。君之礼士也，有似叶公子高之好龙：室凋文，尽写以龙，于是天龙下之，窥头于牖，拖尾于堂。叶公见之，弃而还走，失其魂魄，五色无主。是叶公非不好龙也，好夫似龙而非龙也。今君非不好士也，好夫似士而非士者也。” 
　　
　　流脉并作，则为惊怖；阳气独上，则为癫病。 
　　
　　以十钧射者，见天而不见云；以七钧射者，见鹄而不见鸧；以五钧射者，见鸧而不见雀。 
　　
　　函牛之鼎沸，蚁不得措一足焉。喻圣主之法明，奸至不敢蹈之。 
　　
　　赵简子出田，郑龙为右。有一野人，简子曰：“龙下射彼，使无惊吾马。”三命郑龙，郑龙不对，简子怒。郑龙曰：“昔吾先君伐卫克曹，退为践土之盟，不戮一人。君今一朝田，而曰：‘必为我杀人！’是虎狼杀人，故将救之。”简子愀焉曰：“不爱其身以活人者，可无从乎？”还车辍田，曰：“人之田也得兽，今吾田也得士。” 
　　
　　梁君出猎，见白雁群集。梁君下车，彀弩一作弓。欲射之。道有行者不止，白雁群骇。梁君怒，欲射行者。其御公孙龙下车抚其心，梁君忿然作色而怒曰：“龙不与其君，而顾与他人，何也？”公孙龙对曰：“昔者齐景公之时，齐，一作“宋”。天旱三年，卜之，曰：‘必以人祠乃雨。’景公下堂顿首曰：‘吾所以求雨者，为民也。今必使吾以人祠乃且雨，寡人将自当之。’言未卒而天大雨，方千里者何？为有德于天而惠施于民也。今主君以白雁之故，而欲射杀人，无异于虎狼。”梁君援其手与上车，归入郭门，呼万岁曰：“乐哉！今日猎也。人猎皆得禽兽，吾猎独得善言而归。” 
　　
　　人而不学，命之曰“视皮”；一作“肉”。学而不行，命之曰“辄囊”。辄，系者也。一作“撮”。 
　　
　　秋禽之肥，易牙和之，非不美也，彭祖以为伤寿，故不食之。 
　　
　　祝牧谓其妻曰：“天下有道，我韍子佩；天下无道，我负子戴。” 
　　
　　易姓而王，封于泰山，禅于梁父者，七十有二代。其有形兆垠堮，勒石凡千八百馀处。 
　　
　　槐之生也，入季春五日而兔目，十日而鼠耳，更旬而始规，二旬而叶成。鹞为鹯，鹯为布谷，布谷为鹞，此物变也。 
　　
　　卢敖见若士，深目鸢肩。 
　　
　　礼若亢锯之柄。亢，举也。礼有所断割，犹举锯之柄以断物也。 
　　
　　叔文相莒三年归，其母自绩，谓母曰：“文相莒三年，有马千驷，今母犹绩，文之所得事，皆将弃之已。”母曰：“吾闻君子不学《诗》、《书》、射御，必有博塞之心；小人不好田作，必有窃盗之心；妇人不好纺绩织纴，必有淫泆之行。好学为福也，犹飞鸟之有羽翼也。” 
　　
　　（汉《七略》所录，若《齐论》之《问王》、《知道》，《孟子》之《外书》四篇，今皆亡传。《庄子》逸篇十有九，《淮南鸿烈》多袭其语，唐世司马彪注犹存，《后汉书》、《文选》、《世说注》、《艺文类聚》、《太平御览》间见之。断圭碎璧，亦足为箧椟之珍，博识君子或有取焉。） 
　　
　　《太平御览》引苏子曰：“兰以芳自烧，膏以明自爇，翠以羽殃身，蚌以珠致破。”苏秦能为此言，而不能保其身。《汉书》楚老父之言，本于此。《文子》引《老子》曰：“鸣铎以声自毁，膏烛以明自煎。” 
　　
　　《尸子》曰：“孝己事亲，一夜而五起，视衣厚薄，枕之高下也。”又曰：“蒲衣生八年，舜让以天下；周王太子晋生八年，而服师旷。”《汉书》称孝己，《庄子》称蒲衣子，其事见此。太子晋事，见《周书》。 
　　
　　邹阳曰：“里名胜母，曾子不入。”《尸子》谓：孔子至于胜母，暮矣而不宿；过于盗泉，渴矣而不饮，恶其名也。 
　　
　　《尸子》曰：“舜兼爱百姓，务利天下。其田也，荷彼耒耜，耕彼南亩，与四海俱有其利。雷泽也，旱则为耕者凿渎，俭则为猎者表虎，故有光若日月，天下归之若父母。”《文心雕龙》：舜之祠田云：“荷此长耜，耕彼南亩，四海俱有。”谓之祠田，岂它有所据乎？ 
　　
　　程子，见《家语》。子华子，见《庄子》。近有《子华子》之书，谓程本字子华，即孔子倾盖而语者。《后序》谓鬼谷子之师。水心铭巩仲至，所谓“程子”即此书也。朱文公谓：词艰而理浅，近世巧于模拟者所为，决非先秦古书。 
　　
　　《韩子?内储说》谓：叔向谗苌弘。按《左传》哀三年，周人杀苌弘。叔向之没久矣。 
　　
　　《韩子》曰：“殷之法，刑弃灰于街者。子贡以为重，问之仲尼。仲尼曰：‘知治之道也。’”以商鞅之法为殷法，又托于仲尼，法家侮圣言至此。 
　　
　　《五蠹》曰：“周去秦为从，期年而举；卫离魏为衡，半岁而亡。是周灭于从，卫亡于衡也。”按《史记》，赧王倍秦，与诸侯约从。卫为衡之事，未详。 
　　
　　《说疑》曰：“有扈氏有失度，讙兜氏有孤男，三苗有成驹，桀有侯侈，纣有崇侯虎，晋有优施。此六人者，亡国之臣也。”崇侯、优施事甚著。《古今人表》桀时有雅侈，馀皆阙。《吕氏春秋》云：“夏桀染于羊辛、岐踵戎，殷纣染于崇侯、恶来，周厉王染于虢公长父、荣夷终，幽王染于虢公鼓、祭公敦。此四王者，所染不当。”《古今人表》桀时有干辛。荣夷终，即荣夷公。虢公鼓，即虢石父。《墨子》云：“夏桀染于干辛、推哆。” 
　　
　　《韩子》曰：“商君教秦孝公燔《诗》、《书》而明法令。”愚按：《史记?商君传》不言燔《诗》、《书》，盖《诗》、《书》之道废，与李斯之焚之无异也。 
　　
　　又云：“吴起教楚悼王损不急之枝官。”注：谓非要急，若树之枝也。养树者必披落其枝，为政者亦损其闲冗。宋景文诗：何言汉朴学，正似楚枝官。“枝官”二字，前未有用者。 
　　
　　又云：“儒服带剑者众，而耕战之士寡。坚白无厚之词章，而宪令之法息。”愚谓：坚白，公孙龙之言也。无厚，邓析之言也。 
　　
　　渔者持鳣，妇人拾蚕，利之所在，皆为贲诸。吕太史《西汉手笔》曰：“利之所激，深宫之女皆仪、秦也。”文法本此。 
　　
　　叔瞻、宫之奇，亦虞、郑之扁鹊也。后魏崔浩谓：王猛之经国，苻坚之管仲也；慕容恪之辅少主，慕容暐之霍光也；刘裕之平逆乱，司马德宗之曹操也。笔墨畦径，皆有自来。 
　　
　　必恃自直之箭，百世无矢；恃自圜之木，千世无轮。刘梦得用此语。恃字，作“俟”。 
　　
　　钜、孱之费金、璧，西门豹之纳玺。战国之时，官邪赂章，毁誉决于左右之口。于此可见，若阿、即墨之断者，几何人哉！赵之郭开，齐之后胜，皆受秦间金。魏信陵之以毁废，亦以万金为间，三国遂墟矣。 
　　
　　人主以二目视一国，一国以万目视人主。此名言也。郑长者之书，见《汉?艺文志》。 
　　
　　吏者，民之本纲也。圣人治吏不治民。斯言不可以韩非废。 
　　
　　《韩子》谓：赵襄子赏有功者五人；高赫为赏首。仲尼闻之曰：“善赏哉，襄子！赏一人，而天下为人臣者莫敢失礼。”事在孔子后，孔鲋已辨其妄。然传记若此者众。《说苑》：周威公问于宁子曰：“取士有道乎？”宁子曰：“楚平王有士曰楚傒胥丘，负客出亡之晋，晋人用之，是为城濮之战。”城濮在楚成王时，以为平王，谬矣。宁子，宁越。又曰：“晋平公好乐，多赋敛。治城郭，有咎犯者，见门大夫以乐见，平公内之，对曰：‘臣不能为乐，臣善隐。’”又曰：“石乞侍坐于屈建，屈建曰：‘白公其为乱乎？’”又曰：“介子推行年十五而相荆，仲尼闻之，使人往视。”又曰：“晋灵公造九层台，荀息闻之，上书求见曰：‘臣能累十二博棋，加九鸡子其上。’”按犯、建、子推、息四人事迹，皆在前。刘子政博极群书，何述纪之误也？《新序》楚共王逐申侯，晋文公遇栾武子，叶公诸梁问乐王鲋，皆不同时。 
　　
　　《韩子》云：“赵襄子召延陵生，令将军车骑先至晋阳。”《战国策》云延陵王，误也。鲍氏改“王”为“君”，亦未之考。 
　　
