<!-- { "loadSidebar": true } -->
　　《韩子》云：“吴起欲攻秦小亭，置一石赤黍东门外，令人能徙此于西门外者，赐之上田宅。人争徙之，乃下令曰：‘明日攻秦，能先登者，仕之大夫，赐之上田宅。’于是攻之，一朝而拔。”《吕氏春秋》云：“吴起治西河，欲谕其信于民，夜日置表于南门之外，令于邑中曰：‘明日，有人能偾南门之外表者，仕长大夫。’明日日晏矣，莫有偾表者。民相谓曰：‘此必不信。’有一人曰：‘试往偾表，不得赏则已，何伤？’往偾表，来谒吴起。起自见而出，仕之长大夫。自是之后，民信吴起之赏罚。”愚按：商鞅入秦，在吴起死后二十一年，徙木予金，其祖吴起之遗智欤？ 
　　
　　《说文》：古者宿沙初作煮海盐。《鲁连子》曰：“古善渔者宿沙瞿子，使渔于山，则虽十宿沙子，不得一鱼焉。”又曰：“宿沙瞿子善煮盐，使煮渍沙，虽十宿沙不能得也。” 
　　
　　《鹖冠子?博选篇》用《战国策》郭隗之言，《王發篇》用《齐语》管子之言，不但用贾生《服赋》而已。柳子之辩，其知言哉！ 
　　
　　《战国策》郑璞之说，亦见《尹文子》。 
　　
　　谚云：“不聪不明，不能为王；不瞽不聋，不能为公。”见《慎子》。 
　　
　　《吴子》曰：“承桑氏之君，修德废武以灭其国。”柳子《佩韦赋》：桑弘和而却武弓，涣宗覆而国举。桑，谓承桑氏也。一本改“桑”字为“乘”，误。 
　　
　　程子曰：“韩信多多益办，是分数明。”按《孙子》：治众如治寡，分数是也。杜牧注：谓韩信多多益办。 
　　
　　汉景帝后二年诏曰：“雕文刻镂，伤农事者也；锦绣纂组，害女红者也。农事伤，则饥之本也；女红害，则寒之原也。夫饥寒并至，而能亡为非者，寡矣。”本李克对魏文侯之言。见《说苑》。《艺文志》儒家，《李克》七篇。 
　　
　　《韩子》谓：钟鼎之铭，皆番吾之迹，华山之博也。蔡邕谓：唯郭有道无愧，昌黎犹不免谀。白乐天《立碑诗》曰：“岂独贤者嗤，仍传后代疑。” 
　　
　　《鬼谷子?午合篇》：伊尹五就桀，五就汤，然后合于汤。吕尚三入殷朝，三就文王，然后合于文王。[《孙子?用间篇》当参考。伊、吕圣人之耦，岂诡遇求获者。此战国辩士之诬圣贤也。伊尹三聘而起，太公辟纣海滨，当取信于《孟子》。] 
　　
　　尹知章序《鬼谷子》曰：“苏秦、张仪往事之，受捭阖之术十有二章，复受《转丸》、《胠箧》三章。然秦、仪用之，裁得温言、酒食、货财之赐。秦也，仪也，知道未足行，复往见，具言：‘所受于师，行之，少有口吻之验耳。未有倾河填海移山之力，岂可更闻至要，使弟子深见其阃奥乎？’先生曰：‘为子陈言至道。’斋戒择日而往见，先生乃正席而坐，严颜而言，告二子以全身之道。”《文心雕龙》云：“《转丸》骋其巧辞，《飞钳》伏其精术。”程子曰：“秦、仪学于鬼谷，其术先揣摩，然后捭阖。捭阖既动，然后用钩钳。” 
　　
　　蒯通善为长短说，主父偃学长短从横术，边通学短长。《史记索隐》云：“《战国策》亦名《长短书》。” 
　　
　　鬻熊为周文王师，著书二十二篇，诸子之最先者，今存十四篇。《列子?天瑞篇》引《运转无已》、《天地密移》，《力命篇》引语文王曰：“自长非所增，自短非所损。”《贾谊书》引文王、武王、成王问，皆今书所无。 
　　
　　《吕氏春秋》曰：“老耽贵柔，孔子贵仁，墨翟贵廉，关尹贵清，子列子贵虚，陈骈贵齐，阳朱贵己，孙膑贵势，王廖贵先，兒良贵后。”《荀子》曰：“慎子有见于后，无见于先；老子有见于诎，无见于信；墨子有见于齐，无见于畸；宋子有见于少，无见于多。”墨子有见于齐，兼爱也。阳朱贵己，为我也。《吕氏》以孔子列于老氏之后，秦无儒故也。 
　　
　　迂斋云：“《梓人传》规模，从《吕氏春秋》来。”愚按：《吕氏?分职篇》云：“使众能与众贤功名大立于世，不予佐之者，而予其主，其主使之也。譬之若为宫室，必任巧匠。奚故？曰：‘匠不巧，则宫室不善。’夫国，重物也，其不善也，岂特宫室哉？巧匠为宫室，为圆必以规，为方必以矩，为平直必以准绳。功已就，不知规矩绳墨而赏匠巧也。巧匠之宫室已成，不知巧匠，而皆曰：‘善。此某君某王之宫室也。’”柳子立意本于此。 
　　
　　刘向《论起昌陵疏》：自古及今，未有不亡之国也。本于《吕氏春秋》。 
　　
　　《说苑》：晋太史屠馀见晋平公之骄，以其国法归周。周威公见而问焉，曰：“天下之国孰先亡？”对曰：“晋先亡。”居三年，晋果亡。愚谓：平公后三年，晋未亡也。是时两周未分，亦无周威公。《吕氏春秋》晋太史屠黍见晋公之骄，高诱注以为“晋出公”。当从《吕览》。然晋政在大夫久矣，非以骄亡也，屠黍不可谓知几。 
　　
　　《孔丛子》公孙龙臧三耳，《吕氏春秋》作“藏三牙”。 
　　
　　贾谊疏“一动而五业附”，《新书》云“五美附”。见《五美篇》。业字，当作“美”。 
　　
　　《六韬》曰：“冠虽弊，礼加之于首；履虽新，法践之于地。”贾谊之言本此。《韩非子》亦云：“冠虽穿弊，必戴于头；履虽五采，必践之于地。”黄帝曰：“日中必慧，操刀必割。”颜注：此语见《六韬》。主上之操也，语出《尉缭子》。 
　　
　　《淮南?诠言训》曰：“禹决江河，因水也；后稷播种树榖，因地也；汤、武平暴乱，因时也。故天下可得而不可取也，霸王可受而不可求也。”张夫人谏苻坚之言，本于此。 
　　
　　《贾谊书》云：“德渥泽洽，调和大畅，则天清澈，地富煴，物时熟。”吴斗南谓：《汉郊祀歌》后土富媪，昭明三光。“媪”当作“煴”。 
　　
　　《盐铁论》文学曰：“臧文仲治鲁，胜盗而自矜。子贡曰：‘民将欺，而况民盗乎？’”文仲、子贡不同时，斯言误矣。 
　　
　　仲长子《昌言》曰：“北方寒，其人寿；南方暑，其人夭。此寒暑之方，验于人也。约之蚕也，寒而饿之，则引日多；温而饱之，则用日少。此寒温饥饱之为修短，验于物者也。”论养生者，盍于此观之。《韩子》苍医说用此意。《物理论》曰：“道家则尚冷，以草木用冷生。医家则尚温，以血脉以暖通。” 
　　
　　《淮南子》曰：“春贷秋赋，民皆欣；春赋秋贷，众皆怨。得失同，喜怒为别，其时异也。为鱼德者，非挈而入渊；为猿赐者，非负而缘木，纵之其所而已。”亦见《文子》。此柳子《种树传》之意。 
　　
　　《文子》：聋虫虽愚，不害其所爱。注云：“鳖聋无耳。”《淮南子》曰：“狂马不触木，猘狗不自投于河，虽聋虫而不自陷，又况人乎？”又曰：“马，聋虫也。”注云：“喻无知。”孝皇问王季海曰：“聋字何以从龙，从耳？”对曰：“《山海经》：龙听以角，不以耳。”《山海经》检此语，未见。 
　　
　　《傅子》曰：“人之学者，犹渴而饮河海也，大饮则大盈，小饮则小盈。”伊川谓：如群饮于河，各充其量。 
　　
　　《抱朴子?论仙篇》：按董仲舒所撰《李少君家录》。仲舒，儒者，岂肯为方士家录？盖依托也。 
　　
　　又按：《汉禁中起居注》，即《西京杂记》所谓葛洪家有《汉武帝禁中起居注》一卷、《汉武故事》二卷。《通典》云：“汉武帝有《禁中起居注》，马后撰《明帝起居注》，则汉《起居》似在宫中，为女史之任。”荀悦《申鉴》曰：“先帝故事，有《起居注》，动静之节必书焉。” 
　　
　　《祛惑篇》有古强者云：“孔子常劝我读《易》，云：‘此良书也，丘窃好之，韦编三绝，铁擿三折。’今乃大悟。”《史记?世家》韦编三绝、铁擿，见于此。擿，一作“挝”。此方士寓言也。 
　　
　　魏李萧远《运命论》：张良受黄石之符，诵《三略》之说。言“三略”者，始见于此。汉光武诏引《黄石公记》，未有“三略”之名。《含神雾》云：“风后为黄帝师，又为禹师，化为老子，授张良书。”今有《素书》六篇，谓黄石公圯上授子房，世人多以《三略》为是。荆公诗云：“《素书》一卷天与之。” 
　　
　　《太平御览》引《邹子》曰：“朱买臣孜孜修学，不知雨之流粟。”此《邹子》之书，非战国之邹子也。 
　　
　　《慎子》曰：“礼从俗，政从上，使从君。国有贵贱之礼，无贤不肖之礼。”见《初学记》。《曲礼》曰：“礼从宜，使从俗。”言事不可常也。谓“礼从俗”，则非。 
　　
　　《尸子》曰：“郑简公谓子产曰：‘饮酒之不乐，钟鼓之不鸣，寡人之任也。国家之不睭，朝廷之不治，与诸侯交之不得志，子之任也。子无入寡人之乐，寡人无入子之朝。’自是已来，子产治郑，城门不闭，国无盗贼，道无饿人。孔子曰：‘若郑简公之好乐，虽抱钟而朝可也。’”愚谓：为邦必放郑声，此孔子之言也，岂有抱钟而朝之言哉！程子谓：未有心蠹，而能用管仲者，于郑简公亦云。 
　　
　　《论衡》，盖蔡中郎所秘玩。而刘氏《史通》讥之曰：“充自纪述其父祖不肖，为州闾所鄙，而答以瞽顽舜神，鲧恶禹圣，盛矜于己而厚辱其先。何异证父攘羊，学子名母，名教之罪人也！”葛文康公亦曰：“充刺孟子，犹之可也，至诋訾孔子，以系而不食之言为鄙，以从佛肸公山之召为浊，又非其脱骖旧馆，而惜车于鲤，又谓道不行于中国，岂能行于九夷？若充者，岂足以语圣人之趣哉！”即二说观之，此书非小疵也。吕南公谓：充饰小辩以惊俗，蔡邕欲独传之，何其谬哉！ 
　　
　　《家语》问舜冠，谓鲁哀公问孔子，《尚书大传》以为成王问周公。 
　　
　　《子思子》曰：“东户季子之时，道上雁行而不拾遗，馀粮宿诸亩首。”馀粮栖亩，本于此。 
　　
　　刘邵《人物志》曰：“《易》以《咸》为德，以《谦》为道。《老子》以‘无’为德，以‘虚’为道。”愚谓：《咸》言“虚”而不言“无”，与《老氏》异。 
　　
　　宋咸注《法言》云：“天地不常泰，亦不常否。圣人不常出，亦不常绝。” 
　　
　　或问贤，曰：“颜渊、黔娄、四皓、韦玄成。”王介甫曰：“出乎颜渊，则圣人矣。出乎韦玄成，则众人矣。” 
　　
　　奔车之上无仲尼，覆舟之下无伯夷。此《韩非》语也，余襄公《谨箴》用之。 
　　
