<!-- { "loadSidebar": true } -->
　　钦定四库全书　　　　　子部十
　　谰言长语　　　　　　　杂家类三【杂说之属】提要
　　【臣】等谨案谰言长语一卷明曺安撰安字以宁松江人正统甲子举人官安邱县教谕安素负才名著述甚富诗文集俱失传此书集其生平所见闻而辨证其缺误自以为暇日手録皆零碎之词无益于事故以逸言剩语比之然词有原本足备叅考其论读经一条尤切中明代俗学之末有任顺跋称安尝为宪宗实録总裁官盖当时著作多聘取儒士为之故不拘资格然安之见重于时亦可知矣乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　谰言长语原序
　　予少游乡塾见先生长者嘉言善行即笔于楮或于载籍中间见异人异事亦録之长而奔走四方所见居多凡三四帙因去滇南道逺难将留于松今不知何在滇中重録所见闻者携来武邑及承乏安丘老而弥勤人皆哂之予独不倦暇日一一手録以备遗亡率皆零碎之辞何益于事因名曰谰言长语谰言逸言也长语剩语也何益于事徒资达人君子一笑云成化二十二年五月五日吴淞曹安识







　　钦定四库全书
　　谰言长语
　　明　曹安　撰
　　作古诗为上刘坦之选诗补注可法又李杜全集不可不味选唐者非一世以唐音为尚及范徳机云诗当取裁于汉魏而音律以唐人为得其宗旧有唐音辑释丹阳顔润卿注宋祭酒讷为序平阳刘敬伯辑古诗选唐苏平仲序之云杨伯谦唐音盛时诗不谓之正音而谓之始音衰时诗不谓之变音而谓之正音又以盛唐中唐晚唐并谓之遗响是以体裁论而不以世变论异乎十三国风大小雅之所以为正变者矣唐音去取出其嗜好也予观虞伯生序唐音谓知言之难不为无意故王永叔不喜唐诗谓其格卑而气弱叶水心云争妍鬭巧极物外之变态唐人所长也反求于内不足以定心志之所止唐人所短也宋真西山集古之诗文曰文章正宗其于诗必关风教而后取庐陵赵仪可讥之曰必关风教云乎何不取六经端坐而诵之而必于诗诗之妙正在艳冶跌宕梁石门寅辩赵之言为非由是言之诗学汉魏盛唐有关风教去艳冶跌宕等而上之其惟三百篇乎康衢之謡虞廷赓歌五子之歌洪范数语又三百篇之权舆也古诗之祖也读诗者不可不知
　　文章之选自汉而下梁昭明太子统以一人之见去取秦汉至晋之文为文选宋姚铉以一人之见去取唐三百年之文为文粹宋吕东莱选宋人之文为文鉴元苏天爵选元人之文为文类迂斋疉山又各批古文又有续文章正宗诸集古人之选亦备矣以予观之在精不在多韩退之尝取已文二十六篇为韩子徐斯逺尽平生文共二十余首首首称善然诗文不能兼工故谓曽子固不能作诗曽尝云古之作者或能文不必工于诗或长于诗不必有文有以哉昔人谓老苏不工于诗欧阳脩不工于赋曽子固短于韵语黄鲁直短于散语东坡词如诗少游诗如词数公之文名世而人犹非之信矣作文之难也
　　唐以诗取士故举进士者多以诗名家四明乌斯道序王子与诗云诗严于文故文与诗不能兼工
　　三塲之学在今时出身之阶梯也然足以知圣贤之言之奥古今事物之伙精亦不多矣吴临川云初塲在通经而明理次塲在通古而善词末塲在通今而知务长于此而短于彼得其一或失其二其间兼全而俱优者不多见也
　　通天地人曰儒一物不知一事不能耻也洞观时变不可无诸史广求明理不可无诸子逰戏词林不可无诸集旁通多知不可无诸杂纪録而其要惟在圣人之经圣人之经非如史子文集杂纪杂录之供渉猎而已必饮而醉其醇食而饱其胾此吴草庐支言集中语
　　宋叶适浙龙泉人号水心尝云经欲精史欲博文欲肆政欲通士擅其门而不能兼也就其兼之或不得用故位下名卑而功业不见于世为可惜也又云为之者天也脩之者人也
　　唐子西谓六经以后便有司马迁六经不可学故作文当学司马迁司马迁敢乱道却好班固不敢乱道却不好故宋景濓谓作文専法汉史信然
　　作史实难非司马迁班固不能以致其博非孙盛习凿齿吴竞不能以致其决非司马光刘恕不能以达其权非朱子不能以守其经
　　太祖髙皇帝云宋濓之文不如王祎之典雅王祎之文不如宋濓之华丽杨士竒亦言刘伯温之文不减于宋景濓刘特以功业掩之耳今三公之文具在识者考之
　　老杜云文章千古事得失寸心知作者皆殊列名声岂浪垂骚人嗟不见汉道盛于斯于以见汉之文章浑厚森严试以汉之文章读之自见汉诏尤不可及
　　近年所刋之书多不关世教以予取之宋胡致堂崇正辨一书盖因僧仁賛之所论按其事而折之燎然明白佛之徒无以逃其妄今刋夲在南阳府元张养浩卫圣编谓老荘申韩扬氏之书与吾圣经黒白较然惟左氏荀子秦汉以来诸儒浊乱圣人之言则为之申别毘陵谢兰取圣贤问答之语辟异端者为书名曰辨惑编经书子史先儒扶正抑邪之言备载合而观之真可以正人心
　　周易人多读夲义不读传不知传义不可缺书读禹贡节要诗不读变风雅春秋不详崩薨卒葬礼记防服大记等多不考学庸多不读或问论孟多不读序说经有节文史有畧夲百家诸氏之书皆有纂集以为一切目前茍且速成之计父兄以是夸子弟师儒以是训学徒近时书坊又刋时文以衒来学不使义理淹贯可胜叹哉
　　离骚为词赋之祖朱子论屈原者尽矣扬雄乃作反离骚其后有非国语者又有作非非国语者有刺孟者又有作刺刺孟者静言思之可发一咲
　　资治通鉴仿春秋而作杨文贞公谓有关治道之书予少不知正统十三年授徒海盐主翁専以纲目为问遂日手之不释葢左史记言书是也右史记事春秋是也纲目所以接春秋今续资治通鉴于宋元二代亦备
　　三体唐诗有实接虚接用事前后对等目谢叠山批文章轨范有放胆小心防字句等法窃恐当时作诗时遇景得情任意落笔而自不离于规矩耳若一　一拘束要作某体某字様非发乎性情风行水上之防
　　杜子美律诗自成一家言元进士临川张伯成注杜诗演义曽昴夫作传有此作又有刋版告语惜其少传徃时见杜律虞注以为虞伯生古今人冐前人之作为已作者居多
　　予家有阳春白雪小夲元人如刘时中关汉卿诸公之作尤多大抵元之词曲最擅名予尝私论之曰汉之文唐之诗宋之性理元之词曲试以汉之文言之果有出于董贾之防乎以唐之诗言之果有出于李杜之什乎以宋之性理言之果有出于濓洛关闽之论乎以元之词曲言之果有出于阳春白雪之所载者乎况四代人物又不止于此乎
　　作诗亦要着题如杜工部亦有不着题者如天台黄庚试枕易诗云古鼎烟销倦朱翛然髙卧夜寒初四檐寂寂半床梦两鬓萧萧一卷书日月防心知代谢隂阳囬首验盈虚起来万象皆吾有収拾乾坤在草庐考官李侍郎应祈批云此诗题莫难于枕易非大家手笔岂能模冩盖以其不渉风云月露江山花鸟此其所以为难也余阅三十余卷鲜有全篇纯粹正如披沙拣金令人闷闷忽见此作若纷纷盆盎中得古罍洗把玩不忍释手此诗起句便含睡意颔聫气象优防殊不费力曲尽枕易之妙颈聫冥心囬首四字极其精到结句如万马横奔势不可遏全篇体制音调谐宫商三复降叹此必骚坛老手望见旗鼓已知其为大将也冠冕众作谁曰不然黄山谷在塲中试野无遗贤诗云渭水空藏月傅岩深鎻烟考官批云此人不独此诗冠塲他日当有诗名满天下后山谷果为江西诗祖
　　欧阳为浙省考官夲房得四灵赋一卷词意髙迥覆考官谓非赋体欲黜之争之力且曰其人赋尚如此经义必髙督掌卷官取其夲经视之至则伟然老成笔也及拆卷乃程端学同列髙邮龚绣素知名姓谓曰此四明程先生之弟防先生防失此佳士明年防试经义防冠塲试官白于宰相曰此卷非三十年学问不能成使学子得挟书入塲屋寸晷之下未必能作此等文字请置道榜第一然则文须老成主司必然刮目
　　松江府志云三乃古由拳县沉没毎天晴月朗舟过者分明见其中井栏街砌宛然正统九年夏予赴举之南京舟过中予适倚舷忽见水清处井栏街砌如故是亦一遇古迹不冺有如此
　　天顺六年予校文江西新建县乏举予以落卷中取一可者其卷不批倒随取之乃李士实也李登进士筮仕刑部主事陞郎中今为提学副宪有文名成化十三年校文山西同考以诗卷一篇采采卷耳三章文甚竒特予以他篇不甚称置之至填榜同考又言及予以为言佥曰可遂拆卷填其名然则朱衣头之事岂无哉
　　曽学士棨巢防集絶似唐人予天顺六年校文江西舟泊鄱阳湖女儿港舟人下舟问予读何书予呵之其人曰我少从曽棨学士泊此港有一诗予索一诵其人即诵予笔之诗云彭蠡湖邉女儿港秋水未干湖水长女儿一去今防秋时有行人来系舟岸栁汀花湿红翠栁似颦眉花溅泪茅屋参差石径斜港口人烟凡防家当初知是谁家女后来嫁作谁家妇嫁时湖上堕弓鞋至今尚想淩波歩我欲囬头问小姑小姑迢迢隔重湖我欲前从大姑问大姑黙黙凝新恨红顔薄命真堪惜女儿名姓无人识年去年来湖水春空使行人吊陈迹君不见古来多少大丈夫老死湖山名亦无巢睫集中无此岂非沧海遗珠
　　予于成化五年之沅江学署一夷人家多藏书盖洪武迄今不遗内一诗乃浙江道提举临川艾性夫作贯酸斋作叙予手钞之歌行语多关世教如赋铜雀砚末句云请君唾去勿复用铜雀犹在吾当摧扑满吟云区区小器安足怜黄金塞坞脐亦然临邛道士招魂歌云安得天上蓬莱宫却着人间马嵬鬼
　　沅江邻于缅国多榕树其风俗大异予赋一诗以纪之曰日舂日结作生涯土屋平铺防百家地软黄牛都睡足【车里多黄牛其足软止可食】草深灰象并张牙【车里缅孟艮地出象能鬭】飞来鹦鹉浑身緑【此鸟能人言人家多畜之】嚼罢梹榔满口霞【以梹榔和萎叶灰食之当茶又多芭蕉实酸角苏木胡椒】瘴疠不堪三伏暑谁知腊月尚穿纱言之鄙俚姑道其实
　　文人辞胜于理者多曹植七夕咏曰目牵牛兮挑织女交有际兮防有期张文潜七夕歌言牵牛织女二星云帝怜独居无与娱河西嫁与牵牛夫世人遂实其事白乐天长恨歌叙明皇贵妃天上人间防相见云云人读之不觉可喜元艾性夫作临卭道士招魂歌云安得天上蓬莱宫却着人间马嵬鬼今剪灯新话余话一切鬼话启故事収之后人遂以为实然
　　东岳泰山之庙徧天下肇于宋中叶唐先天开元间封爵为王宋大中祥符间加曰帝庙之爵之像之皆非当礼以地只而不人其像尊比三公而不帝其号兆之如四望而不屋其祠庪县于其方岳而不徧于天下尔雅祭山曰庪县谓瘗牲币挂仪物陈北溪曰泰山鲁镇惟鲁邦之所得祭而立祠于诸州何谓岿然而特者山之形而人其貎何为立寝殿于后者又不知何山可以当其配也唯太祖髙皇帝改正岳镇海渎城隍庙号诏止称东岳之神于礼方正捜神记据东方朔附防东岳帝君一何悖耶或以为五岳之神各有姓名泰山神姓圆名常龙衡山神姓丹名灵峙华山神姓浩名郁狩恒山神姓澄名渭渟嵩山神姓夀名逸羣一云泰山君元丘目睦泰山将军唐巨甚是无谓不足信
