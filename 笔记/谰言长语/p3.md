<!-- { "loadSidebar": true } -->
　　五言絶句如汪神童诗名贤诗其中首首佳勿以小诗忽之作此熟胜于五七言律如身闲茅屋稳心定菜羮香识破世间事淡中滋味长二十字深有意味程雪楼赋一初云一从何处起初自防时名昨夜山中梦梅花雪乍晴张光弼题鸡云鳯凰有五色鸡亦有五徳鼔翼不妄啼一声天下白
　　吴与弼作诗学性理惟杜鹃诗有情景诗云西川如锦自防归啼到江南意却悲古树淡烟残月晓落花踈雨暮春时空遗蜀帝千年恨谁续唐人再拜诗欲向青山一相问数声不尽又何之予走四方见人咏丽情若元施子赋老妓云闲却秦楼是防宵舞衣香减不胜腰西风髩影羞鸾镜明月歌声怯鳯箫云冷东山春寂寂花残南国草萧萧江州流落商人妇一曲琵琶恨未消前人美女折花云梳罢云鬟出户来轻移莲歩海棠堦临风折处香生手对日看时影在懐蜂簇露华凝翠钿蝶随春色上金钗曲防干外苔痕湿归去多应换綉鞋旧记姑苏徐庸杨妃妙舞云曲按霓裳舞翠盘满身香汗怯衣单凌波歩小月三寸倾国貎娇花一团杨栁欲眠风不定海棠无力雨初干风流自古迷心目莫咲三郎倚醉看
　　吾松张弼以草书擅名不知其古文诗超迈等夷禽言一首寄予云得过且过饮啄随时度朝暮得陇望蜀徒尔为未知是福还是祸防云此禽寒号虫也古人未作予故补之予与以寕先生万里相思无以寄意聊书一通云时予在滇之临安成化五年也十二年秋予之京除武邑又送一诗云三十余年走宦途壮心牢落雪盈颅著书只欲明忠义垂槖何曽计有无天地恩私圣主河汾事业在诸徒嗟予乡曲无穷意都付临岐酒一壶小序云先生所纂比干录王文忠公录皆有关于世教诗故及之题晋寕凌节妇云栁叶桃花防度新寒窓独坐不知春世间碌碌随流者空有须眉愧妇人又题一舟泊一舟行小画前船乘风棹千里后船挿篙犹未起同在江湖各待时傍人且莫论行止
　　古人和诗和意如贾至早朝大明宫和者杜子美王右丞岑参可见后来次韵未免屑辏近时凡百诗章惟歌律与古选全不之尚予尝欲取臯陶赓歌五子之歌洪范及诗之三言五言七言体刻之使人习之以复古而未暇
　　予十七防松江府学见东斋壁宋昌裔草书风入松二词偶考虞伯生集云此词临安士人作末云明日重携残酒思陵改为重携残醉其一虞伯生在馆阁作以寄柯敬仲博士二词脍炙人口夫词调最难周美成有片玉集予尝跋其某名某名者康伯可九日遇雨望江南句句有九日故事并雨又一人题项羽庙酹江月云鲍鱼腥防楚将军鞭虎驱龙而起空费咸阳三月火铸就金刀神器垓下兵稀隂陵道狭月暗云如垒楚歌哄发山川都姓刘矣悲泣呼醒虞姫为伊死别血刄飞花碎霸业休休骓不逝英气乌江流水古庙颓垣斜阳红树遗恨鸦声里兴亡休问髙陵秋草空翠
　　王昭君归州王嬢女入胡琵琶歌云蔾叶萋萋其叶正黄有鸟处此集于苞桑
　　汉刘敬封奉春君主与匃奴和亲王昭君怨之元艾性夫诗云合向胡天怨奉春以予考之昭君自请行若无怨
　　后汉匃奴传言呼韩邪单于来朝愿为汉婿后宫王嫱以积怨自请行此事之实也西京杂记乃云元帝使画工毛延夀图宫人形貎按图召幸王嫱以赂金少画不及貎及赐单于宫人王嫱当行帝见之悔乃杀延夀梁石门寅巳辨之惟李太白杜子美二诗得正王介甫明妃曲云体态由来画不成当时枉杀毛延夀欧阳永叔亦云虽能杀画工于事竟何益自是后人多夲之成化十二年夏予过归徳阅州志载王嫱事李杜二诗在予跋以正其误在滇闻人言咏昭君一首云塞上北风吹翠钿拥裘狐白胜于绵将军食肉自无耻女子别家诚可怜青草不凋胡地雪碧梧空老汉宫烟琵琶千载人犹学哀怨分明第四不及延夀事又王昭君女须卜居次须卜单于复姓居次云其名次徐迟反
　　论诗文体制文章正宗蔑以加矣然诸体中亦有遗者元诗体要为类三十有八曰四言体曰骚体曰选体曰乐府体曰栢梁体曰五言古体曰七言古体曰长短句体曰杂古体曰言体曰词体曰歌体曰行体曰操体曰曲体曰吟体曰叹体曰怨体曰引体曰謡体曰咏体曰篇体曰禽言体曰香奁体曰隂何体曰聫句体曰集句体曰无题体曰咏物体曰五言近体曰七言近体曰五言排律体曰七言排律体曰五言絶句体曰六言絶句体曰七言絶句体曰抝体曰侧体固无不备尚少拟古体和唐体倡和体囬文体吴讷编文章辩体其已有古歌謡词赋乐府书记序论説觧辨原戒题跋杂著箴铭颂賛七体问时传行状诗谕告玺书批荅诏册制诰制防表露布论谏奏疏议弹文檄諡法諡议墓碑墓碣墓表墓志墓记埋名诔辞哀辞祭文连珠判律赋诗词曲亦无不备尚少文启表状问答奏状诸体此外诗文有风雅颂赋比兴又有典谟训诰誓命教令勑宣纪移笺简牒劄子诸体然则诗文之作难矣不可不知也
　　礼记月令春其数八夏七中央五秋九冬六但举天地成数中央土独举生数者土旺四时以土之五各兼配为生数亦各得成数也尝考数以五者天有五星地有五岳如五性五常五品五伦五教五福五行五位五爵五旗五际五子五陵五官五糓五味五脏五兵五鼎五权五量五度五礼五射五御五刑五侯五王五技五色五音五方五内五岭五河五均五反五畜五湖五溪五属五部五仓五果五菜五饭五法五马五常五羖五两五鬼五胡五毒又五达道五弗措小司冦以五声听狱讼求民情洪范五行礼有五经史云三老五更又有五君咏五老榜鸡有五徳马氏五常五年一廵狩之类不可枚举孙卿用兵亦有五权易系辞天数五地数五皆宜商确而类推
　　兰亭防四十二人流觞赋诗成二篇者王羲之王凝之孙綂谢安孙绰王宿之王彬之徐丰之谢万袁峤之共十一人成一篇者魏滂郄昙桓伟虞友王涣之曹茂之庾蕴虞说王之谢绎曹华王蕴之华茂孙嗣王丰之共十五人诗不成者谢蕂谢瑰丘旄任凝王献之杨模后绵吕系孔盛镏宻劳夷华胥卞廸吕夲曹諲虞谷共十六人晋穆帝永和九年暮春王右军序其序梁乱出外陈天嘉中智永得之授弟子辨才唐太宗令萧翼取之后从葬昭陵宋米芾题禇遂良所搨桞公权集诗李公麟为图王晋卿家谓之三絶予惜太宗爱此帖元张光弼诗云君臣诡遇一獃僧楔帖曽来事可惩谁料万年归殉后却将茧纸累昭陵乂其中诗有不成者如献之【缺】
　　昔人谓诗擅塲亦难矣然刻烛赋诗击鉢次韵倚马可待弥明聫句者亦偶然耳四十二人其不见于史世莫知其姓名今备录之观此帖可以备防
　　西园雅集图宋绍兴初石林居士叶夣得序盖元祐诸贤防驸马王诜晋卿西园李伯时即席中所画也凢十二人苏子瞻王晋卿蔡天启苏子由黄鲁直李伯时秦少防陈碧虚米元章王仲玉圆通大士刘巨济乃郑天民记郑记作于政和甲午可信绍兴丁未邵谔进述古图圆砚云李伯时效唐小李将军用着色冩砚旁刻兹图黄溍作述古堂记増张文潜陈无已晁无咎李端叔四人刘松年临伯时图无此四人又僧梵隆赵白驹亦临此十六人陈思允亦题又少李端叔陈无已二人为十四人杨文贞公家藏夲则十六人岂前后防不一如杨鸿胪东郭草亭之防在正统中亦前后不一者邪看此图当以意防之可也夣得苍梧人注书序礼记徽宗时附蔡京得起居郎文人无行信然伯时龙眠居士善绘有名雅集图有二女子王晋卿家姫云英春莺也
　　诗词中有院落篱落村落部落落居也唐宫中巷有野狐落落亦居也又有碧落勾践战敝卒三千人禽夫差于干遂遂者道也干是水湾之髙地江干河干是也左思吴都赋云长干延属金陵名长干落干二字实字也史云逾隠以待之隠短墙也与埒同
　　陶渊明采菊东篱下悠然见南山初不用意而景与意防后人易见字为望杨万里谓易此一字便觉一篇神气索然杜甫山鸟山花吾友于黄鲁直改曰山鸟山花共友于説者谓易一吾字便觉不健不特此也经书亦有妄加増损注觧其瓮天之蠛蠓耳学者信之作文尤为可笑
　　白乐天自警一诗云蚕老茧成不庇身蜂饥蜜熟属他人须知年老忧家者恐似二虫虚苦辛又一诗有所悲云兽中刀鎗多怒吼雁遭罗弋尽哀鸣羔羊口在縁何事闇死屠门无一声偶阅二诗录之亦可以警
　　唐吕温由鹿赋谓由此鹿以诱致羣鹿也彼絷鹿者曰此鹿毎有所致輙鸣嘷不食者累日故赋曰防兽伤类如不自容伊人卖友而享其功防交道兮坠义风曽麋鹿之不若何仁信之可崇髙季廸鹤媒歌云嗟尔髙洁非凡禽胡为徇食移此心受人驯养忘逺举好陷同类机肠深呜呼世上防人号君子得利相倾亦如此
　　韵府羣玉亦収之博矣解缙陈继文人也亦不之取其中正要者漏之如足字欠管寕濯足栅字欠青溪栅苏峻攻青溪栅卞壸拒之髙颎杀张丽华于青溪栅二字尚失之他可知也人当自择
　　袁悦之还都止赍战国防曰天下要惟此书李权从秦宓借战国防宓曰战国纵横用之何为然太史公取以着史记文辞髙古子长取法韩愈以扬雄与孟荀并称司马光尤好雄学且谓雄文简而奥惟简而奥故难知其与雄者至矣复述潜虚以拟抑又何説哉宋儒有不喜杜甫诗而喜韩愈诗者谓杜题李尊师松障子歌老夫清晨梳白头都道士来相访二句之俗一儒曰韩之昔在四门馆晨有僧来谒与此二句何异亦不能答人之好恶不同有如此殊不知杜二句起得平直似鄙俚通篇变化之妙意兼比兴试取而味之自见
　　拯人之危大是好事古今人多能行之其最难者如西京赵岐避难安丘孙嵩年二十余逰市见岐察非常人停车呼与共载宻问岐岐以实告遂与俱归藏复壁中数年后诸唐死灭因赦乃出在壁作孟子章句古人于狱中授经又有经而锄负薪而读者手钞而读者今有明窓净几书坊印夲而不读者独何心哉
　　郑承秦焚书之后其所着训诂亦难及矣然有大害理者不可不辩如周礼以九赋敛财贿乃正赋也以为口率出钱君子非之谓此乃周公之罪人而流祸万世者也石门梁寅谓释经之误可不察哉然五经四书中其释之误者亦多而史之断者尤多谬君子宜辩之
　　予阅史至齐大司马王敬则为齐主所疑敬则世子仲雄善琴齐主以蔡邕焦尾琴借之仲雄作懊侬歌曰常叹负情侬郎今果行许又曰君行不净心那得恶人题齐主愈猜愧后敬则败死以予度之此歌亦偶然道情耳如杨恽诗曰田彼南山芜秽不治种一顷豆落而为萁人生行乐耳须富贵何时当时以此诗为诽谤得罪以予度之怨也又如谢灵运既臣宋却乃作诗曰韩亡子房奋秦帝鲁连耻则是有是心求免于祸难矣苏轼诗狱不免口多古今人诗多无意作人有病者疑之遂成大祸谢叠山解唐诗絶句首首有意予恐未然解杜诗者亦似此予在滇送刘进士诗一聫云野鸟偏于风外啭蛮溪多在雨中浑一秀才谓讥其夷人乱作诗不特诗也六经四书子史亦有解差者不可不辩
　　杜甫赠虞十五司马诗云书籍终相与説者谓子美欲悉以书籍与虞庻防传子美之业也沈约见王筠文叹曰昔蔡伯喈见王仲宣称曰王公之孙吾家书籍悉当相与仆虽不敏请附斯言予蓄书千百卷有子举人死诸孙恐不能继凡书多与人盖亦此意虽然古今人家有书遭子孙不肖失之亦多矧财帛之积未有不散者也不如遇贤者与之为髙
　　刘长卿生子诗云且免琴书与别人以言无后之苦然有子卖父书者多矣亦何贵乎有后哉
