<!-- { "loadSidebar": true } -->
　　伪蜀大东市有养病院，凡乞丐贫病者皆得居之。中有携畚锸，日循街坊沟渠内淘泥沙。时获碎铜铁及诸物，以给口食。人呼为淘沙子焉。辛酉歳有隐迹于淘沙者，不知所从来及名氏，常戴故帽，携铁把竹畚，多于寺观閴静处坐卧。进士文谷因下第，往圣兴寺访相识僧，见淘沙子披褐于佛殿上坐，谷见其状貌古峭，辞韵清越，以礼接之。因念谷新吟者诗数首，谷愕然，又讽其自作者数篇，其诗或讥讽时态，或警励流俗，或说神仙之事。谷莫之测，因问谷：今将何往？谷曰：谒此寺相识僧，求少纸笔之资，别谋投献。其人于怀内探一布囊，中有麻绳贯数小铤银，遂解一铤遗谷，戴帽将所携器，长揖出寺而去。谷后得伪通奏使王昭逺礼于宾席，因话及感遇淘沙子之事，念其诗曰：九重城里人中贵，五等诸侯阃外尊。争似布衣云水客，不将名字挂乾坤。王公曰：有此异人！遂闻于蜀主，因令内园子于诸街坊寻访之。时东市国清寺街有民宇文氏，宅门有大桐树，淘沙子休息树阴下。宇文颇留心至道，见其人容质有异，遂延于厅，问其艺业云。某攻书嗜酒，言论非俗。因饮之数爵，与约再会。浃旬淘沙子或到其门，将破帽等寄与门仆，令报主人。其仆忿然厉声骂之曰：主人岂见此等贫儿耶。宇文闻之遽出迎候，愧谢曰：翘望日久，何来晩耶。即与饮且酣。宇文曰：神仙可致乎，至道可求乎？淘沙子曰：得之在心，失之亦心。宇文曰：某数年前遇人，教令咽气，未得其验。废之已久。淘沙子曰：修道如初得道有余，皆是初勤而中惰，前功将弃之矣。世有黄白，有之乎，好之乎？宇文曰：某虽未尝留心，安敢言不有，安敢言好之。淘沙子因索铜钱十文，衣带中解丹一粒，醋浸涂之，烧成白金。此则神仙之艺，不可厚诬之，但罕遇也。有自言者皆妄也。遽辞而去。翌日凌晨扣门，将一新手帕裹一物云：淘沙子寄与主人。宇文开而观之，乃髻髪一颗，莫测其由。至日高门仆不来，令召之，云：今早五更睡中，被人截却头髻将去。蜀主闻之，访于宇文。宇文寻于养病院云：今早出去不归。自兹无复影响。休复见道书云，刺客者得隐形之法也。言刺客若死，尸亦不见。每二十年一度，易形改名姓，谓之脱难。多有奇怪之事，名籍已系地仙，淘沙子是其流也。 
　　张道者 
　　伪蜀大东门外有妙圆塔，院僧名行勤，俗姓张氏。人以其精于修行，因谓之道者。早歳南行，中年驻锡。龎眉皓髪，貌古形羸，住草屋数间，唯绳床一张及木棺一所。不从斋请，昼则升床而坐，夜则入棺而卧。衣服未尝更换。人问之，拱黙不对。人皆仰其高节，遗之衣服，则转施贫人。与米麫盐酪则受，以一大瓶贮之常满。每斋则取一抄合而食三纪，偃息自若。不诳流俗，其清尚如此。时齿八十，临终自拾薪草积于院，后告诸门徒曰：吾即日行化，希以木棺置于薪草之上，以火爇之，老僧幸矣。至期依其教谕，于煨烬中得舍利数十粒，葬于塔中。时有慈觉长老，禅门宗匠也，有书妙圆塔院张道者屋壁云：成都有一张道者，五十年来住村野。秖将淡薄作家风，未省承迎相茍且。南地禅宗尽徧参，西蜀丛林游已罢。深知大藏是解粘，不把三乘定真假。张道者，傍沙溪，居兰若，草作衣裳茅作舍。活计生涯一物无，免被外人来借借。寅斋午睡乐咍咍，檀越供须都不谢。沿身不直五分铜，一句玄玄岂论价。张道者，貌古神清不可画，鹤性云情本自然，生死无心全不怕。总逢刼火未为灾，暗里龙神应叹讶。张道者，不说禅，不答话，葢为人心难诱化。尽奔名利漫驱驱，个个何曾有般若。分明与说速休心，供家却道也烂也。张道者，不聚徒，甚脱洒，不结逺公白莲社。心似秋潭月一轮，何用声名播天下。 
　　大觉禅师 
　　禅师名慈觉，字法天，姓刘氏。自王蜀末游南方，至孟蜀初归住。大觉禅师性急言速，应答如流。人问：一部莲经，何者是妙法？师戟其手曰：教汝鼻塌，问为甚如此。对曰：谤斯经，故获罪如是。伪蜀李相炅尝问道于师，优礼待之。师有禅客须知集、禅宗祖裔图、阐道歌行偈颂三百余篇，题曰禅宗至道集，行于世。 
　　张平云 
　　张居士名峤，字平云，学释氏法，人谓之居士。时有勾居士问：不拘生死者，愿师直指。答云：非干日月照，昼夜自分明。又问：百亿往来非指的光明终不碍山河时，如何？答云：红尾漫揺三尺浪，真龙透石本无踪。尝撰叅玄録、玄珠集、歌行句偈百余篇，云：毳流来问我家风，我道玲珑处处通。顷刻万邦皆徧到，途中曽未见人逢。其仙化三日，口吐气满屋氛氲。有弟子告云：居士常言宗门秪以眼目为先，不以睡相为事。居士今日何以如此？言讫，香气乃絶。 
　　王居士 
　　居士王裕，四十余年留心禅学，三蜀丛林皆尽叅徧。学流与之切磋，话句无逃其确论尔。至暮年示疾于同流曰：吾期某日行化。至期，居士有季父为僧，语之曰：吾为汝作十念。居士曰：透满无形，十方无碍，直至无心，未得为了，何况有念者哉。言讫，奄然而逝。 
　　勾居士 
　　勾居士名令玄，蜀都人也。宗嗣张平云有学人问答，随机应响，着火莲集、无相宝山论、法印传、况道杂言百余篇。有敬礼瓦屋和尚塔偈曰：大空无尽刼成尘，玄步孤高物外人。日本国来寻彼岸，洞山林下过迷津。流流法乳谁无分，了了教知我最亲。一百六十三岁后，方于此塔葬全身。瓦屋和尚名能光，日本国人也。嗣洞山悟本禅师，天复年初入蜀，伪永泰军节度使禄虔扆舍碧鸡坊宅为禅院居之，至孟蜀长兴年末迁化。时齿一百六十三，故有是句。 
　　味江山人 
　　唐末蜀州青城县味江山人唐求，至性纯悫，笃好雅道，放旷疎逸，几乎方外之士也。每入市骑一青牛，至暮醺酣而归。非其类不与之交，或吟或咏有所得，则将稿捻为丸，内于大瓢中。二十余年莫知其数，亦不复吟咏。其赠送寄别之诗布于人口。暮年因卧病，索瓢致于江中曰：斯文茍不沉没于水，后之人得者，方知我苦心耳。漂至新渠江口，有识者云：唐山人诗瓢也。探得之，已遭漂润损坏，十得其二三。凡三十余篇行于世。题郑处士隐居云：闻说最清旷，及来愁已空。数点石泉雨，一溪霜叶风。业在有山处，道成无事中。酌尽一罇酒，病夫颜亦红。赠行如上人云：不知名利苦，念佛老岷沲。衲补云千片，香焚篆一窠。恋山人事少，怜客道心多。日日斋钟后，高悬滤水罗。题青城山范贤观云：数里缘山不厌难，为寻真诀问黄冠。苔铺翠点仙桥滑，松织香梢古道寒。昼傍緑畦锄嫩玉，夜开红灶捻新丹。钟声已断泉声在，风动瑶花月满坛。赠僧云：曾开半偈雪山中，贝叶翻时理尽通。般若常添持戒力，药叉谁筭念经功。云开晓月应难染，海上孤舟自任风。长说满庭花色好，一枝红是一枝空。夫艹泽间有隐逸得志者，以经籍自娯，诗酒怡情，不耀文彩，不扬姓名，其趋附茍且得无愧赧唐山人乎！ 
　　兰亭客序 
　　昔晋穆帝永和九年暮春三月三日，太原孙綂承公、冨春孙绰兴公、唐汉王彬之道生、陈郡谢安石、高平郗昙春熙、太原王藴叔仁、释支遁道林，并逸少子凝之、徽之、操之等四十有一人，修褉之会，羲之为序，兴逸而书之。笔迹遒媚，劲健絶代。凡二十八行，三百二十四字。唐太宗购得其本，令赵模、韩道政、冯承素、诸葛贞等摹勒以赐皇太子诸王近臣。太宗酷好书法，有大王书真迹三千六百张，率以一丈二尺为一轴，得一百五十卷。太宗自书贞观二字为印，印缝及卷之首尾，又选贵臣子弟有性识者，以为弘文馆学生，内出书法，命之学习焉。其有人间善书者，并召入馆。由是十数年间，海内靡然。工书翰者众，其王书法帖所宝惜者独兰亭序为最。常置于御座之侧，朝夕观览。贞观二十三年，圣躬不豫临崩，谓高宗曰：吾欲从汝求一物，汝诚孝也，岂能违吾心耶。汝意如何？高宗聴命。太宗曰：吾欲得兰亭，可将去乎？高宗哽噎流涕曰唯。命奉讳之日用玉匣贮之，随仙驾送入灵宫。今赵模等所摹者本，往往有好事者收藏得。伪蜀时呉王遣内客省使高弼通好，持国书于蜀，因献伪皇太子王羲之石本兰亭一轴。当时识者议此本是羲之撰序后刻石于兰亭者，伪皇太子攻王书体法精妙，弼故有是献。伪翰林待诏米道邻侍书于太子，掌书法百余卷，皆是二王法帖、古来名贤墨迹，及石本者。迨圣朝伐蜀，其书帖尽归米道邻私家。至干徳中有鬻彩笺王七郎，名文昌，与道邻世旧，道邻因文昌石本兰亭即呉使高弼献太子者，文昌好博雅，古来名书多收藏之，羲之真书乐毅论、黄庭经、草书十七帖，晋魏两汉至李唐名臣墨迹，及石本皆萃于家。当时与往还好书者，毛熙震、王着、勾中正、张仁戬、黄居实、张徳钊、张文懿、史戴、滕昌佑、石恪、李徳华、陈熙载、僧懐戬义西尝访之，阅其所藏，终日忘倦。太平兴国初，光禄卿高公保寅，即渚宫高氏之后，入川为九州岛巡检，休复尝谒见之。因得张藻山水一轴、羲之墨迹兰亭一轴，注崇山二字围者乎二字，皆是赵模诸葛贞搨者。檀香轴古锦标皆烟晦虫蠧，时得与诸贤往复玩之。甲午歳，家藏书画焚掠殆尽，今蜀中两经寇乱，诸家名书古画罕得见闻，故备言之尔。 
　　
　　卷四 
　　家居泰 
　　伪蜀眉州下方坝民姓家氏，名居泰。夫妻皆中年，唯一男既冠，忽患经年羸瘠。日加医药，无复瘳减。父母遂虔诚置千金方一部于所居阁上，日夜焚香，望峩眉山告孙真人，祷乞救护。经旬余，一夕夫妇同梦白衣老翁云：汝男是当生时授父母气数较少，吾今教汝，每旦父母各呵气，令汝男开口而咽之。如此三日，汝男当愈。夫妇觉而皆说，符协如一。遂冥心依梦中所教。初则骨未始壮，次乃能食而行。积年，诸苦顿愈。后冠褐入道，常事真人无怠焉。 
　　周写貌 
　　伪蜀成都人周元裕，攻写貌。时因避暑于大圣慈寺佛牙楼下，或自长吁，傍有一村人诘其吁叹，元裕答云：某攻写真有年矣，生平薄命，有请召写真者，冨室则不类，贫家则酷似。母老供给不迨，故有是叹。村人因问元裕跧泊之处，良久曰：某有薄土在灵池县，邻村有观，观主欲要写真，嘱我多时。来日诘朝同来相寻，勿失此约。翌日有一道流，白晳长髭，来求写真，云：夜来邻村门徒话及，特来奉谒。元裕乃定思，援毫立就。其貌无少差异。道流喜云：门外有一仆，将少相酬。出门呼之，已失道流踪迹。逡巡，蜀城士庶咸言：灵池朱真人来周处士家写真。求请真容者日盈其门。自此所获供侍周赡。观斯灵异，得非有道之士，出处人间救振贫苦者乎。 
