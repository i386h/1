<!-- { "loadSidebar": true } -->
    勤果之部将有孙金彪者，亦奇士也。与勤果同乡里，居盛泽镇，未达时即以勇侠称。父名孙七，精拳技，恃博为生，有枪船四五十艘。枪船者，首锐棹双舻，瞬息百里，益首置大铳一，中藏四五人，内河寇皆恃此为利器。七有德于镇，镇之人无贫富，皆服焉。七既死，金彪年仅十四，入武庠为诸生，群枪船仍奉之为主，设博场于镇。金彪年虽少，独能以兵法部勒其众，刑赏无所私。时苏城已为粤匪所踞，镇有富人黄某者，虑贼来镇劫掠，密通款于嘉兴贼酋，得伪檄，民赖以安。是江浙商贩自上海出入于贼中者，辄以盛泽为枢纽，镇益殷富，事无大小，皆阴决于黄。会有小鬼法大者，邻镇大猾也。闻盛泽繁盛，率枪船百艘，莅镇设博局。既而忽思大掠以投贼，已密定期，黄闻之大恐。金彪之党谓黄曰：“并世有英雄而君不知，毋怪君束手无策矣。欲制小鬼法大，盍用金彪乎？”黄大喜，盛筵款之，金彪允诺。会有皖北巢湖粮艘千人，避乱萃镇上。金彪往说其酋助己，遂与小鬼法大战，擒而磔之，尽夺其舟。于是设保卫局，集枪船团练为战守计，事皆一决于金彪矣。初，金彪之灭小鬼法大也，举盛泽附镇，使举酋设博局以为酬。巢酋自恃功高，欲分盛泽博之半。弗得，则怏怏不能平。金彪度巢酋终弗戢也，思并之。会巢酋生日，金彪载羊酒往寿，而伏枪船于芦丛中以待之。饮博至暮，谓酋曰：“今夜月色大佳，吾两人驾小舟纵饮湖上，可乎？”巢酋从之。中流酒酌，金彪请以铳击宿鸟赌胜负。酋三击不中，忿甚。金彪曰：“我一击便中也。”遂洞酋胸，毙湖中。众大噪，伏舟尽出。金彪手佩刀，号于众曰：“若主欲为盛泽患，故除之。若毋恐，从者听吾约束，否则驾尔舟归乡里，决弗汝歼也。”众皆降。于是金彪势大盛，苏贼睨之莫敢犯。会李文忠克吴江，金彪散其众，以保卫功授千总。东南大定，生计日拙。张勤果返自河南，赏其智勇，挈至陕，以功擢记名提督，授陕西汉中镇总兵，赏黄马褂。光绪壬辰、癸巳间，统嵩武军驻山东之烟台，为东军冠军焉。当金彪设保卫局时，一日，闻渔父诟曰：“孰谓孙氏守法者，乃取我大黑鱼而不与值。”夜既半，金彪忽呼庖人治鲙，庖人求鱼不得。方咨嗟间，一卒以鱼献。命渔父质之信，遂斩以徇。自是所部肃然，全镇以安。识者早知其为将才也。

    四川某令积有宦囊，欲赉还其家，患群盗纵横，迟疑未行，适表弟曹某至。曹固以拳勇闻，力敌百夫者也。令大喜，置酒洗尘，终席夸曹不去口，并言欲护赀还家，今得其人矣。幕客蔡氏弟兄请曰：“令表弟之武艺，可赐观否？”令目曹，曹慨然曰：“可！”即撤席，虚中堂，曹挟两白刃起舞，光闪闪不可逼视，座客皆嗟异，蔡氏兄弟无言。令曰：“何如？”蔡曰：“不敢言。”令问：“何故？”蔡曰：“以君之表弟也，故难言。”曹怒曰：“君薄之乎？君能之否？”蔡曰：“操若技以往，命且不保，何论橐中金？”曹不服，欲观两人技能。蔡顾仆曰：“以我兵器来。”仆去，携枪一、刀一、盾一至，置堂上。两蔡曰：“献丑矣。”一持枪，一持刀、盾相扑击，往来跳跃，轻如飞鸟。既而斗益急，如飘风骤雨。座客皆目眩，不辨其为弟兄枪刀也，良久方已。曹大服，因曰：“两君之能，何不作镖客，可得重酬，乃寂寂甘居幕中耶？”蔡曰：“我两人故保镖者也。某年在京师有布镖银三十万，欲保赴苏州。镖行难其人，佥曰：‘非蔡氏兄弟不可。’我家南中，亦欲藉此归视，乃许之。既行，入山东境，天雨道泞，留止客店。偶倚店楼间，望见对楼一少年倚窗观书。时予方吸烟，少年曰：‘好烟！此南中香奇也。’余因寂寞，过少年谈，携烟一包赠之。问姓名，不答，但云：‘君将欲何往？’告以故。少年摇首曰：‘近日绿林豪客甚多，前行大不易。’正谈论间，楼下有过者，虬髯绕颊，肩青蚨十数贯，忽失足颠仆，童稚环睹而笑。虬髯徐起，理其钱，仍肩而去。少年目送之，不少瞬。余曰：‘此行路者，久注视何为？’少年笑曰：‘君不知绿林中暗号耶？虬髯，盗也。跌非真跌也，为暗识于阶下。其党过此，即知镖银在店中，以便认明会集，下手行劫耳。公身为镖客，而不知此等关目乎？’予惶悚而退。越日天霁，次晨将行。少年携酒一壶、熟鸡一只，直据上座，取鸡、酒且酌且啖，大言曰：‘我来观汝等长技，何不一试演？’我兄弟遂取矛、盾，击刺于前，尽生平之能以贡之。少年曰：‘命可保矣，镖银则难保也。’乃曰：‘奈何？’少年曰：‘此亦天缘。吾当送汝曹一行，惟吾言是听则可。’因诺之，遂偕行。先走数程，少年皆曰：‘无妨。’又安睡。一日，少年曰：‘明日宜早住店，且须住某店有楼者。止吾辈一团住，毋留外客。’如其言。比晚，少年令尽移橐银置楼中，约曰：‘汝兄弟各携器械，守前后门，楼上我可独当之。仍令一仆侍我。汝等闻有声响，勿妄动，我命汝乃来。’是夜，予兄弟在前后门，迄不见盗至，但似闻院中有刀杖声。少年不呼，不敢入也。天将晚，少年始呼曰：‘幸无事矣。我杀盗十数，盗退矣。’某等错愕，少年拉至楼后院中，地上血迹淋漓殆满。问所杀之盗今安在，少年曰：‘已移掷二十里外矣。两君前途珍重，更无他虞，吾亦从此别矣，一言奉赠：此后勿再保镖也。’言毕，飘然去。某等召楼上仆，询所见。仆曰：初无动静，少年但对灯默坐。近三鼓，屋瓦戛戛作响，少年已不见。即闻后院有刀杖声。未几，少年又在座。如此者数次。忽一人闯然立灯前，绕颊虬髯如猬，忽与少年俱不见。少年俄又还座。闻楼下大声曰：‘究竟楼上何人？’少年应之曰：‘九郎也。’楼下啧啧太息曰：‘何不早言？徒伤兄弟无数。’后遂寂然。终不知少年为何许人。我等自此不敢保镖。今君技尚不如我等，可挟重赀远行乎？”曹唯唯而退。

    唐将军者，河南人，淡者忘其名。嘉庆初，川、楚教匪作乱，唐在军屡立战功，军中获贼妻女，每赏军士。一日，获贼头目妻，国色也。唐请于主帅，欲得之。主帅曰：“以赏兵则可；汝弁也，不可。”唐曰：“不为弁，可乎？”主帅曰：“不为弁乃可。”唐遂辞官，挈丽人还乡。年余无事，且病，病甚剧。时教匪有苟文明者，麾下有朱漆火枪三千杆，号“无敌”。杨宫保遇春亦患之。诸将聚谋曰：“我等殊血战，唐某独闲居，今病于家。病而死，可惜。不如劝之出，助我辈立功。”杨宫保及与唐素善者数人往迎唐，唐病甫痊，具言文明难破状，因劝之出。唐曰：“我出不必至军中，诣贼中为间可耳。我谋文明必以夜。诸君归，视贼营号火起，即发兵援我。”谋将诺之。唐投贼营，文明爱其武勇。又机变能察文明喜怒。文明倚之如左右手，所卧室他人勿能入，惟唐与偕。文明好男色，唐掠美童献之，文明益喜。前后凡得娈童四，进文明。因醉文明以酒，令四童子侍寝。夜三鼓，唐察文明已睡熟，鼾声大作。试呼之，不应；以手撼之，不动。犹恐其醒，解衣入被，抱而撼之，文明仍熟寐。唐急起，取佩刀断其头。披衣潜出帐外，乘骏马遁归。唐去移时，贼营始觉，急来追。唐发号火，官军望见来援，贼乃退，三千人遂皆哗散，唐之力也。后滑县教匪起，唐从杨宫保往剿。杨率手下亲兵二百人，行至道口，侦者曰：“此贼巢也，宜由他道走。”宫保曰：“我来剿贼，无避贼理。”当即进道口，唐请先往探之。既入，见群贼方烧羊肉饮酒。唐竟升座饮啖，贼以为其党也，不问。饮毕，唐忽起，拔刀杀数贼。贼惊，群围击之，唐力战死。杨宫保在外闻喊杀声，即与二百人俱进。遂破道口，夺唐将军尸以归。

    河南孟县有苌渭清香，本秀才，好习“易筋经法”，相传其法为岳武穆所遗也。苌习之颇精，力能屈铁。大铁钉长尺许，错置三指间，指一动，已曲如钩。友或戏之曰：“案头石砚颇厚，今欲碎此砚，毋令案动摇。当饮君酒。”苌答曰：“此酒不易得饮。”以手微抚砚，案未动砚已碎，以故苌名闻于四方。尝为友人自陕中送万金归豫，盗四人尾之行，皆狰狞少年，各以布裹双刀插腰间。见苌孤身客，挟多金，料必能成事。不测浅深，随十数程未敢下手。将近河南境，苌住店前屋，四人住后屋。苌往见四人，问：“公等将何往？”四人曰：“某等诣河南访友耳。”苌曰：“非也。公等实为我来。亦知河南有苌渭清乎？即我是也。如不信，请视院中石。”盖院中大石长丈许，厚阔各尺许。苌以手上下按之，随手成数段，四人者相顾色变。苌袖出白金八两曰：“诸公远来，今空归，恐缺旅费，以此备一夕之餐。”四人亦不辞，是夜未曙，先苌行矣。时少林寺有梅花和尚者，拳法极高，屡邀苌角艺，苌不往。后苌适某处，道经少林寺，梅花和尚预知之，遣徒数人，候于寺外。苌过，共邀之入。梅花和尚出迎，喜曰：“慕苌相公名，如饥如渴。今日见过，真天幸也。”留苌饭。饭毕，和尚请曰：“愿赐教。”苌不可，和尚请之益力，苌乃与偕至大殿。和尚作势，遥立呼苌曰：“苌相公，任汝有何武艺，尽管使来。”苌亦作势敌之。两人作势殿上，于手搏法谓之遒风。相持既久，和尚忽奋掷一腿，苌侧身避，以手按之，举于空中，随以掌拍脚心。和尚上窜，顶撞于梁，复下坠地，半晌方起，拜于苌前曰：“相公真天人也。”苌曰：“我所以不愿交手者，知汝与我功夫不同，汝欲及我，须再加十年功，未卜能成否也。虽然，亦难为汝；若他人，则脑浆破矣。”苏州有善手搏者曰：“金瀑山游大梁，与苌相遇，交甚厚，终未敢角艺。或问金曰：‘河南拳勇，高手几人？’曰：‘甚少。’曰：‘君能胜苌渭清乎？’曰：‘是何言？我曹纵能技击，然身体皮肉也，若苌渭清则铁石且不如也。皮肉不能敌铁石，况过于铁石者乎？’”

