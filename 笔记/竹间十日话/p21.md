<!-- { "loadSidebar": true } -->
　　林登名《莆舆纪胜》云：去瓢湖里许，芗林山上旧有草堂，为夹漈著书处。今风雨之夕，取薪山上者，时见先生读书堂中。雨晴日出，辄见二童子晒书于旧址。迫视之，忽不见。先生尚有未刻书三十余种，莆人郑南泉载以渡海，沈于水中。七日复涌出。南泉有诗纪其事，今不知流落谁手。
　　袁表，字景从，闽县人，嘉靖三十七年乡贡，历官中书舍人，黎平知府。著有《逋客集》。表子敬烈，字无竞，万历中庠生亦能诗，著有《卧雪斋集》。马荧，字用昭，怀安人，尚书森子，欻之兄也。万历中，官南京左府经历。万历三年，表、荧选辑《洪永十子》诗钦定《四库全书·简明目录》马荧误作张燮。林膳部鸿诗分五卷三百二十七首，陈征君亮诗分四卷九十六首，高待诏廷礼诗新宁高棅，以字行分五卷一百一十三首，王典籍恭诗分五卷五百四十七首，王检讨偁诗分五卷三百一十二首，王翰林褒诗分二卷七十七首，又颂一首。以上六子皆称选辑，则有专集可知。唐观察泰诗十六首，末载袁表抄。郑博士定诗十二首，末载马荧抄。黄博士玄诗二十六首，末载马荧抄。周祠部玄诗五十一首。未载袁表抄。唐泰、郑定、黄玄、周玄皆称抄，则无专集矣。王遐春所刻《宜秋集》，乃徐兴公刻本，一百七十余首，详卷四。十子诗，明末国初，名流多忌之，称为闽派。实则一一可传。苍已刻《二蓝集》、《傅高集》，今当重刻《十子诗》，以广其传。
　　万历中，闽县庠生陈宏已，字振狂。著有《芦中》、《马东》诸集，隐于南台仓下洲，今无诸王庙楹帖“犄汉角秦逐鹿中原余旧址；封闽伯越钓龙千古有高台。”宏已作也。
　　明侯官林文秩、林文秸，西门外上街人。其乡皆林姓兄弟俱神童。年十三入翰林。正统丙辰状元周旋、乙丑状元商辂俱出其门。赠联云：“门外状元双立雪，庭中翰苑两垂髫。”或传秩兄弟与林春泽皆旗山神降生。
　　福州城，洪武四年，驸马都尉王恭修砌，辟以七门，覆以重台，并建样楼。恭通地理。顺治间，重台为李率泰所拆。西门城楼有“海滨邹鲁”四大字匾，书法极佳，正德丁丑，镇守太监汤阴骆某书。康熙丁丑毁于火，戊寅易“雄视上游”四字，总督郭世隆笔也。
　　叶台山退居，常曰：“得古稀足矣！”后寿六十七岁。翁兆震尝曰：“人所难者我所易，人所易者我所难。”后果无子。《洪塘志》所载，万历庚子举人翁登彦，乃兆震嗣子。
　　石塔，顺治间雷震下层左角。至康熙辛未重修。或登其顶，得古钱、铜器诸物。次日，二人争取，其一坠地，尸为齑粉。道光十八年七月，雷震石塔。光绪九年六月，震处复坏，不急修，将圯矣。
　　苍得谢在杭藏《吴雨鸟兽草木考》，为万历甲辰徐兴公所编，其书二十卷。卷首有侯官曹学佺、新宁蒋奕芳二序。此书《福州府志·艺文》不载。又林世陞本宋王应麟之《诗传图要》、作《毛诗人物志》三十卷。《府志·艺文》误作“林世隆《毛诗人物考》三十四卷”。
　　槎上老舌云：许氏《说文》，乃宋太宗时所纂，非原书也。许冲汉安帝延光元年上此书，彼时安得有沈韵而分为一东二冬之目哉！闻古板在吴郡毛家，徐兴公目击，为予言。俟米价善，即买舟往访之。
　　槎上老舌：户部尚书马公森精算术。天下粮饷解部，自千万以至毫忽，但于掌上轮指算之，无或遗失。里中故事：凡九卿官林下，乘明轿出入，公独蔽帏帷。以父母之邦不可行，避人也。姑母老而寡，每三日一谒见。及出必趋，不敢于姑之门登舆。秀才时犹姓裴，后复原姓苍按：东门康山路右有大墓碑，乃恭敏祖父、嘉靖戊子举人墓也。碑后载姓裴，后复姓马，乃恭敏笔。今其墓埕沦为丛塚。恭敏父墓在群鹿山。有祖婶郊居，当公既贵，仍呼裴五秀才，元旦坐受公拜，立茶而别，以为常。万历癸酉，公老矣。时乡举门人某在闱阅卷，欲物色公诸子，公力却，自矢于天日。江西总兵朱嘉谟、都司贾勇，向皆漕卒也，因公荐拔至尊显。迨公归，二人于玉山驿私致馈金三千两，且曰：“谢政家居，不足为清德之累。”公峻拒，二人泣拜以去。噫，以上数事，虽范文正、司马温公，岂能上下哉。然公经术与拨乱之才，尚难枚举。诸书载：公少时，因观灯棚，被卫卒掠去，抚为己子。后父遇于途次，识而取还。及登第，与卫指挥有夙契，故卫卒之乱，得公而平。
　　福州石公国任乾隆庚午科举人。为粤东令。以帘差晋省。途次，遇一文生录呈夙作，末书曰：“母老矣，每以不第呕血。是某之不第，即不孝也，愿出门下。”国任告之曰：“出身不正，乃尔我终身之累，况诸作皆超超元箸乎！”一揖而别，是科，生出公房，未售。次科，复出公房，果发解。其仆罗二为予言。公子亦璜，邑茂才。孙朝栋，名进士。曾孙鸿图，咸丰已未举人。其弟昆皆科名成就。前人甚德之报，不可不记。
　　福州西门象山，明都御史钦赐葬祭，志误祭葬。行人皆称陈都墓。明闽县籍、怀安人陈则清衣冠葬也。则清，字君扬，正德丁丑进士。以泰州守改和州，滁州，擢南京刑部员外郎。坐诬，谪判台州，后守程番，累迁至都御史，巡抚云南，卒于官。赐葬祭。《郡志》有传。据家谱载：公阵亡，衣冠葬于此。林草庐以陈兰汀冒称宋儒陈述古后，立碑创祠。苍按：兰汀钦赐葬祭，则立碑创祠不始于兰汀，明矣！
　　国初郑泓，字清浒。善刀笔，富人某讼其子不孝。吏得贿，以诬告捉其父，枷之。欲索千金，始行释放。泓为作诗粘枷上云：“父讦子兮父受刑，问官想亦属螟蛉。放枷尚要一千两，养子何须拜圣人。”吏闻而释之。康熙甲戌，进士林豫吉松址，亦善刀笔，尤有机变。今闽县署前孟氏亦园亭，其旧居也。一日，松址子奔告其父曰：“舅氏因强奸被妇人扭入县署，将过吾门矣。”松址急立门前，登高呼曰：“某人，汝作歹事，实在强奸几次。”妻弟答曰：“只一次。”松址曰：“一次罪尚轻。”妇人知其为讼师。见官自诉强奸几次。官笑曰：“几次为强奸耶？”有农者毙人于田间。逸求松址。松址曰：“杀人偿命，夫复何言？”农者哀恳。松址曰：“汝击毙某人之时，有谁见之？”曰：“惟岭尾一童男，名二二者，在百步外锄草。”松址曰：“汝勿避，急与说，我杀人，须累汝作干证。”官至，农人逍遥田间，二二扃门而遁。案归访缉，农者脱然。
　　明福州林九均，为人择日架屋于布政司后，不避三煞。时布政使郭青螺善历日，闻而大骇，取梯登墙观之。问“择吉为谁？”主人云：“林九均以此时有紫薇星照墙，诸煞皆伏，所谓逢凶化吉也。”青螺异之。由是九均之术大行。今称后曹为择日街者，以九均得名。林龙光、林伯行皆九均子孙，发祥于祖，用世其业。明钦天监薛一白，兼精地理，择莲花峰葬焉。战坂数乡，鸡犬不鸣。众污其墓，遂失传。今奇门称薛一白者，皆冒其后也。明季萧觉寰与卜者余光斗，同以小事系狱。狱中有僧，罪当死，善历日、卜筮。乃以历法传觉寰，以卜筮授光斗。后觉寰以历名于时。乾隆间，子孙犹世其业。光斗当顺治初，垂簾卖卜。问者盈门。午后即谢客，以此致富。后无神明之者，遂不传。建郡城上有疯人、跣足不识字而卜者，知人隐事。近有赵姓，目有邪气，会相法，发人阴私。相者索六镪，人以为神。或指人曰：“君于某日已升某官。”官之大小、五行生格，或能推究。某日升官，则断非术家所知。此皆狐祟邪术，后事不验。愚者乃以六镪闻自己前事，可笑甚矣。浙人甘彩云，在下里园卜易。每夜书十签粘门首，晨兴次第卜之即闭门。北京琉璃厂陆心鉴，精命理，晚乃双瞽。时或断人以几品官终。盖处于都会，所见者多，故所云或验。庚子，远堂以兵科给事中任甘涼道。临别曰：“君以翰林作四品官，不见六品顶戴，后当得之。”癸卯，以曾稽查户部银库革职，后果奉旨赏主事。
　　洪塘地名云程，实瓦埕也。旧为瓦窑。国初乡人以水火燥湿，有伤地脉，废之。其地滨江带山，缭绕蓊郁，秀气盎然。居人以水尾竖塔为文笔。明时林、郑二姓最为巨族。副使林玭，天顺甲申进士。林玠，天顺壬午举人，字静庵，其诗文名《静庵遗玉》，蔡虚斋先生为之传。林瑭，成化辛丑进士，历官御史、南畿学政。南畿人以瑭同真西山列祀学宫。玭三兄弟后，又有参议林文缵。又嘉靖丙戌进士、临安知府林壆。嘉靖已丑进士、按察司佥事林壁，皆玭孙。国初，惠州府林崇孚，壁曾孙。通判郑守道，嘉靖戊子举人，详《福州府志·道学传》互见《闽会水利故》。长史郑升、长史郑訚、佥事郑元韶、知府郑惇典。见《福州府志》。洪塘明时多闻人，张半洲、曹能始、翁青阳外，指不胜屈。
　　曹能始石仓园，在洪塘东岐岭下、状元街北。翁正春宅称状元街。读书处有石洞，藏书万卷。平池、乔木、奇花、异草、怪石、珍禽，靡所不有。顺治初，惠州府林崇孚居之，创“响山楼”。台榭花石，一旦变换。其屋契仅“天下江山，当与天下人共之能始”行书十三字。据此，则鼎革以前，石仓园已由曹能始他粥。后曹能始靖节于后曹西峰里第，是可知矣。康熙间，又转为景州知州王国玺宅。国玺二子九宁、九征读书其中。详《闽会水利故》以园池种荔、栽菜、养鱼，作为生业。咸丰初，刘茂才永松得其地，架楼七楹，宏敞极矣。苍以立向不吉，止之。卒极力经营。不数年，茂才卒。有粤人居其地，楼屋七楹，木植拆卖，起盖夷楼。地之兴废，前后如此。
　　明龚祭酒用卿极知人，曹能始亦其婿也。能始父名极渠，曾在洪塘本街卖饼。尚书年十三，美晳如玉。受业长乐先生，于书无所不通。先生度不能教。适祭酒择婿，遂荐之。次年入泮，十七乡举，二十一成进士。相传尚书贵后，往见龙虎山道士。道士拒不纳，私谓同人：“前生乃塔江鲤鱼精，平旦必有鱼腥臊，问其夫人当知之。”塔江旧有大鲤鱼，尚书生后遂不见。曹极渠小照藏李子嘉家，题照者皆当代名人。谢在杭末二语云：“吾不识其他，识其子曰曹能始。”在抗先卒，能始后死，其所题，能始当见之。照，赘物也，以示子孙题照，尤为赘事。谢古梅《循陔图》藏陈壻懋侯家，其太夫人面如重枣。福州谚云：“奇相谢道承，”殆以其面黧黑而长也。
