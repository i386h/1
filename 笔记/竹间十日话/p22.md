<!-- { "loadSidebar": true } -->
　　唐神晏禅师塔在福州西门外大郊山。或呼大嘉山，又呼大家山。鼓山大众梦师欲还鼓山，乃迁塔，而虚其地。详《鼓山迁塔记》百余年后，以其地赐葬丞相李纲。今犹呼“塔前”。忠定扬州兴化人，迁闽之邵武式微，子孙在扬州者尚蕃衍。明巡按李嗣京至闽修公墓。《竹窗笔记》：国初有富人李姓，得其遗像、族谱、告身，冒充贤裔。年支祀典银两，而烝尝仍缺。当轴不念先进典型，无有出而厘剔之者。康熙甲子，予舌耕桐江。即桐口有村妇自称李氏女，因欠粮，呈请有祖丞相墓石，掘卖完粮，知县李贡嘉批准。地棍引诱为奸，几不能保其遗骸。予集十学投控，责令完修，始免。然埕上大石，发掘已尽，易以小石，犹为遗恨。苍同治戊辰，同侯官邑侯太仓孙君寿铭、杨庶常仲愈，勘修忠定公墓，因述其事。邑侯曰：“此种县官，须于修志时注其事迹于条下，以备鉴戒。不然，善恶不分，志之何为？”此说甚是。今少彭、子恂皆作古人，捡《福州府志》，李贡嘉，绛州人，拔贡生，甲子乃康熙二十三年也。康熙三十七年，闽县永年进士和氏玺滥责诸生蔡以任、邓英，致十庠士子林玑等公愤，哭庙，抱先贤仲由木主安置县堂。呈首诸人几罹大狱。玑字羲孺，亦经斥革，后改名衡，字草庐。复受知于沈学使涵。和氏玺事，将来修郡志，亦须分注条下。
　　谢在杭性吝啬。陈介夫往姑苏，告行于徐惟和。和作诗箑赠之，兼柬在杭。嘱云：“若告归日，行囊萧瑟，取吾箑令见之。”诗云：“离筵酒尽即他乡，岂为分携始断肠。失路客身轻似叶，倚门亲鬓白于霜。归装不望中人产，内顾先营百日粮，未必绨袍能解赠，秋风先幔亭集作“临行还”嘱寄衣裳。”及往，果如言。在杭挈而观之，曰：“惟和廋我，我适有不及矣！”留伯孺数时，厚礼而归之。
　　龙溪陈北溪先生云：“天地间物，惟风雷有象而无形。若是实物，皆有形骸。且如人间屋宇，用木植砖瓦等架造，成个规模。木植取之山林，砖瓦取之窑灶，皆是实物。人所实见。如佛氏天堂地狱，是何处取木植？何处取砖瓦？况天只是积气，到上至高处，其转至急，如迅风然。不知所谓天堂者，该载在何处？地乃悬空在天之中央，下面多是水。至极深处，不知所谓地狱者，又安顿在何处？况其所说，为福可以冥财祷而得，为罪可以冥财赂而免。神佛清正，何其贪婪如此。原其初意，亦只是杜撰以诱人之为善，而恐惧人之为恶耳！野夫贱隶，以死生切其身，故倾心信向之。然此等俱是下愚不学之人，亦无足怪。如唐太宗，是甚天资，亦不能无惑。可怪，可怪！”陈北溪又云：“因果之说，全是妄诞。所载征验极多，大抵邪说流入人心，故人生出此等狂思妄想而已。温公谓“三代以前，何尝有人梦到阴府，见十王等者耶！”此说极好，只缘佛教盛行，邪说入人已深，故有此梦想。苍按：轮回之说以警世。若果有之，则一人死只应轮回一人。何以福州自苍少时至今，户口多出四倍。是一人轮回为四人。况尚有作恶轮回而化畜生、胎生、湿生者。
　　《丹铅总录·水经注》：江陵古岸有李姥浦。浦中偏无蚊蚋之患。梁元帝《金楼子》云：荆州高斋，夏月无白鸟，予亟寝处其中。及移他斋，则蚊声如雷。数丈之间，如此之异。刘孟熙《霏雪录》云：会稽径山，夏无蚊蚋。《湖州志》载：马自然每赊酒于白塔巷。得仙之日，化酒家铁器皆为紫金，其桥遂名“望仙”。江子汇旧多蚊，马仙泊舟之后，至今不生，夏月人多聚舟宿焉。《舆地志》：潼州护圣寺夏无蚊，灵应泉无虾。杨天惠诗：“虫虾敢污芳池地，蚊蚋难禁宝地寒。”予以古所记数条参之，予所见信有此理。滇中环湖苦多蚊，而宝珠寺乃绝无影响。其故有不可晓者。苍按：水村山寺，泉清风旷，自无蚊蚋。福州城内之东牙巷，皆兴泉夫馆，其地龌龊；南台之中亭街，鱼货超卸，其地咸鹾；皆暑月无蚊。苍移居数处，宅中之蚊，每盛于邻右。至枕石草堂、沁泉山馆，杂植尤多，蚊亦尤盛。蚊有二种：一生于草树，一出于沟渎。草树蒙密则积阴而聚蚊，沟渎深浚则蓄水而生蚊。凡龌龊之处，沟渎拥塞，泥满水少故无蚊。地之咸鹾者，且能杀虫，蚊无从生。延平城南有蝦蟆石，临水岩居，近此石者无蚊。凡居宅多蚊，独一所无蚊者，乃风势从远处旋折而入，须防煞气。江海及平旷之地，其风直趋，故无煞，不可不晓。闽城之扫煞者百余户，最验则白鹤教。其书有音无字，乃与煞语也。佐以麻蛇，振以传铃，甚灵应。故谚曰：“不信雷霆，但信土煞。”刀斧板筑，动于煞方，随风伤人。凡风，旋转袭人则为，轻者起土，重者扫煞。礼煞勿过，中气勿越，朔望方验，久之成踡跼矣。
　　乾隆间乡试，有习五经者，三场皆另集一巷，名五经巷。一经五艺，入试者二场须作经艺二十五篇。侯官生员邱振芳，字素堂，下笔千言，不事删削。其所与游者，福清张进士甄陶、字惕庵，著有《十三经经说》，子经邦。林孝廉广、福清人，字尚远、工诗文、好著述、有《笃堂稿》。侯官钟进士兆相、字则彦，乾隆壬申进士。郑孝廉念荥、侯官人，康熙丙戌进士，任钥子，字静常，乾隆庚午举人。永福黄孝廉惠、任子、字成迪，乾隆丁卯举人。皆一时名辈。乾隆六年辛酉科，振芳与兄武生鹏飞以五经入试。鹏飞发解，经控正法。振芳被放，后赦归。可谓文章达而遭穷矣。然亦友爱之过也。人称振芳为素堂老人，著《所航余草》四卷行世。
　　邵武府治望江楼，下瞰长川。相传未筑城时，先建二楼，皆高十余寻，使东西相望。后宋郡人严羽与天台戴式之说诗于此。顺治四年，按察使周亮工祀羽楼中，改额曰“诗话楼”。盖以沧浪所著诗话悟于妙远也。又合元邵武黄镇成诗，为《樵川二家诗》。《闽书》：泰宁县天湖岩，宋末有九严者居于此。凤山严肃、三休严参、三爱严岳、衲翁严必进、騃室严必大、艮斋严奇樵，丈人严仁、子野严若凤、沧浪严羽，俱能诗。羽著诗法，流传于世。其先有严粲者，著《诗缉》，朱晦翁《诗传》多采其语。按：戴复古，绍定中，任邵武军学教授。
　　康熙间，陈怡山撰《海滨外史》，内载《旌表议》曰：旌表节烈，激扬风化之大典也。其后乃以为伪薮，何哉？以予所见，外县尚希，而通都为甚。盖智巧所会，官府近而易行私也。前辈郑公言，明季旌表闽县节妇某氏，名程姐，乃女巫也。又顺治已亥，御史李时茂奏旌闽县程某妻亦然。至今传以为笑。輶轩所过，采听不聪，至于此极。竟令真正节妇俯首比肩耶！且朝廷旌典，志乘因之。及今耳目在人，不为别白。后此岁月茫茫，无从考核。但凭掌故，一例并书。共器薰莸，依然秽史。岂不痛哉！此其弊皆起于奸胥、门斗、老诸生、馋教官、阘茸令长，合而成之。宜令内而春官礼垣，外而直省提督学使，察其尤者，坐以罔上大不敬之律，重诛无赦。而后人心知儆、风化夙清。至于志乘秉笔，亦须慎酌听闻，无以一时滥恩定为实录。凡遇伪节烈如程姐等，毅然汰而黜之。萧艾既删，芳兰始出，亦澄清流品之一快矣。嗟夫！有其权者无其志，有其志者不得行其权，此黑白不分，风化之所以日败也。雍正二年，奉旨建闽县节烈祠于南门瓮城中，侯官节烈祠于西门瓮城中。凡节烈者，准进主于祠内，春秋末丁遣教官致祭。呜乎！其皆真节烈耶，抑亦有如程姐者溷其间耶？近有应旌之节妇贞女，不许外人举报，视滥请者，其志洁矣！如此，方足以维持风俗。名宦、乡贤两途，子孙捏饰。即使幸邀恩典，令死者不敢自齿于正人君子之列，岂非不孝之尤。苍在石萝山馆，有少年屡扣，自称近举孝廉方正，欲求数事以充盘川。后匿丧不报，果得小官。咸丰纪元，福州绅士欲以壬辰孝廉沈封翁廷枫举报孝廉方正，封翁力辞。众以公道应举，封翁曰：“果举我，必呈请不受。”众乃止，其人品视少年为何如耶！

卷六
　　福州南门外之南台，以闽越王钓龙得名。其台当建于天宁山。唐韩渥《南台怀古》云：“无那离肠日九回，强舒怀抱立高台。中华地向天边尽，南国云从岛上来。四序有花长见雨，一冬无雪但闻雷。离宫紫气生冠冕，却望扶桑病眼开。”　宋陆游有《渡浮桥至南台》诗：“客中多病废登临，闻说南台试一寻。九轨徐行怒涛上，千艘横系大江心。寺楼钟鼓催昏晓，墟落烟云自古今。白发未除豪气在，醉吹横笛坐榕阴。”宋时大桥未建，故渡浮桥至南台。此诗乃放翁领武夷祠禄时所作，《志》未收。
　　北门外飞山寺，二百年前有废钟，背有“程咬金监造”数字。后被寺僧改铸响器。南台天宁寺铜钟能远闻三十里，今尚存。宋朱丞相倬请以寺为先人功德院。今玄沙寺存者：绍兴初提刑刘仲高峤所书“飞山”二字额及殿前林“得山弘衍”四字大匾而已。
　　双门，旧名还珠门。或云其地旧为龙潭，初欲建郡，有神人入水，窃其老龙之珠。龙怒，神人曰：“还汝珠，汝当东徙。”还之，水遂涸，因名。或曰：元末，有人日在双门内酒家饮，久不与直。主人怪之。一日醉，取纸笔大书“还珠门”三字，曰：“还汝酒直，有急粘此门上。”遂不见，酒家知其仙也。及明太祖命汤和由海道下福建，自南门屠至安民巷。见“还珠门”三字，曰：“珠者，朱也，吾其还矣！”遂出榜安民。额书“还珠门”三字，乃顺治间处士林宠笔。顺治已亥，大风，吹至连江海滨，渔者得之。越二年，辛丑七月，与鼓楼同灾。真武庙前，旧以石狮制五虎。乾隆壬子，觉罗伍拉纳督闽，火烧衙署。布政司库吏周良耿起盖，移署前二石狮于双门前，遂成三狮。署曰：“狮子楼”。
