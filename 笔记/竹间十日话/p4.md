<!-- { "loadSidebar": true } -->
　　陈昂，字轩年，号即白，侯官人。原名国勋，未冠补弟子员，日成二十数艺，同侪相呼以快。而昂限于赋质形容可异，俗乃讹其音。群目之为怪，此白怪之称所由来也。昂友方迈，字日斯者，亦以面目见奇，俗呼之为黑怪。未几，隙家告讦，党狱大兴。昂与方外当时知名士交好者，或以名怪之，或以姓怪之，互相成词，牢不可解，凡数十人，遣戍远方。昂以少孤难，未克成婚，寡母茕茕，门无五尺。妻常氏，未婚，矢志刻苦奉姑。族人陈迁鹤及桐城俞长城俱为立传。会圣祖仁皇帝南巡，昂献诗称旨，始白盟党之冤，颁赦旨。昂与被窜者一时赦归，乃以国勋二字为歉，改名昂，后入侯官邑庠，困棘闱，著有《万年枝表汇集》、《倚玉楼藏稿》、《轩年小品》、《倚玉集》。子朝麟，字怀卿，乾隆庚午举人。昂有《秋怀诗》云：“蓬岛桃源何处寻，且将书剑寄江城。南来天地还秋色，北望山河有暮阴。月捣碪声惊远梦，风吹雁影起乡心。百年身世兵戈里，中夜悲歌泪不禁。”
　　崇祯癸未进士林之蕃，字函斋。曾祖堪，祖材，字楚石见郡志及《明史》。父弘衍，援忠谏荫官，备兵温台。公以名进士，观政户部，出为浙令，有清操。甲申变革，闭户断荤，发大誓。唐藩入闽，故相国胤冈朱公、石斋黄公造庐请共事，公谢以时世。二公卒以御史举荐，公扶病强应，退隐吴航唐屿。值海氛恶，徙归，居嵩山藏山堂，以画兰竹自况。与方密之、金道隐、鼓山为霖和尚为禅悦交，当轴谋劝驾，累以衰老辞，其所著诗文散见各书。道光已亥，苍为采辑，附以本传、画传、祭文，及其族人亦逋于后，序刊成诗文二卷。光绪辛巳，往鳌峰院舍，见远堂题“明御史林楚石像”，始知公有后人，乃将集板归焉。公诗有《雪谱》、《渔况》，皆寓洁身之意，如《咏苏武啮雪》末云：“不是雪不寒，志士心血热。匈奴牧马来，相见惊咋舌。分付李将军，勿复多言说。”《咏故港》云：“一纶舒卷水云间，阅尽浮沈意思闲。别港鱼肥招不去，绿蓑惟恋旧溪山。”《悲秋》云：“蓬户才经兵燹余，架头犹剩几残书。村墟死徙乌啼屋，阡陌荒芜鬼荷锄。乞食孤踪追五柳，招魂双泪吊三闾。道人久矣忘机事，家傍深溪不钓鱼。空林疑是旧时钟，回望天边倚短筇。蔓草讵能成远志，残云无力起奇峰。”此诗或指林子野事。“百年人对千秋史，一室灯明半夜蛩。吾道固应穷到底，青山何独肯相容。”此数诗皆为胜国而发。
　　玉岑诗社，祝时泰，字汝亨，廷玉弟。侯官人，嘉靖壬午举人。历户部员外郎，德府一作州左长史，弃官隐于杭州西湖，筑室以居。与光州守高应冕、承天守方九叙、江西宪副童汉臣、处士沈仕、王寅、刘子伯结玉岑诗社。人主一山，即景赋诗，推祝为祭酒。一日登凤山，各赋怀古诗。祝云：“白马南来定宋京，五云长绕凤山城。星随数尽中天殒，潮让沙屯两日兵。辇路独余春草绿，行人犹说故宫名。当年多少难平恨，并作江流万古声。”诸作皆不及也，著有《九山集》。
　　康熙间，郭雍、张远、林豫吉、张崙为四大家。雍弱不胜衣，六月披裘，工书法，自号书禅。苍得其手录《诗经》，朱墨皆蝇头细字所批点，悉中窽窍，可为学诗之助。郭仲穆、张超然、林松址诗，美不胜收。张崙字苍，嵋，一字文园，侯官人。康熙间监生，授河间府中河通判，所著《晚香堂集》，世无传本。《拟古》云：“渔阳游侠客，本是并州儿。珠袍系玉玦，白马络青丝。朝挟韩嫣弹，暮读要离碑。十五秦舞阳，杀人辄如饴。鼓刀屠豺虎，没矢谢熊罴。膂力非不赡，功成安可期。神龙有时蛰，威凤不常仪。子推及鲁连，绵山海东湄。所以骅骝姿，伏枥甘羈维。一朝沙漠外，长鸣谢所知。策马咸阳桥，从戎玉关西。遥望阴山雪，月明风凄凄。长旗蔽原野，宝剑干云霓。于役从兹去，三男路亦齐。大男戍渔阳，中男戍合黎。三男交河北，隔绝两相窥。室家久荡析，匍匐一寡妻。沈痛摧肺肝，日夕长酸嘶。间行归乡里，四望乌空啼。荒村且豺虎，茅屋但蒿藜。虽有骨肉爱，相顾面目黧。远梦连烽火，征魂厌鼓鼙。人生每穷蹙，不如委沟溪。何时舞干羽，父子得相携。”《江上行》云：“江上之水何漫漫，江上之峰何盘盘。岫隐轻云闲出入，浪翻孤月增波澜。白云飞来百草寒，红霜照日万枫残。翱翔羽客乘黄鹤，彷佛仙人下紫鸾。吴钩一曲起长叹，雁鸣欲度关山难。不见贾生旧词赋，空闻优孟昔衣冠。可惜流光疾如电，烟尘再老春风面。滴尽潇湘斑竹泪，武陵销灭桃花片。相逢何处楚王孙，知已由来胜感恩。剑士三千争入赵，侯赢七十去夷门。”《苏台咏古》云：“春到姑苏台，吴王安在哉？馆娃歌舞歇，但愧百花开。花开采莲众，持向西湖閧。归卧洗妆楼，欲续浣花梦。梦起未灰百和香，青烟绿篆绕空廊。欲迎苎萝山下女，江山尽入越归装。归去稽山陌，月在镜湖白。回谢太宰嚭，可怜范少伯。但有灵岩一片云，看尽吴越往来军。不须亡国留遗恨，尚有深宫与俱焚。”《金陵行》云：“石头城上烟如织，天堑雄图限南北。三山半入去来云，八水递变朝昏色。万顷波涛倏浅深，九霄日月互盈昃。长松秀竹风雨垂，高岩削石雷霆迫。莫言虎踞与龙蟠，自古江山归有德。金陵壮丽属名区，大江之左今昔殊。禾黍故宫虚夜月，龙蛇遗殿老楸梧。飞鸣有鸟知兴废，开落无花识菀枯。白鹭之洲空白草，长干里巷但秋芜。六桥旧恨宜歌哭，五季深愁续战图。桃叶渡，莫愁湖，卢王之家今有无？景阳钟，台城柳，梁陈之亡谁与守，前人不哀后人哀，怅望河山难回首。”《村居薄暮》云：“远岫衔残照，高楼俯暮花。牧童喧在背，渔父水为家。宠辱安时命，悲欢阅岁华。门无车马辙，早晚此桑麻。”《仙潭口号》云：“桑列平畴下，沙明一水中。鱼龙吞夜月，猿鹤卧秋风。震泽苕溪北，升山顾渚东。河桥闻铁笛，此地有仙翁。”《大别山》云：“江湖沿地阔，晴雨各天分。水面鱼吞月，山间犬吠云。陆随原不武，绛灌岂知文。自古疏儒术，相将笔砚焚。”《西泠桥》云：“载酒平桥畔，衔杯笑独醒。浙潮连夜白，吴岫傍春青。飘泊怜双鬓，艰难老一经。群乌啼夕照，凄切不堪听。”《鄂城怀古》云：“摇落连荒塞，悲凉带故宫。暮云龙盖雨，秋笛鹤楼风。复楚三秦隔，吞吴一垒空。从来忠愤气，还在汨罗中。”《和李筠庵楚游吟》云：“江楼聊纵目，清啸绕天长。日月随渔父，乾坤寄楚狂。浮云堪赠别，落雁助思乡。望断长干妇，风波稳□樯。”《过洞庭》云：“岸远催鸣桨，峰遥列画屏。岳云随鸟白，湖草背人青。螟色追林舶，斜阳迫驿亭。苍苍天一水，无处吊湘灵。”《秋日寄武昌同事》云：“楚塞寒偏早，荆门水乱流。月添苍竹露，风送白蘋秋。戎马生多难，衣冠笑薄游。期君一尊酒，更上仲宣楼。”《移家柘浦》云：“孤舟远度万峰遥，聊作躬耕半学樵。三载齐门空挟瑟，一朝吴市罢吹箫。蒹葭人散西江月，杨柳家居南浦桥。愁见东山犹不起，碧云秋水怨迢迢。”《钱塘过雨》云：“匹马孤行入翠微，秋风飘泊冷裳衣。细听村雨随花落，远出江云傍鸟飞。旅梦三更愁木叶，壮心十载到渔矶。歌传虞夏人何处，悔别西山老蕨薇。”《送叶解凡》云：“春寒有梦到章华，一路苍茛映水斜。乱后交游多在客，愁中烽火各无家。服虔已老谈经罢，牧叟能文作赋夸。回首故人应感别，蓟门晴树自啼鸦。”《季秋旅次书怀》云：“霜寒日暮雁双飞，短榻幽窗独掩扉。淮浦月明无客醉，秣陵秋尽几人归。清江锦浪孤蓬鬓，落叶空山一钓矶。五十余生歌舞歇，少年时事老来非。”《怀林榕友》云：“岭畔烽烟赤羽旗，山川犹是故宫非。兵戈兄弟愁何处，风雨田园梦未归。芦荻洲前还浩淼，芙蓉江上转稀微。故人白社如相忆，秋水衡门一布衣。”《楚望》云：“江城笳吹晚风凉，紫雾沈沈望渺茫。夏口云偷江汉月，衡阳雁阻洞庭霜。黄牛峡水连潮落，白鹤峰烟带岳长。夜听猿声双下泪，故山何日不回肠。”《和李筠庵楚中杂咏》云：“皮陆妻孥在鹿门，年年芳草看王孙。黄陵人去空祠庙，青冢魂归尚野村。岳麓烟飞无雁过，洞庭月落有龙吞。千林怅望苍梧远，云母峰前日色昏。”《淮阴春暮送陈皋羽黄鲁参》云：“东风驻马百花前，酌酒临歧欲暮天。积雨湖增双涧水，平原日落几家烟。二陵客去崤函远，三晋云归潞泽连。折柳西行啼鸟外，淮南春思故人怜。”《秦州杂咏》云：“咸阳西出贺兰东，百二关河在眼中。碧水有心分渭汭，青山无恙老崆峒。营前铁马秦城渺，棘里铜驼汉苑空。昔日攀髯龙已老，春阴寂寂鼎湖宫。甘泉太乙削芙蓉，西望层峦隔万重。碧柳长门迷辇路，黄榆古戍渡卢龙。春深不见祁连草，雪积长寒太白峰。羽檄频传青海箭，三城高处是秦封。飞燕轻风太液寒，未央花柳倚阑干。天回逆雪深三月，地涌秦关度六盘。岂有豳岐今俎豆，莫言韦杜昔衣冠。行年八十磻溪叟，依旧春秋一钓竿。昔年大将度胡庐，左右贤王宴玉壶。帐下紫骝移苜蓿，楼前火树贡珊瑚。风过榆塞千军肃，雪满天山片月孤。会见七城皆属国，黄花古戍出伊吾。汉家骠骑拥霓旌，符节登坛在远征。天子雄威过九塞，将军降敌筑三城。秋风吹断环河水，夜月高悬细柳营。极目平原堪吊古，玉关西望不胜情。琱戈宝剑旧登坛，独上龙堆立马看。水入黄河流不返，草连青冢梦犹寒。楼前砧杵鸿声断，笛里关山月色残。昔日嫖姚征战地，长旌万里卷皋兰。十年鼙鼓拥前旌，迢递青山堠火明。仗剑经秋回北斗，挥戈落日恋西征。筑宫未就无秦帝，出塞为家老汉兵。纵使蒙恬身不死，犹能饮马过长城。金风玉帐斗牛间，沙碛无人两鬓还。破敌先过张掖郡，歌铙初徙贺兰山。孤臣白雪看持节，戍妇青灯照卜环。几处秋声吹夜角，月明飞渡穆陵关。”《孱陵道中》云：“荆门策马拂云过，一路归鸿向晚多。龙盖寒烟连瀼树，鹿溪阴雨接漳沱。高楼香梦传鹦鹉，古驿秋风散骆驼。关塞萧条垂老别，谁知人事日蹉跎。”崙子鹤年，字兴五，诸生，性疏放，耽酒，工书，四海飘零，竟以贫老，有《张后槎随见录》。《杨白花》云：“杨白花，何处飞？飞来劝人别，飞去劝人归。朝入山为云，暮入海为月，云易消，月易缺。杨花游絮三百里，春风人在半楼里。”鹤佺，字洞山，乾隆初布衣，工山水，精籀文铁笔，有《张洞山诗稾》。
