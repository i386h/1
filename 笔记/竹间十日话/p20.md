<!-- { "loadSidebar": true } -->
　　林涵春，字奕善，侯官洪塘人。著有刻本《塔江楼文钞》，又著《节义文章》十二卷，今存苍家，表阐名臣，上自逊国，下逮末季。其用意良美，惜其人有依附耿逆之说。其书系钞本，前藏闽县陈御史寿祺家。御史作《节义文章书后》，证其舛讹十余条。末云：案故老传闻，涵春尝受耿逆伪命，官工曹。耿败，涵春乃遁往数十年。有演剧者，以涵春荷糟登场科白，唱曰：“红糟出卖也”且曰：“我而今不作官也。”盖以“红糟”廋“工曹”字讥之耳。既得无名氏《甲寅遗事》阅之。亦言涵春，初名昙春，人谓之林颠。与林嗣选、倪铨、郑泓、周鸿仪、赵尔槃、翁鉴、阮峻、林经国、张铉、蒋衡、郑云岱等为十二生，并为耿逆建生祠于西湖。昙春为户曹，雅与萧长源善，尤工媚贼。大兵将至，昙春诡将饮药，卒不死。已而薙发，与林云铭遁之建宁山中。及事平，朝廷置不问。乃复出，改今名，刻《塔江楼文集》见于世。其言为户曹，虽传闻异辞，然而俗语“丹青非不实矣，彼哉！彼哉！”身污贼庭，幸逃国纲，其文曾郑虔、李华之不若，乃敢妄谈节义，冀以弥缝其丑。非所谓掩耳盗钟，不知人间有羞耻事者耶！无怪乎颠倒是非，恕词彭与明、薛岩之徒而进之方练之列也。苍按：林奕善所著、未刻书尚有《名山大业》、《古今人物大观》、《河桥舒啸》、《闽海奇迹》，其《节义文章》于明季殉难诸臣，言之凿凿，惟广宁伯王兴，“漳州人”误为“蜀人”。又《相国傅冠传》中云：予辑《古今人物大观》，未得公行实，无从纪载。书成四载，授梓，辄为忌者阻抑。友人郑子命孙惟忠梦神呼曰：“林君《人物大观》尚遗四十二人，其首傅姓也。”阅黎愧曾《笔记》，方识本末，补入。公忠烈在天，一见梦于狱吏，再见梦于郑子。苏坡仙所谓“精神无往不在也！”此梦似亦诡说。奕善不传其书，日久必借刻他氏。
　　彭鹏，字古愚，莆田人，顺治庚子举人，授三河知县，官终广东巡抚。著有《古愚心言》。郑兰陔曰：康熙甲寅，耿逆变起，公不污伪命，却粒锥齿，呕血三年，坚卧不下床。至光复方起，撰《千日大梦图记》，以述其事。历官中外，清风亮节，天下称之。苍按：《彭鹏集》、呈词信件，统行刊入。读之方知徉狂避变之苦。邵长蘅呼鹏为铁，且嘱叙其所著《青门誊稿》，鹏之刚直，亦概可想耿变不受伪爵者。志载李钟广、邵伯荫、陈学夔、吴士宏。独不为陈沩潢、林焕立传。沩潢，字志泽，又字悟山，闽县人，康熙丙午举人，窜不应召。逆平，抚军吴兴祚廉其名，疏任兴平令。详豁浮粮，民感其德。著有《游吟》。焕，侯官人，康熙壬子举人，逆变，匿不出。乱平，授邵武教授，升彭泽令，未任，卒。
　　金镜，字肃明，作秀才，贫甚，与卖渔人通谱。福州所称卖渔嫂，即曲蹄婆。以其生长船中，两足俱曲，故名。没为贱种，子孙不得应试，例不登岸。作半片髻以别田婆。有梳髻带中簪者，田婆辄殴之。近三十年始溷矣。洲边田中湾里所称曲蹄婆，乃妓女托为卖鱼嫂，故涉讼则穿弛裤，称渔婆。人为之语曰：“月照池塘，渔人错认金镜”。按：镜居玉尺山，以仕耿逆流口外。金镜，闽县人。顺治壬辰进士。鬻为何提督傅宅。
　　《竹窗笔记》：万寿桥下大江，旧名南台江，今名投金渚。以明侍郎侯官董崇相先生得名也。先生讳应举，号见龙，闽安镇外塘头人。为诸生时，有书田，与两广总督陈瑞子尚书长祚毗连。长祚以厚值延至家，强立卷焉。先生袖归，至万寿桥，悉投江中。
　　《闽小纪》：闽县林太守元美，按：名鏐，以字行。永乐辛丑进士，子泉山公瀚，谥文安，以大司马改南冢宰。文安公九子：庭□大司空、庭机大宗伯、庭楷指挥、庭枌庆远守、庭湖州司理。庭□子炫通参、庭机子燫大宗伯、烃大司空、凡三代典成均、一门五尚书。而他荫叙及举孝廉者，又不下数十人，可谓盛矣。苍按：东林题门曰：“凤鸣天下晓，莺报上林春”，高华之极，乃文安撰也。会城人常言，文安公方建屋，梁横于户。侍女骑而出，匠詈之。女曰：“何异？阁老尚书，不此中出耶？”公异其语，召欲私之，女正色曰：“何可草草，公高年，脱孕，后谁明予者？盍书数字为据。”公命取侧理，女入公室，以绛色机缎全端至。公益奇其志，遂书：“举男以机名，女以缎名。”后举男，是为大宗伯。按廷机同母有二兄，此说似又讹传。复举女，配侍郎郑公。公之后人有从予游者，亦尝以此语予。绛缎至今尚存其家，诚异事也。苍按：明时福州有四林，同时在朝而又联宗者，东林即文安，连浦林也。林元美宅在连浦，以连姓著名。后连姓衰，林姓始大。今呼濂浦，或呼林浦。地有甘泉山，山阜似狮，俗呼狮头山。元美始祖、赠尚书，名观，隐于农圃。有术士暮过其家，观礼待之，杀鸭牳馔焉。术士德之，指狮山下曰：“此穴营葬，当数世公卿。”观乃取族人火葬者二十四瓮悉瘗其地。祝曰：“有福当与吾宗共享”。比葬之夜，全山摇动有声。后子孙显达，族人犹呼观为鸭公。西林在黄巷西林里。户部尚书林泮也。泮父钝，永乐间乡举，官兴国教谕。子三人：泮官尚书，清源工部主事，濬渊按察佥事，时称三凤。泮居官有茹蘗声，当道廉其贤，为营西门街宅，今部院祠是也。洋后式微，转鬻于从孙、布政懋举。懋举子孙复贫，乃鬻为祠。今祠南有园，称西园林。乃泮别馆也。泮墓在竹柄山，翁仲犹存。南林即林廷选，字竹田，南京工部尚书。初姓樊，复姓林。俗言“樊廷选尽此壶”者是也。樊竹田与所亲饮酒，适奉旨总裁竹田。执壶曰：“尽此壶，尽此壶”，诗中用此三字者皆入彀。墓在洪塘。北林，即都御史林廷玉。衣锦坊中之北林坊，乃其宅也。近日竟将坊额擅改柏林坊。
　　莆田徐寅，字昭梦，乾宁元年进士及第，授秘书省正字。其诗文见唐《闽中六先生集》，寅登第后，值中原多故，归依王审知，后礼貌稍衰，叹曰：“丈尺之水，前陂后堰，安能容万斛之舟乎？”拂衣而去，隐于延寿溪上。人称其地为徐潭。刘后村尝有诗云：“门外青山皆我有，从今不必呼徐潭。”是夜，梦昭梦拊其背云：“我昔胜君昔，君今胜我今。有隆还有替，何必苦相侵。”是可为后生饶舌者戒。昭梦仍孙铎，字振文，熙宁九年赐进士第一。后历官吏部尚书。与兄锐同登第。时有“龙虎榜头孙嗣祖，凤凰池上弟联兄”之称。是年，里人薛奕应武举，亦状元。神宗赐诗云：“一方文武魁天下，四海英雄入彀中。”至今传为佳话。
　　王审知时，北街尽西湖也。闽王水晶宫在北街，今以为湖中小山，非也。开化寺，宋嘉祐四年建，在城内侯官县西北，亦与湖中无干。今北街有石沟二道，可通舟楫。父老相传：闽王时，王与宫人由沟中乘舟，潜达西湖，行人每闻地下弦索声，今俗呼“龙湫沟”者是也。
　　“月光光，照池塘。骑竹马，过洪塘。洪塘水深不得渡，娘子撑船来接郎。”此福州儿辈曲也。明韩晋之先生载入文集中，谓此古三言诗也。闽无风，此却可当闽风。村农《插禾歌》云：“等郎等到月上时，月今上了郎未来。叶音，黎诗“羊牛下来”《王母白云谣》“尚能复来”。莫是奴屋山低月出早，莫是郎屋山高月出迟？不是出早与出迟，大半是郎没意来。记得当初未娶嫂，三十无月暗也来。”词虽鄙亵，往复再三，亦文人才士托兴彤管也。
　　《竹窗笔记》：闽县嘉靖丙戌三进士，倪组官浙江道御史，弟缉工部主事，堂弟镜广东按察司副使。时称“三倪皆龚，状元同榜。”用卿旧不甚知名，当时为之语曰：“一龚赛三倪”。其后三倪皆恶，陨其家声，去用卿远矣。文殊般若寺在东山，唐景龙四年建。咸通中赐额，成化七年重修。倪组利其寺后产金沙，因夺其地为墓，毁三宝像。三宝石骨，同治间，方被无赖取去。系诸佛以铁链，没入池中。众僧哀告莫何。长老衣僧袈裟，望空拜祷，来生愿为他家子，以显报应，投水死。后组末年得子，衣以僧衣，传乞于亲故，名百家钱。识者以为长老出世。及长，博奕饮酒，财产荡尽，后亦为僧。徐《经文殊废寺》诗云：“宝塔森严盛故唐，给孤园路变坟庄。炉抛前垅荒祠座，钟徙他山别院梁。供佛有田豪主得，挂瓢无地老僧亡。村南村北累累塚，几个孙曾哭白杨。”　谢肇淛诗：“千年灵塔委金沙，憔悴前朝古柏斜。石础尚留青塚篆，墓门空锁白杨花。佛销宝相埋秋草，僧散斋堂馁暮鸦。石马玉鱼零落尽，行人犹说梵王家。”二诗皆指其事。按：《竹窗杂录》云：倪组历官御史、夔州知府。在蜀时，有高僧坐诬，罪不至死。组素不知浮屠氏教，箠杀堂下。妻将娩身，忽见僧从后堂入。组愕然，报生男，容貌俨然老僧也。宦归，囊橐甚裕。组死，其子流荡，家产尽绝。组之葬坟，亦为他姓所得，后昆了然矣。二说不同。法海寺，旧名罗山，本孟司空之第，舍宅为之。唐咸通中，有道闲、绍孜、义因、义聪诸禅师主是山，香火不绝。嘉靖壬午，举人高叙请于御史台，废其寺为宅。以汤沃金身，覆以湿纸，刮其金箔，烧炼成金。佛像高广，所获真金无算。不数年患恶疮，卧床笫，遍体皮肤剥尽，仅余肉骨以死。人以为毁佛之报。后寺地入蓝侍御济卿家。万历已亥，侍御孙圻复舍为寺。当时有谶云“举人废寺，止一甲子，”果符旧谶。福州郡东东禅寺，在白马山中，有放生池、芙蓉阁、东野亭。蔡君谟多有字迹。明成化中重建。极其壮丽。嘉靖间郡人陈节之，少年登第，官至中允。闻其地有吉穴。请于有司，废之，为葬身之处。寺废而节之随亦物故，子孙浸微。苍按：陈节之，闽县人，嘉靖已丑进士，《郡志》附入龚用卿《文苑传》中，称其文简劲有法。闽中惑于地理之说，有一家停柩四十七具，七十五年不曾葬亲者，有延地师在家、酒肉供养者，卒之得一地，风出水煞曜黄泉之地。致尸骸反覆，或头颅遁于棺外，鸡毛实入圹中，骨殖聚蚁，牌棹生苔。否则，乾燥无气，数十年后盘棺，腹皮肾囊具在，名曰“养尸”。以外县乡愚，粗识数字，入书坊买地理书，便思养活妻子，询以纳甲之法，茫然不知所谓。此辈必先没天理，然后能做地理。俗人被其愚弄，无怪也。搢绅亦谋寺地，以冀吉祥，只此一念，已足以斩祀破家。宋时奉祠及请以某寺为先人功德院，此即侵占缁流之渐。嘉靖万历间，此事层见叠出，不但闽中也。福州诸寺，独乾元寺最古。万历间，卫卒姚姓没其址为园，地遂入民居。
