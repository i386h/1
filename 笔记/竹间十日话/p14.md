<!-- { "loadSidebar": true } -->
　　福州府温泉共十九处。闽县五处：一在汤门内南边古温泉坊。《八闽通志》作内汤井，有十石槽，今呼十槽。《闽都记》：温泉坊地名内汤井。宋嘉祐七年，郡守元绛阅郡图，得其名，往观之。浚其源，砻石为井，揭宇环之，疏浊流于垣外。宣和六年，郡守陆侍郎藻命县重修温室四。中有振衣亭，浣日一启，非衣冠不许游也。其后郡人群浴于此，溷杂颓废。万历十年重修，康熙间又废。一在东门外易俗里太保亭，晋安桥北。有四五窍，石甃，左右二池，中有沟，以屋覆之。其泉味甘和热。按《闽都记》：长乐山之阴有温泉焉。又《闽书》：长乐山有小兰亭，宋郡守禊饮处。山阴有温泉焉。《三山志》记东禅院在易俗里。即今东禅寺。《八闽通志》记，长乐山在易俗里，俱亦不载温泉。《闽都记》与《闽书》所云温泉，疑即晋安桥北也。一在汤门外百步，名石槽。《八闽通志》：温泉在外汤院，作琉黄气。《旧志》云：人沐浴之，可以荡邪而难老。按：此即八角井，疮疥浴焉。一在汤门外河边。《八闽通志》：外汤井，公府《八闽通志》乃太监陈道出赀刊刻，故黄未轩略存面目，呼之为公府休暇，多盥濯于此。俗呼官汤。《旧志》：堂宇亭榭俱完，明正德间，太监浴于此。后太监崔安、尚春廓而大之，今为官座。一在崇贤里。《三山志》：龙德外汤院，崇贤里，天福十年置。地多燠泉，数十步必一穴，或出河渠中。按：汤泉或在河中，或在河口。味甘而性和热，胜者气如琉黄，能熟蹲鸱，旱潦无增减。天德二年，占城遣其国相金氏婆罗来，道里不时，遍体疮疥。访而沐之，数日即瘳。乃捐五千缗，创亭其上，仍售田鸠僧以司之。陈庄记：庆历二年，修有番书二碑在。注：方塔五级。《八闽通志》：宋程师孟诗：“曾看华清浴旧池，此泉何日落天涯。徘徊却想开元事，不见莲花见荔枝。”侯官县五处。一在八都。未详。一在九都。《八闽通志》：天汤泉，在府城西九都。其地涌出温泉，四时不竭。《闽都记》：龙湖山在九都，界于永福。其下有温泉焉，四时不竭，号汤泉。山脚有湖甚广，龙居之，故名。俗呼上牛。陈氏居之。一在二十四都双髻山下。有二石池。一温一冷，名圣汤。《八闽通志》：双髻山在二十四都之小箬。山巅有鳌峰岭，岭下有圣汤。《闽书》：鳌峰岭下有圣汤，又有汤院。石在土中，闽人掘取供玩。《八闽通志·雪峰山》注曰：汤泉距雪峰院八十里，僧可遵尝作偈曰：“直待苍生尘垢净，我方清冷混常流。”宋苏轼赏之。有曾巩、程师孟、蒋之奇诸公留题。今冠盖南北必憩此。所记可遵诗，与《三山志》同。亦雪峰山之别支也。即今小箬，地名汤院。一在井楼门外石壁，其地在今汤边之过浦。大脚妇浴焉。壁口有猴王守之，男子混入即遭谴。一名双槽，郡志不载。疑即井楼门外汤边过浦之三座。“双槽”、“三座”，音讹也。三座分三池，曰头汤、二汤、三汤。老于汤者间日不浴则身痒，恒浴头池。蒙入池中，名曰泅汤，往往力疾澡洗，死池中。有汤鹞乘间抢掳衣裤。福州呼抢火者为火鹞，抢汤者为汤鹞。一在六都汤岭下溪边，宋名汤泉里。一在方山高处。《八闽通志》：侯官县汤泉，注曰：在方山高处，有二石池，一冷一温。连江县一。《八闽通志》：连江县温泉，在县西北光临里。宋嘉泰中，知县朱定建二室，以别男女之澡浴者，今废。闽清县二。一在县东十九都，名汤头泉，一在县东北贺恩里，名汤下泉。《八闽通志》：汤头泉在县东十九都，汤下泉在县东北贺恩里。上二泉皆温，可以澡浴，各有亭覆其上。永福县六。一在县西十九都，名汤泉。一在县东待旦里，见《八闽通志》、《闽都记》，一在县南十五都。《八闽通志》：大汤、小汤，在县南十五都。大汤分为四池，小汤分为二池，俱有室屋。各分左右，以别男女。《闽都记》：汤泉渡在县南二十六都。温泉临溪浒，大小二汤。大汤四池，小汤二池，男女分浴。有渡连浦埕。与《八闽通志》所记事同而都异。一在县北十八都溪流之侧，俗名鱼坑汤。一在县西二十六都，名龙津汤。注于三池，天然石窟。一在县中。《八闽通志》载温泉汤注曰：按《闽中记》：在县中流石上，特为珍怪。福州七城内外，屋宇下出汤而未经凿井穿池者尚有二三十所。井汤两城内外为最。予居井楼门外秋塘书屋，其后宅出汤，居人得癞。东门之后屿等乡次之，楹柱发白醭者是也。误居之，得癞疾。童女过癞，须三接而毒始尽。首接者为头癞，发最速；三接为尾癞，侥幸则发杨梅疮。觉者急以两人掖之疾趋，使力竭仆地，肾囊后挺出肉囊，急以利刀断之，虫蠕蠕然，再服去湿解毒之剂。重者势折，轻者发髡可免。道光十六年，后屿林家女，年十九，得癞疾，独居□楼。叔某获稻归，见邻乡籴谷者负重担出其宅。知有异，追之；某以谷倍于常，负担疾走。追愈急，走愈速。力尽仆地，籴谷之钱，倾囊而出，乃断其肉囊而逸。后以其女嫁之，夫妇六十皆无恙。
　　道光壬辰夏，洪塘状元街翁青阳旧宅楼圮，于复壁中得名字画，皆青阳手跋，有桂林一枝印记。古人赏玩如此之秘，何以不虞蟫蠹？敬业堂藏书曰“曾在李鹿山处”，可谓达矣！
　　怀安旧县千里眼庙旁有樟树，大过十围。郡人呼为树王。每春末，叶生青虫，缫其丝为鱼钓，入水无痕。南平县王台入鹭鹚路有大树，四十围。处州府山中有樟树，四百余围，其实可愈肝疾。谢灵运游山，记吹台有高桐，皆百围。
