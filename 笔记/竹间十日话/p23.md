<!-- { "loadSidebar": true } -->
　　迎仙道院，在浦尾官园前，今保定巷。明宪副林日光故居。宋时迎白玉蟾居此。白玉蟾，闽清人。祖葛有兴，司训琼州。绍兴初，玉蟾生于琼。父殁，随母适白氏，因冒其姓。武夷止止庵、采隐堂皆蟾所建。其文集在琼曰《琼管集》，在闽曰《武夷集》。《丹铅总录》云：岭南之地，曰五管，乃统治之名。犹南中之六诏也。曰广管、曰桂管、曰容管、曰邕管、曰琼管。白玉蟾，琼州人。其文集在琼曰《琼管集》，在闽曰《武夷集》，今作“琼琯”，非也。嘉靖中有黄铿者，居其地。铿，富家子，幼失父，年十九犹博奕浪游。一日夜归，为老仆所诟，遂发愤。充童子试，以儒士入闱，得隽。诸书皆曰：“旋成进士”。按：进士无黄铿。以工部郎或作户部。出为剌史，见大吏长揖不拜。得罪归里。有武弁日传呼过其门。铿恶之，乃于巷中作门，立石题曰“保定巷”，故卑其闾，令冠盖不得行。今其上书“嘉靖癸已岁石屏黄铿立”是也。按：铿字叔和，正德丁卯举人。志称其精于易学，门下教授甚众。林日光，福清林子勉曾孙。天启甲子举人，崇桢庚辰进士，籍闽县。康熙二十二年总督姚启圣成洪山桥。请有福乡先生、夫妇齐眉者先行。事详《乌石山志·犀塘庄氏祠》条下，康熙二十三年甲子，日光重宴鹿鸣。庚辰进士。志失载。又林懋举，字直卿，闽县人。嘉靖甲午举人，甲辰进士。至万历甲午重宴鹿鸣。《通志》有《懋举传》而重宴事失载。
　　西门，旧名昇仙门，以梁王霸升举得名。故其坊曰：“蝉化坊”，言霸蝉蜕而去也。负郭小巷称湖堤营，旧西湖堤也。坊有七贤行祠，昔时西门街七贤境之神，每年一赛，故有行祠。
　　龙山巷境中袝祀奶娘，呼龙山奶。与井楼门内通天境奶娘、外通天境奶娘，称三姐妹。正月赛神，互有宴会。昔时一木塑成。外通天境旁亦涧殿有万历间龙舟头二，俗呼大菜瓜、小菜瓜。相传昔年竞渡，舟变为二菜瓜。其说不经。盖舟废而龙头存也。
　　《三山志》：“明德赞福王庙之旁，后隔城墙，城外为湖。昔闽粤王郢开州西大路，畚土成丘。后人即其地立庙。郢塚在闽县东田中。血食不衰。自大历以前，闽城通得祀者四：南台鳝溪城隍与此而已。见检校大傅陈郯《乌山惠安明应王庙碑》累封王，本朝为“明德赞福王。”见庆历记苍按：即今西湖旁赞福境也。北门外梅柳境祀汉闽粤王。境内袝奶娘，称北山梅柳奶。井楼门外汤边所祀奶娘，称南山汤边奶。竹林境所袝祀奶娘，称欧奶。城隍后殿所祀奶娘，称金氏夫人。德政桥下所祀珠妈，称刘氏夫人。丽文铺所祀疹妈，称潘氏夫人。元帅庙河墘所祀虎婆奶，称江氏夫人，又称虎婆坑，其香火由西河石山境分入。盖江氏夫人乃城外虎坑人，俗人遂于座下塑一虎。祀夫人者，亦以牲醴饲虎。俗云：“虎婆奶手上无囝给人抱。”猪母岭祀蓝田奶，隆普营乌山麓祀五代罗源徐公里女子月华、雪英。详《乌石山志》凡村落多祀闽粤王，及白马王。郢三子，射鳝三郎也。广利侯。不知何神。金吾王。殆即古之执金吾。隆普营惠安境祀汉陈太邱二十二世孙。详《乌石山志·祠庙》榷务庙，宋时在凤池坊，祀唐榷使张睦，即今东街凤池境，车弩境袝祀医官大王，疮疥瘰疠，祈者多验。俗传部从米餈，酬神者群啗以米餈，致泥身颏脱。俗云“车弩境大王保佑外境”。盖误以孙思邈为大王也。三牧坊太平公辅境祀宋状元许将。吉庇巷耆德魁辅境祀宋宰相郑性之。都护庙在光禄坊，宋光禄大夫方寘宅，今仓前后巷都护境是也。闽山境宋进士卓祐之宅，后人即其宅祀之。今为卓氏家祠，又为里社。详《乌石山志·祠庙》前后凡二十四社。明崇祯间，黄巷、衣锦坊始分香火立社。振远境祀水德星君，明倭变时，武弁搭宅为之。
　　东街孝义巷，路石隆起如马鞍，屡削不平。俗呼马鞍石。盖嵩山龙脉也。龙山境前有潭石，圆如大栲栳，亦龙山地脉。龙山在七穿井，入龙山巷左边居宅中。小儿误仆潭上多死，俗呼娘奶石。以境奉龙山奶，故呼娘奶石。嘉庆间，火烧开元寺，炽入龙山境，境中大榕树被焚，其怪遂绝。盖树神也。
　　福州仓前哨语，以两字合成一音，乌山北院闯神用之。其来已久。道光间，又有纯用齿音者，或有以戚南塘所著八音，以指按压。使人知隐语，然皆不离三十六字母、及反切也。至土音，各郡互异，独兴化音义全无。如北人呼“欠伸”之“欠”为“打哈食”，福州呼“颔悸”。以福州音绎莆音，乃“墙栋墙”下平音四字也。福宁呼“电”为“雷前”，以电先于雷，其义易晓。以福州音译莆音，乃“老爹死”三字也。蟢子囊以福州音绎莆音，乃“蒲选”选缺之选。二字也。其余以平为仄、以仄为平者，不可胜计。畲人乃犬戎之裔，自以为公主，呼汉人为百姓者，从汉语也。称夫为“蓬养”，其语似鸟音，全不可晓。
　　魏师敬中于《通志》中增修道光己亥解元叶修昌《文苑传》。传云：先是，闽中无太学生领解首者。按：康熙己卯侯官张远、庚子谢道承，皆以上舍发解。远著《无闷堂集》四十一卷。道承著《二梅亭集》、《小兰陔集》。俱详《乌石山志·人物传》。康熙间，郭雍、张远、张崙、林豫吉称四大家。崙亦监生，诗见卷一惜无后人举其事。《通志》、《郡志》俱不载。
　　闽县岁贡生蔡容工八股，嘉庆间在魁辅里刘氏祠设讲馆，生徒多登科第。新收《通志》，列入《文苑传》。先时有老茂才以制艺受徒，尤工墨裁。能令作者千篇一律，时称刘一伯墨卷。福清施观民，号龙江先生，嘉靖乙丑进士，官知府。能于八股中决人富贵贫贱。孙继皋为弟子员，观民奇其文，谓必大魁，廷对果第一。有一老生献文于先生，先生评曰：“二醋”，言其不甚馋齿也。后生得探花，寄诗云：“六十年来百事赊，琼林误插一枝花。寄语龙江施太守，而今二醋也酸牙”。今福清人呼先生者，皆曰“施二酸”。观民事迹详《通志·循吏传》。黎媿曾《仁恕堂笔记》亦载此节，作薛姓。或以探花为蔡汝亨，检《题名录》诸书，皆无其人。
　　钱刀泉布之类，福州珍之。亦兼重五铢。孩儿洗三，以五铢束手。建阳、崇安，开山有得二三十窑者，目为小钱，不可贸易。杂入时钱，市盐而归。商伙佯为不识。近土人亦奇之，索价而易。按：北人送葬者，以钱掷圹中。可知闽中汉时亦用五铢，殆亦以之送葬。不然，何以出土者皆五铢也。
　　瑟江翁氏，居福清海口。明季起宗祠，与郭氏祠邻近。郭宦阻之，翁不许。郭怒，毁其祠。二家缠讼。有无名子为《平心论》，评二家之得失，多扬郭阴私。郭疑翁族诸生文彬所为，又疑诸生林学舞为之。郭率诸绅以事讦学舞于学宪吴之屏，杖而黜之。学舞遂依周雀芝于海上。唐藩入闽，学舞授翰林院编修。既得官，欲雪耻。乃教雀芝据海口城，而已衣锦绮、列驺从，耀乡闾。诸绅皆避祸远遁。守将满进忠攻破之，执学舞。海口之民死者以万计。《平心论》非学舞所为，乃一郑生笔也。郑生早夭，后人于箧中得其稿，事始传。然海口城已破，海口与镇东两城相倚，因海口祸延镇东，死者亦以万数。屠城之惨，自属天行。然笔墨为妖，以致生民流血，白骨成丘，不可不戒也。苍游海口，登瑞岩，因检书记之。吴之屏，志有传。林学舞被黜，自是劣生。
　　连江县蛤沙河泊所石马岩，高数十丈。峭立如壁，镌“刘禹锡过此”五字。志以开成元年唐扶为福州剌史，刘禹锡有送行诗，因疑题名当在开成初。或曰非唐之刘梦得。《闽书》疑梦得贬连州过此。苍按：唐以前书史中不见有刘禹锡。唐以后不识刘梦得者，即与刘梦得同名姓，亦决其不题名谪宦。题名多不署年月名姓，以避觖望。明丰熙以谏大礼，廷杖谪戌福州，寓小西湖。其题墨池诗，不署年、月、名姓。才翁所赏树石，亦不署年月。梦得没于会昌间，开成以前，安知其不会入闽，称“过此”二字，则非宦、非客，明矣！
　　罗源县沈厝后山，道光己丑，村人掘土得古砖。有执刀、按剑、御马、放鹤等纹，盖仿石室《祥瑞图》之制。圹前一砖，长尺余，正书“维大唐总章二年十月四日谢冢”十三字。村人云：此地旧称“谢家垅”，其塚规制古朴，惜无碑铭可考。
　　罗源登高山上有晋朝古塚三，其砖文曰“永康元年始改晋郡为晋邦”，凡十一字。
　　屠龙之手不能息呜蛙。或谓，以鞠灰乘风扬之，其声立止。搏虎之力不能驱癡蚊。仙游枫亭有静蛙村。帝昺过此，蛙声噪耳，帝叱之，遂止。今蛙入其中者，噤不能鸣。林楫《记略》：少帝播迁，驻跸于此，夜闻蛙声，令勿鸣。而蛙遂缩舌至今。予因是有感矣。方其播越海滨，退避无宁晷，追师蹑后者则虎而翼，屈膝请降者则狐而媚，而败军之将，投戈弃甲者则鼠而窜矣！宋家三百余年养士之厚，一旦勤王诏下，不见有忠臣义士为国家效力者。区区一蛙，独效顺而不违，岂不深可叹哉！独念凄凉旅舍，尚有效顺之鸣蛙；奋击帝舟，复见从死之白鹇。禽鸟且然，而陈宜中乃免脱兽散，尚何忍哉！尚何忍哉！晋江县三十七都有三翁宫。宫内祀四神。相传宋末三老随少帝，少帝遇害。三老触石死，里人有收葬之者，因并祀焉。四神名皆不传。
　　甲辰，苍在都下，泉州吕孝廉世宜以缩临汉晋碑刻相赠。复出古镜一，以建初六年虑傂尺度之，径十寸九分，厚二分有半，唇倍之。背作瓜皮色，唇驳如蛀，绿斑点点如浮萍。背中作青龙钮，铁环贯之，钮上方印篆不可识。钮下一坳，圆如镜，有光。右侧书“大汉平津侯”，左侧书“元朔五年造”。文杂篆隶，其制与魏晋迥异。按：公孙氏封平津侯，在元朔三年十月。所称元朔五年，乃武帝即位之十七年，即公孙氏请为博士置弟子员之年也。
　　明永乐十四年，建阳大水，去谢叠山先生卜卦桥亭，易为祠。于土中得砚。铭曰：“此石，吾友也，不食而坚，语有之，人心如石，不如石坚，谁似当年，采薇不食，守义贤也。程文海铭。”
