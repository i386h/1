<!-- { "loadSidebar": true } -->
《竹间十日话》
 侯官郭柏苍蒹秋辑
　　
序
　　

　　《竹间十日话》何所始？苍在净慈寺读书时《竹窗夜话》始也。有益于人心世道者，敢称之为话耶！降而致知格物，亦非话也！笔墨简当，辞旨深远，文矣，非话。以数十年羁旅乱离，登山临水，接物感怀，入目入耳，触口出之，检书录之，无所用心，十日可以成帙，是话矣！乃称之为《十日话》。闽人也，多话闽事。十日之话，阅者可一日而毕，阅者不烦。苟欲取一二事以订证，则甚为宝重，凡说部皆如此。药方至小也，可以已疾。开卷有益，后人以一日之功，可闻前人十日之话，胜于闲坐围棋，挥汗观剧矣！计一生闲坐围棋、挥汗观剧，不止一日也。苍生平不围棋、不观剧，以围棋之功看山水，坐者未起，游者归矣。以观剧之功看杂著，半晌已数十事矣。然至今所业不就，所话又何足异？但已成帙，废之不忍。梓人天妻继其业，不欲使其饥寒，以此灾梨枣以助之。
　　光绪丙戌七十二叟郭柏苍序于闽山之柳湄小榭

卷一

　　明嘉靖中，泉州陈鸥、朱汶、江一鲤、朱梧、于宗亮结诗社，时称五子。一鲤，字草塘，笞笠短褐，抱瓮灌园。汶字碧潭，极贫，郡守访之，拾槠叶烧笋以饷。王道思《序五子诗》云：“五子者，各有奇节怪行，既无所用于时，而一力于此，叫呼唱和以为极欢。”惜其集鲜有存者。
　　鄞人沈光文，字斯庵，明副榜。由工部郎中、太仆寺少卿、监军潮卅。顺治辛卯，应闽督之招，遇风至台湾。郑成功礼以宾客。斯庵以赋寓讥，几罹不测，乃为僧。台平，不能归。诗虽平泛，然海东诗学，实自斯庵倡之。
　　嘉靖间，莆阳林应采，嘉靖甲午举人，官南府同知、礼部尚书尧俞之祖。同郑鏊等十人结木兰吟社，有《东皋吟稿》。《赠歌者毛生归楚》云：“乱余海上尚烽烟，大将龙旗又北旋。我亦无家飘泊者，江湖何地觅龟年？”郑鏊，字亦鼎，嘉靖丁酉乡荐，官南京户部员外，有《闲居集》。《病起书怀》云：“晓起绕前除，池花已尽舒。年华愁里过，鬓发病中疏。孤愤空谈剑，健忘已废书。妖氛何日净，高枕白云居。”徐观澜，字道本，嘉靖庚子乡荐，官南京户部郎中，有《寿泉集》。《吊邱鸣周寺丞》云：“南山旧路近何如，卧病三秋祗索居。白社云深人去后，碧山松冷鹤巢初。楼台终古悬尘榻，垅树何年会素车。苔草青青罗雀径，独留词客哭应徐。”邱秉文，字鸣周，嘉靖甲辰进士，历官光禄寺丞，在刑曹时，杨椒山以劾严嵩系狱。嵩谕西曹郎折辱之，时辈希旨求媚。鸣周独具橐饘，遇杨病，阴为合药，后为严世蕃所劾。罢归，有《州峰集》。《晓发芋原简亨夫给事》云：“螺江初日向波明，云白山青远树平。沧海乘槎吾道在，中流击楫壮心惊。十年去国愁戎马，万里怀人采杜蘅。闻道清时多放逐，武陵樵客不胜情。”五言如：“物情花外少，春色雨中多”、“迎寒孤雁度，泛夜一萤飞”、“贤圣愁中物，风烟梦里人”，七言如：“秋尽苍梧悲帝子，春来芳草忆王孙。”皆可录。郑东白，字叔晓，嘉靖丁未进士，历官广东按察签事，居家以孝友闻。《寒食行》云：“寒食杜陵花灼灼，西风一夜杨花落。郊原芳草自青青，暮雨潇潇春寂寞。北邙山下多古坟，重泉恸哭不相闻。有酒浇土谁能饮，山前山后空白云。白云岁岁青山度，镜里朱颜嗟非故。糟邱万丈君可登，夸父逐日徒自误。”郑应南，字君传，嘉靖中布衣，有《滨源诗集》。《闲居》云：“余生堪偃息，褊性谢交游。卧起云生榻，吟成月在楼。为农谷口僻，抱瓮汉阴秋。亦是忘机者，何妨海上鸥。”方攸跻，字君敬，叔猷弟，嘉靖庚戌进士，官南京户部员外，有《陈岩集》，又与其子方沆合刻有《桥梓集》。《岁暮感怀》云：“朔风摇落岁将除，客子他乡赋卜居。乱后江山悬梦寐，秋来朋旧绝音书。清霜鬓发那堪镊，积雪芝苓未可锄。人事萧条生事苦，柴门归去老樵渔。”方万有，字如初，嘉靖癸丑进士，改庶吉士，迁工科给事中。以发赵文华狎客不法状忤严分宜，谪丞休宁，稍迁清曹，寻以计典中之。林居数十年，有《颐庵藏稿》。《怀黄全之》云：“忆昔鸣莺候，溪桥初送君。忽今鸿雁下，莲社怅离群。绿遍湖南草，青回蓟北云。长安先达者，谁荐子虚文。”郑茂，字士元，嘉靖癸丑进士，除海盐知县，擢给事中。居谏垣有直声，历官河南按察使，有《咫园诗集》。《三闾大夫》云：“洞庭南望夕阳多，杜若阴阴覆汩罗。去国丹心悬日月，怀沙遗恨泣鼋鳌。故宫摇落余三户，词客凄凉自九歌。投阁子云空著赋，反骚当日意如何？”《平寇后渡府江》云：“百丈楼船下濑回，昭州千里净氛埃。舞干共睹虞廷化，佩犊谁为汉吏才。江静鱼龙吹雨过，山空麋鹿向人来。独怜故垒萧萧处，犹自征兵到草莱。”黄天全，字全之，嘉靖中布衣。与汪道昆、王世贞交好，尝客戚南塘幕中。诗宗汉魏，后入木兰吟社，始稍为近体，有《黄山人诗集》。《郑叔晓舟中贻诗见怀、赋答云》：“举世嘲狂客，而君独我思。闲情移晚棹，高谊见新诗。卷幔银河出，行杯山月窥。追随知剧乐，多病负襟期。”《桐江夕泛》云：“关门西出少逢迎，千里孤舟一叶轻。落日挂帆潮正满，片云渡海月初生。谁怜白发耽幽事，自是青山有旧盟。病骨支离诗总废，杖藜随地听莺声。”五言如：“物外双蓬鬓，天涯一客星”，“远山青度鸟，新水白肥鱼”皆可诵。
