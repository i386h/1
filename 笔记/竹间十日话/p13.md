<!-- { "loadSidebar": true } -->
　　节录《海滨外史》记学变事：顺治十八年，生员邓譔欠盐商举人陈殿邦银。殿邦婿曹鸿芝、内侄王钦祖指使殿邦兄忠陞出名，贿盐运司辽阳王志佐指作盐饷，板责邓譔。十学生员林芬等数百人公投上宪。邓譔哭于文庙。忠陞等以亲友溷入庙中，抱先贤牌位入运司署，毁其公座。督抚令司道在明伦堂公谳。时左布政闻喜人翟凤翥，右布政于际清、按察使辽东人祁彦、提学道汝宁人宋祖法、粮驿道山阳人陈台孙钦祖。布置已定，复板责邓譔。譔挟刃自刎。观者万人，狂呼号哭，以砖瓦掷破司道头颅。各官踉跄走避。诸生乃抬譔尸置文庙庑下，群往按抚衙门哀诉。司道途遇签名生员陈元铉、郑有祚、陈作霖，锁拿监禁。顷刻烈风雷雨，天昏地黑。时按抚辽阳范公名平，在署奉太夫人讳。冒雨微行到府学，见邓生死状，即夜拿陈忠陞等十一人监禁。次早发放陈元铉等三人，出示晓谕。示云：“闽中士子，不特文章甲海内，而且意气薄云霄”。当即具题参王志佐“擅责生员，以致自刎”云云。司道欲肆其毒手，加士子以殴官鼓噪罢市之罪，将林芬、林晟、黄国璧、郑鳌毓、刘元蔚、陈章、陈谟、张星、高岩、林秋来、潘琦、刘新辉、林肇震、卢灼、陈元铉、郑有祚、陈作霖十七人通详。总督李率泰从漳州回省，与致仕侯代之抚院徐永祯承新旨，有“绅衿欠粮解京”之语，李徐遂疏：“欠粮者皆林芬等殴官所致”。六月范公回京，诸生以纸写其照，以木雕其像。率泰闻之大怒，即于是日擒十七人监禁，并行学褫革譔弟邓志衣巾。七月，宋祖法拿执诸生应考，卞鳌、庐登、翁钦仁等百余人卒不入试。九月，按院之疏下矣。陈忠陞、王钦祖、曹鸿芝俱褫革。王志佐削职，仍究其庇商情节。诸生行学戒饬。率泰、永祯二疏，反责其违旨徇私。新抚院许世昌见郡志《名宦传》。遂行按司，转行刑厅问志佐。各官承率泰风旨，开志佐罪。率泰遂扬言曰：“运司既无贿状，诸生缘何倡乱？”竟不释放戒饬。泉州司李翟廷谐献媚肆威，妄行罗织。新抚屡驳，翟终不开豁。奈新抚回疏，并不波及十七人。一场深文，亦枉费鼠狱矣。康熙元年，左布政翟凤翥调迁，假手其党李之芳，疏揭宋祖法不能约束诸生，因以中伤十七人，下其章于总督究问。戒饬之旨既虚，南冠之囚长系。逐一熬审，益加陷害。回疏竟致诸生于死律。幸范公在京，当事诸大老无不谂知其情。竟使十七人不议罪，仍前戒饬在案。十一月，宗师陆密庵名求可，山阳人。行考校，特请发落，以便入试。率泰大怒曰：“只消自家发落。”遂于初三日提出十七人，竟违旨革去衣顶。率泰残忍状见《榕城纪闻》解入衙门，森列兵丁刑具。各官则左右屈膝，率泰据案指挥，虎须鹞眼。十七人壮心义胆，毫不畏惧，从容鱼贯，虎伏阶下。率泰发令曰：“棍责呈首林芬等四十棍”。当时毙杖下者林肇震、张星两人。其余皮肉腐烂，各将茶瓯打碎，出毒血。十七人打毕，左右齐声呼曰：“请出台下罪人”。各家在辕门外，各以门板抬回。观者寂然，掩泣吞声，不敢仰视。盖率泰指使棍役，下其毒棍，以为人人必死。岂知郑鳌毓至次年二月以病死，林芬以病至六月死。林晟最崛强，受棍时毫不啾唧，即羯奴亦啧啧称矮秀才不置，至庚戌年冒寒而死。陈章併十一人，或年七十余或八十，皆强健不衰。而忠陞逾时即死。王志佐去位即死。于际清、祁彦、宋祖法、翟廷谐亦即相继而死。率泰则痈，肠寸溃流出。月余，求死不能。凤翥再任布政，亦痨瘵脱颔，艰于饮食，求死不得，卒与率泰俱死于吾闽，为十二人所目击，人人称快焉。范察院劾：盐运司王志佐，本为鹾司，刑辱斯文，致士自刎，谨据实纠参。仰祈睿鉴，急赐处分事。臣据布政司翟凤翥、于际清详文，看得盐运司运使王志佐刑责生员邓譔兄弟，致通学不平，抱移孔圣神位赴运司衙门公愤，此臣未入境时也。迨臣二月二十四日入境，由浦城抵省，于三月十二日，据邓有“欺君灭圣”之控、十学生员林芬等有“欺君杀士”之控，各冤揭一摺。本月又据运司有劣绅充当牙行之详。臣查此事，督抚两臣已批案司，随併批案司祁彦会审。去后，冀其公剖曲直而安士心也。讵至某日，据学道宋祖法呈报：二十六日，各官公集福州府学明伦堂，公审邓譔。至是日午刻，而邓譔妻江氏告状，为杀士立死事。内称“忠陞创假盐契、勒夫供认，被责自刎”，赴臣控诉。臣阅之不胜骇异。因思运司职掌者盐课，统辖者商人。譔以生员充当油行，固非自爱。但所认者代客徐季石与陈忠陞，以盐易油，譔代领油变卖，自非商人行盐办课者比。且所认五百金，既偿以过半，更有未完之数。忠陞若难索于譔，尤当问于徐季石未完之课，运司若难问于譔，即当问于陈忠陞。查志佐任内，帮银多未足额，未见提比一商。何独比责于领油变卖之生员耶？况欠账者邓譔，与譔弟志、谘何涉？索逋者忠陞，与忠陞亲王钦祖、曹鸿芝何与？乃钦祖、鸿芝遇志于巷口而迫协之，再扭于忠陞家而痛辱之。绑拷献屋，此为课耶？为屋耶？竟将志押送运司而峻刑严比，又拘其弟谘併行监禁。继后复毒责邓譔，全家爱刑，兄弟缧絏，惨甚矣！又譔、志皆生员，何不先移提学审革，而乃擅自加刑耶！又且先帝宾天，衰绖未除，例暂停刑。四海皆遵，而志佐独淫刑以逞。以致通学公愤，激成士变，迄会审之时，征譔以侮圣凌官。而譔当杖堂下，怀刃自刎，非极难堪，何遽轻生至此？总之，观譔冤揭，开口即云忠陞等贿嘱运司，酷加刑虐，上羞先圣，下辱士类，自分惟有一死。据此，则譔之死志早决於志佐责辱之时，非第为今日之薄责而死也，明矣！启祸致变，王志佐与陈忠陞等又安得辞其罪乎？据志佐曰：“生员不得为牙行”。独不思忠陞亦生员，又何可为商人乎？忠陞既为商人，自当盐引，不离卖盐行盐之地，，而奈何以盐易油，又以油发牙，辗转索价于他人之手乎？志佐身为盐官，反置不问其庇商溺职、坏法误课，又不能为志佐解矣。至于通学生员公愤，亦宜恪遵教条，安心静听。而乃忿忿之气，以众而嚣，亦难概宽其罪也。伏乞敕议。范抚按木主私祀陈章家。后乡先生请入台江书院，祀于文昌神之旁。黄祗永题联云：“一疏力扶芹泮士，千秋同纫柏台恩。”万历十三年，提学副使邹迪光，无锡人，万历甲戌进士，以巡抚都御史，巴县赵可怀挞辱诸生，即解绶去。合郡思之，建风节亭于西门外保福寺西，立石亭中，吴郡刘凤撰文。李率泰擅杀诸生，宋祖法以崇祯甲戌进士，国朝为提学道，殆未闻邹迪光之风节，然亦无责也已。风节亭，嘉靖七年，提学副使吴仁解绶归，诸生以金为赆，不受。因建亭，后刘凤碑亦立亭中。今入保福寺路口之亭是也。明太监高寀因扑诸生之父，合学大噪击之，几不免，火其宅。寀伏宅后，不敢喘息。林世卿极力救之，时攻高寀者，王宇为首。寀欲得而甘心，当事不应。宇乃入北太学，登万历庚戌进士，官至参议。
