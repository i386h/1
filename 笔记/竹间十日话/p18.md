<!-- { "loadSidebar": true } -->
　　吴钟骏字晴舫，吴县人，道光壬辰恩科，以第一人及第。十七年，以国子监司业任。寻擢司经局洗马。文童经解，古学兼试篆隶画法。庚子贡监遗才，正途贡生坐堂上，题“告子曰，性犹杞柳也”五章，自写全题。题字舛错者不录。各项俊秀贡监生，坐东边者题“其至”二字，坐西边者题“其中”二字，先发不取。案正途各项之录取亦寥寥。然牌示各学教官知悉：此次录遗正途各项俊秀贡监生，其有一比足录、一句足录者，皆已许其观光。所有不取者，如敢希冀干求，定将其文字背谬之处录贴通衢，使之愧赧无地。谕后，该教官速即饬令回籍读书，以图上进。都人士称其不滥录、以杜侥幸，有似赵宗师佑、韩宗师鼎晋、史宗师致俨。附记：庚子科乡试事，监临巡抚吴公文镕。严搜鸦片，考生柯姓流三千里，夹带小本，有褫革者。将乐县誊录书手汤朝英擅改文字，照越舍与人换写文字例，军徒有差。
　　陶恩培会稽人，道光乙未进士。二十年任。未考丁忧。
　　温葆淳字平叔，上元人，道光壬午恩科进士。二十一年，继陶恩培任。后重宴鹿鸣。加宫衔。著有《春树斋丛说》二卷行世。
　　李嘉端字铁梅，大兴人。道光已丑进士，二十三年，以内阁学士兼礼部侍郎任。
　　彭蕴章字咏莪，长洲人，道光乙未进士。二十六年，以京堂任。
　　黄赞汤字莘农，吉安人，道光癸已进士。已酉科以侍郎、福建主考任。
　　吴钟骏咸丰二年，以礼部侍郎再任。癸丑六月，卒于福州试院，入祀名宦。
　　李联琇字小湖，临川人，道光乙已恩科进士。三年，继吴钟骏任。爱才重品。
　　吴保泰字南池，光州人，道光庚子进士。五年，以国子监祭酒任。
　　徐树铭字寿蘅，长沙人。道光丁未进士。八年，以兵部左侍郎任。重刻《朱子集》，令生童书之，各载名姓于卷末。
　　厉恩官仪征人，道光庚子进士。十一年任。所取多士族。未终任，召回，寻卒。
　　章鋆字采南，鄞县人，咸丰壬子恩科，以第一人及第。同治二年，以翰林院修撰继厉恩官任。后丁忧，旋卒。
　　曹秉濬番禺人，同治壬戌进士，三年，以翰林院编修任。又行面试之例。自此正场宽而面试严。
　　邵亨豫字汴生，宛平人，道光庚戌进士。六年任。凭文取士。
　　黄体芳字漱兰，同治癸亥恩科会元。九年，以翰林院任。甫到闽，即丁忧。
　　孙毓汶字莱山，济宁州人。玉庭相国孙、瑞珍尚书子、修撰毓桂弟。咸丰丙辰、以第二人及第。九年，以侍读学士任。敦品爱才，鉴别精密，所选拔贡生、优贡生皆名下士。
　　冯誉骥字展云，高要人，道光甲辰进士。十二年，以内阁学士兼礼部侍郎任。
　　孙诒经字子授，钱塘人。咸丰庚申进士。光绪二年，以内阁学士兼礼部侍郎任。
　　昆岗字小峰，宗室，正蓝旗人。同治壬戌进士。五年，以侍郎任。
　　冯光遹字仲梓，阳湖人。同治甲戌进士。八年，以翰林院编修任。乙酉科以学政代辨监临内地台湾，正科及遗才送闱者九千余人。内监生例贡数百人。中额旧八十八名，近加额正榜一百三名，副榜仍旧十七名。榜出，俊秀贡监生中式者十一人。乙酉之优拔，中式者仅止一人。十一府二州拔贡共九十八名，以每学十二年拔一人计之，是积一千一百七十六年，拔贡之中式者仅一人耳。迩来监照互相传卖，袭其三代。谓他人父而不知耻，又何足责。监临例于闱前出示，禁卖小本。自壬午科起，上海小本居然列肆，致闱作雷同五百卷。
　　陈学棻字桂生，安陆人，同治壬戌进士。十一年以翰林院侍读、福建主考任。
　　新修《通志》载：康熙三十三年，提学道陆舆。注：按《旧志》作史陆舆。今据题名录。苍按：光禄坊道南祠有康熙三十四年阳羡史陆舆石碑。乾隆《郡志》提学道条下亦载史陆舆，宜兴人，康熙三十三年任。何以新修《通志》，仅据福州学政衙门胥吏所立题名记，妄改史陆舆作陆舆？岂修志时未将《郡志》参看耶？国朝《进士题名录》：康熙已未，有陆史，江宁人。其左又载：陆舆，宜兴人，当时写刻割裂之误。道南祠碑乃提学史陆舆自撰，断无可疑。互见《乌石山志》。
　　迩来副贡拔贡再登副榜者，于誊榜时多揭卷易之。浦城林春英，乾隆壬午、辛卯两登副榜元，甲午又中式副榜十二名。道光壬辰科，福鼎黄彦超以乙酉拔贡，朝考一等，改就教谕，复登副榜。

卷五
　　福州西湖大梦山岩背上有墨池，形如圆盂。相传朱子所凿，或曰元时有人晦迹于此。按：皆非也。山前有薛氏园，乃弘治己酉举人薛文易、成化甲午举人薛文旭兄弟登仕，前列甲第，后为池馆。嘉靖初，学士四明丰熙以争大礼，廷杖谪戍于闽，馆其家，为撰《祠堂记》。今园皆易主，独墨池旁石壁上刻诗尚在。诗曰：“来戍南闽宅此山，一泓伴我日清闲。升平兵刃何尝淬，且蘸诗毫向水间。”不署名代，以“来戍南闽”字考之，知为熙题。“墨池”二字，亦八分书，皆熙笔。《通志》、《郡志》俱未载。熙与傅汝舟、高瀔、谢廷柱同时，唱酬诗详《福州浚湖事略》。
　　西湖谢评事，今为地名。俗呼马厂亭以明长乐谢廷柱得名也。廷柱，都御史士元子，举进士，授评事，历官湖广佥宪。市负郭田，筑室西湖，向莲花峰。以长乐所居亦有湖山之胜，自称双湖居士。明季，从子杰官尚书，改其室为宗祠。前有井，双湖所凿。石栏刻“谢泉”二字，亦双湖笔。
　　泉州府，前明科甲极盛。然未有登鼎甲者。先时有“四眼开、状元来”之谣。隆庆戊辰，晋江黄文简凤翔宗伯以榜眼及第。万历癸未，晋江李文节廷机相国、丙戌晋江杨文恪道宾宗伯、壬辰晋江史继偕相国，俱以榜眼及第。己未会试，泉州登进士者十一人，庄际昌少詹魁天下，果符四眼之谣。
　　“冶山古迹”四大字，福州郡守何茹连笔。浙江江山县人，乾隆五十八年，任台湾县陞淡防厅。其任福州府当在嘉庆初年。志失载。
　　“华林坊”三字，乾隆壬午举人、明通榜进士蔡镇筆。
　　《郡志·石塔寺》载林同颖《崇妙保圣坚牢塔碑》，而不载庾承宣《无垢净光塔碑》。重修《通志》时，苍将《乌石山志》呈送志局。今新志《庾承宣碑》无甚舛讹，而林同颖碑又不载，殊不解《郡志》、《通志》以何为去取也。
　　五代，僧慧稜于西禅寺法堂前植荔支数株，今存者名天洗碗。其树三层，言陟其巅可闻天厨洗碗之声，近枯二层。
　　连江陈材，雍正壬子举人，乾隆丙辰进士。字克任，余干知县。至乾隆壬子，与漳浦蔡相国新、汀州邱理德《通志》失载。俱重宴鹿鸣。嘉庆元年，材与葛山相国九十余，同重宴琼林。
　　乾隆二十三年十二月初八日，霞浦县知县胡世钰建先农坛于东郊。掘地，忽烟起如线，经时不散。再掘数尺，得《宋、元死难邑令潘中、州尹王伯颜合祠碑》，知府剑南李拔令设主祀于忠孝祠，竖其碑于坛庙下。
　　《程氏遗书》载：有波斯人发闽中古塚。椁内俱尽，惟心坚如石。锯开观之，有山水，青碧如画。傍有一女，靓妆凭栏。盖此女有爱山癖，朝夕注意，故融结如此。苍按：凡人神全气足精固者，尸不易坏。他如忠臣孝子、贞女节妇，天道之所寄，虽死犹生。往往肌体不腐以待殡葬。咸丰戊午六月初一，粤匪陷崇安，邑侯广西道光已亥举人莫公自逸，战死桥亭复壁中。八月，得其尸，颜色如生。咸丰丁巳三月二十八日，建安邑侯河南进士何公镇之，同其次子以五十勇开城出战，没于大洲。五月初一围解，身首完备。其次子随父阵亡，亦孝子也，何以尸骸糜烂？郑茂才守英以为：平时须得正气凝聚，亦如僧道修炼有素，方冀肉身不朽；若稍有怯死之念，神气已散。此说亦长。苍见阵亡兵勇，被害妇孺，积尸中可辨者，万不得一，是可知矣。
　　开元中，漳泉二州分界未均，讼于台省者数年。有州官虔祷于神。雷雨霹雳，岩壁中裂，所竞之地，拓为一径，高千尺，深五里。中有古篆六行二十四字，广数尺。贞元中流人李协辨之曰：“漳泉二州，分地太平。永安龙溪，山高气清。千年不惑，万古作程。”盖永安、龙溪，乃两州首乡名也。《八闽通志》亦载此事，末云：今长泰有石铭里。是《八闽通志》指此二十四字为石铭。《太平广记》载、《宣室志》云：泉州之南有山焉，蛟螭为人患。牛马就饮，辄为吞食。元和五年，雷震山崩，一郡人畜俱失声仆地。诘旦往视，蛟螭之血，遍若元黄。石壁上凿成蝌蚪一十九字，郡中士庶无能识者。郡守因之名其地为“石铭里”，盖因字为名，且志异也。后有客于泉者传其字，质诸故吏部郎韩愈。愈识其文曰：“诏阙一字黑视之鲤鱼，天公俾杀人牛壬癸神书急急。”详绎文义，乃上帝责蛟螭之辞。是又以石铭为灭蛟事。按：石铭里在长泰县西北四十二里，不闻有分界、古篆、灭蛟、蝌蚪。据《旧志》，以山有“官七代”三字石刻，因名。是石铭里又以“官七代”三字得名也。
　　连江，隋时林峣妻舍田三千八百顷为湖，今称东湖是也。其湖灌溉下七墩，至今并其夫祀湖旁。诏安，初筑溪东陂，縻工费千万，不成。有猴西姐者，自言能筑此陂，然须入水。众异之。西姐持刀跃入水中，久之，若战斗状，执一大鳅，自水中跃出，鲜血淋漓。西姐锉陷之。陂遂成。今溪人春秋祁赛，以猴西姐配食焉。闽多女神，国朝祀典，女神仅二：莆田天上圣母，古田临水夫人也。
