<!-- { "loadSidebar": true } -->
　　明季，诗文怪诞者称“钟谭”，八股怪诞者称“蜕马”。漳州庠生林宾取唐刘蜕、明吕马窦二稿，择其词尤险怪者，汇为四卷，名《蜕马》。炫声闽中，翕然宗之。凡试文不用“蜕马”者，主司摈不录。漳浦黄石斋先生见而叹曰：“文宗固是好奇，士子未免已甚。”有附其文于《蜕马集》之末者，怪异驳杂，视国初之尤王体远矣。三十年前选时文有“三炮升堂、两旗夹道”之谱，殊欠雅醇。明以八股取士，不得第者，独钱吉士一人。至天启崇祯间，不遵注疏，理法俱无。钟伯敬督闽学，诸生以其诗文怪诞，群以“蜕马”试之，不意竞陵力追大雅，专尚经术。士之妄诞邪僻者，举遭摈落。岁试福清生员“康子馈药”，长乐生员“人而无信，不知其可也”。平时屡试冠军者皆曰：“药鲁药周药天下，天信地信鬼神信。”此类尽置四、五、六等。闽人为之语曰：“一帖药，吃死福清哥；三分信，毒死长乐夥。”天启间，福建巡抚南居益效提学钟惺疏，载《明史》及《郡志》。明末，揭阳郭之奇督闽学，所取多年少。有人粘泮宫壁上云：“俊秀、俊秀，尽是洛阳年少”。佥事闻之，对云：“公道、公道，亦有商山四皓”。盖九县中亦有老者四人也。又明知府考童生，真取之外多宦族。童生为之谣云：“太守秉公，公子、公孙、公女婿”。左右以闻。太守答曰：“童生莫怨，怨父、怨祖、怨妇翁”。道光十一年，陈学使用光科试童生。揭帖曰：“学使秉公，公子、公孙皆入泮；童生有恨，恨宗、恨祖不登科”。盖袭太守答童生之意也。
　　明季，晋江李九我廷机，与同邑苏紫溪濬相善。紫溪官京师，九我会试，先期至京见紫溪，论文久之，曰：“子才大后日分房，遇平淡文谨勿轻置之，恐失宿学之士。”紫溪是其言。及入闱，得九我卷，将抑之。因忆前语，悉心详味。荐之，竟抡元。古人知遇如此，亦无敢议其为私者。
　　曹能始为徐兴公筑楼，题曰“宛羽”。邵肇复为兴公刻《徐氏笔精》，其书板乾隆初鬻于他氏，其人署名，并将册身徐氏刓补其姓，《续笔精》五册，未见刻本。《鳌峰集》，为南中丞居益所刻，红羽楼题跋，嘉庆间，侯官庠生郑杰录兴公藏本刻。兴公七月初一日生，兄熥，弟康，元龙庶子，守廉，兴公婿。
　　同治间，重纂《福建通志》、乾隆间《福州府志·列女传》俱载：林昭珽为知州林玠女，嘉定进士罗国献入闽，与结婚。昭珽年十七，归焉。甫半载，国献出按滇中，殉难。昭珽居闽，足不履户外，长斋诵经三十余年。苍见林昭珽墓在汤门外水头。落地牌居中大书曰：“明巡按云南殉难西蜀罗公国献妻林昭珽之墓”详绎牌文，系独圹。巡按为都御史之称，宋时无之。《通志》、《府志》误作“宋”，须改。《郡志》：提举学事金贲亨，“金”误作“高”。明王□《治山拙稿》二卷艺文重出，须删。
　　古人漆灯之制，后人无用之者。建宁张孝廉际亮云：初名际亮，甲午改亨辅，乙未乡举又改际亮。黄鹤楼下有元隐世子墓，至今漆灯尚荧荧然。询之宦鄂者，不知也。《长泰志》载：沈彬，同安人。尝指葬穴于长泰恭顺里曷山旁，以示家人。后开圹，有漆灯，以石为台，铜牌篆曰：“佳城今已开，虽开不葬埋。漆灯犹未灭，留待沈彬来。”是前人虚其地，立谶以待之。宣和六年，状元沈晦即彬后。
　　唐宪宗时，兴化妙应禅师授仙人堪舆术。莆田林黄两大姓坟皆其所造。又于两家祠宇庭中穿数井。每大雨，则街衢之水入注于井。两家科第不绝。妙应至后唐始没。遗命葬佛殿前。至元时，寺僧皆病。黎伯韶断塔地出水。僧从之，举塔，果然旁有谶曰：“我相地皮，汝相地骨。五百年后，被汝掘出”。
　　《竹窗笔记》：林拙斋先生墓在祭酒岭清泉山。从子子冲墓在右。子冲，字通之，绍熙四年登进士，官将乐丞。父卒，哀毁而死。按正德《府志》：子冲字通卿，学问德业有声，乡里从游者数百人。为南丰簿，邑民交颂。《筆记》所载历官与《郡志》、《家谱》不同，岂林草庐亲见其墓志欤！其葬传为朱子所阡，四围皆石，仅容木匣数尺，盖火葬也。后有七子登黄甲，子冲孙，详《葭柎草堂集》卷中。形家皆取之。明中式微，有豪门袭其谱。《闽都记》亦云，豪门袭其谱。及国初，鬻与势宦陈长祚子孙葬亲。木匣举出，乃硃匣也。乡有贤哲，不能保其五百年死后之尸骸。时际兵革，贤士大夫无有出而讼者，良可痛也。汀州黎伯韶，江西人。少居僧寺，吞池中鱼怪之珠。长，成形家。福州北郊阡三坟。俗呼“美女弹琵琶”，叶氏石墓，其一也。又丞相坑，倪氏“风吹旗带”，其二也。又马鞍“猛虎想猪蹄”，八贤刘氏，其三也。刘氏三墓相连，皆火葬卷圹。苍入圹中，见刘蒙伯先生瓦棺两片，上片广出，旁作古钱通气。其骨殖淡黄如象牙。咸丰间，有冒称其裔者，举瓦棺实之，后经讼移置。
　　洪武初，闽县人陈周仲昌，家居义渡，业农好书，隐居不仕，惟以养鸭为生。有堪舆者相一吉穴，愿献于其乡吕姓者。吕暴发登科，贵倨骄佚，阍者不为通。伺于门墙累日，值春雨淋漓，地师乃投仲昌宿焉。雨兼旬，仲昌无以馔客。初以鸭卵饷之，卵尽，乃烹鸭。吕氏竟不得入。地师感其意，遂以献吕之地献陈。历观古来地师，多不以吉地自葬其亲，殆有使之然者。为其迁葬考妣。永乐辛丑，长子叔刚第进士。名枨，以字行。封仲昌监察御史。次子叔绍，正统乙丑进士。名振，以字行。叔刚子炜，天顺庚辰进士。志皆有传。四世第进士者九人。详《通志》。咸至显官，吕氏衰微不振。
　　胡梦泰，字友蠡，铅山人，崇祯丁丑进士，以贤令擢给谏。甲申燕京变革，走江南集义旅。随唐王入闽。丙戌大师抵境，经死于剑溪。绝命诗云：“萧萧数行发，一发重千钧。哭指泉台路，无惭所付身。”有僧义而殓之，停棺郭外。适溪涨，漂至芋原，有萤火千群绕棺，灿如列星。乡人异之。视棺上，书“故明孤臣胡梦泰遗骨”。闽士方润、按：字具蒙杨观按：字汝临改棺葬之鼓山积翠岩，住僧为霖立碣其上。互见卷一。
　　揭重熙，字潜铭，临川人。崇祯丁丑进士。授福宁州守，清廉明敏。值国变，与中丞张肯堂、督学郭之奇同矢殉节。辑义旅勤王，尽散家资饷军。南都变革，江上撤守解还，闽局复坏，被逮建州。忽有两人入狱语重熙。大哭，众讯之，不答。复大哭而出。及重熙就戮建州南市，两人对泣，刎重熙尸旁，姓名不传。按举人陈士道、贡士朱国龙，皆与重熙同死。入哭者当即二人。尚有邓贵、戴凤，当时从死从者。重熙临刑，具衣冠，颜色不改。咏曰：“生平不数常山舌，此日欣依柴市魂。”门生、闽人孝廉陈须纯字孔庄收其尸，葬之剑津九峰山下。后张鲵轩于舟山，全家赴水死，郭正夫自缢于桂林府明伦堂。皆先后死国难。按：揭重熙墓，《延平府志》未收。
　　漳浦黄石斋先生墓在北山演武亭后。父青原公墓亦近焉。又四君子墓在石斋先生墓侧。四君子者：六合毛玉洁、侯官赵士超、平和赖继谨、海澄蔡春溶。皆先生门人，分絷京陵，遂同就义。漳浦赵之璧等取其首共葬之。按：《节义文章》作“中书毛志洁、主事赖学继、赵士超。”《通志》作“闽县人蔡春溶、赖继谨。”《通志》有传。按青原公墓，《通志》不载，详卷三。
　　郭符甲，南安县人，崇祯癸未进士。国变后逃建宁山中。顺治五年建州变，被执不屈，身受数刀，脱永春山中，绝粒经死。有丐者义之，抚尸而恸，负齿发头颅瘗山麓。僧性原时见精魂往来山间。《通志》载：符甲死于马得功之手，备棺衾，礼殡之。乾隆四十一年赐谥“节愍”。或云死于海上，《节义文章》以为自经于永春山中，今上场堡。求符甲葬处不可得。时当变革，二百年来复无好事者为之访求。后人何不于上场堡立石识之，亦具衣冠葬之遗意也。
　　龙岩州石竹溪有明曹四公墓。四公名不传，遇异人授以除妖之术。年九十八卒。柩行至此，没入成坟。柩没土中，此诚异事。前数年，湖北雷震一人，立于石上，两拇指入石，数人撮之不能举。自述其生平罪状，旬日没顶，仅余发瓣。或曰：此为天诛地灭。
　　《广东通志》：明虎贲将军王兴，葬于河南簸箕村。墓碣曰：“明虎贲将军、晋封县伯、电煇王公偕同节原配张氏一品夫人、暨十五庶夫人之墓。”兴，漳州人，妻张氏，妾十五人，漳人言兴妾十七人同时列侍对缢。兴解十六尸，置火药上，阖室自焚。乾隆四十一年赐谥“烈愍”，陈御史寿祺重纂《福建通志》时，以县贯无考，载入漳州《明忠节传中》，注曰：案《明史·陈子壮传》、《通鉴辑览》，俱作新会人，盖寓籍也。《成仁录·陈邦彦传》作恩平，《广东通志》作番禺，《节义文章》作蜀人，均非。又林潞《金隐君传》：兴言：“吾祖宗受约束为藩篱外臣，于今三百年。”则似是土官。陈恭尹诗：“十二学杀人，十五手搏狼。三十建义旗，姓名惊一方。天子赐虎符，作镇鼍江阳。”则非土官之谓，潞言亦非也。苍按：古来乱臣贼子，志乘不载，所以警世。忠臣孝子，志乘拦入，所以劝世。王兴殉节，漳人能言之。纂志者按而不断，立言有体。道光间，《通志》稿成，有将已旌之孝义删去数人，评其上曰：“椎牛屠狗之辈，何可列入？”苍累与魏师敬中言之，师曰：“此公论也，一人删之，一人复之。删者有辞矣！”苍答曰：“复者亦有辞。”乃作书上魏师曰：“孝义出于搢绅先生，不足为异。出于椎牛屠狗，乃为异也！况所删者皆经奏准之人，是皇帝旌之，而搢绅黜之。有是理乎！”师执书为据，遂复列入。
