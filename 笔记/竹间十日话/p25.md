<!-- { "loadSidebar": true } -->
　　侯官林文忠公，生于乾隆乙巳七月二十六日，造乙巳、甲申、癸酉、壬子。后责戍伊犁，道出凉州，适远堂备兵甘凉。公以大车七辆载书二十箧，曰：“东壁图书府，西园翰墨林。诵诗闻国政，讲易见天心。”余皆公卿求书，绫绢宣纸也。道光庚戌，公引疴归，适先君家居。文忠约先君及苍兄弟、子侄庭前看鹤。时有往来，恒于通贤里街门，舍舆而入。乡邻视名帖，知为公。每数百人集过道，候瞻仰焉。挑担者亦息肩以待。公恐行人拥跻，含哺出见。其为乡闾所钦仰如此。一日盛暑，苍往文藻山宅见公。公曰：“粤匪之乱，延蔓未缉。圣主必择一素有威望之将帅，能消弭兵戎，则海内之福。”越二日命下，公订刘孝廉存仁剋日就道。观者如堵。未逾月，闻公耗。后刘孝廉述公弥留时，群见大星坠地。公举一指曰：“星斗南”，即逝。闻者不知所谓。
　　记马尾事：马尾船政，首奉上谕办理者，为前江西巡抚沈公葆桢。履任之初，布政司书办林某舞文，立置重典。后又斩一盗犯。自是，船政严肃，匠民知威。所有古今坟墓，立即迁葬，以备设厂建造神庙衙署，化丛塚为闹市。光绪十一年闰五月二十一日，法艘先后入集马尾，因水涸，不得出口。其时船政大臣系广东人何公如璋。
　　钦差大臣张公佩纶早已驻镇马尾。至七月初一、初二，风颱大作，溪涨迸之。初三，大潮。适午正雷雨，法人起碇轰击。历任马尾船政所造十一艘，片刻荡然。至初九，潮退涨落。法艘恐胶滞连，舰冒险由马尾突出连江之长门。镇闽将军穆公图善守长门，发炮击之。法艘出泊妈祖澳。录福建在京供职各官、翰林院编修潘炳年等奏；为大臣玩寇弃师、偾军辱国、朋谋罔上、怯战潜逃，请旨查办，以伸国法，以服人心，恭摺，仰祈圣鉴事。窃臣等于马江败后，迭接闽信。具言张佩纶、何如璋闻警逃窜，窃以挫败情形，众目昭著。朝廷明见万里，谅诸臣不敢再有捏饰，是以未敢率行上闻，兹恭读八月初一日谕旨，方审该大臣等前后奏报，种种虚捏，功罪颠倒，乖谬支离。与臣等所接闽信，判然歧异，不得不为我皇太后、皇上披沥陈之。初一日，法人递战书于扬武管驾张成，张成达之。何如璋秘不发。初二日，各国领事、商人均下船，众知必战，入请亟备。张佩纶斥之出，军火靳不发。嗣教习、法人迈达告学堂魏瀚，明日开仗。魏瀚畏张佩纶之暴，不敢白。初三之辰，见法船升火起碇，始驰告。而法人已照会“未刻开战”。张佩纶怖，遣魏瀚向孤拔乞缓。以诘朝为请。比登敌舟，而炮已发。我船犹未起碇装药。敌发巨炮七，福星、振威、福胜、建胜殊死战。船相继碎。余船放火自焚。是役，毁轮船九，龙艚师船十余，小船无数。伏波、艺新二艘逃回，自凿沈林浦，陆勇尽溃。而法船仅沈鱼雷一。此初三大败之情形也。张佩纶、何如璋甫闻炮声，即从船局后山潜遁。是日大雷雨，张佩纶跣而奔，途仆，亲兵曳之。行抵鼓山麓，乡人拒不纳。匿禅寺之下院，距船厂二十余里。次日，奔鼓山后麓之彭田乡。适有廷寄到，督抚觅张佩纶不得，遣弁四探，报者赏钱一千，遂得之。何如璋奔快安乡施氏祠。乡人焚祠逐之，夤夜投洋行宿，晨入城，栖两广会馆。市人又逐之，复踉跄出，就张佩纶于彭田。张佩纶恐众踪迹及之，绐何如璋回厂，自驻彭田累日。侦知敌出攻长门，将谋窜出，始回。此张佩纶、何如璋狼狈出走之情形也。何璟、张兆栋，平日狃于和议，于海防毫无布置。藩司沈葆靖尤以战事为非。凡属防饷，辄抗不发款。兵无主帅，饷无专责，议者固知闽师之必败。所恃为长城而无恐者，以张佩纶平日侈谈兵事，际此中外战局伊始，身膺特简，临事必有把握。及阅闽信，陈其种种乖谬情形，则丧师辱国之罪，张佩纶实为魁首，而何如璋次之。何以言之？朝廷以督抚不知兵，简张佩纶偕刘铭传往，刘铭传渡台，则封煤厂、撵法人。张佩纶出都，即闻其意颇怏怏。到闽后，一味骄倨，督抚畏其气焰，事之惟谨。排日上谒，直如衙参，竟未筹及防务。至法船驶至马尾，仓卒乃以入告。张得胜缉引港奸民请办，张佩纶竟置不理，众益骇然。而张佩纶尚侈然自大，漫不经心。水陆各军纷纭号召，迨各将弁请战，又以中旨“禁勿先发”为词。臣等不知各口要击之谕何日电发？不应初三以前尚未到闽。即使未到，而谕旨禁其先发、非并轮船起碇、管驾请军火、而亦禁之也。一概不允，众有以知张佩纶之心矣。身为将帅，足未尝登轮船。聚十一艘于马江，环以自卫。各轮船管驾叠陈连之非，张佩纶斥之；入白开战之信，张佩纶又斥之。事急而乞缓师于夷，如国体何？开炮而先狂窜，如军令何？中岐即马尾彭田，乃鼓山后麓，如地势之辽隔何？闻炮先逃，而冒称力守船厂，如不能掩闽人之耳目何？且何如璋实匿战书，张佩纶与之同处。知耶？不知耶？臣等不能为张佩纶解也。臣闻，张佩纶败匿彭田，以请逮治为词。实则置身事外，证以外间风闻，张佩纶所恃为奥援之人，私电函致，有“闽船可烬，闽厂可毁，丰润之学士必不可死”之语。是则张佩纶早存一“必不死”之心，无怪乎调度乖谬于前，闻炮脱逃于后。敢于肆无忌惮至此也！何如璋实督船政，旦夕谋遁，弃厂擅走，已有罪矣。而谋匿战书，意尤叵测。复于六月一日，将船政存银二十六万两，藉名采办，私行兑粤。不告支应所员绅，而私交旗昌汇丰洋行。群议其盗国帑，言非无因。张佩纶素以搏击为名，何如璋荒谬至此，事后并无一疏之劾。谓非狼狈相依，朋谋罔上，臣等所不敢信。臣惟法事之起，督抚并未带兵出城，该大臣既统兵权，相持一月余，不得谓筹备不及。战书既移，学徒继白，不得谓事发仓猝。轮船十一，水雷百二十，论以师船陆勇，不得谓无兵、无船、无械。谁生厉阶，乃一败不可收拾？非张佩纶、何如璋之罪而谁罪乎？若不严予惩办，何以谢死士之二千余人？何以儆沿海七省之将帅？何以服唐炯、徐延旭之心？何以塞泰西各国揶揄之口？臣等既有所闻，理合据实公揭，谨绘图贴说，粘附呈进军机处。恭候御览，吁恳密派公正不阿之大臣如彭玉麟等，驰往查办。按照各节，彻底根究。福州绅民、船政员弁工匠必能言之历历。应请饬下，钦派大臣，逐一传问，自可得其罪状。臣等疏逖微员，何敢冒昧渎陈，第以闽事糜烂至此，父老子弟哀痛迫切之情，不得不上陈黻座。伏乞皇太后、皇上圣鉴施行，无任惶恐待命之至，谨奏。
　　附录：马尾轮船家属递总督呈。为大臣任性、偾军，死士衔冤抱恨，恳请据实奏办事。窃某氏子某人充某兵轮船管驾、某氏孙某人充某兵轮船管驾、某氏夫某人充某兵轮船管驾，均于本年七月初三日在马江与法人接仗，力战阵亡。为国捐躯，死原无憾。惟是失机误事，罪有攸归。揆致败之由，实有死不暝目者，谨为大宪陈之。自古有国士之知者，必有国士之报。朝廷眷怀南服，注重闽疆。既派船政大臣预储战守之具，复简会办大臣统筹战守之略，加以大任，倚以长城也。乃何大臣自上年莅任，各船管驾上战守条议，不行；请备格林炮，又不允。防务松懈，法人觊觎，实始于此。张大臣乘坐扬武轮船来闽。该船管驾张成，沿途謟事，窥其骄蹇之性，而中以所喜之言。及至下车，趾高气扬，各管驾不得一见颜色。即驻节马尾月余，而足不履轮船。一切布置、一切号令，悉出张成一人之口。张成巧为夤缘，以管驾而兼署闽安副将，势焰益张，遇事擅权，并不商之同事。六月间，法船踵至，各管驾献策；谓师船布阵，宜分不宜聚；蚊子船施炮，宜远不宜近。张大臣不得见面，乃央巡捕代回。张成譛以闽人怯战，设辞退避。张大臣传谕申斥。谓戎机决胜，本大臣自有权衡，无庸多渎。此后遂无敢进言者。至七月初二晚，各管驾知和议决裂，即恐有战事。同谒帅府，力陈连樯列阵之非，并呈图说。张、何二大臣仍复未行改动。初三早，各船请添发军火器械，何大臣谓“有战我必先知，尔等勿虑”。未刻开仗，帅府并无传令，张成亦不通知。张成所带扬武轮船仅开一炮即驶退岸边，弃船逃走。张、何二大臣遽登后山。何大臣闻炮即翻山逃，张大臣继之亦走。自是督战无人，全军皆乱死斗者援绝致命，狡脱者焚舟潜逃。遂至一败涂地。夫以闽港之天险可恃，官轮之数与法人相敌，加以陆勇万余，兵力不可谓不厚。若兼收群策，激厉军心，亦何不可以战胜？乃事前则调度乖方，临事则仓皇逃溃，损国威而残民命，隳军实而长寇仇。稍有天良，能无愧死？氏等之夫若子若孙，死于国难不敢惜！死于失律之乱军，死于欺君之骄将，舍命而不得报国恩，能无九原饮恨，千古衔冤。伏思丧师辱国，邦有常刑，如张大臣之刚复偾事，何大臣之因循致败，张成之揽权贻患，且皆临阵脱逃，究竟应得何罪？惟有泣恳大人公忠体国，据情上闻。庶足服死难之心，而褫巨奸之魄。切呈。尚有绅耆举人陈履仁等呈词，大略相同，不重录。
