<!-- { "loadSidebar": true } -->
　　高兆，字云客，号固斋，侯官人，崇祯间庠生。为人恬澹有大度，与人议论，而平和之气饫人肌髓。六经子史，无所不猎，著《启祯宫词》百首搜罗秘密，非外臣闻见所及，其钞本藏苍家，首有山阴璿、庐峰赵岛二序，各家书目均未收入。与彭善长、陈日洛、许瑨、卞鳌、曾灿垣、林伟俱有诗名，称国初七子。兆曾题周栎园侍郎读画楼《和读画似看山》云：“坐啸即暇豫，心迹仍散帙。所欣患难撄，未令烟云失。结构栖毫素，讴吟送良日。崖巘窗中展，林丘座上出。开颜极游思，寓目释劳佚。既俪宗生游，且收谢公逸。贵兹绘事欢，长同攀跻暱。楼中一以眺，愿言与鼓瑟。”《和周栎园先生看山如读画》云：“宦迹长如水，安能营园林。偶遂楼居好，悠然谋披襟。风惟浮远岫，夕扉延层岑。岂作苍然瞩，还为后素寻。过眼云霞染，怡情邱壑深。大哉造化作，独行游艺心。心写时佇立，徙倚随风吟。夫子勤吐握，谢牵聊息阴。”高固斋诗，酸涩而多排偶，林白云《闽诗选》云：“云客诗名藉甚，吾闽称诗家者，无不推云客。予未得其全集。遍搜他选，俱不甚惬意，岂予所见者隘，抑亦眼力未到耶？苍按：云客有《荷兰使舶歌》，《消夏录》称其见微知著，真可作一篇筹边策读，详《通志》。彭善长，字尔仁，侯官庠生。为人端重好学，该博子史，笔法钟王，而心通宗乘。凡触景物，无不题咏，胸中有万壑争流、千岩竞秀之想。《华朝前一日草堂病起》云：“小径空堂风自和，佳辰强起尚微疴。黄鹂嫩啭随芳树，红药新抽出薜萝。坐惜年光共流转，生嗟筋力付蹉跎。明朝好趁看花约，白日青春一放歌。”陈日浴，字子盘，侯官庠生，性跌宕，学优博，凡方技之书，无不详览。而诗文新拔，以雅健见奇。《初夏越山寺眺望》云：“越王旧宫殿，传在此山巅。天地空尘迹，关河销暮烟。寺迷林鸟外，钟响涧花边。无那登临日，物华已屡迁。”许瑨，字同玉，闽县庠生。性率真，耽山水，学贯经史，诗工典丽，殊有风人之致。《登剑州城楼》云：“楼耸峰环郭，溪喧水夹壕。潭龙吹夜冷，石马立秋高。似指陈友定父墓王霸悲今古，乾坤等羽毛。经过一凭眺，不禁涕青袍。”《同陈总戎游梅岩和韵》云：“渔火汀边舟半横，山钟初动雁飞惊。渚光云暗夜千影，木落猿啼秋一声。百岁利名悲蚁穴，万家魂梦老江城。凭高独啸群峰合，何处嘶风月满营。”卞鳌，字兴书，侯官庠生，性沈敏好学，研穷子史，善古文词。其揄扬叙述，机达理畅，当时名彦，少有过之者。《鸿门行》云：“新丰城边班马嘶，新丰门下楚军齐。楚军乘胜钜鹿下，霸气谁何是敌者。本衔刘氏先入关，况以谗言曹司马。项王震怒不可言，沛公亲自谢鸿门。材官甲士森森立，铁钺银戈闪闪翻。须臾酒酣高奏鼓，军中为乐请剑舞。剑光注射意为谁，刘氏君臣色如土。此时杀公犹雀兔，不杀自是君人度。赋之天授非人力，尽见张良势惊怖。山排峡倒天地震，雷怒风号虎豹愁。覆循彘肩拔剑锉，似恼而公太柔懦。侃侃昌言卮酒余，项王语塞呼之一作曰坐。遂令沛公脱虎口，徒教亚父撞玉斗。君不见，龙虎五彩气已成，急击勿失空尔争，嗟尔亚父空尔争。”曾灿垣，字惟闇，号即庵。熙丙孙，庭龙子，崇祯癸酉举人为人孝友，醇厚笃挚，勇于义，重然诺，不苟颦笑。顺治丙戌，唐王聿键开藩七闽，灿垣与弟祖训同膺上荐。会仙霞师入，海宇荡平，朝廷鼎定之初，大吏知灿垣才学可用，将征之，灿垣遂绝意仕进，遍游江湖，著有《史纂事汇》、《即庵诗存》、《游草》诸书。《即庵诗存》四卷，《游草》一卷，道光二十六年经族孙辛卯举人元澄重刻。七子诗以曾即庵为最，许同玉次之。《战城南》云：“战城南，连城北，猛火烟飞藏白日。万家屋烬开战场，老弱妇女伏两旁。父求死子，妻求死夫，咫尺苍茫无故乡。夜半军中有女子，雨声泠泠鼓声死。超车十乘健年少，火落城头风激矢。魂魄飞扬欲上天，肉亦随风寄乌鸢。日暮鬼火生瓦砾，健儿驱马傍城边。”《幽州马客吟》云：“北人重骅骝，南人习驽马。幽州马客雄北方，年年买马出西夏。朝闻羽骑驰江南，驱马千群自南下。千金不惜表霜蹄，百金不惜连障泥。南方土热违马性，南方技浅薄马医。朝夕掉尾扑蚊蠛，霜毛落尽露筋脊。今年壮士食马肉，明岁燕台悬骏骨。东市买马鞭，西市买马鞍。锦障秋风裂，荒槽晓月寒。南人款段日驰逐，归饱豆栈果下宿。马客朝来出无车，行向人家借黄犊。”《饮马长城窟》云：“饮马长城窟，霜清马蹄滑。丈夫何去西筑城，筑城连连不可绝。但闻岁岁点丁男，不见边城归戍卒。将军筑城欲到天，将军蒸土欲拟铁。朝朝持锥剌城土，土中一半皆白骨。白骨受剌锥不深，犹道土中尚有声。丁男粗免一日死，健儿走马索黄金。闻说死人无尺五，魂魄犹能归故土。早将新骨葬城下，同伴为侬重举杵。”《猛虎行》云：“南山阴风转山曲，夜夜猛虎逐群鹿。鹿毙子死无遗种，老父啼儿寡妇哭。狐狸肯食死人骨，猛虎但食生人肉。几家架竹傍巢居，虎亦移穴巢下宿。日出求食暮无巢，府吏当门声破屋。”此诗殆指巡按御史周世科、张秉孝箕敛科派为虐，户有逋亡则瓜蔓及亲党。《卜居》云：“野老蜗牛舍，渔翁梭子船。各自不相易，同寄一山川。倏鱼喜浮阳，往往为铒牵。当其胠泥沙，岂不愿深渊。人生各有营，阅途纷万千。苟欲宅其身，岂不在圣贤。世人尚眉睫，小喜快当前。朝菌与蟪蛄，分争大小年。因为旷士忧，玄苦恐难传。多谢繁华子，厚意似微怜。凫鹤不相续，贱性靡所迁。不疑又何卜，中情良谓然。”《闽诗传》：云即庵鼎革后闭门却扫，此诗殆其意。《吊江右胡友蠡先生诗并序》：丙戌之岁，先生殉节于剑溪。山水暴崩，漂其棺入芋江。榕城诸君子重先生之义，为易榇而卜兆焉。按：胡公葬鼓山积翠岩。详卷五。“溪雨崩山海倒立，悲风夜半天吴泣。江村晓色惨模糊。忠魂抱柩乘潮入。枯桐碎石石为裂，绛袍纱帽照颜色。寒涛渍骨宫锦红，劲发凌霜如点漆。先生一发系千钧，绝命词悬汗青笔。正气横江呵百灵，众鸟环飞不敢集。伤心犹睹汉官仪，遗老沙头空泪垂。眼光射日阳乌死，山鬼啾啾行客悲。红玉炼火烁金瓮，铁作心肝终不灰。覊魂夜夜绕行宫，九土凄迷何处归。自昔男儿重稿葬，壮士不返沙场尸。先生侠骨留天地，万古寒陵一片碑。”《凡僧无衣籍》云：“我闻古人著书立言称不朽，凡子唯唯曰否否。亦顾其书为何如，文字沾沾焉足取。古之立言兼德功，两画文章天地寿。用之治世为尚书！都俞朝廷相拜手。用之乱世为春秋，排击乱贼心血欧。自有天地有君臣，自有君臣有朋友。吁嗟乎！山崩地裂日月幽，百川沧海皆倒流。地上生人无生气，但有尸行与魂游。吁嗟凡子！发愤欲与天为仇，上书曾经两刖足。野战归来血满头，只身秃发余十指。独立苍茫望九州，大声疾呼求其友。顾影幽囚谁与语？尔乃上下二千八百六十年，得友四十九人许。起夏六侯列众宾，徐中山王以为主。相与揖让慷慨问，中原戮力肝胆相倾吐。中各有幸有不幸，掀髯裂眦同所怒。横磨铁砚厉毛锥，譬如借交沧海壮士椎。屋冰伸纸手重茧，又如痛哭秦庭人乞师。夜深四壁英灵集，墨痕迹笔动须眉。书成知倾几年泪，渡江涌浪惊蛟螭。入门血光寒两袖，曾子捧书再拜又。呜呼，春秋微言绝已久，不意此中藏宇宙。凡子抵掌曰未也，吾将邀灵数十君子后。磔裂枭魂褫奸魄，醢腊魑魅残猛兽。日月光华旦复旦，臣某死骨且复肉。”《池上晓晴喜二谢至》云：“幽梦不相期，开门适所思。楼当山缺处，客到酒香时。乱草十余步，闲花三两枝。忍看今夜月，已隔柳阴迟。”《宿南禅寺》云：“所以爱禅栖，境幽不可倦。灯将火俱微，心与道相见。孤磬坐三时，断山月一片。火飞原上燐，僧入定中遍”。《丙申除夕》云：“最是劳人处，残年待夕阳。忧危身易老，离乱日尤长。腊酒酬穷鬼，文章落战场。独怜天地大，醉眼混玄黄。向夕平安火，千门望寂然。役夫征隔岁，征吏急穷年。敝屦行荒市，余生付石田。谁知此日月，数里异风烟。”《剑津同孚五登先锋楼》云：“溪流三面拥城壕，更指层楼天外高。剑气霜沈寒棨戟，石根云动转鼋鼍。同来极目山川尽，各有乡心远近劳。倚槛不须题往事，乾坤双鬓老吾曹。”《偕吴友圣登吴山》云：“西山突兀俯城隈，客里同过坐石苔。绝顶风烟愁立马，百年邂逅几登台。海门浪屋潮头见，郡市鱼鳞水面开。吴越兴亡俱在眼，那能词赋不生哀。”《岳坟》云：“黯黯栖霞岭，忠魂今有无。衣冠千载祀，弓剑六陵孤。呜咽断桥水，悲号绕树乌。南枝应折尽，遗恨更西湖。”林伟诗，见前平远社。康熙间，蒋衡、张铉、曾孙澜、陈润、陈登禧、黄元埈、萧楚、钟元声、曾沂、林侗、林鼎复、郑秉宦十二人俱能诗，时称十二生。蒋衡，字克平，闽县庠生，辟建宁学教。为人清严而性敏，好经史百家之书，著诗文集若干卷。《游灵隐次韬光禅师答白剌史韵》云：“为乘秋兴到林泉，诗碣留人未忍眠。山屐耐寻黄叶径，江云初散晓钟天。移将青眼千林竹，断却红尘十丈莲。何日重来同洗盏，无生话对碧岩前。”张铉，字明长，福清庠生。赋性刚直，才略敏异，历燕、赵、吴、楚、两粤，凡所到处必酣饮赋诗，著有《纪游诸草》。《游虎灵岩》云：“每到灵岩思便幽，凄清况是一天秋。数椽草屋偏依石，千里荒村尽入眸。烟气浮沉分树势，钟声朝暮逐溪流。独怜松老颜还翠，十载亲朋几白头。”曾孙澜，字公望，性至孝，质朴笃学，年十七登顺治庚子乡榜。《大东道上》云：“客路何时尽，中原一望赊。荒烟吹晓月，瘦马踏霜花。树老支颓岸，蓬飞卷乱沙。离怀辛苦后，亦自梦京华。”陈润，字龙季，闽县人，康熙壬子乡榜。为人幽静，博览群籍，词文典雅，国初名宿多与赠答。《天坛夜步赠别道者》云：“极望空濛隐暮笳，萧萧鸡犬有人家。短墙影落隔邻火，老鹳衔残野树花。匹练长河星尽没，千丝垂柳月初斜。明朝欲向江南路，相忆矶头上钓槎。”陈登禧，字曙阁，侯官庠生。《过小桃源人家》云：“鸡犬闻何静，桑麻别有家。无心风过竹，随意水流花。林醉温温日，波光冉冉霞。逢人休浪讯，恐惹问津槎。”按：小桃源在武夷山。《秋山访友不遇》云：“载酒穿云去，踏秋访友行。瘦松寒日色，疏竹老风声。溪静群鱼出，山空独鸟鸣。到门三径菊，笑作主人迎。”《三月晦夜送春感吟》云：“今宵莫睡补蹉跎，九十风光领几何。回首都从愁里去，伤心况在老中过。酴醿开后莺啼倦，梅雨行时花落多。亭柳千丝难系住，晓钟一响渡前河。”黄元埈，字辛子，海澄庠生。《冒雨同苏仲素度坑寮岭》云：“岭树穿云灭复明，远峰堆黛迓行旌。鞍鞯敢避沾濡苦，芦苇时闻滴沥声。虎帐添寒屯海若，燕江拖练入山城。眼中邱壑胸中画，共卧柴门万事平。”萧楚，字新甫，侯官人，康熙间贡生，授同知职，通春秋子史，为人豪宕，意致闲远，诗极牢骚而不失和平之音。《征妇怨》云：“征夫戍朔方，征妇守空房。寒衣已制倩谁寄？中夜起坐独徬徨。岂无兰麝香，不得到君旁。岂无珠翠妆，不得耀君裳。何缘使君妒，弃妾别他乡。忆昔送君行，陌上黄鹂啼断声。更怜树树垂杨柳，留人不住又清明。试看鸾镜中，昔日颜色今不同。更看墙头花灼灼，举杯欲饮不下咽。寄语青楼年少女，老死莫作征人妇。征人出门不思归，百二春光竟虚度。鬓已丝，情如故，蛾眉双敛向谁诉？独宿牙床泪如雨。”《客夜不寐》云：“永夜怅空庭，风吹冷画屏。眼中人尽梦，冢里鬼长醒。瓦破狐窥屋，窗虚月入棂。孤衾应有恨，足迹等浮萍。”钟克声，字麟载，侯官武庠生。《丙辰初度泰署感怀》云：“孤城画角入风高，烽火长令梦寐劳。四海交游余白眼，十年留滞尚青袍。谁怜有赋愁怀楚，何处逢人笑解刀。极目云山尽戎马，故园三径尚蓬蒿。”曾沂，字子浴，士甲弟，侯官布衣。少豁达，无心仕进，携琴剑浮章江，泛彭蠡、洞庭，遨游吴楚，著有《潜园集》。《禊日感怀》云：“古树风轻动客衣，杜鹃血尽晓声微。柳经宿雨拖烟重，峰入新晴积翠肥。曲水不妨千日醉，乡书何故一春稀。桃花江上舟如织，独是羈人远未归。”林侗，字同人，逊子，佶兄，侯官庠生，署尤溪教谕，卒年八十九，著有《来斋选、古井野识涂、昭陵石迹考》一卷、《来斋金石考》三卷。以上二书经嘉庆戊午举人冯缙重刻事详郡志《乌石山志》。《过闽王墓》云：“琅琊高冢拟皇邱，千载棠阴上相游。门内飞熊推玉马，军中阚虎摄金牛。琱戈宝册分封日，班剑鸣笳赐葬秋。天半莲峰横翠黛，西风夕起片云愁。天南气暖草绵芊，臣妾皇唐正朔年。南国驿骚逢寇乱，中原风景半兵连。龙蛇白羽千屯月，犀兕玄宫万壑烟。闽地襟山带沧海，莫教版土博钗钿。”林鼎复，字天友，侯官庠生。《同叶霞丞舟行》云：“漫言为客地，且伴逐臣游。一叶飞残雨，千山锁暮愁。天疑将水近，心欲与云流。击楫成何事，长歌破石尤。”郑秉宦，字尔期，福清人。入康熙国学，受职州判，为人聪敏，喜任侠，著有《问山楼诸集》。《有所见》云：“海棠残似半开迟，杨柳枝头懒放眉。窗东有女卷红绡，榻冷香生院绿时。徐徐徙倚阑干玉，指调宫商捻楚竹。轻风过处断余哀，难续声中愁一掬。谁怜悽怆欲锁魂，耳听频呼且掩门。咫尺相思憔悴甚，那堪烟雨又黄昏。”此诗只末二语佳，若改作七律，便有意味，《九日登石门读钱明府王侍御之作》：“九日扶筇登石门，前贤得句扁犹存。僧同黄菊平分瘦，佛与青峰两对尊。漫把衣冠悲晋魏，且将诗赋答蘅荪。夕阳西下徐回首，可尽萸觞醉到昏。”
