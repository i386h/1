<!-- { "loadSidebar": true } -->
　　张君题春宵秘戏图云，绢本春宵秘戏图卷，戊午七夕获于太原王氏，乃周昉景元所画。鸥波亭主所藏。或云天后，或云太真妃，疑不能明也。传闻啄画妇女多为丰肌秀骨，不作纤纤娉婷之形。今图中所貌目波澄鲜，眉抚连卷，朱唇皓齿，修耳悬鼻。辅靥颐颔位置匀适，且肌理腻洁，筑脂刻玉。阴沟渥丹，火齐[按：原作齋]欲吐，抑何态秾意远也。及考粧束服饰，男子则远游冠，丝革靴，而具帝王之像，女妇则望仙髻凌波褥，而备后妃之容。姬侍则翠翘束带压?■[按：此字不辨是“力”是“方”]履，而有宫禁气象。种种点缀，沉着古雅，非唐世莫有矣。夫秘戏之称，不知始于何代。自太史公撰列传，周仁以得幸景帝入卧内于後宫秘戏，而仁常在旁。杜子美制宫词，亦有“宫中行乐秘，料得少人知”之句，则秘戏名目其来已久，而非始于近世耳。按前之图秘戏也，例写男女二人相偎倚作私亵状止矣。然有不露阴道者，如景元创立新图，以一男御一女，两小鬟扶持之。一侍姬当前，力抵御女之坐具，而又一侍姬尾其後，手推男背以就之。五女一男嬲戏不休，是诚古来图画所未有者耶。吁，亦异矣。不腆博求唐宋画迹，所遇人物山水花禽竹石历数不下百幅，至秘戏等图，得见景元真笔，何其幸者。越五日实米轩装，清河牛郎记。
　　胡麻必夫妇同种方茂盛；下芫荽种须设秽语。孰谓草木无情无识[按：原作织]哉。
　　山阴公主，宋武帝女，废帝妹也。通何戢。何戢少美丽，动止与褚渊相慕。公主性淫乱，废帝爱之，时与同辇出入。主谓上曰，妾虽不才，与陛下俱托体先帝。陛下六宫万数，而妾惟驸马一人，何太不均？帝为置面首三十人，褚渊亦与焉。主犹慕爱之，闭一阁中，备见逼迫。渊不从，主曰，公鬚眉如戟，何无丈夫气？渊以死自誓，乃得免。
　　女子阴部内经谓之廷孔。孔之上阴阜坟起，阴毛丛生，非徒为裸露时之美观，实于交合时增[按：原作赠]无限之愉快。因互相摩擦而阴阳电生也。毛生之时率在十三四岁，亦有迟至二十左右者。竟有终其身而无毛者，俗谓之白虎。又美其名曰一块玉。此皆一毛不拔者也。其稀少者俗谓之三支箭。世俗相传谓男子无阴毛者曰青龙，倘无意中青龙而耦白虎，大吉大利。偶值三支箭则大不利，不有家败人亡之祸不止也。相书云，阴毛多者淫贵，无毛者淫贱；毛过榖道者不贱；阴毛过膝者贵；红黄者贱；直者贱，勾者贵；乱生者贱，顺生者贵。欲察阴阳二道，男观其鼻，女观其口。又下阴相诗曰，“僻处毛多性最淫，无毛却也没胸襟。不多不少称奇物，一片玲珑锦绣心。”“阴上无毛臀股高，性多淫乱好喧嘈。不为婢女供驱使，也应贫穷傍富豪。”昔汉高祖后吕雉阴毛长一尺八寸，根根黄如金色，卷于阴上。用手扯开过膝，放手复卷。名为金线缠阴，故主极品，亦主多淫。若直若长若黑，乃奸杀之妇，虽贵不久。凡阴毛宜黄宜软，亦成贵人。如草者贱，硬者亦贱。生早者天[按：天字不知何意。疑应作夭]，生迟者淫。三七以内方妙。俱详载相书。曩者余往秦邮，过车逻镇，闻野老云，光绪中叶有秀才过此，见村姑就地小遗，毛长委地，以手自捋[按：此字原不甚清晰]之，纳于裈中。秀才好奇，纳为小星。明年大妇死，由■室[按：■原为空格，据意当作“侧”]而即真。秀才遂联捷成翰林，历任封圻，敭历中外。说者皆归功车逻村姑阴毛主贵也。余曩游古丰州，闲步郊外，与仲谋从崖下过，偶一举首，见少妇方踞巅野溺，珠溅泉流，私处了了可见，阴毛银白。不觉共诧奇异。妇见人羞而惊走。仲谋曰，此妇颇有狐意。归而说与多人，佥云不但见所未见，并且闻所未闻。又，病後交接，卵肿茎缩入腹，绞[按：原作纹]痛欲死，取妇人阴毛烧灰以洗阴水饮之。见《圣济总录》。横生逆产用本夫阴毛二七茎，烧研猪膏和丸吞之。见《千金方》。不图阴毛且能治疾。
　　赤眉發掘诸陵，取宝货，污辱吕后。凡有玉匣者皆如生，故赤眉多行淫秽。见《後汉书》。奸吕后尸者为樊崇。因尸浸水银中，不易朽坏也。又灵帝时盗贼發冢，冯夫人亡七十馀年，颜色如故，但小冷。共奸通之，至斗争相杀。见《列异传》。陈公达议以贵人虽是先帝所幸，尸体秽污，以致不能配食。不知逆贼奸尸，有何乐趣？或藉以洩愤耳。
　　有士与狐女狎。士久无子，尝戏问能为我诞育否？曰是不可知也（立春日雨水，夫妇各饮水一杯，还房即有孕。见《贮香小品》）。夫胎者两精相搏，翕合而成者也。媾合之际，阳精至而阴精不至，阴精至而阳精不至，皆不能成。皆至矣，时有先後，则先至者气散不摄，亦不能成。不先不後，两精并至，阳先冲而阴包之，则阳居中为主而成男；阴先冲而阳包之，则阴居中为主而成女。此化生自然之妙，非人力所能为。故有一合即成者，有千百合而终不成者。故曰不可知也。问孪生何也？曰两气并盛，遇而相冲。正冲则岐而二，偏冲则其一阳多而阴少，阳即包阴；其一阴多而阳少，阴即包阳。故二男二女者多，亦或一男一女也。问精必欢畅而後至，幼女新婚畏缩不暇，乃有一合而成者，阴精何以至耶？曰燕尔之际，两心相悦[按：原作税]，或先难而後易，或貌瘁而神怡。其情既洽，其精亦至，故亦偶一遇之也。问既由精合，必成于月信落红以後何也？曰精如榖种，血如土膏，旧血败气，新血生气。乘生气乃可养胎也。见纪文达笔记。此理博，托之狐言，正恐腐儒诮其猥亵耳。
　　宁夏布商何某，年少美丰姿。赀累千金，亦不甚吝，而不喜为北里游。惟畜牝豕十馀。饲极肥，濯极洁，日闭门而沓淫之。豕亦相摩相倚，如昵其雄。仆隶恒窃窥之，何弗觉也。忽其友乘醉戏诘，乃愧而投井死。纪文达有诗曰，石破天惊事有无，後来好色胜登徒。何郎甘为风情死，纔信刘郎爱媚猪。即咏是事。
　　“探春”（一作探窑）者（是春亦名春风八咏，丹徒叶玉森荭渔所作）剪爪，是以指代阳，揉其廷孔，用博妇女之欢情也。荭渔有“是春八咏”，其一云：指头禅悦证华鬘，唱到探窑菊部班。何必寝床乔弄瓦，居然带甲暗偷关。不毛得地羞难掩，着手成春句忍删。莫更戏言桃又浪（一作泛），再休妄语石为顽。
　　浇烛者，男卧于下，女伏于上，阴阳易位而倒交之。烛以象形也。是春诗云：银样新翻素女图，留髡轻解绣罗襦，替人莫漫垂清泪，灌顶居然乞醍醐。火凤倒飞烧赤壁，烛（一作雌）龙冲焰（一作照）入玄都。上头夫婿娇难撒，只合今生署烛奴。
　　添[按：疑应作舔]铛，舐盘者。全凭三寸舌，卷入两重皮也（正如驴舐磨盘，思得糠覈）。亦曰尝春。是春诗云：绝妙天然两足铛，个中滋味耐人尝。依卿作犬成仙易，呼我为猫餂粥香。三寸舌尖教子细，一低头处笑郎当。吮痈舐痔寻常耳（一作事），何似淮阴胯下王。
　　磨镜者，两女情不自禁，遂以阴阜互相摩擦。是春诗云：恰对菱花可奈何，美人双梦抱雲和。隔墙翻笑谁家体（一作听），非杵偏教子夜磨。一度春风梳髻罢，二分明月入怀多。小姑居处宫如蝎，顾影相怜手更（一作共）搓。
　　刮锅者，男女交媾[按：原作姤]已毕，复有一男继其事。因个中不洁，若待刮洗也。是春诗云：此身甘袭戛羹侯，不着先鞭未肯休。前度销金人已去，後来轹[按：疑应作铄]釜嫂应羞。只求灶下称厮养，却（一作偏）让东方作上头。我自呼名同小鸟，得风流处且风流。
　　品箫者，女以口受阳。或以唇裹其[按：二字原作裏甘，明显不通]稜角，或以舌舐其马眼，其趣胜于交合也。是春诗曰：上口原难慢度腔，秦台萧史属檀郎。玉人嫋嫋谁教曲，君子阳阳自执簧。卿意云何评竹肉，我闻如是叶宫商。鸣鸣[按：二字疑应作呜呜]月底修箫（一作空修）谱，嫠妇孤舟欲断肠。
　　代垆，当垆者。舍其前而用其後。惟女子之坛三开者能之。是春诗曰：痴情方寸已如焚，话到当垆敢怨君。嫁与渔童煎太急，婿为犬子辱何云。牝虚浪掷金条脱，调转空翻白练裙。只是丽华憔悴[按：二字原作蕉萃]损，後庭一曲忍重闻。
　　问鼎一首，其意难明。是春诗曰：居然问鼎引春秋，此耻都难雪左邱。指染一脔忘犯禁（羞鼇小）[按：鼇疑应作鼈]，势分三足笑纡筹（卧龙愁）。闻声误会王孙满，抚背应呼孺子牛。莫怪调梅心事苦，红氍毹上太（一作足）风流。
　　倪元镇于女色少所当意。一日恋金陵赵歌姬，留宿别业。心疑不洁，使之浴。既登榻，以手自顶至踵，且扪且嗅。扪至阴户，复使浴。凡再四，东方已白，不复作巫山之梦矣。姬大恚恨。
　　南北史北凉沮渠氏传，刘宾沙门曇无忏束入鄯善，自云能使鬼疗病，令妇人多子。与鄯善王妹曼头陀林淫通。發觉，亡奔凉州，蒙逊宠之，号曰圣人。曇无忏以男女交接术教妇女，蒙逊诸女子妇皆往受法。又沮渠牧健淫嫂李氏，兄弟三人传嬖之。
　　梁萧誉恶见妇人。虽相去数步，亦云遥闻其臭。经御妇人之衣更不着，并皆弃之。一幸姬媵[按：原作縢]，病卧累旬。
　　稽胡俗好淫，女尤甚。将嫁之夕，方与淫者叙离。夫氏闻之，以多为贵。雍州雕阴三郡，女淫而妇贞。
　　匈奴单于二女下台为狼妻而产子，後遂滋繁。是为高车国。突厥之先，匈奴别种也，为邻国破灭。有一儿刖足断臂，弃草泽中。及长与牝狼交，遂有孕，生十子。勿吉国俗，初婚之夕，男就女家，执女乳而妒罢。按，《魏书》作执女乳而罢，便以为定。
　　有人于夜中似与人交媾，天明即去，而门户不开，毫无影响。是为鬼物所淫。或于风雷雨雹时，居于房中，忽有所感，牝户中如受阳气一般，是为龙气所感。或于河边洗衣汲水，或被水冲着下体，或被水溅湿小衣，或水中忽见人形，牝户中如有冷气冲入，是为水族所淫。或于酷暑时赤身露卧，为一切精魅所淫。或于河中捧饮水沫水球，树上摘食奇花异果，一入口腹，迥异寻常水果之味者，是为误食淫精。或于露天仰吞流星虹气电火冰雹等物，是为口吞神气而感。或于野地中小解，忽似一股蒸热之气透入子宫，是为误触精气。或于梦中与男子交媾而得真感者，是为梦中交感。或与相好妇女顽戏作男女交合状，受彼妇牝户中遗存之馀精，是为转受遗精。或因与壮盛男童同用溺器，彼肾中真阳蒸入子宫，是为感受纯阳。以上一切皆能成孕，无夫而子不外此数端。天地之大，有常有变。父精母血所成，是谓之常，以上数端皆为之变。无夫而孕所生必畸形怪状，或妖戾乖张之辈也。取《野叟曝言》中之大意而录存之。
