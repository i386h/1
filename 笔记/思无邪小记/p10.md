<!-- { "loadSidebar": true } -->
　　刘宗师（大符）《修真问答》内载，精之窍，即玉户也（记者按：玉户者男女精窍统称），会阴穴也。在榖[按：原作谷]道之上，尾闾之前。精之逆顺，由此以分仙凡。鼎炉对峙，龙虎争驰，初则平淡，久则兴浓。精临此窍，欲洩难禁。当此之际，吸勒小腹，提撮肛门，搐手钩足，缩项耸肩，咬牙翻目，上视泥丸。如此作用，其精自回。此即牵转白牛之妙法也。不然则精必沛然下倾，莫之能御矣。妇人修炼者，必先静心守中，依五势运气疏通，然後行炼赤龙法。假日前月某日行经，至此月预先一日子时下工静坐披衣，两手握固，按两胁候身中升降数次，方将左脚跟抵住牝户。如不能者以棉墩代之可也。紧撮榖道，努目咬牙，耸肩着力，往上一提。存想赤气一道，自子宫由尾闾过三关，上泥丸，下重楼，注双乳则止。照此行持，待身热则止。三日後用熟绢插入牝户，此次看比前月或多或少，或有或无。五日後每日子午卯酉各行五次，寅时行屯卦运阳气，申时行蒙卦散阴血。每一时入室静坐，闭气存息。存想赤气一道，自子宫过尾闾，上三关，透泥丸，下舌根，注双乳，到中宫。如此行持一百日，万病消除。妙难尽述。或问，昔者彭祖、巫炎、容成，其学道之初，皆由御女入门。每见今时行此术者，病患何也。答曰，御女以久战为荣，以不泄为胜，以彼泄阴为有补益。殊不知精者气之化，气者神之生。元神不固，则其气无统，虽助长于平日，强制于临时，不知以静御动，以逸待劳，纵有所存，亦滓质耳。久则终归臭腐，随溺化去。或精道秘涩，邪火妄奔，發为痈疽，致成遗淋。况关窍未开，橐籥不应，不知逆取，岂能运转？交未必得，得亦无补，非徒无益，而害斯烈矣。
　　五种不男者，一曰“生不男”，元身细小似蛹不發，又云根带柔委，常不举兴；二曰“□[按：方框原文如此]不男”，外肾只有一子，或全无。俗名犍，又名“犍不男”。或系用刀割去男根；三曰“半不男”，二物俱有，俗曰是“二仪子”，又云半月男半月女；四曰“变不男”，上半月右肾入内，下半月左肾入内。一云“乏不男”，未及十六岁而耗精自行，或有白浊；五曰“蠹不男”，元精清冷如冰。又云“脱不男”，见色未交而泄，或男根似无，见他人行淫而生妒心，遂感有根。凡男子有一犯者，永绝後嗣。
　　谚有女子口大阴大之说，闻之初不甚信。及观相书，亦载欲察阴阳二道，男观其鼻，女观其口。故荡妇偶见男子，必窃窃私议，唯恐所觏非隆准公，而妓院中亦有选鼻子大者好生受用之谐谑。余在浴堂中偶思及之，必留心细察，凡十九天台（鼻之别名）高峻者，其下未必甚伟。闲与友人研论，友曰，彼纍纍垂垂者皆下流人物，大而无当，俗谓“痴鞭”。男子阳道不在长而巨，而在龟头稜高而肥。故相内五行者亦有“草裏藏珠是贵人”之口诀。夫草裏藏珠，乃阴茎全部恒缩尽无馀，只龟头伸在毛外，如置珠草上。大丈夫能屈能伸，不似寒乞相兴衰一例也。後细察鼻如悬胆者，其阴头必丰，于是鼻大势大之言验。因灵柯为受气之门，鼻为天门，与之相应。肾为命门，亦与天门相合。道家采炁者以鼻引山者[按：者字原缺，据下文补入]入脑。山者指女子而言也（见《房中錬己捷要》）。
　　人生受气之初，在胞胎内随母呼吸，受气而成。前通于脐，後通于肾，名曰鼻祖。鼻之呼吸与阳部息息相通，故气促易泄，此其明证。但口大阴大之说，颇难一一验之。因妇女之膣口大小，原无定准。欢情时可大，多胎者可大。即以处子而论，当破瓜时，遇伟岸者则大，遇渺小者则小。故妓女开苞，首择伟器，原可楥之使大。总之女子无不能容也。或问[按：原作间]，然则相书之说为不可信乎。曰不然。女阴大小虽无定准，以口验阴，十有九验。无怪古今形容女子辄称樱桃小口，正有所谓也。故孙妃有煖炉之丹，令阴户窄紧；武后有润户之方，妙如童女。是以人工而补廓大无朋之憾。至于男工采补之术，女娴床笫之功，小大由之，则又不在皮相矣。
　　明季[按：原作李]徐树丕《识小录》：女子十五岁至二十五，补阳和血，美颜色，悦精神，节而行之，能成地仙；二十五至三十五，我施彼受，虽无裨亦无大损耗；四十以上能致疾。若天癸既绝，如枯株吸水，不异鬼交，杀身而已。男子精血少如膏雨，壮如露，令蕊嫩含滋，春芽吐润；老大如霜雪，使红颜萎黄凋谢耳。
　　彭祖习房中御女术，年八百馀。少妻郑妖淫，以欲死。见司马彪《庄子注》。可见妖淫败道，而采补者终有溃决之患也。
　　曲周陈于阶令桐时，有富翁子妇自父家还。明日，与夫卧不起，呼之不应。抉户而入，烟扑人如硫黄。视之，则两人皆焚，但馀一足。玉虚舟曰，焚砂石为龙火，焚金银为佛火，焚人之火，是名欲火。佛言媱习交接，發于相摩。研摩不休，如是故有大猛火光于中發动。意其研摩之极，欲火炽煽，煽而忽焰，因以自焚。其不焚床笫庐舍者，火生于欲，异于常火。
　　传谓男子割势，妇人幽闭，皆不知幽闭之义。今得之，乃是于牝剔去其筋，如制马豕之类，使欲心消灭。国初常用此，而女往往多死，故不可行也。
　　僧家祗律，首在戒淫。法秀道人尝呵绮语，乃经典所载。三十三天色界欲界居其二，七佛皆有妻有子。如来为太子时，有三夫人，有六万采女。上天之最尊者莫如帝释，而采女多至四十三亿万二千五百人。娶修罗之女，以其美也。後与采女戏池中，女以告修罗，遂有战斗之事。阎浮王昼则治事，夜仍与采女行乐。又，佛所说男女情欲，有曰以相视为乐，以相有为乐，以相抱为乐。女以相触为乐，男以出不净为乐。其秽亵有甚于闾巷之所谈议者，吁可怪也（《灯窗丛录》）。
　　京师海印寺有喜佛，在殿後毗卢阁上。率一男子裸而弄数女人，足践手揣，皆裸女。其法或元末诸帝房中运气之术，教宫女为天魔舞之类。
　　廖鹏有妾曰四娘子，钱宁私之，往来过鹏家如外家。或请舁妾去，鹏诡曰，善。但俗有一言，妻不如妾，妾不如偷，偷不如想。留此外间弄之，不愈于家之乐乎？宁殊喜。杨用修《武庙实录》载兹事（矶园稗史）。
　　郑康成笺谓美目倩兮，目上为明，目下为倩。亦既觏止，谓为男女交媾之媾。五日为期，谓妾年未五十，必与[按：以文意看当作以]五日为期。五日不御，故思其夫。言从之迈，言将自杀以从之。迂怪可笑。此诗所以一言以蔽，思无邪也。
　　易经，男女搆精，万物化生，言致一也。盖男得阳气，女得阴气，不搆精则阴阳之气不和，不和便不致一。既以致一，则男子身中有女子之阴气，女子身中亦有男子之阳气，其气和则其血亦合。古人滴血，亦有至理。不然父是一气，母是一气，生下子女同受父母之气，岂不成了二气？故天地必氤氲而後成天地，男女必搆精而後男女一气。一搆精者搆有精气，即所谓交媾。男气通乎女[按：原作男，据文意改]，女气通乎男，气既交通，血亦凝[按：原作疑]合，故夫妇亦可滴血。故父子一气是先天，夫妇一气是後天。後天功用，参配先天。易卦凡以阴遇阳以阳遇阴皆为合，而以阳遇阳以阴遇阴即不合。故两雄不并栖，二女不和得。男女搆精，则阳气直达于牝，由牝而前达于腹于心于舌于肺，由後而达于肾、命门、脊背以上于脑于鼻；阴气直达于卵，由卵而前达于心、腹、肺、舌，由後达于肾、命、脊背、脑、鼻。中鼻、脑、舌、肺而灌溉四肢百骸，无处不到，始为交通，始为致一。若男与男搆精，则虽如闽中之契哥契弟（京中像姑）终身不二，而契哥之阳气不过入契弟之粪门而已。粪门虽与大肠相通，而大肠之下窍谓之幽门，非大肠不开。若使阳气能通入大肠，则大肠之粪亦必直推而下矣，有是理乎？大肠中臭秽粗浊之气盘屈而下，阳气即入大肠，亦不能上达大肠之上，更接受胃海中之饮食未化之物。层次推下，阳气更无从上达。若阳气可由大肠而入胃，则大肠臭秽之气亦将时时冲入胃中，直达于口矣。惟大肠中专司输泄，气不上行，大肠下窍又有幽门关锁，故契哥之阳气止在粪门中停留时刻，仍在便时阳精随之泻出，万万不能上达于胃海，通于喉舌，而传布周身也。至契弟粪门既有幽门关锁，即或稍通，而大肠中纯是重浊臭秽下降之气，又何来清阳之气足以由粪门而上达于契哥人道（阳具）之中，而成为一气乎？气既不能交通，血即不能凝合，其理极易明也。
　　男女阴阳二道，各有两窍。一名精窍，一名溺窍。溺窍达于小肠，专输小便；精窍通于肾命，直透心、肺、脊、脑。溺窍惟小便时始开，犹之幽门必大便时始开也。若溺窍常开，必遗尿不禁矣。精窍则交搆时即开，形动兴[按：原作與]發。男女阴阳之气互相注射，俱由腹达心肺，由肾命达脊脑，不由溺窍。何虑小肠之输泄乎。
　　徐枕亚改唐诗咏手淫云：纱窗日落间黄昏，金屋无人见腻痕。寂寞空床春欲洩，梨花满地不开门。此诗仅改三字，语妙入神。壮青咏品箫云：裸将郎体赤条条，秋尽情根草未凋。梦醒蓝桥明月夜，玉人凑趣学吹箫。又窥美人换中衣诗，不知谁作，虽涉淫亵，已描摹尽致。凿壁偷[按：原作愉]光见素娥，素娥灯下易青罗。一身白似三冬雪，两腿肥于八月鹅。挑脚劈开鹦鹉嘴，翻身露出凤凰窠。令人顿起相思念，何不开门与我和。
　　《神异经》“东南荒经”云：东南隅太荒之中有朴父焉。夫妇并高千里，腹围自辅。天初立时，使其夫妇导开百川。懒不用意，谪之并立东南。男露其势，女露其牝（势牝谓男女之阳阴。《御览》牝作杀）。不饮不食，不畏寒暑，唯饮天露。
　　《汉武故事》内云，建元六年太皇太后崩，上始亲政事。好祀鬼神，谋议征伐。长主自伐滋甚，每有所求，上不复与。长主怨望，愈出丑言。上怒欲废，皇后曰，微长公主弗及此，忘德不祥，且容之。乃止。然皇后宠遂衰，骄妒滋甚。女巫楚服自言有术能令上意回。昼夜祭祀，合药服之。巫着男子衣冠帻带，素与皇后寝居，相爱若夫妇。上闻，穷治侍[按：原作待]御。巫与后诸妖蛊咒咀（应作诅）。女而男淫，皆伏辜。废皇后处长门宫。
