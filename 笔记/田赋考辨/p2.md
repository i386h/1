<!-- { "loadSidebar": true } -->
　　大国三军三万七千五百人以百人一车计之止用车三百七十五两若出兵则无空国而行者以半计之只用一百八十两固无忧民力之不给也武王伐纣兵之最大者也仅革车三百可以观矣然兵力虽不尽用而处处有乘人人皆兵此三代之所以强也后世兵民分而天下削弱矣井半一乘者以一县百乘计之就括地足出者言不必用也司马法成甸出一乘则当是实言出之以供兵用者也亦不相悖也 
　　甲又言其言一乘甲士三人步卒七十二人徒役二十五人是百人共一乘千乘为十万人也千乘之国其井万八家一井凡八万家八万家而赋十万人先王有是制乎春秋时鲁之大搜革车千乘须借二万于他国而后可以足其数矣又鲁赋于吴晋皆八百乘吴晋有征伐鲁出八万人随之是其国中仅存妇人而无男子此一车百人之说断之以理而知其误也谬而伪者四也 
　　河右先生曰此甸出一乘之司马法也但其文只有甲士三人步卒七十二人后儒宗唐兵法增二十五人为徒役此臆说也又后世兵家言如曹公新书类增徒役二十五人在辎车之下此在司马法旧文原未曾有乃增此而以七万五千之数增至十万反谓先王无是制谓须借兵于他国又谓男子尽行而妇人居守则无忌惮矣且甲不读书耳周礼乡遂起军法每乡万二千五百家即赋万二千五百人为一军一国三军即已有三万七千五百人矣况由此而三遂而公邑而都鄙其所赋之数以次相准虽曰凡起徒役毋过家一人而家有正卒有羡卒正卒家一人而羡卒则三卒两卒并不止一人也特大事征发由少至多先王立制不令合征之以尽其力耳若尽征之则何止十万况甲士三人步卒七十二人原不见于周礼即司马法成出一乘之数甲士十人步卒二十人每乘三十人已顿减至四十五人矣若谓鲁之大搜当借兵他国则春秋所书鲁凡五搜皆在昭定年其时方百者五无不足也且只以人计则子服景伯对吴人曰将以二车与六人从即一车三人亦何所不可人无赖愚哉 
　　塨按二十五人在辎车下虽后世兵家者言然兵无有去樵汲厕养等徒役而可行者周礼乡师大军旅会同正治其徒役与其輂辇孔疏曰輂所以载辎重辇所以载任器司马法曰辇一斧一斤一凿一梩一锄二版二筑夏后氏二十人而辇殷十八人而辇周十五人而辇是徒役自古有之但如曹公新书云前拒一队左右角二队守车一队车凡百人则徒役即在一车百人为卒之内后世行师徒役计数多有在正兵外者然皆不可无之耳 
　　甲又言武王伐纣革车三百两虎贲三千人齐桓公遣兵戍卫车三百乘甲士三千人晋文公献楚捷于王驷介百乘徒兵千皆一车十人也故冉有谓季氏曰鲁之群室众于齐之兵车一室敌车优矣若每车百人安得盈百人而敌之有余乎晋为平丘之会革车四千乘依周礼之数除徒役亦且三十万矣及会于黄池与吴争长吴甲士三万人为阵以逼晋晋人畏之让吴先若每车七十五人则三万人不过四百乘耳晋会平丘无与争霸者尚车四千乘乃会黄池欲争先于吴而不及四百乘何过削弱其兵以让敌可知一乘原无七十五人也谬而伪者五也自古及今无不甲而战者故齐桓甲士三千人吴王甲士三万人今乘车三人为甲其步卒七十二人不甲何以御锋镝先王之制战马必介而后驰而人反不为之介是爱人不如爱马矣谬而伪者六也 
　　河右先生曰司马法一车七十五人在他经无明文故又有甲士十人步卒二十人之说则每车止三十人矣若谓一车概十人则又不然武王伐纣其革车三百与虎贲三千偶以十当一实则人是人车是车两不相蒙国语天子有虎贲诸侯有旅贲周礼司马官有虎贲氏设虎士八百人以左右王如后世羽林佽飞之类专随王车若革车则兵车之名六师士分帅之非虎贲所得随也至于齐桓戍曹甲士三千并非车卒曾车卒而皆甲士乎若晋献楚捷驷介百乘徒兵千人则随所俘之数并无成限哀十一年吴大败齐师以革车八百乘甲首三千献鲁公若以人数合车数将必一车三人半矣此笑话也盖车徒之数言人人殊原无一定之经可实指者必欲实指则一车三十人庶几近之司马法成一车甲士十人徒卒二十人在他经虽无此文然鲁颂曰公车千乘而即继之公徒三万以千乘之车而以三万人副之则一车三十人恰当其数此庶经文之可信者若国语齐有革车八百乘注齐法五十人为小戎车八百乘当四万人则一车五十人似乎过多若左传载楚有广广有一卒卒偏之两疏谓一广十五乘有一百二十五人则一车八人又似乎过少如谓冉有称鲁之群室众于齐之兵车以一室敌一车定无一家有七十五人之理则此一室者岂所云一家也乎谓鲁族诸室其邑居者甚多即以一室敌一车而有余此甚言鲁之能当齐耳故杜氏曰室者都邑居家之称而甲误以一室为一家比较人数则定九年晋车千乘在中牟卫侯曰卫车当其半寡人当其半吾不知卫君一身可以当晋车五百乘者其为数何等也至谓平丘之会晋车四千乘当有三十万人及黄池之会与吴争长吴出甲士三万人来攻而晋即让吴先歃则平丘之会所云三十万人者安在则又不读书矣古者车是车人是人有有车而无人者左传崔氏葬齐君下车七乘不以兵甲是也有有人而无车者崔氏弑君甲兴是也晋车四千乘不必有三十万人若吴卒三万则并非车徒安得相较春秋时不用车而以卒战曰行晋魏舒伐狄请毁车而为行是也是时黄池之会据国语出士卒百人以为彻行百行万人为带甲三万以势攻是吴用步兵临会以凌晋而晋始让之此左氏所称崇卒不崇车者何得以人数多少妄核车数若夫甲士衣甲徒卒不衣甲故襄二十五年楚以蔿掩为司马既赋车兵之有甲者又赋徒卒之无甲者清之役季氏之甲七千此衣甲者也冉有以武城人三百为已徒卒此不衣甲者也然此不衣甲者岂真以袯襫裋御锋镝哉古甲衣以铁以皮徒卒之甲则以袍以纩纩曰茧袍曰絮如秦风与子同袍左传三军之士皆如挟纩合袍与纩而皆以帛组紩之故楚子伐吴作简之师有云组甲三百被练三千组甲者漆皮而紩之被练者絮练而组之甲士少故三百徒卒多故三千也 
　　塨按宣十二年左传楚子为乘广三十乘分为左右曰二广广有一卒卒偏之两杜注谓司马法百人为卒二十五人为两军十五乘为大偏今二广用旧偏法复以二十五人为承副孔疏谓众说不一据注当是一广一百二十五人成七年巫臣以两之一卒适吴舍偏两之一焉杜注司马法九乘为小偏十五乘为大偏盖留九乘车及一两二十五人孔疏谓两之一谓将二十五人又言卒谓更将百人也凡将一百二十五人适吴舍偏谓舍一小偏之车九乘两之一又舍二十五人也又谓传文艰涩恐有讹误夫此二篇注疏语皆狐疑且楚之广车楚王所乘也故许偃御右广养由基为右彭名御左广屈荡为右以待王乘今一广十五乘只一百二十五人则每车当八人有奇何以分之是楚王乘车大夫为车右而下只八人随之无如此寡弱者况卒偏之两为百人一卒而十五乘之二十五人是何句法耶至解巫臣适吴以两之一为一读卒一读舍偏一读两之一一读亦无比句法况留九乘车车何多留二十五人人何少殊不伦也盖皆误认两字不得已而牵强解之如此愚以为两一车也召南百两御之孟子革车三百两是也广有一卒者王乘之车名曰广为十五乘之首故曰御右广御左广王乘左广以逐赵旃此广车有百人之卒以从王周礼所谓虎士八百人先后王而趋以卒伍旅贲夹王车而趋左八人右八人车止则持轮之类也卒偏之两者申明上句之词也言此卒非二广之正卒也所以从王而统此十五乘之车者也盖王乘车曰广一广统十五乘亦总名曰广旧制十五乘为偏故曰偏之两即乘广之两也是二广各有百人从王为二百人矣自古出兵大将裨将皆有亲傔不在正兵数内即冉有清之役帅左师以武城人三百为己徒卒亦此类也以两之一卒适吴者盖巫臣出使将车徒不必将兵士今欲教吴乘车战阵故将一车之兵卒适吴也舍偏两之一者盖出使所将车徒不止一两而专领兵士只此一两至吴即舍此偏车中之一两而返也坊记孔疏云诸侯成方十里出赋之时虽革车一乘甲士三人步卒七十二人其临敌对战之时则同乡法五人为伍五伍为两之属故左传云楚广有一卒又云两之一卒适吴是临敌对阵同乡法也牧誓云武王戎车三百两孔注云一车步卒七十二人则出军法也经云千夫长百夫长谓对敌时也如此则甸所出一乘七十五人成所出一乘三十人皆谓其田赋应出若干车若干人耳非以人配车而谓兵法若是也甲乃执以为一车当敌之数较量多少亦何为乎 
　　且因此而车战当敌之数亦可考焉车兵虽经无明文指者然三十人七十五人则皆不可何者以其为数参差不合周礼伍两卒旅之制尚书千夫百夫之文也即或为三十人则必其五人在外为徒役或为七十五人则必如曹公新书加二十五人为徒役以足百人为卒之数何者必如此乃可合而成军也然而周制百人也李卫公兵法谓曹公新书言兴师十万用车千乘大率荀吴旧法善兵者之言似属可信或犹以为后代语也周时孙武子兵法曰凡用兵之法驰车千驷革车千乘带甲十万驰车用以冲突者即革车也则亦言一车百人矣或犹以为非经文也周礼县师会其车人之卒伍牧誓誓众始于百夫长孔安国传曰兵车一两百夫长所载是亦不可见一车用百人欤且周之兵制以五起以五成惟卒变五而用四两为之族师云登其族之夫家众寡辨其贵贱老幼废疾可任者及其六畜车辇酂长若作其民而用之则以旗鼓兵革率而至而闾胥比长里宰邻长并无此文盖四两合百人乃为一车乡则百家之族师率之遂则百家之酂长率之故五两与车不合变用四两百人一车亦昭昭矣[管仲以车五十人为小戎正对周元戎百人而言] 
　　然战车虽用百人而国之车数不必与兵数相合也诗云公车千乘而公徒为三万人春秋书鲁作三军共三万七千五百人而左传记其革车千乘齐语齐桓公为三军军万人有革车八百乘韦昭注曰齐法五十人为小戎三万人当六百乘车数多者其副贰陪从之车乎若子服景伯之将以二乘与六人从吴也则行役之车不用以战且有一乘三人者矣甲何执一以为说耶矧武王之伐纣也书序原云戎车三百两虎贲三百人甲若见之将无又定为一车一人耶 
　　按周礼大司马军将皆命卿师帅皆中大夫旅帅皆下大夫卒长皆上士两司马皆中士伍皆有长尝细按其文叙乡遂诸官皆不言乡遂家数惟至比邻曰比长五家下士一人邻长五家则一人者盖闾里以上官什伍分数已定不容于内亏其一人为之总帅故长司马以上官皆在二十五人百人之正数外特置而闾里以上官亦如之五长即五人中一人为长故比邻亦特注明曰五家则一人也至于乘车之法经无明文然以孔氏说拟之或卒长乘车而两司马御右之或两司马乘卒车而卒长别有专车以主百人若旅帅师帅军将则一乘一车己定何得乘之必各有乘车不在卒车之内计也如左传管周父御冉有樊迟为右季孙疑迟弱不可用冉有固请用之皆别车选人并非平素正卒之车故齐三万人五十人一乘当六百乘而二百人一卒连长统之即当别乘推之以上各官正当多二百乘为八百乘乃知从来言千乘之国必须十万兵者皆不知韬钤者之呓语也 
