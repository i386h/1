<!-- { "loadSidebar": true } -->

　　田赋考辨﹝清﹞李塨撰 
　　
　　凡书无论疑信必详阅其书然后可为之辞从未有未见其书而即可悬断其是非者今甲于周礼初未尝一面而但见左传杜注一段有周礼二字遂误以为周礼文而诟之而不知周礼无是文也斯尚足辨欤惟是田赋乃三代大法古经无正文不可以无考也河右先生曰然因考辨如左 
　　甲钞春秋成公元年作丘甲杜注论其下曰周礼伪书也即井邑车乘一条可知矣其言一夫五亩之宅二亩半在田二亩半在邑古者都城不过百雉千室之邑民居二千五百亩并官府仓庸庠塾不下三千余亩虽千雉之城不足以容之此其谬而伪者一也既谓一井八家又云九夫为井则自矛盾矣谬而伪者二也 
　　河右先生曰孟子五亩之宅在他经无文即朱氏注云二亩半在田二亩半在邑亦是概括前儒之说为然不惟非周礼并非周礼诸家释经之注甲欲攻周礼而以朱氏集注妄坐之其不足辨已明矣但其义则据周礼遂人曰夫一廛言每夫当任一廛也然而前郑注作百亩之廛即此田宅也后郑注作里居之廛即此邑宅也此皆据孟子为说者然而各言有宅未尝分指五亩也至载师园廛之说两郑龃龉而贾公彦为疏以园为田亩之宅为二亩半廛为里居之宅引孟子五亩文以为据汉食货志云在野曰庐在邑曰里而何休云一夫一妇受田百亩公田十亩庐舍二亩半谓此八夫者既受百亩矣又析公田之百亩而受其十亩其余二十亩又八分之各得二亩半以为庐舍考工匠人疏曰以为庐宅井灶葱韭则在田之宅既己明白而在邑之宅则诸儒未之详也赵岐注孟子云庐井邑居各二亩半以为宅各入保城二亩半故为五亩尝细绎其文其云庐井即田中之庐也云邑居即里居也尔雅释言曰里者邑也既有庐井又有里居是在野在邑尽之矣曰各二亩半则五亩尽之矣 
　　至若以都邑百雉当侯国之城以千室之邑当民居之宅则大谬矣按考工记匠人营国王城方九里郑驳异义亦云国城九里公七里侯伯五里子男三里特郑又云王城十二里公城九里故尚书大传则云古者公之国有九里之城三里之宫七十里之国有三里之城一里之宫五十里之国有一里之城以城为宫此虽周制蔑略彼此各据并无成说然亦大概如是若都城则县稍之外都鄙之地所以为公采地与王子弟之食邑者在王畿之外一层千室之邑则郊甸之外家稍之地所以为大夫百乘之家与王子弟之稍疏者之食邑在都鄙之内一层何曾是侯国民居之名故孔子将堕三都曰邑无百雉之城言都邑也清之役冉有曰鲁之群室众于齐之兵车言家臣之邑居也 
　　若谓邑里之宅城中不容则前儒亦虑及之孟子方里而井周礼亦以一里为一井今无论城之三里九里各有多寡而但以五里之城折中为断五里者五五二十五里也每里以家二亩半计之当住三百六十家二十五里当容九千家今亦不从周礼诸制以五百四百三百二百一百限五等侯服而即取至减者以孟子公侯百里为断百里者万井也每井有八家则己得八万家矣以八万家之里居而只以九千家之地应之可乎况城中所谓庙社朝诸区又当分去三国之一乎 
　　宋陈祥道作礼书城中之宅率家二亩半冬月纳稼之后皆入保城则以王城言之六乡之民七万五千家又士工商在焉则九里之城固不能容然则考工所言九里者王之中城也春秋书城中城可验也又孟子三里之城七里之郭则城外有郭不止九里或者凡国有两城可以居民而不知其说又不然者夫六乡入保六遂独不入保乎两城亦未必能容也且春秋城中城杜氏明云中城鲁邑在东海廪丘西南何尝是国之内城况入保国城以居不知其说始自何人实大不通之言国家守封疆农隙入保当在四境定无有撤四境之民公然入城而弃土地于寥廓者偶有窃发敌人不用兵而至城下矣此大乱之道也 
　　然则如何曰孟子五亩之宅其半在邑邑者城外诸邑也王制民居量地以制邑度地以居民凡乡遂以外皆有邑里在公家者曰公邑在私家者曰家邑在王公子弟所食采地曰采邑在民夫受田之外任闲田以为居者曰井邑故丘有丘邑都有都邑诸凡族师党正乡官遂官皆有官居自井而邑而丘而甸而县而都与自井而通而成而终而同凡聚会处即设为官居而民遂附之所谓邑即所谓邑居与里居也入保者保此而已诗所谓上入执宫功者亦入此而已若邠卿又有保城之说则在都邑原有城春秋书城二十有九皆是邑城如城郎城向城邢城郚城郓城费城防城武城城平阳城祝丘等何一非邑是邑原有城邑里之居亦原有在城者特其城仍是邑城都城并非国中之城即近郊之民冬月入保亦必附郭为民居使之相守并不宜虚城中廛而待民冬月一时之入故邠乡所注先分两地一在田一在邑也邑又有两地一在无城之邑一在有城之邑也曰庐井邑居各二亩半以为宅则统邑之有城无城者与在田对言也又曰各入保城二亩半则承上文专言在邑之有城者可入保也若谓八家与九夫矛盾则周礼无八家文然八家即九夫司马法步百为亩亩百为夫夫三为屋屋三为井夫者百亩之名九夫者九百亩耳 
　　塨按载师以宅田士田贾田任近郊之地以官田牛田赏田牧田任远郊之地则六乡余田又有如此分任者郑注谓宅田是致仕者士田是圭田贾田贾人家所受者官田庶人在官其家所受者牛田牧田畜牧者之家所受者则若干人之廛当有在国中者矣但乡遂之夫必不尽入保国中也 
　　论语言千室之邑又言十室之邑周官二十五家之里即为邑是邑者民居之总名原无定数也 
　　甲忽入千室之邑于都城内计其居址已可诧异乃所计者更属梦谈郑康成注礼杜元凯注春秋皆曰高一丈长三丈为雉则径百雉为方五百步得方一里余二百步径千雉为方五千步得方十六里有奇中积二百五十余里况杜注曰三堵曰雉而公羊传则有文曰五堵而雉是更阔矣乃云尚不能容千室一何懵也而乃已着书欺世矣今世如此着书者不少其为圣道之害不已甚欤 
　　甲又云古千乘之国地方百里万里而井百里为万井而出千乘是十井出一乘不问可知矣周礼乃谓九夫为井四井为邑四邑为丘四丘为六甸甸十四井出车一乘则是百里只出兵车一百五十六乘何名千乘乎谬而伪者三也河右先生曰周礼小司徒职惟有九夫为井四井为邑四邑为丘四丘为甸四句其下甸出一乘云云皆司马法文杜预引之以注左传不注明司马法三字而混并在周礼文下甲遂以之诟周礼是指长狄而诟侏儒长狄不受也特所谓司马法者原非画一周制史记齐景公时有司马田穰苴曾着兵法至战国时齐威王使大夫追论古司马兵法而附穰苴于其中有一百五十篇然且司马法两言出车之制注经家各引以为据其一又曰六尺为步步百为亩亩百为夫夫三为屋屋三为井井十为通通十为成成出革车一乘此马融引之以注论语郑康成引之以注周礼然皆非是者大抵侯国以百里为断百里之地以开方计之实得万里孟子方里而井万里者万井也乃以甸出一乘计之甸方八里实得六十四井以成出一乘计之成方十里实得百井百井出一乘则万井只百乘六十四井出一乘则万井只一百五十有六乘矣虽为之说者曰成之十里即甸之八里以甸八里外有治沟洫之夫得二里不出车乘仍是八里然其与千乘之赋则总不合也或又曰两司马兵赋成所出车是畿内采地法甸所出车是畿外邦国法然皆说经者臆度云然无确据也 
　　此惟论语包咸注百里出千乘恰恰相合如云古者方里为井十井出一乘则百里之国方有万井适出千乘而何休注公羊传亦云军赋十井不过一乘又云公侯封百里凡千乘伯四百九十乘子男二百五十乘则军赋常制似当以此为准然而仍未然者何休包咸皆系汉儒与司马穰苴生于周末者又复不同且其所注皆依文解释并无有所据之经为之引证安得定一说者 
　　况其以十井为一乘以万井为千乘者固未是也国地不尽井井地不尽赋百里之国必先去宫城都邑陂池园囿山川沉斥廛庐径术三千余井又去三乡三遂公邑徒任役而不征税者三千余井其任赋者不尽十之三耳以三千未尽之井而十井一乘则三百乘尚不足而可以之当千乘乎予每说经必以春秋为断以春秋策书颇为可信所谓周礼尽在鲁者虽其时不无变更而相去未远吾即以春秋策书其实注车数不涉儒注者言之昭五年论晋车赋有云十家九县长毂九百是一县一百乘也又云其四十县尚遗守四千乘是十县一千乘也计县方十六里中二百五十六井约二井半出一乘则百里之国但以二千五百六十井得车千乘所云任车赋者十国之三尽之矣事有策书所已言不明明可据乎 
　　塨按河右乡遂公邑赋人不赋车之说本之坊记疏记孔疏云据司马法之文诸侯车甲牛马皆计地令民自出若乡遂之众七十五人则遣出革车一乘甲士三人马四匹牛十二头恐非力之所能皆是国家所给故周礼巾车职折毁入赍于职币又马质云凡受马于有司者书其齿毛与其价司兵职云授兵从司马之法以颁之及其受兵输亦如之是国家所给也此乃孔颖达疑义非经文也周礼县师掌邦国都鄙稍甸郊里之地域辨其夫家人民田莱之数及其六畜车辇之稽若将有军旅会同田役之戒则受法于司马以作其众庶及马牛车辇会其车人之卒伍小司徒亦云颁比法于六乡之大夫使各登其乡之众寡六畜车辇遂人以岁时登其夫家之众寡及其六畜车辇以令师田则是从外向内自畿外诸侯邦国而王畿内五百里大都公之采地而四百里小都乡之采地而三百稍大夫之采地而二百里甸六遂而百里远郊五十里近郊六乡以至遂稍都鄙闲之公邑无不出车马牛及人者矣若巾车马质车马之赐授未明言军旅惟司兵授兵及牛人掌养国之公牛凡军旅行役供其兵车之牛与其牵彷以载公任器则明言用于军旅然但以载公器田出兵械则县师云会其车人之卒伍使皆备旗鼓兵器以帅而至酂长以旗鼓兵革帅而至自有明文盖此所言授兵乃亲随左右所用或公家马牛兵甲皆具以备兵卒之损失者补之未得据此定为乡遂赋人不赋车也 
　　孔疏因乡遂家出一人而以司马法一乘七十五人计之遂谓七十五人出一乘然司马法言成甸出车一乘未言七十五家出车一乘也此援古而适为臆说也况乡遂家出一人亦储兵之制有然故曰可任也者家若干而其实选兵无庸家出一人也何者家出一人则天子六军诸侯三军但出之六乡三乡而已足其余六遂三遂以及公邑等俱不起役有是理乎 
　　七十五家出一乘孔疏尚虑其不能今云二井半一乘则是二十家出一乘矣然计二十家得地二千亩今中原有田百余亩者率家备车牛古之百亩当今四十余亩则二千亩当今八九百亩亦能出一车矣况百里之国虽名千乘犹之家有正卒羡卒实多备而不用鲁至春秋战国方百里者五而且争战繁兴然兵止三军车止千乘可考也 
