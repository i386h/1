<!-- { "loadSidebar": true } -->
　　凌云台初造时先称众材俾轻重相称故虽高而随风动摇终不坏晋明帝登而惧其倾侧命以大木扶之未几頽坏
　　元帝沐
　　晋明帝为太子闻元帝沐上啓云伏闻沐久劳极不审尊体如何答云去垢甚佳身不极也
　　四废日
　　邺鲜之上啓宋武帝云伏承明旦见南蛮是四废日来月朔好不审可从否答曰劳足下勤至吾初不择日
　　悲乎足下
　　介子推不出晋文公焚林逼之抱木而死公抚之尽哀乃伐木制履毎俯视则流涕曰悲乎足下足下之呼起于此
　　托胡卢而生
　　胡广以五月生俗谓恶月父母藏之胡卢弃河岸侧居人收养之及长有盛名父母欲取之以为背其所生则害义背其所养则忘恩两无所归以其托胡卢而生也乃姓胡也
　　二子委甑
　　有客诣陈太丘谈锋甚敏太丘令元方季方炊饭延客二子委甑窃听客语饭落釡成糜而进客去太丘责之具言其故且诵客语无遗太丘曰但糜自可何必饭耶
　　尔汝交
　　祢正平年未及冠而孔文举已逾五十相与为尔汝交
　　如汝所言亦佳
　　司马徽居荆州以刘表必有变思退缩以自全每与语但言佳其妻责以无别徽曰如汝所言亦复甚佳终免于难
　　肉趐
　　魏凌云台至高韦诞书榜即日皓首榜有未正募工整之有钤下卒着履登缘如履平地诘之云无术但两腋各有肉翅数寸
　　子贡久出占得鼎卦
　　孔子使子贡出久不返占得鼎卦而无足众弟子以谓不来矣顔渊曰鼎无足其乘舟来耶果然
　　石桥观日出
　　秦始皇作石桥欲过海观日出有神驱石入海去不速鞭之石皆赤色城阳等山皆起立东倾有趍赴之状
　　科头晏起
　　管寜泛海舟覆乃曰吾尝一朝科头三晨晏起过必在此
　　此是啖石客
　　简文在殿上行右军与孙兴公在后右军指孙曰此是啖石客简文曰公岂不知天下自有利齿儿耶
　　老子乘鹿入胎
　　老子始下生乘白鹿入母胎既生广额大目疎齿方口耳有三门鼻有防柱足蹈五字手把十文
　　蔡邕作仙
　　汉王瑗遇鬼物言蔡邕作仙飞去飞来甚快乐
　　璠璵之乐
　　琴以七寳餙之名璠璵之乐
　　半英雄
　　防曰厐统为半英雄
　　一坐起迎太初
　　景王欲杀夏侯太初意未决问安王孚曰已才足以制之否孚曰昔赵岩塟儿汝来半坐迎之太初来一坐悉起以此知之恐汝不如乃杀之
　　轩轩如朝霞举
　　海西时诸公每朝朝堂犹暗惟防稽王来轩轩如朝霞举
　　有疾不通客
　　李膺有疾不通客惟陈仲弓来乘舆出门迎之
　　蔡邕即张衡后身
　　张衡死蔡母方娠时谓邕即张衡后身
　　珠襦玉匣
　　汉帝及侯王送死皆用珠襦玉匣
　　借书可嗤
　　杜预书告儿古诗有书借人为可嗤借书送还亦可嗤
　　在郡髙枕
　　卫瓘云吾前在中山郡无事高枕而已
　　此年少甚
　　洛下人见刘道真曰此年少甚刘问此言善否云善刘曰若佳言愿令若翁亦若母亦
　　布衣雄世
　　袁绍见郑君曰本谓郑君东州名儒今乃天下长者以布衣雄世岂徒然哉
　　葛巾羽扇
　　武侯与宣王治兵将战宣王戎服莅事使人宻觇武侯乃乘素舆葛巾持白羽扇指麾三军随其进止宣王叹曰可谓名士
　　围棊信至无儿书
　　豫章太守顾劭雍之子集僚友围棊外啓书信至而无儿书虽神意无变而心知有故捉棊伤爪指掌血流客散叹曰已无延陵之遗累寜有防明之深责于是割情防哀自若
　　贷盐百斛
　　沈玠守风粮尽从姚彪贷盐百斛彪性峻直得书不答呼左右令覆盐百斛于江中曰明吾不惜惜所与耳
　　误呼父字
　　诸葛恪对韩文晃误呼其父字晃曰人子前呼其父字礼耶恪曰向天穿针不见天者非轻于天意有所在耳
　　行不择日
　　孙权时有人获大欲献吴王夜泊越里于大桑中桑呼曰勤乎绪奚事尔曰我行不择日乃遭拘系然尽南山之薪不能溃我桑曰诸葛元逊必致相困求我之徒煮汝计将安出曰子无多言祸将及汝既至建业恪谕权烹之乃立烂
　　一门盛矣
　　孙皓问丞相陆凯曰卿一门在朝几人答曰二相五侯将军十余人皓曰盛矣凯曰君贤臣忠国之盛父慈子孝家之盛今政荒民敝覆亡是惧臣何敢言盛也
　　婢讼府君
　　王武子左右人尝于门中就婢取济衣服婢欲奸之其人云不敢婢云若不从我当大呌其人终不从婢乃呼曰甲欲奸已济令杀之其人具前状武子不信其人曰枉不可受当讼府君于天武子终年疾困此人见形云府君当去矣遂卒
　　九馆痴龙
　　洛下有洞穴深不可测一妇人欲杀其夫推堕穴中此人顚倒良久方苏旁得一穴行百余里觉所践如尘闻秔米香啖之芬羙复遇如泥者味似向尘入一都郭虽无日月明逾三光人皆被羽衣奏竒乐凡过此九处有长人指柏下一羊跪捋羊须得二珠长人取之后一珠令啖之甚得疗饥请问九处答曰问张华可知其人随穴得出诣华问之云如尘者黄河下龙涎泥是昆仑山下泥九处地仙名九馆羊为痴龙初一珠食之寿等天地次者延年后一丸充饥而已
　　鹦鹉
　　张华有鹦鹉每出还輙说僮仆好恶一日寂无言华问其故曰被禁在瓮中无因得知外亊忽云昨梦不佳所忌出外华强呼之至庭果为飞鹰所击仅获见免
　　潘石同刑东市
　　石崇与潘岳同刑东市崇曰天下杀英雄君复何为尔岳曰壮士填沟壑余波来及人
　　无鬼论
　　宋岱为青州刺史禁淫祀着无鬼论后一书生诣岱曰君絶我軰血食二十余年以君有青牛髯奴未得相困今奴已叛牛已死此自得相制矣明日岱卒
　　庐山君
　　顾劭为豫章禁淫祀毁诸庙至庐山庙一郡悉諌不从夜有人经前状若方相云是庐山君劭要之入坐与谈春秋灯尽烧左传以续之鬼欲凌劭劭神气甚烈鬼反和逊求复庙劭笑而不答鬼怒曰三年内君必衰当此时相报如期劭果病笃咸劝复庙劭曰邪岂胜正终不聼遂卒
　　玉浆石髓
　　嵩山有大穴甚深晋初有人误堕穴中中有草堂二人围棋饮其人以白酒一杯又行一火井井旁有物如青泥食之不饥半年许乃出张华曰所饮者玉浆所食者龙脑石髓也
　　九醖酒
　　张华与友人饮九醖酒颇同酣畅华每醉令左右转侧则必安防至明华忽思友人夜来必死急问之果腹穿肠流床下葢不转侧耳
　　卢氏杂说
　　音声郎君
　　【阙】　十宅诸王解音声备上幸其院迎驾作乐宫中呼为音声郎君
　　金条脱
　　文宗问宰臣条脱是何物宰臣未对上曰真诰言安尼有金条脱为臂餙即今钏也真诰萼緑华赠羊权金王条脱各一枚与此少异
　　鹅腿子
　　有举人以诗谒沛帅王智兴智兴曰莫有鹅腿子否谓鹤也
　　道子画驴
　　吴道子访僧僧不加礼遂于壁上画驴而去一夜家具并踹破僧邀道子恳求乃涂却画处
　　织绫花様不同
　　卢氏不中第歩出都门投逆旅有一人附火吟曰学织锦绫工未多乱安机杼错抛梭莫教宫锦行家见把似文章笑杀他因问之曰家业织绫离乱前属宫锦坊近以薄艺投本行皆云如今花様不同且东归也
　　笔管刻从军行
　　王使君家有笔管中间刻从军行人马毛发屋木山水无不精絶毎一事刻从军行一句殆非人工成云用防牙刻
　　着绯进士
　　杜升自拾遗应举及第又拜拾遗号着绯进士
　　烂蒸葫芦
　　郑余庆召亲朋呼左右曰谕厨家烂蒸去毛莫抝折项诸人以谓必蒸鹅鸭良久就食毎人前粟米饭一盂烂蒸葫芦一枚公食甚羙诸人强进而罢
　　罽賔国香
　　杨相召崔相饭前香炉中烟成楼阁云是罽賔国香
　　临小王帖
　　有献书李徳裕以锦綉囊重重盛之太尉颇爱之卢宏宣有善书名令观之曰是某临小王帖也
　　宋五坦率
　　德宗夏中防行西明寺宋济葛巾犊鼻抄冩上曰措大茶求一碗济曰鼎水方煎可自泼之上又问作何事是何姓行宋曰姓宋第五应进士举须闻呼官家济惶恐拜起待罪一本云上问曰今日诗何如曰圣意难测上曰宋五大坦率后礼部放榜上问有济名否使囘云无上曰宋五又坦率也
　　不食菜心
　　江泌不食菜心恐伤生意邢峙不食邪蒿恶其名
　　挞额裹头
　　不由三事直拜中书舍人谓之挞额裹头
　　避世术
　　世豆黄和松叶食之甚羙可作避世术
　　硖石吟
　　士子于汉江硖石阻风吟诗曰卜得上硖石秋来风浪多久未之续空中忽云江陵一夜雨肠断木兰歌
　　束翅鹞子
　　李蔼应举时勤敏絶人号束翅鹞子
　　黄贼打黒贼
　　宣宗时京城买枣以黄米黒麫为之云黄贼打黒贼乃巢贼之谶一云巢冦
　　取卿相为状头
　　许孟容与宋济布衣友善许知举宋不第招宋与饮谢之酒酣许复大言曰今年为国取卿相为状头姚嗣卿是也后数日姚死宋徃见许曰邦国不幸姚令公薨
　　押山字
　　安禄山押字以手指三撮而成
　　西狮子脚
　　唐有伶人诣宰相诉官叙说久次问在乐部何能云在教坊作西狮子脚三十年
　　金盏玉盏地
　　长安永寜坊东南是金盏地破而可复成安邑里西是玉盏地一破则不完矣
　　四六
　　四六之作起自徐庾
　　焚香探丸
　　宣宗将命相必采中外有人望者三两人姓名撚之致香案上以物覆之焚香防祝探丸以命草麻
　　涂归
　　诏勅有不便于事涂却进之谓之涂归
　　目视具僚气吞同列
　　李徳裕在相位不以顔色假人及南迁或嘲之曰目视具僚亡筯气吞同列削寒温
　　立德政
　　宪宗时中人吐突承瓘为帝立德政碑砻石以请李绛奏言大人与天地合其德日月合其明无立碑纪徳之亊恐贻笑天下遂止
　　惠也愚
　　唐有中官学作刺纸或遗以柴答曰防惠也愚若干
　　乡贡进士
　　文宗时进士特盛学士语曰乡贡进士不博上州刺史
　　炼腿
　　僖宗在藩邸好筑毬有炼腿之语
　　蜀葵
　　蜀葵防作火把雨中不灭
　　饼卷氷切
　　薄饼卷厚氷以刀切入迎刃而解
　　苹是何草
　　文宗博览羣书延英问臣宰诗云鹿鸣食野之苹是何草崔珏曰按尔雅苹是藾萧上曰朕看毛诗疏云苹叶圆而花白丛生野中似非藾萧也
　　诗赋
　　开成二年高锴侍郎知举内出霓裳羽衣曲赋太学石经诗进诗赋自此始










　　类说卷四十九
　　钦定四库全书
　　类说目録
　　卷五十
　　佛书杂说
　　如来　　　　　　三教
　　舜佛　　　　　　八卦
　　色空　　　　　　人弗为恶【缺】
　　无漏法门　　　　观音如来
　　心法　　　　　　身口清净
　　庄老　　　　　　大慈
　　种诸善根　　　　老子不能言仁义
　　变化　　　　　　吕望
　　魍魉　　　　　　贞一致一三昧
　　孟子善立言
　　孔子杂说
　　名讳　　　　　　文君北蛮
　　射策　　　　　　印绶
　　作史　　　　　　才智
　　退之有声乐服金石
　　相反　　　　　　禇大
　　文字忌讳　　　　兵家胜负
　　缙绅脞说
　　王母侍女　　　　骑上杯
