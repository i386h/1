<!-- { "loadSidebar": true } -->
　　李徳裕尝有一僧曰公当万里南行期在旬日公曰其然果遂还乎僧曰当还公讯其事曰相公平生当食万羊今所食九千五百矣所以还者未尽五百羊耳公曰吾顷梦行晋山山上尽皆羊有牧者曰此御史平生所食羊也果符师之説后数日振武节度朱暨致书馈四百羊公大惊僧叹曰万羊将满其不还乎旬日贬湖州连贬崖州竟没于贬所
　　梦捧日
　　杨炎少时梦陟髙山仰视瑞日红光赫然因举左右手以捧之后登相位果协捧日之祥
　　虹蜺天使
　　韦臯镇蜀宴客西亭暴风雨俄顷而霁有虹蜺自空而下垂首筵上吸其饮食且尽其首似驴五色若霞公惧罢宴小尹豆卢署曰虹蜺天使也降于邪则为戾降于正则为祥公正人也某敢以贺旬日拜中书令
　　韩退之见神人
　　长庆四年冬韩退之卧病见一神人被甲仗劔长丈余立于榻前曰吾有金革事将与卿图之公曰愿闻神人曰威粹骨絶国世与韩为仇今欲讨之力又不足卿以为何如对曰臣愿从大王讨之神人颔而去乃叹曰是何祥也凡数日穷其理不能究是冬公卒
　　白衣吟
　　华山月夜有白衣丈夫循涧水吟曰涧水潺潺声不絶溪陇茫茫野花发自去自来人不知归时常对空山月
　　月夜聮句
　　梁璟居商山旅馆时中秋月朗见三丈夫称萧中郎王步兵诸葛长史与璟坐庭中呼其僮曰玉山人取酒共酌聮句步兵曰秋月团如镜中郎曰秋风利似刀璟曰秋云防若絮长史嘿然二人促曰幸以拙速为事长史沈吟曰秋草细同毛二人大笑曰拙则拙矣何乃迟乎长史曰中郎为僻韵而滞捷才中郎又命玉山召蕙娘佐酒顷之一美人至长史戏曰女郎自赴中郎召且美人曰安知不为众来乃歌凤楼之曲中郎又曰山树髙髙影步兵曰山花寂寂香因指谓长史向者僻韵信中郎过今愿续此以观防才长史即曰山天遥厯厯一坐大笑曰迟不能巧速而且拙防如是耶璟曰山水急汤汤中郎曰孝防安知为诗哉璟发怒震声叱之坐中客惊遂失所在
　　曹唐诗
　　进士曹唐以能诗名世尝得句云水底有天春寂寂人间无路月茫茫忽见衣素妇人闲冶徐步吟赏此句数日唐卒
　　黒龙甲中出
　　道宣律师持律第一忽觉手如火燎之状师惊曰汝水族也何为潜于此乎即伸臂诵呪己而震霆撃指甲有一黑龙自甲中出初甚小俄长丈余火鬛电眸攫空而去
　　黄衣妇人乞命
　　栁宗元为永州司户至荆门驿舎梦黄衣妇人曰某之命若败缕之悬风危危将断且飘矣君能活之戴恩何地明旦荆帅召食以梦语召吏讯之曰前一日渔人网获一巨黄鳞鱼将为膳今已断首遂命投江中是夕梦前妇人来而亡其首
　　隂池
　　有人见羣僧浴水中问之曰此隂池也又曰檀越可听吾徒之梵音于是合声而噪乃羣蛙也
　　清水珠
　　冯翊严生尝得一石状若弹丸后有胡人愿以钱三十万易之曰此吾西国至寳名曰清水珠自亡此国之井泉尽浊国人俱病故我越海逾山来中夏求之即以珠投浊水澹然清彻
　　蛴螬
　　蛴螬尝化一白衣美丈夫自言齐人曹氏子
　　玉龙膏
　　安南有玉龙膏南人用之能化银液説者曰此膏若持北来则祸及韩约都防安南得膏持归是嵗京师乱约以附郑注族诛
　　居士金精
　　韦思求链金之术一日有居士辛锐来谒病痈渍血且甚韦方会食居士溺于筵上客怒皆起锐亦告去忽不见回视其溺乃紫金液光采粲然客有解者曰居士金精也验其名氏信矣
　　稚川真君
　　僧契虚防稚川山顶有宫阙在云物之外殿上有簪冕者曰稚川真君真君问曰尔絶三彭之仇乎契不能对真君曰不可留此
　　己酉平蔡
　　元和初裴晋公征吴元济至境上因发地得石刻有鸡未肥酒未熟之语解者曰鸡未肥无肉也肥去肉为巳酒未熟无水也酒去水为酉破贼其在己酉乎后平蔡果以是日入城
　　七圣画
　　云光寺有圣画殿长安谓之七圣画初制殿宇有少年诣寺曰某弟兄七人善画愿输工僧许之七人持防绘至戒云七日慎勿唘门僧从其语凡六日閴然无闻意其为恠遂发其封忽有七鸽望空飞去防绘俨若四隅唯西北未竟后画工见之惊曰神妙笔也
　　谢翺诗
　　云斜月照人今夜梦落花啼动去年春又云愁态上眉深黛緑泪痕侵脸落花红
　　甑杵为妖
　　建中末独孤彦者泊舟淮泗步月至佛寺有二丈夫一人身长黒衣称姓甲名侵计第五一人身短青衣姓曾名元黒衣者曰吾之先本卢氏少以刚劲闻凡物有滞而不通者必侵犯以计忤之时皆谓我侵计后遇仇易姓甲氏以逃患吾素精药术而升降上下即假手于人吾有舅氏起居未尝不俱曾元曰吾陶唐氏之后也受姓于姚曾者其子孙以字为氏故谓曾氏吾素褊躁负气凌上遭下流沸腾之谤吾赋性坚正赴汤蹈火赒人之急语未卒寺僧归二人驰去不见彦乃悟曰曾元岂非甑乎文以瓦附曾甑字也名元者以瓦中之画置瓦字之上甲侵计者岂非铁杵乎以午附木杵字也甲者东方甲乙木也第五者亦假午字也侵计者反语金截截附金铁字也总而辨焉得非甑及铁杵耶明日果于积壤中得一铁杵又一甑

　　类説卷二十三
<子部,杂家类,杂纂之属,类说>
　　钦定四库全书
　　类説目録
　　卷二十四
　　博异志
　　师旷第七镜　　　　剖鱼腹得刀
　　道士得仙　　　　　众花之精
　　天柱山梯仙国　　　上清童子
　　舞袖弓弯　　　　　巴陵鬼诗
　　海龙王女　　　　　胡二姊
　　独异志
　　商较卿相
　　狙异志
　　人鱼　　　　　　　天上碧玉楼观
　　括异志
　　南岳赤脚仙人　　　圣防宫见羽卫
　　曹门好　　　　　醴泉观
　　仆射防　　　　　　金甲神人叱医工
　　汗脚袜　　　　　　弹鸱
　　龙首山人　　　　　鬼手书草字
　　母死复归　　　　　正郎鼻
　　大鼈放生　　　　　道士奏章
　　芙蓉馆主　　　　　张酒酒
　　城隍庙求嗣　　　　费孝先范围
　　赃滥处斩　　　　　鼍恠
　　屠者刲羊　　　　　许偏头
　　误食厌物　　　　　湖中见
　　得父石志　　　　　茅处士叱鬼
　　截豕一耳　　　　　段糓狂吟

　　类説目録
　　钦定四库全书
　　类説卷二十四　　　　　　宋　曾慥　编博异志
　　师旷第七镜
　　天寳中陈仲躬居洛阳清化里有大井好溺人一日有敬元頴请谒饰鈆粉衣绯緑衣曰此井有毒龙自汉居此縁与太乙左右侍龙相得每相蒙蔽好食人血自汉以来杀三千七百人矣某为龙所驱使为妖惑诱人共食昨夜已朝太乙兼河南【阙】勘责数日方回君命匠淘之则脱难矣愿终君一生承奉无所不致仲躬命匠入井获古铜镜夜见元頴谢曰某本师旷所铸十二镜中第七者贞观中为许敬宗所堕为毒龙所役幸遇君子重见人间明日望君移宅自此不复见影矣明日牙人来请移居大小价类一如清化者且云价直契书并交割讫后三日旧井崩堂遂陷仲躬后有所须皆如移宅之效其镜背科斗书曰维晋新公二年七月七日午时首阳山白龙潭铸于鼻题云夷则之镜
　　剖鱼腹得刀
　　开元中王昌龄舟行至马当山使风不能驻命赍酒脯纸马上大王草履子上夫人诗曰昆仑一面望中牵奉上大王不取钱只为猛风波浪骤莫恠昌龄不下时有金错刀贮履内误将往忽有赤鳞入舟昌龄命烹之割腹获刀叹曰葛仙公命鱼送书古人剖鲤得素颇同也
　　道士得仙
　　缑氏仙鹤观道士皆精专法箓每年九月三日有一道士得仙至其夜皆不扃户以求飞升张竭忠为县令使勇者觇之见一黒虎入观衔出一道士而去至明并不得仙者竭忠大猎格杀数虎或金简玉箓或冠帔人发骨甚多皆每年得仙道士也
　　众花之精
　　崔元徽月夜有青衣引女伴曰杨氏李氏陶氏又绯衣小女曰石醋醋又报封家十八姨来言词泠泠有林下风气色皆殊絶芳香袭人醋醋曰诸女伴皆住苑中每被恶风所挠当得十八姨相芘处士每嵗旦与作一朱旛上图日月五星立苑之东则免难矣今嵗已过待此月二十一日立之崔许之其日立旛东风刮地折树飞沙而苑中繁花不动元徽乃悟众花之精醋醋乃石榴封姨乃风神也后杨氏辈来谢各裹桃李花数斗云服之可以却老某等亦长生至元和初元徽犹在年可三十许
　　天柱山梯仙国
　　房州竹山县隂隠客家浚井千余尺而无水工人扪壁别一天地日月世界署牌曰天柱山门内两童皓齿垂发跣足金冠问汝胡为至此工人具陈本末须防有绯衣传勅曰以礼遣之引至清泉洗浴白泉潄饮甘美似醉行半日有一国城宫室皆金玉城楼题云梯仙国工人询曰此国是何处答曰诸仙初得仙者闗送此国修行七十万日然后至诸天或玉京蓬莱昆阆姑射工遂上山寻路门人曰汝来此顷刻人间已十数年欲出旧穴应不可得当奏请通天闗钥匙送卿归引上天门须防云开已在房州询隂家云已三世矣工人自后不食五谷莫知所在
　　上清童子
　　岑文本山亭避暑有叩门云上清童子元寳奉叅冠青圆角冠衣浅青衣曰自汉得果成本生于吴得不凝滞之道文本语以汉事了如目睹问冠帔之异曰仆外服圆而心方正此是上清五铢服又曰六铢尤细者五铢也出门数步墙下不见文本掘之一古墓中惟得古钱二枚文本乃悟上清童子铜名元寳钱文也外圆心方钱之状也青衣铜衣也五铢服亦钱文也汉朝所铸也文本自是钱帛日盛至中书令忽失古钱遂卒
　　舞袖弓弯
　　邢凤寓居长安平康里故豪洞门曲房之地也昼梦一美人曰此妾家也取防牋写阳春曲曰长安少女踏春阳何处春阳不断肠舞袖弓弯浑忘却罗帏空换九秋霜
　　巴陵鬼诗
　　刘方元夜宿巴陵古馆闻庭中啸咏之声一老青衣曰往年阿郎贬官时令老身骑偏白騧抱阿荆郎坠损左防至今天隂酸疼明日必大雨今阿荆郎官髙也不知有老身无昔日阿荆郎爱念青青河畔草今日绵绵思逺道也明旦果大雨壁上有诗云爷娘送我青枫根不记青枫防回落当时手刺衣上花今日为灰不堪着墨色甚新乃知夜来人题也
　　海龙王女
　　许汉阳贞元中舟行于洪饶间日暮寻小浦入行数里不觉到一湖中水才二三尺湖崖庭宇甚盛见数女郎饮食皆非人间见者有一树干如梧桐叶如芭蕉红花满树未吐大如斗盎青衣捧一鸟如鹦鹉置阑干上一声而树花皆开芳香袭人每花中有美人长尺余管弦悉备女郎举酒众乐具作夜深花落便失所在一女郎作诗曰海门连洞庭每去三千里十载一归来辛苦潇湘水诸女郎曰欣此旅泊相接恨恨而别明日至口讯之曰昨夜溺死四人捞出其一人似活乆乃言曰海龙王诸女归洞庭宿此取四人作酒縁客少不多饮我却得来汉阳问客为谁曰一措大耳汉阳黙然觉腹中不安吐出鲜血数升方知人血为酒三日始平
　　胡二姊
