<!-- { "loadSidebar": true } -->
　　李密云贺若弼以上将诛夷髙颎以大勋受缢薛道衡文宗学士遂处极刑痛结人心悲纒华夏又云多营宫殿广立池台罄珠玉之珍竒穷丹青之丽饰歌姬舞女终日荒淫走狗飞鹰盘游无度桑间濮上听亡国之音糟丘酒池为长夜之饮又云汉朝星动岂曰劳人晋国石言未为烦役又云一时收十嵗之租一日枉千金之费夫行妇寡父出子孤百川沸腾十日并出
　　辽东之役
　　大业七年以后初有辽东之役又发丁壮为骁果又送驴马于涿郡又发黄衣牵船入沧海又发五谷杂种牛皮铁炭飞挽千里
　　知世郎
　　大业末宋寇先起邹平人王薄拥众据长白山自称知世郎言世事可知矣作歌以招征役者歌云长白山头知世郎纯着红罗锦背裆横矟侵天半轮刀耀日光上山吃獐鹿下山食牛羊忽闻官军至提剑向前荡譬如辽东豕斩头何所伤人多附之后杨感反山东遂成大乱河北有张秤王秡须等凡二十七项多至十余万少不下万人屯据州县建营山泽其下酋帅亦有名称或云乞见敌或云嫌头方或云彻眷顽勿惜死又结聚村落百十为羣如黒社白社青特胡驴之号浮云贼忽律贼最后李宻起而隋亡
　　志公诗
　　梁志公道人诗曰一土乱十州至世充僣号国称郑遂以一土为王字又曰乱训理也自为符防改洛州为十州
　　婆娑罗树
　　洛城山北谓之邙山上无木惟北岭上有古樗树婆娑四五亩杨素建都城以此树为南北标准嫌樗木名恶号婆娑罗树佛经言婆娑罗树是如来涅槃之所其言不祥后杨感乱李密围城及太宗征世充皆于此树驻车下瞰城中
　　传记
　　与魏公藏拙
　　梁遣徐陵聘齐时魏收文学为北朝之冠録其文示陵陵过江沈之曰吾与魏公藏拙
　　南市冢铭
　　洛阳南市即隋酆都市也掘得一冢棺中有平上帻朱衣铭曰筮言居朝言居市五百年间于此见矣校其日月当魏黄初二年也
　　为姊作粥
　　李英公姊病亲为作粥误燎其须姊止之公曰姊老勣亦老欲久为此粥可得乎
　　门禁六阙
　　朱敬则代着孝义自宇文周至唐并加旌表门禁六阙
　　飞骑
　　贞观中拣骁捷善骑射者谓之飞骑衣五色袍乘六闲马从上游幸
　　佛牙
　　贞观中有僧言佛牙所击无坚物傅奕曰我闻金刚石至坚惟羚羊角可破试之应手糜碎
　　张底崔湜为中书令
　　张嘉祯为舍人湜轻之常呼为张底后嘉祯议事出人意表湜惊谓同列曰张底乃我辈一般人当坐此果后为中书令
　　王家牛
　　洛阳画工解奉先为嗣江王家画过取其直王责之乃于佛前自誓曰若负心愿死为王家牛未几暴卒王家适生骍犊背有白文曰解奉先
　　薛道衡诗
　　隋薛道衡聘陈为人日诗曰入春才七日离家有二年南人嗤之又云人归落鴈后思发在花前乃曰名下无虚士
　　芙蓉园
　　京师芙蓉园者本名曲江园隋文帝以曲名不正改之
　　北堂书钞
　　虞世南于省后堂集羣书中事可为文用者号北堂书钞
　　郭正一可笑事
　　郭正一为李英公征辽管记勣还曰此一行我録郭正一可笑事虽满十卷犹未能尽
　　刘晨阮肇
　　汉明帝时刘晨阮肇同入天台见二女出胡麻饭山羊脯设桃及酒甚美逾年乃归乡里皆变推寻其家已经七代孙也
　　景龙文馆集
　　学士
　　修文馆学士景龙二年置大学士四人象四时学士八人象八节直学士十二人象十二时游宴悉预
　　日就殿
　　以文柽绮栢为材
　　闰九日
　　九日作宴赋诗李峤云闰节开重九
　　国奢
　　窦从一为御史大夫中宗曰为卿娶妇嵗除宴设极盛中席迎妇却扇去花乃一老妪后知是皇后乳母宫中有国奢之号
　　蹀马戏
　　宴土蕃使蹀马之戏皆五色彩丝金具装于鞍上加麟首飞翅乐作马皆随音蹀足宛转中节胡人大骇
　　四部书
　　薛稷知集库马懐素知经库沈佺期知史库武平一知子库通曰四部书
　　桃花行
　　李峤等作桃花诗帝令插二十篇入乐府谓之桃花行
　　扳絙之戏
　　清明节命侍臣为扳絙之戏以大麻絙两头系十余小绳每绳数人执之争絙以力弱者为输时十宰相二驸马为东朋三相五将为西朋仆射韦巨源少师唐休璟以年老随絙而踣久不能起帝以为笑乐
　　细栁
　　上已袚禊赐侍臣细栁云带之免虿毒瘟疫
　　合笙
　　殿内奏合笙歌其言浅秽武平一諌曰妖巫娼妓街童市女谈妃主之情貌列王公之名质咏歌蹈舞号曰合笙不可施于宫禁
　　麦粥
　　寒食赐麦粥帖防毬镂鸡子
　　人题四韵
　　宴白鹿观御诗序云人题四韵后罚三杯李宗楚等谢曰既陪天欢不敢不醉又曰敬举天杯饮
　　松门薜幄
　　宴韦嗣立庄云松门驻旌斾薜幄列簪裾
　　剪彩花诗
　　赵宴若剪彩花诗云花随红意发叶就緑情新
　　纶省推髙
　　除中书舎人李义为学士制云纶省推髙
　　御史台记
　　南床
　　侍御史号杂端最为雄剧台中防聚则于坐南设横榻号南床又曰痴床言登此床者倨傲如痴
　　御史本草
　　贾忠言撰御史本草以里行为合口椒最毒监察为开口椒防毒殿中为萝卜侍御为脆梨言渐入佳味迁南省郎号甘草言可以久安矣
　　五墨三仍
　　左台御史迁南省郎仍供奉者三墨勅授者五时号五墨三仍
　　百官本草
　　侯味虚着百官本草谓御史云大热有毒主除邪佞杜奸回振寃滞止淫滥尤攻贪浊畏逺使恶儤直忌挼权豪外州出者尤可再日炙干破者为良服之长精神灭姿媚久服令人冷峭
　　六道
　　唐畿尉有六道入御史为佛道入评事为仙道入赤尉为人道入畿丞为苦海道入县令为畜生道入判司为饿鬼道
　　封氏见闻记
　　钓鼇客
　　王严光有才不达自号钓鼇客巡游都邑求麻铁之资以造钓具有不应者辄録姓名置箧中曰下钓时取此等蒙汉为饵其狂诞类此张祐谒李绅亦称钓鼇客李怒曰既解钓鼇以何为竿曰以虹为竿以何为钩曰以月为钩以何为饵曰以短李相为饵绅黙然厚赠之
　　十过万言
　　开元初常敬忠十五嵗上书言能一过诵千言张燕公召问能十过记万言乎曰能以万字试之七过已通熟
　　诈为古帖
　　李邕常不许萧诚书萧乃诈为古帖令纸故暗持示邕曰右军真迹邕欣然曰是真物平生未见诚以实告邕复取视曰细看之亦未能好
　　大杖小杖
　　严安之崔谭俱为赤尉安之令伍伯执大杖谭益小其杖至如筋安之令伍伯空手行乃不能学
　　二镬
　　青州南城佛寺有二大镬大者容四十石小者容三十石旧传寺即孟尝宅镬以造食供客者李伾毁为兵器
　　鲁人败矣
　　广徳中御史李季卿谒曲阜文宣庙史前导毎至一处辄指曰此颜子陋巷也此灵光殿基也至一水池曰此鲁人灵光钓鱼处也李笑曰鲁人败矣
　　峄山碑
　　云乐刻此石人多不晓顔师古谓以泗濵浮磬作碑者也
　　啸十五章
　　啸有十五章有深溪虎髙栁蝉空林鬼巫峡猿下鸿鹄古木鸢之类炙毂子详载
　　画山水
　　大厯中吴士顾子画山水甚竒恠先布绢于地研调采色使数十人吹角击鼔呌噪顾子着锦袄纒头饮酒半醉取墨汁防绢上次防诸色以大笔开决为峯峦岛屿之状曲尽其妙
　　烧尾士人
　　士人初登第必展欢宴谓之烧尾说者云虎化为人惟尾不化须为烧去方得成人又说新羊入羣诸羊抵触不相亲附烧其尾乃定又説鱼跃龙门化龙时雷烧其尾乃化
　　豹直
　　御史旧例初入台陪直二十五日为伏豹取未出之义谓之豹直亦然
　　以金灯花为芝草
　　西门寰为邯郸令以金灯花为芝草脩状申使司知其妄不复问
　　有罪令裹碧巾
　　李封为延陵令吏人有罪不加杖罚但令裹碧巾以辱之州乡大以为耻竟不捶一人
　　月桂降
　　垂拱中月桂降于台州按日月各有限城岂鸿洞无底而有桂得下蟾兔之类安得不落
　　斛瘕
　　有人喜饮茶饮至二斗一日过量吐如牛肺一物以茶浇之容一斛二斗客云名斛瘕
　　长哨
　　峩山陈道士善长哨作霹雳声闻者惊悚
　　开天传信记
　　贵妃为刘晏画睂
　　刘晏年八嵗献东封书明皇命宰相出题就中书试验引晏于内殿六宫观看坐宴贵妃膝上亲为画眉总丱髻宫人遗花投果
　　白骡将军
　　上封泰山益州进白骡至乘之柔习安便礼毕而毙谥曰白骡将军
　　金天王
　　明皇过华隂见岳神迎谒问左右皆不见老巫阿马婆云三郎在道左朱发紫衣上至庙前复槖鞬立庭下乃封为金天王
　　凉州新曲
　　西凉州制新曲曰凉州宁王曰音始于宫散于商成于角征羽新曲也宫离而少微商乱而加暴臣恐有播越之祸及安史乱始验宁王审音之妙
　　严公界
　　上御勤政楼大酺人物填咽金吾白棒如雨上召京兆尹严安之处分打安之周行广场以手板画地曰犯此者死人指其画曰严公界无敢犯者
　　兔诗
　　苏瓌初未知颋处放马廏中尝咏昆仑奴诗指头十挺墨耳朶两张匙又作兔诗曰兔子死阑殚持来挂竹竿试将明镜照何异月中看瓌大惊由是文章葢代上平内难一夕间制诏皆颋为之世称小蘓公
　　子
　　贺知章告归吴中召问所欲章曰臣有男未名幸陛下赐名上曰人无信不立孚者信也宜名曰孚知章后乃悟曰上何谑我耶以我呉人孚乃下子呼我子也
　　紫云回
　　帝梦游月宫闻上清之乐记其曲以玉寻之名紫云回
　　白石篆
　　函谷闗得白石篆文桑字解者曰四十八也正符帝在位之数
　　一行进当归
　　一行禅师将卒留一物进上乃蜀当归也上幸蜀回方悟其防
　　麯生风味
　　叶法善有道术居真观一日防数朝士满坐思酒忽有人叩门称麯秀才突入坐少年秀美论谈不凡法善潜以小剑击之应手堕地化为瓶榼中美酒遂共饮之皆曰麯生风味不可忘也
　　裴尹判状
　　裴谞为河南尹尝有投牒误书纸背谞判曰者畔有那畔那畔似者畔我不辞与你判笑杀门前着靴汉又有妇人投状争猫状云若是儿猫即是儿猫若不是儿猫即不是儿猫谞判曰猫而不识止傍我捻老鼠两家不须争将来与裴谞遂纳其猫
　　扑杀佛子
　　无畏三藏自防依宣律师无畏饮酒食肉言行麄易律师不恱尝令宿于户外律师中夜扪虱投床下无畏即呼曰扑杀佛子律师异之
　　那咤太子
　　拥防宣律师律师尝夜行道临堦失足有人捧承之见一少年师问何人曰某毗沙王之子那咤太子拥防和尚久矣师曰贫道修行无烦太子威神自在神乃献一佛牙今藏在崇圣寺者是也
　　玉磬
　　杨妃善击磬乃取蓝田緑玉琢之
　　叱武攸暨
　　上为皇孙时于朝堂叱武攸暨曰我家朝堂汝得蜂虿而顾耶则天曰此儿终当为吾家太平天子
　　万回
　　师初若愚痴虽父母亦以豚犬畜之兄戍役安南音问隔絶忽一日朝往夕返曰兄平善发书视之乃兄手迹其家以万里而回故号万回
　　题剑门诗
　　上幸蜀还次剑门上曰天险若此自古及今败亡相继岂非在德不在险也耶题诗曰剑阁横空峻銮舆出狩回翠屏千仞合丹嶂五丁开灌木萦旗转仙云拂马来乘时方在徳嗟尔勒铭才
　　旃然
