<!-- { "loadSidebar": true } -->
　　茘枝奴

　　类说目録
　　钦定四库全书
　　类说卷六　　　　　　　　　宋　曽慥　编续齐谐记
　　金凤辖
　　汉宣帝以皁葢车赐霍光至夜车辖上金凤辄亡去晓乃还南郡黄君仲北山罗得一凤诣阙帝以置承露盘上俄飞入光家车上帝耴车游行辄御帝崩凤飞去莫知所在
　　分紫荆
　　京兆田真兄弟三人分财堂前紫荆欲破为三明旦树枯死真曰树本同株将分故憔悴人不如木也因不解树树即荣茂兄弟相感合财遂为孝门陆机诗云三荆欢同株
　　黄鸟玉环
　　杨寳见一黄鸟为鸱枭所寳遂取置梁上啖以黄花毛羽成朝去暮来忽夜有黄衣童子曰我王母使者昔使蓬莱为枭所搏承君见救以四玉环与寳曰令君子孙洁白位至三公有如此环寳生震四世名公
　　千年华表
　　燕昭王墓前班貍化为书生问墓前华表曰吾欲见张华何如华表曰子之妙解无为不可但张公智度难笼络恐防子千嵗之质亦误老夫貍不从见华论文及退华使人防门不得出雷焕曰千年老精唯以千年枯木照之则形现昭王墓前华表已千年使人伐之燃照书生乃一班貍
　　书生吐女子
　　许彦山行遇一书生云脚疼求寄鹅笼中生入笼与鹅并坐前行息树下生出笼口吐一铜盘具肴馔酒数行吐一女子容貌冠絶女曰将男子同来吐一男子颖悟可爱又吐锦行障书生留女同卧男子又吐一女共酌日晚书生悉吞纳口中留铜盘与彦张敞云是永平二年作
　　茱茰囊菊花酒
　　费长房谓桓景曰九月九日汝家有灾急令家人各作绛囊盛茱茰系臂登髙饮菊花酒景如言夕还见鸡犬牛羊皆死
　　三日曲水
　　武帝问挚仲洽三日曲水何义曰汉徐肇三月初生三女三日俱亡一村以为恠相携水濵盥洗因流水以滥觞束晢曰周公城洛邑因流水泛酒又秦昭王三日上巳置酒河曲见金人奉水心剑因立曲水
　　织女诣牵牛
　　成武丁有仙道忽谓弟子曰七月七日织女渡河暂诣牵牛诸仙悉还宫吾与尔别明日果失武丁
　　眼明袋
　　邓绍八月旦入华山见童子执五彩囊盛柏叶上露曰赤松先生取以明目今人八月旦作眼明袋
　　三闾大夫
　　屈原五月五日投汨罗楚人至此日以竹筒贮米投水以祭长沙区曲见一人自云三闾大夫曰感君见祭每为蛟龙所窃当以练叶塞上纒以防绳二物蛟龙所畏也
　　膏粥
　　张诚见妇人在宅南曰我是土神正月半宜作白粥泛膏于上祭我令君蚕桑百倍今正月半设膏粥自此始
　　青溪神传
　　赵文韶住青溪月夜唱栖夜乌西飞忽有青衣曰王家娘子传语闻君歌声有闗人者须防女至容色可怜文韶为歌深契女心乃曰但令有瓶何患无水取箜篌鼔之令婢歌繁霜自解裙带缚箜篌歌曰日暮风吹叶落依枝丹心寸意愁君未知寝竟别去明日至青溪庙中女姑神像青衣立前皆夜所见者
　　磐山
　　溪山上磐石常如转磨声转驶则年丰转迟则歳俭荆楚岁时记
　　门神
　　岁旦绘二神贴户左右左神荼右郁垒俗谓之门神按括地图云度朔山大桃树盘屈三千里下有二神一名垒一名郁并执苇丝以伺不祥之鬼絷而杀之初无神荼之名
　　爆竹旦
　　爆竹于庭世谓庭燎之礼非也神异经云西方山中有人长尺余人见之即病寒热名曰山臊以竹着火中爆竹有声则惊遁逺去
　　罥索
　　春节悬长绳于髙木士女盛服坐立其上推引之名秋千楚俗谓之施钧湼槃经谓之罥索
　　寒食禁烟
　　冬至后一百五日有疾风甚雨谓之寒食介子推三月五日为火所焚国人哀之毎春暮为不举火谓之禁烟犯之则雨雹伤田
　　杏酪麦粥
　　孙楚祭子推云麦饭一盘醴酪二盂清泉甘水充君之厨今寒食有杏酪麦粥即其类也
　　如愿
　　録异记有商人过清湖见清湖君君问所须有人教云但乞如愿君许之果得一婢如愿即其名也商有所求悉能致之后因正旦如愿晚起商人挞之走入粪壤中不见今人正旦以细绳系偶人投粪壌中云如愿
　　七种菜
　　人日采七种菜作羮
　　辟恶饼
　　伏日食汤饼名辟恶饼
　　人日
　　正月一日为鸡二日为狗三日为羊四日为猪五日为牛六日为马七日为人八日为谷以隂晴占丰耗
　　胶牙饧
　　元日食胶牙饧取胶固之义
　　长命缕
　　五月五日以五色丝纒臂曰长命缕以艾为人形置户上辟恶师旷占云歳多病病草先生病草艾也是日取蟾蜍辟兵
　　仙术
　　桃者五行之精能制百鬼谓之仙术
　　豆花雨
　　八月雨谓豆花雨
　　飞鳬
　　竞渡者治其舟使轻利谓之飞鳬又曰水车又曰水马
　　牵牛借天帝钱
　　道书云牵牛娶织女天帝借二万钱下礼久不还被驱在营室中
　　秦中岁时记
　　帮牛
　　金吾仗防槊前引百司皆避尔雅云即帮牛也此兽善抵触故雕其首于竿加龙虎节以油囊盛之而行
　　探花
　　宴进士杏花园初防谓之探花宴以少俊二人为探花使遍游名园若他人先折得名花则二使皆被罚
　　拾菜
　　二月二日曲江拾菜游观甚盛
　　紫笋茶
　　清明日湖州进紫笋茶
　　白牡丹诗
　　慈恩寺有裴潾白牡丹诗云长安豪贵惜春残争赏开元紫牡丹别有玉杯承露冷无人起就月中看
　　扇市
　　端午前两日东市谓之扇市车马特盛
　　傩翁傩母
　　歳除日逐傩作鬼神之状内二老人为傩翁傩母
　　火城
　　正月一日晓漏以前宰相三司金吾以桦烛数百炬拥马如城谓之火城
　　中和节
　　二月一日中和节百官进农书内出中和厯勅赐羣臣
　　酴醿酒
　　寒食内宴宰相酴醿酒
　　樱笋厨
　　四月十五日自堂厨至百司厨通谓之樱笋厨
　　重阳应制
　　王维重阳应制诗云四海方无事三秋大有年无穷菊花节长奉柏梁篇
　　进士多贫士
　　太和八年放进士榜多贫士无名子作诗曰乞儿还有大通年二十三人椀杖全薛庶准前骑瘦马范鄼依旧葢铺毡
　　吏部四拗
　　吏部有四拗初冬纳文书却云选门闭四月亊毕却云选门开人名在分史前谓之某家百姓状在判后却须粘在判前
　　洛阳伽蓝记
　　习字
　　后魏孝文帝防羣臣酒酣帝举巵曰三三横两两从谁能辨之赐金钟中尉李彪曰沽酒老妪瓮注屠儿割肉与秤同右丞甄琛曰吴人浮水自云工妓儿掷绳在虚空彭城王勰曰此是习字
　　懐砖
　　魏庄帝舅李延蹇为青州刺史帝曰懐砖之俗世号难治舅宜用好心腹副朝廷所委昔彭城王作青州牧问其俗賔客云齐土浅薄太守初至皆懐砖叩头以见意及其代去以砖击之言其始终向背也京师语曰狱中无系囚舎边无青州假令家道恶肠中不懐愁
　　酪奴
　　齐王肃归魏初不食羊肉及酪浆常食鲫鱼羮渇饮茗汁高帝曰羊肉何如鱼羮茗汁何如酪浆肃曰羊陆产之最鱼水族之长羊比齐鲁大邦鱼比邾莒小国茗不中与酪作奴彭城王勰曰卿不重齐鲁大邦而爱邾莒小国明日为卿设邾莒之防亦有酪奴因呼茗酪奴
　　水厄
　　王蒙好茶人至辄饮之士大夫甚以为苦毎欲候蒙必曰今日有水厄
　　老妪吹篪
　　河间王婢曰朝云善吹篪诸羌叛王令朝云假为老妪吹篪羌皆流涕复降语曰快马健儿不如老妪吹篪
　　画卵雕薪
　　元琛豪侈尝云石崇庶姓犹能画卵雕薪
　　鴈臣
　　北酋夷长遣子入侍常秋来春去避中国之热号为鴈臣
　　玉凤金龙
　　元琛窗户以玉凤衔铃金龙吐斾
　　苗茨之碑
　　奈林南百石碑魏明帝所立题曰苗茨之碑髙祖作苗茨堂永安中庄帝射于华林园百官读碑疑苗字误之释曰以蒿覆之故言苗茨何误之有
　　史书非实録
　　隠士赵逸云是晋人云自永嘉以来三百余年建国称王者十六君皆目睹其事国亡之后史书皆非实録今人亦生愚死智惑已甚矣生时庸人其死也碑文墓志穷天地之大徳尽生民之能事生为盗跖没为夷齐佞言伤正华词损实
　　髙阳一饭敌我千日
　　髙阳王雍为相一食数万钱季崇曰髙阳一饭敌我千日崇为尚书令富倾天下而性俭啬食常无肉止有韭茹韭薤人云季令公一食十八种盖二九十八也
　　白堕春醪
　　晋河东人刘白堕善酿酒饮者醉不能醒永熙中青州刺史毛鸿宾赍酒之藩逢盗刼酒饮之皆醉被擒因名擒奸酒游侠语曰不畏张弓防刀惟畏白堕春醪
　　南部烟花记
　　字防
　　炀帝尝防饮为字令取左右离合之意谓杳娘曰我取杳字为十八日时宫婢罗罗侍杳娘分罗字为四维帝谓萧后曰能拆朕字乎后曰移左画居右岂非渊字乎乃唐兴之防
　　司花女
　　帝御女袁寳儿骀冶多态时洛阳进合蔕迎辇花帝令持之号司花女帝谓虞世基曰寳儿多憨态卿试嘲之世基为诗曰学画鵶儿半未成垂肩亸袖大憨生縁憨却得君王意常把花枝傍辇行
　　绛仙可疗饥
　　凤舸殿脚女吴绛仙善画长蛾帝怜之由是争为长蛾司宫吏日供螺子黛五斛号蛾緑帝毎向帘视绛仙移时不去云古人言秀色若可餐若绛仙者可以疗饥矣
　　女相如
　　帝以合欢水果赐吴绛仙绛仙以红牋进诗谢帝曰绛仙才调女相如也
　　留侬
　　帝与宫女罗罗诗曰个人无耐是横波黛染隆颅簇小蛾幸好留侬伴侬睡不留侬住意如何
　　迷楼
　　帝建迷楼楼上设四寳帐一曰歌春愁二曰忘醉归三曰夜含风四曰延秋月
　　来梦儿
　　帝沈湎失度每睡须摇动劳顿方就一梦侍儿韩俊娥尤得意每就枕必令振耸支节尝得美睡因呼为来梦儿
　　遇陈后主
　　帝一日恍惚与陈后主相遇后主左右一人甚美指谓帝曰此丽华也毎忆桃叶山前与此子北渡尔时丽华方凭临春阁试东都紫毫书小砑红绡答江令璧月词未终见韩擒虎直来逼人都无去就后主以緑纹测海蠡杯酌洪梁新醖以劝帝帝请丽华舞玉树后庭花丽华辞以自出井中腰肢不复往时情态帝再三请之乃起就一曲后主问萧妃何如此人帝曰春兰秋菊亦各一时之秀后主诵诗数十篇帝独爱小窗一篇云午醉醒来晚无人自梦惊夕阳如有意偏傍小窗明又寄侍儿碧玉词云离别肠应断相思骨合消愁魂若飞散凭仗一相招
　　金虀玉脍
　　吴郡献松江鲈鱼炀帝曰所谓金虀玉脍东南佳味也
　　闪电窗
　　帝观书处窗户玲珑相望金牖玉观辉映溢目号闪电窗
　　文章总集
　　帝命虞世南等四十人选文章自楚词讫大业共为一部五千卷号文章总集又择能书二千人为御书生分番抄书
　　分杯法
　　起自筹禅师合诸药共筒内插帽七日乃取插头对客饮以簪画酒中饮一边已尽一边尚满谓之分杯法
　　河洛记
　　檄暴
　　李密自立为魏公檄喻郡邑暴炀帝之恶云先皇嫔御并进银环诸王子女咸储金屋又云潜为九市亲驾四驴自比商人见邀逆旅
　　铜镜屏
　　炀帝喜奢侈幸江都王世充献铜镜屏帝甚喜擢江都通守
　　再檄
