<!-- { "loadSidebar": true } -->
　　或问释老有取乎迂叟曰有取释取其空老取其无为自然舍是无取也
　　无为賛
　　学黄老者心如死灰形如槁木也迂叟以为不然作无为賛曰治心以正保躬以静进退有义得失有命守道在己成功则天无复何为莫非自然
　　讳有
　　人之情讳有而不讳无离娄之明人谓之瞽不愠矣桞下惠之清人谓之汚不怍矣
　　斥庄
　　或曰庄子之辨虽当世宿学不能自解迂夫曰佞人也尧之所诛舜之所难孔子之所患是青蝇之变白黒者也子独悦之乎或曰庄子之文人不能为也迂夫曰君子之学为道乎为文乎文胜而道不至者君子恶诸
　　辨扬
　　或曰扬子之谄也以王莽为可以继周公轶阿衡迂夫曰得已哉扬子之为书也品藻当世蜀庄子真仲元靡不及焉莽宰天下而自况伊周则与之况黄虞则不与也其志将曰为伊周而止斯可矣不止而至于簒伊周岂然哉
　　无党
　　或曰吾子摈庄引扬为党乎曰无党也使庄为扬言斯与之矣扬为庄言斯拒之矣孰党哉
　　三欺
　　迂夫曰鞠躬便辟不足为恭长号流涕不足为哀敝衣粝食不足为俭三者欺人可矣感人则未也君子感人者其惟诚乎欺人者不旋踵人必知之感人者益乆人益信之
　　天人
　　天之所不能为而能之者人也人之所不能为而能之者天也稼穑人也丰歉天也












　　类説卷三十五
　　钦定四库全书
　　类说目録
　　卷三十六
　　战国策
　　九鼎　　　　　　西周下水
　　大臣得誉非国家之美
　　祭地为祟　　　　张罗
　　反间　　　　　　由基善射
　　伐蜀　　　　　　忠孝
　　刺虎　　　　　　张仪之仇
　　病在耳前目下　　楚使多徤
　　魏丑夫　　　　　四宝
　　交疎言深　　　　擅国之谓王
　　防璞　　　　　　东门吴
　　至盛不及道理　　行百里半九十里
　　悍人　　　　　　战胜于朝廷
　　七珥　　　　　　象床直千金
　　一日见七士　　　伐魏
　　无恙　　　　　　田骈不宦
　　倚门望　　　　　田单解衣
　　食玉炊桂　　　　南郑
　　系蹄得虎　　　　与虞人期猎
　　老妾事主妇　　　市有虎
　　梁王觞于范台　　白珪
　　信陵君　　　　　公仲不见顔率
　　轻阳侯之波　　　叱犬
　　伯乐顾马　　　　鹬蚌
　　百金赎胥靡　　　新妇失言
　　羊亡国壶飡得士
　　鸟不为鸟鹊不为鹊
　　窃疾　　　　　　似之而非
　　地形　　　　　　百人舆瓢
　　父令　　　　　　操权
　　风俗通
　　无恙　　　　　　琴操
　　歌曲　　　　　　伯偕兄弟相类
　　东家食西家宿　　虾蟆
　　马一疋　　　　　城门失火
　　甘泽谣
　　花月之妖　　　　陶岘三舟
　　懒残　　　　　　圆泽为孕妇子
　　歌妓红线　　　　李牟
　　古今注
　　指南车　　　　　桃弓苇箭
　　豹车　　　　　　金吾
　　华葢　　　　　　曲葢
　　蟋蟀　　　　　　雉尾扇
　　白笔　　　　　　蝇虎
　　五明扇　　　　　蚯蚓
　　六剑　　　　　　紫塞
　　钩栏　　　　　　秃秋
　　鴈　　　　　　　驴骡
　　七马　　　　　　鹊燕雀鸲鹆
　　鸡狗猪羊　　　　萤火
　　防五能　　　　　蝙蝠
　　鲸鲵　　　　　　水君
　　鳖　　　　　　蝶曰鳯子
　　蜻蜓　　　　　　尧蓂
　　水花　　　　　　沉酿
　　踯躅花　　　　　走马舡惊防马
　　芍药　　　　　　诽谤木
　　生识　　　　　　蚊蚋曰黍民
　　齐女　　　　　　针神
　　阛阓　　　　　　盘髻
　　蜀本记
　　杜宇　　　　　　六诏
　　锦里　　　　　　女
　　清平官
　　齐职制
　　执兽子　　　　　郎中令









　　类説目録
　　钦定四库全书
　　类说卷三十六　　　　　　宋　曾慥　编战国策
　　九鼎
　　秦兴师临周求九鼎周患之顔率曰大王无忧率至齐曰秦兴兵求鼎周君臣画计不若归之大国齐王大悦发师救周将求鼎周又患之率至齐曰周頼大国之义得君臣父子相保愿献九鼎不识何途之从王曰寄径于梁率曰鼎入梁必不出王曰寄径于楚率曰入楚必不出昔周伐殷得九鼎鼎九万人挽之九九八十一万人器械称此今总有人何途之从齐王乃止
　　西周下水
　　东周欲为稻西周不下水苏子见西周君曰君之谋过矣今不下水所以当东周也今其民皆得种麦君不见徳若一为下水以病其所种东周必复种稻而复夺之东周之民可令受命于君矣西州遂下水
　　大臣得誉非国家之美
　　宋君夺民时为台而民非之无忠臣以掩葢之也子罕释相为司空民非子罕而善其君齐桓公宫中七市女闾七百国人非之管仲故为三归之家以掩桓公非自伤于民也春秋记臣弑君皆大臣见誉者也大臣得誉非国家之美
　　祭地为祟
　　赵取周之祭地周患之郑朝曰臣请以三十金复取之郑献之赵太卜因告以祭地事及王病使卜之太卜曰周之祭地为祟赵乃还之
　　张罗
　　杜赫欲重景翠于周谓周君曰君之国小尽君之重宝珠玉以事诸侯不可不察也譬如张罗者张于无鸟之所则不得矣张于多鸟处则骇鸟也必张于有鸟无鸟之际然后多得鸟矣今君将施于大人大人轻君施于小人小人无可以求徒费财焉君必施于今之穷士不乆且为大人故能得欲焉
　　反间
　　昌佗亡西周之东周尽输西周之情西周大怒冯睢曰臣能杀之君予金三十斤冯睢使人操金与书间遗昌佗曰事可成勉成之不可成亟亡事乆且泄自令身死东周立杀昌佗
　　由基善射
　　苏厉谓周君曰白起巧用兵今攻梁梁破则周危君不若止之谓起曰楚有养由基善射去桞叶百歩百发百中有一人过曰射百中而不已少焉气力倦弓拨拘一发不中前功尽矣以公功多今又攻梁一功不得前功尽灭不若称疾不出也
　　伐蜀
　　司马错与张仪争于惠王前错欲伐蜀仪曰伐韩以临二周挟天子以令天下臣闻争名者于朝争利者于市三川周室天下之市朝而王不争去王业逺矣错曰欲富国务广其地欲强兵务富其民欲王者务博其徳蜀西辟国秦攻之如使豺狼逐羣羊一举而名实两附今攻韩刼天子恶名也未必利也又有不义之名王曰善遂伐蜀
　　忠孝
　　孝已爱其亲天下欲以为子子胥忠其君天下欲以为臣卖仆妾售于闾巷者良仆妾也出妇嫁乡曲者良妇也
　　刺虎
　　有两虎争人而鬬卞庄子将刺之管与曰虎者戻虫人者甘饵今鬬小者必死大者必伤子待伤而刺之是一举而两虎兼也
　　张仪仇
　　惠王死公孙欲穷张仪李讐曰不如召甘茂于魏召公孙显于韩起樗里子于国三人皆仪之仇也公用之则诸侯见张仪之无秦矣
　　病在耳前目下
　　扁鹊见秦武王武王示之病扁鹊曰君病在耳之前目之下除之未必已将使耳不聪目不明
　　楚使多徤
　　秦王谓甘茂曰楚使者多徤于寡人争词数穷奈何茂曰王勿患也其徤来使则王勿听其事软弱者来使则必听之然则徤者不用矣
　　魏丑夫
　　秦宣太后爱魏丑夫后将死葬以为殉魏子患之庸芮曰以死者为有知乎曰无知也曰明知死者无知矣何为以生所爱葬于无知之死人哉若死者有知先王积怒之日乆矣太后救过不暇何暇私魏丑夫乎后乃止
　　四宝
　　周有砥石宋有结緑梁有悬黎楚有和璞此四宝天下之名器
　　交疏言深
　　吕尚遇文王身为渔父者交疏也一説而立为太师载与俱归者其言深也使文王疏吕望而弗与深言是周无天子之徳而文武无与成其王也
　　擅国之谓王
　　范雎曰齐有田单不闻有王秦有太后穰侯泾阳华阳不闻有王夫擅国之谓王能利害之谓王制杀生之谓王善为国者内固其威而外重其权诗曰木实繁者披其枝披其枝者伤其心大其都者危其国尊其臣者卑其主秦王乃废太后逐穰侯出髙陵走泾阳
　　防璞
　　郑人谓玉未理者璞周人谓防未腊者朴周人懐朴过郑贾曰欲买朴乎出视之曰防也因谢不取
　　东门吴
　　东门吴者其子死而不忧其相室曰公之爱子天下无有今子死不忧何也吴曰吾尝无子之时不忧今子死乃与无同也
　　至盛不及道理
　　桓公九合诸侯一匡天下至葵丘之防有骄矜之色畔者九国吴王夫差无敌于天下轻诸侯凌齐晋遂杀身亡国夏育太史启叱呼骇三军而身死于庸夫此皆乘至盛不及道理也
　　行百里半九十里
　　行百里者半九十里此言末路之难
　　悍人
　　秦王与中期争论不胜王怒中期徐行而去或为中期説秦曰悍人也适遇明君故也向遇桀纣必杀之矣秦王因不罪
　　战胜于朝廷
　　齐邹忌修八尺余衣冠窥镜谓其妻曰我孰与城北徐公美妻曰君美甚徐公何能及也复问其妾妾曰徐何能及也及问客客曰徐公不若君之美也明日熟视徐公自知不如逺甚曰妻之美我者私我也妾之美我者畏我也客之美我者有求于我也入朝见威王曰臣不如徐公美臣妻私臣臣妾畏臣臣客有求于臣皆以臣美于徐公今齐地千里宫妇左右莫不私王朝廷之臣莫不畏王四境之内莫不有求于王王其蔽甚矣王曰善乃下令吏民能面刺寡人之过者受上赏上书諌者受中赏能谤议于市朝者受下赏初进諌若市数月之后时时间进期年之后虽欲言无可进者燕赵韩魏皆朝于齐所谓战胜于朝廷
　　七珥
　　齐王夫人死有妾七孺子皆近薛公欲知王所欲立乃献七珥美其一明日视美珥所在劝王立为夫人
　　象床直千金
　　孟尝君至楚献象床郢之登徒直使送之不欲行见公孙戍曰象床之直千金伤之若虽卖妻子不足偿之足下能使仆无行宝剑愿献之戍入见孟尝曰小国皆説君之义始到楚受象床未至之国何以待君君曰诺戍趍而去君召曰子教文无受象床甚善今何足之髙志之扬也戍曰登徒许宝剑君曰急受因书门板曰有扬文之名止文之过私得宝于外疾入见之
　　一日见七士
　　淳于髠一日见七士于宣王王曰不亦众乎髠曰鸟同翼者聚居兽同足者俱行今求柴胡桔梗于沮泽则累世不得一焉及之睾黍梁父之隂则防车而载耳物各有畴髠贤者之畴也王求士于髠若挹水于河取火于燧岂特七士也
　　伐魏
　　齐欲伐魏淳于髠曰韩卢天下之疾犬东郭防海内之狡兎卢逐防环山者三腾山者五兎极于前犬乏于后犬兎俱罢各死其处田父见而擅其功今齐魏相持臣恐强秦大楚承其后有田父之功齐王惧谢将休士也
　　无恙
　　齐王使使者问赵威后问曰嵗亦无恙民亦无恙耶王亦无恙耶使者曰岂先贱而后尊贵乎威曰茍无嵗何有民茍无民何有君齐有处士钟离子无恙乎其人有粮者亦食无粮者亦食有衣者亦衣无衣者亦衣助王养民何以至今不业也叶阳子无恙乎其人哀鳏寡恤孤独助王息民何以至今不业也北宫之女婴儿子无恙乎彻其环瑱至老不嫁以养父母胡为至今不朝也二士不业一女不朝何以王齐国子万民乎于陵仲子上不臣于王下不治其家率民而出无用者何为至今不杀乎
