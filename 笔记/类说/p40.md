<!-- { "loadSidebar": true } -->
　　资廕子弟　　　　　记殿庭卒姓名黄金难得之货　　　宰相署勅
　　帝王家儿不要文章　説泰卦
　　以慈俭为寳　　　　麻履布裳
　　赐杜镐酒　　　　　祀汾隂
　　近代法宻　　　　　莱公手引赭袍
　　乞斩朱能　　　　　乞斩丁谓
　　长主子求刺史　　　天子儿犯中丞
　　魏廷式乞对　　　　实封劄子
　　春明退朝录
　　文选悟养生　　　　压角
　　南宫舍人瑞锦窠　　宫人斜
　　上元灯　　　　　　元夜御门
　　小孤山诗　　　　　草检
　　过马防　　　　　　重戴
　　梦葛将军　　　　　大赦曲赦徳音
　　聒帐　　　　　　　黄纸书勅
　　取幽州图　　　　　朝殿
　　二府诣宫谢　　　　初学记
　　幕府燕闲录
　　来和天尊　　　　　孙供奉
　　上帝扇题杜诗　　　万病丸
　　不应为从重　　　　始皇驱山铎
　　槐生室中　　　　　宰相权日轻
　　嫁金蚕　　　　　　协金石
　　龙听讲经　　　　　讹字
　　吕申公诗　　　　　献魏公诗
　　吉凶影响录
　　元长史　　　　　　唐武后狱








　　类説目录
　　钦定四库全书
　　类説卷十九　　　　　　　宋　曾慥　编异闻录
　　经幢中灯
　　杨正于昭应寺读书每见一红裳女子诵诗曰金殿不胜秋月斜石楼冷谁是相顾人搴帏吊孤影问其姓曰妾逺祖名无忌姓宋十代在汉因显扬释教封长明公开元中明皇为杨妃建立经幢封妾西宁夫人因赐瑚寳帐居之自此防生蛾郎不复强暴矣验之乃经幢中灯也
　　妾换马
　　酒徒鲍生多蓄声妓外弟韦生好乗骏马防行四方各求所好一日相遇于山寺两易所好乃以女妓善四者换紫叱拨忽有二人造席衣冠甚古遂与共饮二客曰适闻以妾换马可作题共聮赋否乃折庭下芭蕉书之一云彼佳人兮如琼之英彼良马兮负骏之名将有求于逐日岂得吝于倾城香暖深闺未厌夭桃之色风清广陌曾聆喷玉之声一曰步反庭砌立当轩墀望新恩惧非吾偶也恋旧主疑借人乗之香散緑騣意已忘于鬒发汗流红颊爱无异于凝脂赋文不多载二客自称江淹谢庄
　　白衣叟吟
　　防昌中许孝防路由甘棠馆逢白衣叟乘马髙吟曰春草萋萋春水緑野棠开尽飘香玉绣岭宫前鹤发人犹唱开元太平曲许异之追入林不见
　　寰瀛图
　　陈季乡者江南人举进士至长安十年不归一日于青龙寺访僧不值憩于大阁有终南山翁亦俟僧同坐乆之壁间有寰瀛图季乡寻江南路叹曰得自此归不悔无成翁曰此易耳起折堦前竹叶置渭水中曰注目于此则如愿季乡熟视见渭水波涛汹涌一舟甚大恍然登舟其去极速行次禅窟寺题曰霜钟鸣夕北风急乱鸦又望寒林集此时辍棹悲且吟独向莲华一峰立明日次潼闗又作诗云已作羞归计犹胜羞不归旬余至家妻迎见甚喜信宿曰试期已逼不可乆留乃复登舟作诗别妻曰酒至添愁饮诗成拭泪吟飘然而去家人惊愕谓为鬼物倐忽复至渭水趋清龙寺寺僧尚未归山翁犹拥褐而坐季乡曰岂非梦耶翁曰他日自知之经月家人来访具述所以题诗皆验
　　观鱼紫石潭
　　徐立之夜读书见人物如粟粒数百皆具甲胄拥一赤帻紫衣者行案上传呼曰蚍蜉王欲观鱼于紫石潭顾左右索渔具数十齐入砚中获小鱼数千立之大骇以书卷之执烛以无所见
　　骇闻录
　　改勲臣贬词
　　唐宪宗有勲臣任事既乆家有丑行中书进贬词云鸟兽之行已闻忘于人伦豺狼之贪益见彰于物论上曰彼有公财屡经将用秽行隂私真伪难分犹恐卿士私憾厚诬御笔改云不修家行遽闻鄙于士流深负国恩岂尚荣于簪组
　　唐待制清识
　　唐肃待制先与丁晋公同举进士为益友后居水柜街宅相近丁将有弼谐之命唐迁居避之或问其故曰谓之入即大拜数与往还事涉依附经旬不见情必猜疑故避之后晋公南迁唐曰丁之才术李賛皇之流动多而静少任知而鲜仁可以佐三事不可冡百官
　　皮日休言释典
　　唐皮日休笃信释典以平等报应自然为佛果值广明之乱伪授翰林学士被害处之恬然
　　子不为父知
　　段文昌镇成都子承式好猎丞相患之承式以所获雉分送幕僚各致书援引故事甚悉幕僚多不晓其义以示丞相方知其子博学
　　鲜于判状
　　伪蜀鲜于操知华阳县有妇人姓唐夫亡诣县自陈乞为夫守坟操判状曰夫妇虽亲男女贵别生而执礼昼无居寝之文死则避嫌夜禁出声之哭倚庐独处宁无强暴之虞同穴偕归方表始终之操实宜禁止用息浇浮孟主转操一官赏其知礼
　　半年为盗
　　张乖崖治蜀有盗擒获公诘之盗曰某常以半年为盗三月至八月夜短多蚊蚋人必少睡故不敢为盗九月至二月夜长天寒多畏寒嬾起乃可为盗公曰春夏作何业盗曰小小营贩往州县熟访人家事力人口出入门户之处故十数年不败露公曰盗亦有道诚然哉
　　为政之法
　　任中正代张公治蜀讯以为政之法公曰如已见解髙于法则舍法而用已如己见解不髙于法则当守法勿徇已见盖律设大法由人酌防重而用之
　　知县生日
　　开寳中有神泉县令姓张外矜防洁内极贪黩一日榜县门云某月某日知县之生日告示诸县人不得献送有曹吏曰宰君明言生日欲我辈知也众曰然至日各持缣献之曰续夀衣宰一无所拒复告之曰后月某日县君生日更莫将来王维以鹭鹚诗讽之曰飞来疑似鹤下处却寻鱼
　　林逋赐帛
　　林逋处士隠居西湖朝廷命守臣王济休访逋闻之投一启其文皆俪偶声律之流乃以文学保荐诏下赐帛而已济曰山泽之士文须稽古不有王侯文学之士则修词立诚俟时致用今林逋失之
　　棊子役心
　　丁晋公好释老又酷嗜奕棊中堂退食对局以夜继日一日问李畋虚心之法对曰请侍中弼谐之外勿于棊子役心虚已半矣公曰如子之言何止于棊凡有所着则不虚矣
　　下官口上官鼻
　　石中立叅政滑稽有上官佖郎中劝以慎口对曰下官口干上官鼻何事一日改授礼部郎中时相勉之曰主上以公清通详练故授此职宜减削谈谐对曰某授语云特授礼部郎中余如故以此不敢减削
　　听马蹄声
　　术士王生瞽而善听声丁晋公守金陵王生潜听其马蹄声曰叅政月中必召拜相果如其言后真宗晏驾公充山陵使王生来京师俾听马蹄声曰有西行之兆诸子责曰尔知相公充山陵使故有是説或宻问之曰蹄西去而无回声果罢相分司西京继贬崖州
　　黄鹤楼诗
　　唐崔颢题黄鹤楼诗云昔人已乘白云去此地空余黄鹤楼黄鹤一去不复返白云千载空悠悠晴川厯厯汉阳树芳草凄凄鹦鹉洲日暮家山何处在烟波江上使人愁太白负大名尚曰眼前有景道不得崔颢题诗在上头欲与之较胜负乃作登凤凰台诗
　　作感懐诗
　　欧阳彬王蜀时为翰林学士唐明宗时入洛责令归蜀孟氏开国复为翰林作诗云昔年追感泪横流今日寻思是漫愁容易得来容易失等闲成了等闲休皇图本为儿孙置白刄畨成骨肉雠梁汉后唐三世主九泉相见大悠悠
　　题金刚诗
　　蜀主季年臣僚多尚权势蒋贻恭题金刚以讽曰扬眉努目恶精神揑合将来却似真附彼时流借权势不知身自是泥人
　　十张牛皮气毬
　　张乖崖云治蜀如用十张牛皮缝作一大气毬如有踢得起须用防得转即是能做故两治蜀民至今有去思
　　廷试二论
　　唐熊执易通九经当时设科取士题目甚多执易俱中等甲章武皇帝诏就殿试以二论一简易而知险阻一五运相承是非限三千字成简易前论书三千字五运相承论于卷首题云此非臣末学所知五运相承出于迁史非经典明文又唐方承土运故不对朝廷赏其才授西川节推居武元衡幕下执易于九经着化统五百卷
　　经体字
　　伪蜀句中正有文学善笔势蜀平赴阙修唘谒宰相皆经体字阍吏不识笑曰今日句中正又来参相公也盖以句为章句字参为曾参字
　　图画经书事迹指示解説
　　李畋自八九嵗大父曰此措大儿也每教读书必令画工图经中事迹一一指示解説其义畋因此酷好绘画公卿皆为画有赞
　　看他终一局白却少年头
　　唐明宗太子从荣好为诗不慎之徒相与唱和如观棋云看他终一局白却少年头从荣果谋不轨事败凡预唱和言涉嫌疑者皆就诛故往还牋简中宜直书其事不得云彼事如何之类
　　耘田鼔诗
　　蜀僧可朋作耘田鼔诗云农舍田头鼓王孙筵上鼔鼔兮鼓兮皆为鼓一何乐兮一何苦上有烈日下有焦土愿天公降之以桑麻熟仓廪富不饥不寒上下一鼓
　　见闻录
　　武臣不亲吏事
　　太祖平蜀孟主入御上曰卿在蜀有人跋扈否对曰虽有不忠之夫无因可动太祖曰何也曰武臣统兵之外不亲吏事其藩镇全用大儒
　　武臣不主钱糓
　　太祖平江南后主入朝上曰卿在故国以何术理金糓后主曰州郡置官通掌郡事武臣不亲钱糓文案
　　打破银河
　　太祖性雄武有内臣石豹烈专辖黄河一旦河决豹烈具奏太祖批其表曰打破银河失却金要汝斩头何用内外大惧
　　不受枉法之物
　　勾龙瓒为许州主簿民因诉田畴瓒尽公治之民感其平允献金爵搔头后武徳司具事闻上太祖召问民物可取乎瓉曰臣不受枉法之物太祖曰于律可乎宣付黄门直决二十却令赴任
　　置县尉
　　五代之季武臣擅州县之权遂罢逐县尉遣小将卒长主之颇为乡社之患太祖欲复旧制御讲武殿唱名铨选有乐尉者东立不则西立选人多不欲往往西立太祖曰如此迂儒令杖驱出自后为者众乃复旧制
　　避入相
　　韩熈载青本社人五代之乱渡江投先主累官中书侍郎多置女仆昼夜歌舞客至杂坐熙载谒僧徳明曰吾为此行正欲避国家入相之命僧曰何故避之曰中原常虎视于此一旦真主出弃甲不暇吾不能为千古笑端
　　铁汉
　　李尊懿仕伪蜀谈论妍媚有妇人女子之态蜀平太祖见曰有此态耶以氊头箭射之正中其腹尊懿岿然不动太祖曰外柔内劲授供奉官握兵江淮多获强盗人号铁汉
　　不修霸业
　　江南李氏纳款之后伪命词臣多在近宻太宗幸翰苑阅羣书后主为金吾上将军在环卫之列徐汤悦之徒侍坐太宗见江南臣在上而故主居下谓侍臣曰不能修霸业但嘲风咏月今日宜矣
　　契丹怒石晋
　　驻辇毂乆之诛张彦泽怒其不忠也责少主为其无信也夏渐逼欲归塞北臣下留之亦怒欲诛晋臣冯道曰夏则处北京秋则住南京辽主大喜遂北辕矣
　　蜂窠蚁穴
　　开寳八年王师围金陵朝廷殿试桥梁渡长江赋习水战诗江南亦试王徳惟亲赋谈笑却秦诗太祖笑曰江南畜文臣武将殆同飞走岂不知中原有真主耶赵普曰蜂窠蚁穴不足挂圣虑
　　读金刚经
　　太祖晚年自西洛驻跸白马寺而生信心洎回京阙写金刚经读之赵普奏事见之上曰不欲泄于甲胄之士或有见者止谓朕读兵书可也
　　帝王之甲
　　丁庆充禁旅太宗克幽蓟庆至幕被甲而见上曰日晚何不解甲庆曰帝王之甲不可去上喜之遂擢用
　　廖黯子
　　江南李氏凡人欲见先画像观其妍丑廖克顺面青江南谓之廖黯子由是恶之不使入见
