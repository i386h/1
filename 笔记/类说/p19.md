<!-- { "loadSidebar": true } -->
　　王游元龙云孙子飞有治大风方极验常以施人一日梦人云天使此病人君违天怒若施不已君当得此病药不能救子飞惧遂不施仆以为天之所病不可疗耶则药不应有効药有効者则是天不能病当是病之祟畏是药而假天以禁人耳子飞不察为鬼所脇予则不然若病者得愈愿代受其苦家有一方能下腹中秽恶今当常以施人
　　酒名
　　退之诗云且可勤买抛青春国史补云酒有郢之富春乌程之若春荥阳之土窟春富平之石冻春劔南之烧春杜子美云闻道云安麴米春裴铏竒亦有酒名松醪春乃知唐人名酒多以春
　　论诗
　　唐末五代文物衰尽诗有贯休齐己书有亚栖村俗之气大率相似苏子美有张长史书云隔帘歌已俊对坐貌弥精语既凡恶而字法真亚栖之流曽子固编李白集有赠懐素草书歌及笑巳乎数首皆贯休齐己辞格二子号有知识者故深可恠如白乐天赠徐凝退之赠贾岛皆世俗无知者所托不足多恠
　　禁同省往来
　　元祐元年余为中书舍人执政患省事多漏泄欲于舍人防后作露篱禁同省往来余曰执政应须简要清通何必树篱挿棘诸公笑而止明年竟作之暇日偶读白乐天诗有西省北院新建小亭种竹开牕东通骑省与李常侍隔牕小饮作诗乃知唐时得西掖作牕以通东省而今日本省不得往来可叹也
　　刘原父语
　　刘原父尝酒酣云陈季弼告陈元龙曰逺近之论谓明府奚而自骄元龙曰闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻强记吾敬孔文举雄姿杰出吾敬刘徳所敬如此何骄之有余子何足录哉因仰天太息此原父之雅趣也吾尝作诗云平生我亦轻余子晚嵗人谁念此翁记原父语也原父没尚有贡父在每语强人意今复死矣何时复见此俊杰人乎悲夫
　　溪洞画李师中像
　　郭祥正从章惇入梅山溪洞中见洞王苏甘家有画像事之甚严云桂府李大夫也问其名曰此岂可名哉叩头称死罪数四卒不敢名徐考其年月则李师中诚之也尝为提刑权桂府尔
　　韩玉汝李金吾
　　韩缜为秦州以贼杀不辜去官秦人语曰宁逢乳虎莫逢韩玉汝孙临最滑稽或问莫逢韩玉汝当以何对临曰何怕李金吾
　　舒公封荆公
　　王介甫先封舒公改封荆公诗曰戎狄是膺荆舒是惩识者云宰相不学之过也
　　以意改书
　　近世人轻以意改书鄙浅之人好恶多同从而和之使古书日就讹舛孔子曰吾犹及史之阙文也蜀本庄子云用志不分乃疑于神此与易隂疑于阳礼使人疑汝于夫子同今四方本皆作凝陶潜诗采菊东篱下悠然见南山采菊之次偶然见山境与意防今皆作望南山杜子美云白鸥没浩荡葢灭没于烟波间而宋敏求云鸥不解没改作波二诗改此两字觉一篇神气索如也
　　书秋雨诗
　　杞人马正卿书子美秋雨叹一篇壁上初无意也正卿即日辞归不出至今白首固穷守节
　　杜子美诗
　　余在岐山见秦州进一马骔如牛项下重胡倒立毛生肉端蕃人云此肉骔乃知邓公騘马肉骔碨礧连钱不当作肉骏悲陈陶云四方义士同日死此房琯之败也唐书作陈涛未知孰是琯既败犹欲持重有所伺而中人促战遂大败故后篇云焉得附书与我军忍待明年莫仓卒北征诗云桓桓陈将军仗钺奋忠烈谓陈元礼也佐宗平内难又从幸蜀建诛国忠之策洗兵马云张公一生江海客谓张镐也明皇虽诛萧至忠长懐之侯君集云蹭蹬至此至忠亦蹭蹬者耶故杜子美亦哀之云赫赫萧京兆今为时所怜后出塞诗云我本良家子出师亦多门跃马三十年恐负明主恩坐见幽州骑长驱河洛昏中夜间道归故里但荒村恶名幸脱免到老无儿孙详味此诗葢禄山反时其将有脱身归国而禄山杀其妻子不出姓名可恨也忆昔诗云闗中小儿壊纪纲谓李辅国也张后不乐上为忙谓肃宗张皇后也为留猛士守未央谓郭子仪夺兵柄入宿卫也
　　子美诗外尚有事在
　　杜子美自许稷与契人未必许也然其诗云舜举十六相身尊道何髙秦时用商鞅法令如牛毛此是稷契軰人口中语也又云知名未足称局促商山芝又云王侯与蝼蚁同尽随丘墟愿闻第一义回向心地初乃知子美诗外尚有事在也
　　孟郊诗
　　欧永叔云孟郊诗鬓邉虽有丝不堪织寒衣就使堪织能得多少
　　白乐天诗
　　白乐天为王涯所防谪江州司马甘露之祸乐天有诗云当君白首同归日是我青山独往时不知者以为幸亡乐天岂幸人之祸者哉葢悲之也
　　成相
　　孙卿子书有韵语者其言鄙近多云成相莫晓其义前汉艺文志诗赋类中有成相杂词十篇则成相者古讴谣之名也疑所谓防舂不相者又乐记云治乱以相相字亦恐由此得名
　　拟作
　　刘子辩文选所载李陵与苏武书葢齐梁文士拟作予因悟陵与武五言亦后人拟作列女传蔡琰二诗其词明白感慨颇类木兰诗东京无此格也建安七子犹含蓄不尽发见况伯喈女乎琰之流离必在父没之后董卓既诛伯喈乃遇祸此诗乃云董卓所驱虏入胡尤知其非真也葢范晔荒浅遂载之本传
　　姜多食损智
　　王介甫多思而喜凿时出一新説已而悟其非又出一説以解之是以其学多谬尝与刘贡父食曰孔子不撤姜食何也贡父曰言姜食多损智道非明民将以愚之孔子以道教人者故不撤姜食所以愚之也介甫欣然而笑久之乃悟其戏也贡父虽戏言王氏之学实大类此
　　石墨
　　陆士衡与士龙书云登铜雀台得曹公所藏石墨数瓮今分寄一螺大业拾遗宫中以蛾绿画眉亦石墨之类也沈存中帅鄜延以石烛作墨坚重而黑在松烟之上曹公所藏岂此物耶
　　桃笙
　　栁子厚诗云盛时一失贵反贱桃笙葵扇安可常不知桃笙为何物因阅方言晋魏之间簟谓之笙乃悟桃笙以桃竹为簟也
　　池鱼
　　眉州有人家畜数百鱼深池中以砖砌四围皆屋凡三十余年一日天晴无雷池中忽发大声如风雨鱼皆跃起羊角而上不知所往旧説不以鼈守则为蛟龙所取予以谓蛟龙必因风雨疑此鱼圏局三十余年日有腾防之念精神不衰久而自达理或然耳
　　耳白于靣
　　欧公尝曰少时有僧相我耳白于靣名满天下唇不着齿无事得谤其言颇验耳白于靣则众所共见唇不着齿余不敢问公如何也
　　如梦词
　　泗州雍熙塔下浴戏作如梦令两阕云水垢何曾相受细看两俱无有寄语揩背人尽日劳君挥肘轻手轻手居士本来无垢又云自净方能洗彼我自汗流吁气寄语澡浴人且共肉身游戏但洗但洗本为人间一切此本唐庄宗制名忆仙姿嫌其不雅驯改为如梦令如梦如梦和泪出门相送取以为名云
　　论物理
　　舒州毉人李惟熙善论物理云菱芡皆水物菱寒而芡暖者菱花开背日芡花开向日故也又曰桃杏双仁輙杀人者其花本五出六出必双草木花皆五出惟柳与雪花六出此殆阴阳之理今桃杏六出双仁皆杀人者失常故也
　　木蠧
　　木实之蠧者必不沙烂烂者必不蠧而能浮不浮者亦杀人尝攷其理既沙烂散则不能蕴蓄而生虫至甘而不蠧者以其沙也
　　小儿吸蟾蜍气
　　富彦国在青社河北大饥民争归之有夫妇襁负一子弃之道左空冢中而去后归乡过此冢欲取其骨则儿尚活肥徤于未弃时视之冢中有大蟾蜍如车轮气咻咻然意儿呼吸此气故能不食而健自尔遂不食年六七嵗肌理如玉其父抱儿来京师以示小儿毉张荆筐张曰物之能蛰燕蛇虾蟇之类是也能蛰则不食不食则夀千嵗若听其不食不娶长必得道父喜携去今不知所在
　　奴为祟
　　石普好杀人未尝惭悔醉中防一奴使指使投之汴河指使哀而纵之既醒而悔指使畏其暴不敢以实告居久之普病见奴为祟自以必死指使呼奴示之祟不复见普亦愈
　　附语
　　世有附语者多婢妾贱人否则衰病不久当死者其声音举止皆类死者意有竒鬼能如是耶昔人逺行者取金钗藏壁中忘以语其妻已而病且死以告其仆既而不死闻空中声真其夫也曰吾已死尔如不信金钗在某所取得之遂发防其后夫归反以为鬼
　　晋人书
　　唐太宗购晋人书自二王以下近千轴皆在秘府武后时为张易之兄弟所攘窃遂流落人间多在王涯张延赏家涯败军人刼夺金玉轴而弃其书余于李玮都尉家见晋人数帖皆有小印涯字意其为王氏物也有谢尚谢琨王衍等皆竒夷甫独超然若羣鹤耸翅欲飞而未起也
　　者杨朴
　　真宗东封访天下者得杞人杨朴上问卿临行有人作诗否朴对曰臣妻一首云更休落魄耽杯酒切莫猖狂爱咏诗今日捉将官里去这回断送老头皮上大笑放还山
　　古镜
　　元丰中余自齐安过古黄州获一镜其背铭云汉有善铜出白阳取为镜清而明左龙右虎辅之其字如菽大篆款甚精妙白阳疑白水之阳也其铜黑色如漆照人防小古镜皆然此道家聚形之法也
　　剖桃核得雄黄
　　岐亭王诩梦水邉见一人为人殴伤已死见诩而号救之得免明日水邉见一鹿为猎者所得已中几疮诩以数千赎之鹿随诩起居未尝暂舍诩所居茂林一日有村妇林中见一桃过熟而絶大独在木杪取而食之弃其核诩大惊取而剖之得雄黄一块如桃仁乃嚼吞之甚甘美自是断荤肉斋居一世不复杀生
　　砑光防
　　徐倅李陶有子年十七八忽咏落花诗云流水难穷目斜阳易断肠谁同砑光帽一曲舞山香父惊问之若有物冯附者云西王母宴羣仙有舞者戴砑光帽帽上簮花舞山香一曲曲未尽花皆落去
　　戴嵩鬭牛
　　有藏戴嵩鬭牛者以锦囊系肘自随出与客观旁一牧童曰鬭牛力在前尾入两股间今画鬭而尾掉何也黄筌见画飞鴈颈足皆展者曰飞鸟缩头则展足缩足则展头无两展者验之信然
　　鹅有二能
　　钱塘人喜杀日屠百鹅余自湖上夜归屠者之门百鹅皆号声振衢路若有所诉鹅能警盗亦能却蛇其粪杀蛇蜀人园池养鹅蛇即逺去有此二能而不能免死也又有祈雨之厄悲夫安得人如逸少乎
　　戒杀
　　水族痴暗人轻杀之或云不能偿寃是乃欺善怕恶李公择云鸡无雄而卵者抱之虽能破殻而出不数日輙死此卵可食非杀也余曰凡能动者皆佛子也竹虱初如涂粉竹叶上久乃能动百十为曹无非佛子梁武水陆画像六道外者以淡墨作人畜禽鱼等形罔罔然于空中乃是佛子流浪陋劣之极至于湿生如竹虱者犹不可得但若存若亡于防间耳而谓水族鸡卵可杀乎但起一杀念地狱已具不必在其能诉与不能诉也
　　论医脉之难明
　　古今所病甚虚有盛候大实有羸状疑似之间便有死生之异士大夫多秘所患以求诊验医能否使索病于防漠之中辨虚实冷暖于疑似之间医不幸而失终不肯自谓失也巧饰遂非以全其名间有谨愿者虽或因主人之言亦复参以所见两存而杂治以故药不効吾平生求医葢于平时黙验其工拙有疾求疗必尽告以所患使医了然知患之所在然后诊之虚实冷暖主定于中脉之疑似不能惑也故虽中医治吾疾常愈吾求疾愈而已岂以困医为事哉
　　黎稼子
　　故人黎醇字希声治春秋欧公喜之为人质木迟缓刘贡父戯呼为黎稼子黎以为指其徳不知果木实有是也一旦聨骑出閙市有喝是果鬻者大笑几落马
　　服井花水
