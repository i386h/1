<!-- { "loadSidebar": true } -->
　　钦定四库全书　　　　　子部十
　　类説　　　　　　　　　杂家类五【杂纂之属】提要
　　【臣】等谨案类説六十卷宋曽慥编慥字端伯晋江人孝寛曽孙丞相怀之从兄也官至尚书郎直寳文阁奉祠家居撰述甚富所选乐府雅词已别着録此乃其侨寓银峰时所作成于绍兴六年取自汉以来百家小説采掇事实编纂成书其二十五卷以前为前集二十六卷以后为后集其或摘録稍繁卷帙太钜者则又分析子卷以便检阅书初出时麻沙书坊尝有刋本后板亡佚寳庆丙戌叶时为建安守为重锓置于郡斋今亦不可复见世所本则又明人所重刻也其书体例乃删削原文而取其竒丽之语各加标目于条首与当时王宗哲所刋绀珠集相同至分部采撮各以原书为次不别加编类又为陶宗仪説郛所自祖然其时古籍尚多慥又精于裁鉴故所甄録大都遗文僻典可以禆助多闻若绀珠之太畧説郛之太繁皆不如此书博约兼资足称完赡又每书虽经节録而以原书相校未尝改窜一词如邺侯家下有注云泌子繁作皆称先公今改作泌云云即一字之移易犹详慎不茍如此可见宋时风俗之近古固非明人逞臆妄改者所可同日而语耳乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　类説目録
　　卷一
　　穆天子传
　　七萃之士　　　　　玉果璿珠
　　八骏　　　　　　　金鹿银麕
　　策府　　　　　　　乐池
　　食苦　　　　　　　王母觞于瑶池
　　木禾　　　　　　　天子之弓
　　造父三百　　　　　左佩华
　　大木硕草　　　　　珠泽
　　悬圃　　　　　　　穄麦
　　白鹄之血　　　　　与井公博
　　马歕玉　　　　　　黄竹歌三章
　　盛姬璧台
　　汉武帝内传
　　紫兰室女　　　　　命侍女鼓吹
　　乞度世之术　　　　上元夫人
　　五性　　　　　　　尸解下方
　　五岳真形图　　　　十二事
　　东方朔窥窻　　　　云林之璈
　　方朔来龙飞去　　　经见山室
　　赵后外传
　　宜主合徳　　　　　新兴髻慵来妆
　　祸水灭火　　　　　逺条馆
　　温柔乡　　　　　　唾袖
　　婕妤翊防　　　　　七香荳蔲汤
　　万年蛤不夜珠　　　二十六物
　　合宫之舟　　　　　簮击玉瓯
　　留仙裙　　　　　　赤凤自为姊来
　　紫玉九雏钗　　　　少嫔馆
　　杨妃外传
　　霓裳羽衣曲　　　　得宝子
　　给粉翠千缗　　　　杜甫诗
　　七宝冠　　　　　　琐子金带
　　窃宁王玉笛吹　　　生女勿悲酸
　　紫云回　　　　　　凌波曲
　　谢阿蛮　　　　　　请一纒头
　　緑玉磬　　　　　　芍药
　　任风吹多少　　　　水精屏
　　合欢橘　　　　　　雪衣女
　　明駞使　　　　　　端正楼
　　荔枝香　　　　　　重三百五十斤
　　猪龙　　　　　　　与娘子并命
　　善地受生　　　　　术士诗
　　雨霖铃曲　　　　　锦香囊
　　梨园弟子　　　　　刻木牵丝作老翁
　　玉妃太真院　　　　樱桃蔗浆
　　元始孔升真人　　　锦韈
　　落妃池　　　　　　珠翠可扫
　　列女传
　　鸟工往　　　　　　胎教
　　妇人无二天　　　　柳下恵诔
　　母师　　　　　　　蘧伯玉车声
　　女宗　　　　　　　通壁邻国

　　类説目録
　　钦定四库全书
　　类説卷一　　　　　　　　　宋　曾慥　编穆天子
　　穆天子者太康二年汲县民发古塜所获书也王好巡狩得盗骊緑耳之乘造父为御以观四荒北渉流沙西登昆仑见王母竹简素丝皆是古书颇可观览谨以二尺黄纸写上请付秘书藏之中经副在三阁谨啓
　　七萃之士
　　饮天子蠲山之上北征乃絶漳水觞于磐石乃奏广乐载立不舎至于犬戎胡觞天子于当水之阳乃乐赐七萃之士猎兽于渗泽得狐狢河宗伯夭逆于燕然之山劳用束帛加璧聿将六师命吉日天子大服冕袆帗带搢笏夹佩奉璧南面立于寒下河宗受璧西向沉于河再拜稽首天子大朝于黄之山披图视典用观天子之珤器玉果【石似美玉所谓文果也】璿珠烛银【银有光精如烛】黄金之膏【金膏亦犹玉膏】伯夭乘渠黄之乘为天子先
　　玉果璿珠【见上】
　　八骏
　　天子之骏赤骥盗骊白义逾轮山子渠黄华骝緑耳【八骏皆因其毛色以为名号】狗重工彻止雚猳□黄南□来白【皆骏狗名亦犹黄耳韩卢宋鹊之类】
　　金鹿银麕
　　天子北征曹奴之人觞天子于洋水之上赐金鹿银麕【今有地中得银防金狗之类皆古赂夷狄竒货】
　　防府
　　天子东还封长肱于黑水之西【即长臂人也臂长三丈长脚人国亦在赤海东】循黑水至羣玉之山【西王母所居】先王之所谓防府【古藏书防之府所谓藏之名山也】天子取玉板三乘玉器服物于是载玉万瑴
　　乐池
　　天子休于池之上乃奏广乐三日而终是曰乐池天子乃树之竹是曰竹林
　　食苦
　　天子休猎苦山于是食苦【苦草名可食】
　　王母觞于瑶池
　　吉日甲子天子执白珪璧见西王母好献锦组百纯白组三百纯【纯疋端名】西王母再拜受之觞于瑶池之上西王母为謡曰白云在天山陵自出道里修逺山川间之将子无死尚能复来天子答曰予归东土和治诸夏万民平均吾顾见汝
　　木禾
　　天子东征至黑水之河爰有野麦荅堇西膜之所谓木禾【粟类也长五寻】有采石之山【文采之石】饮于文山之下文山之人献良马十驷角牛三百守狗九十牥牛二百以行流沙天子予豪马尨狗豪羊
　　天子之弓
　　天子之弓射人歩剑牛马犀□器千金天子之马走千里胜人猛兽天子之狗走百里执虎豹
　　造父三百
　　天子之御造父三百【下云三百为御者】耿翛芍及【造父善御余未闻也】
　　左佩华
　　天子曰于乎予一人不盈于徳而辨于乐后世亦追数吾过乎七萃之士曰天子后世所望无失天常农工既得百姓珤富官人执事与民共利世以为常天子嘉之赐以左佩华也【玉华之佩佩之精者】
　　大木硕草
　　天子西南升王居【似説古贤圣之居】有大木硕草□□之人献酒百□于天子【百下脱盛酒器名】
　　珠泽
　　天子北征舎于珠泽因献食马三百【可供膳者】牛羊三千
　　悬圃
　　舂山之泽清水出泉温和无风先王之所谓悬圃天子得玉防枝斯之英
　　穄麦
　　天子西征至于赤乌献酒千斛穄麦百载【穄似黍而不粘】天子赐墨乘黄金贝带乃膜拜而受天子取嘉草嘉禾以归树于中国赤乌之人亦献二女于天子曰赤乌氏
　　白鹄之血
　　巨搜之人献白鹄之血以饮天子具牛马之湩以洗天子之足
　　与井公博
　　天子与井公博三日而决居于台以聴天下之政
　　马歕玉
　　天子东游黄泽宿曲洛使宫乐謡曰黄之池其马歕沙皇人威仪黄之泽其马歕玉皇人受谷
　　黄竹歌三章
　　天子南逰黄室之丘以观夏后啓之所居猎苹泽大寒雨雪作诗三章以哀民曰我徂黄竹□员閟寒帝收九行嗟我公侯百辟冢卿皇我万民旦夕勿忘
　　盛姬璧台
　　天子舎于泽中盛姬告病取浆而给是曰壶輲【輲与遄同】至于累璧之台殡于毂丘之庙葬于池諡曰哀淑人天子丘之是曰淑人之丘天子除丧始乐素服而归降休于两栢之下永念伤心七萃之士諌曰自古有死有生岂独淑人天子南征入于南郑
　　汉武帝内
　　紫兰室女
　　武帝忽见青衣女子曰七月七日王母暂来帝问东方朔此何人朔曰西王母紫兰室女命徃来至日帝盛服立阶下夜闻云中有箫鼔声王母乘紫云车驾九色斑龙别有天仙皆身长一丈王母上殿自设精馔以柈盛桃七枚帝食之甘美母曰此桃三千嵗一生实
　　命侍女鼔吹
　　王母命侍女王子登弹八琅之璈董双成吹云和之笙许飞琼鼓震灵之簧法婴歌灵之曲
　　乞度世之术
　　帝叩头曰以臣之受质不才沉沦流俗政事多阙兆民不和仰慕灵仙幸瞻上圣是臣宿命合得度世母曰汝恣欲淫乱杀伐奢侈欲解脱三尸全身永久难可得也子但爱精握固闭气吞液气化为血血化为精精化为液液化为骨行之不倦一年易气二年易血三年易脉四年易肉五年易髓六年易筋七年易骨八年易髪九年易形变化则道成道成则位为仙人吐纳六气口中甘香
　　上元夫人
　　王母遣侍女与上元夫人相问曰天子好道适来视之见其了了似可成进然形慢神秽五脏不淳肉多精少三尸狡乱恐非仙才客主对坐悒悒不乐夫人可暂来否须臾侍女返云阿环再拜上问起居逺隔绛河扰以官事遂替顔色近五千年先被大帝君勅诣洲校定天元正尔暂徃如是当还时顷夫人至从官文武千余人皆女子夫人可二十余服青霜之袍作三角髻余髪散垂至腰戴九灵夜光之冠曳六出火玉之佩垂凤文琳华之绶腰流黄挥精之剑
　　五性
　　上元夫人谓帝曰汝好道乎数招方士登山祠神亦为勤矣然汝胎性暴胎性淫胎性奢胎性酷胎性贼五者常舎于荣卫之中五脏之内若従今舍尔五性返诸柔善常为隂徳救济死厄不泄精液斋戒勤俭鸣天鼓饮玉浆荡华池叩金梁按而行之当有冀尔今阿母迂大道之重驾降蟪蛄之窟屈霄虚之灵鸾诣孤鸟之俎子厉之哉
　　尸解下方
　　王母曰此子勤心已久不遇良师尸解下方吾甚不惜今匈奴未弭邉陲有事何必令其仓猝舍天下之尊便入林岫如其廻改吾方数来
　　五岳真形图
　　帝见王母巾箱中有卷小书盛以紫金囊帝乞瞻览母曰此五岳真形图也昨青城诸仙就我请来乃三天太上所出其文秘禁岂汝秽质所宜佩乎今且与汝灵光生经可以通神帝叩头不已母曰欣子有心今以相与
　　十二事
　　上元夫人曰阿母发紫台之文赐八防之书五岳真形虽睹妙理而无五帝六甲灵飞之符太隂六丁之箓太阳六戊之书左乙东之文右庚摄杀之律壬癸六遯隐地术丙丁入火赤班符六辛致水月华之法六已藏景化形之方八禀十诀长生紫书内眎中方凡十二事何以总摄万精驱防百鬼帝曰愿赐指授夫人曰扶广山青真小童有此金书秘字相告篇目幸加捜访帝叩头固请不已王母曰吾既赐以真形夫人告以十二事当为成之夫人曰阿环初学道于广都之丘倒景君无常先生授十二事二君曰初学道者聴四十年一得道者四百年一得仙者四千年一得真者四万年一阿环受书以来凡六十八女子固不可以授男也青真小童所受者文同青真男官也即命侍女徃扶广山勅青真出六甲十二事来以授天子须防侍女还捧八色玉笈凤文之蕴云弟子阿昌受教金书秘字十二事輙封一通阿昌近在帝处见有上言者甚众云山鬼哭于丛林孤魂号于异域淫酷自恣必不度世讵宜以术于行尸奈真尊见勅不敢违耳王母笑曰此子诚多愆夫好道者精诚斋戒刻已反善存真守一行此一月除过一年上元夫人离席起立手执八色笈示帝母曰若汝反恶修善后三年七月更来告汝要道也
