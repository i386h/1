<!-- { "loadSidebar": true } -->
　　栁条结絮鹅双生
　　李先主以国用不足税民间鹅卵出双子者栁花为絮者伶戏词曰唯愿普天多瑞庆栁条结絮鹅双生
　　养生之术
　　太祖召华山陈搏问养生之术抟曰得便宜处莫再去上大喜
　　御笔诰词
　　杨亿为谗臣谤毁请告归许州责授袐书监分司西京御笔添诰词句云斥众议之不容在朕心之独断
　　二背
　　梁景不善书每起草必用蜀牋赵安仁善书起草必用旧纸人号二背
　　李卫公后身
　　有僧谒丁晋公曰公乃李卫公后身他日位极人臣出门不知所之
　　莲出灰盆
　　温州民女生亡骨灰器中生青莲一朶知觉禅师颂曰性心之门千圣同沦神归净土莲出灰盆
　　文粹
　　姚责居连州尝写所着文粹一百卷好事者于县楼贮之官属多遣吏写录吏写为苦以盐水噀之冀其速壊后纵火焚楼
　　贾赞善歙知州
　　苏夀易简长子也知泗州公用不足往来憾之夀为诗曰戴笠披蓑军十万饥嗔饱喜客三千后移越州与通判贾賛善不叶移歙州有诗曰却因贾賛善来作歙知州
　　荔枝诗
　　田从易寄荔枝与盛叅政诗云樱桃真小子龙眼是凡姿橄榄为下辈枇杷作客儿盛问其説云樱桃味酸小子也龙眼无文凡姿也橄榄初澁甚下辈也枇杷核大肉小作客儿也
　　助军钱
　　梓州民姓陈家巨万而鄙吝孜孜不娶妻不茹荤亲戚劝之乃娶妻茹荤梦神人叱曰安得使助军钱后卒钱入官以助军焉
　　四世界
　　润州有风狂道人多谈四世界中事人目为四世界三朝圣政录
　　乘快指挥误失
　　太祖一日罢朝俛首不言者乆之内侍王继恩问其故上曰早来前殿乘快指挥一使偶有误失史官必书之我所以不乐也
　　寳装溺器
　　太祖平伪蜀阅孟昶宫中物有寳装溺器遽命碎之曰以此奉身不亡何待
　　大内辟诸门
　　太祖修大内既成令洞辟诸门无有壅蔽曰此如我心小有邪曲人皆见之
　　内患外忧
　　太宗曰国无内患虽云必有外忧不过邉事可预为之防惟奸邪若为内患深可惧焉帝王合用心于此
　　贬赵逢事
　　太宗亲征泽潞至太行山中书舍人赵逢惧于陟险妄止登山今又托疾不当草制为臣之礼乃敢如此贬房州司户
　　避逺不之任
　　孟峦据窦州录事叅军避逺不之任遂诣阙自陈太祖怒杖二十流海岛
　　郭贽知天雄
　　真宗以工部侍郎郭贽知天雄军贽自陈恶泣下不肯去上召辅臣问之对曰近例亦有已受命而复留者上曰朕初嗣位命贽知州判而不行则何以使人卒遣之羣臣畏服
　　吝惜名器
　　太祖命曹彬伐江南曰与朕下取江南回归与卿使相及平江南吝惜名器不与赐钱五十万而已乃曰更与朕取太原即与卿使相
　　急事请见
　　太祖一日后苑挟弓弹雀有臣僚叩殿称有急事请见上亟出见之及所闻奏乃常事耳太祖曰此事何急对曰亦急于弹雀上怒以越斧柄撞其口两齿坠焉徐伏地取落齿置懐中上怒甚曰汝将此齿去讼我也对曰臣岂敢讼陛下自有史官书之上怒解赐金帛慰劳而去
　　田锡直谏
　　田锡讦直好谏太宗或不能容锡奏曰陛下日往月来养成圣性太宗知其言忠终不怒尝曰如此谏官亦甚难得朝廷有阙政方在思虑锡奏疏已至不顾身为国家事是谁肯如此朕每览其章必特与语以奬激之
　　伶人不可为刺史
　　太祖时教坊使得仁以年老乞出外官且引后唐庄宗事求领一郡太祖曰用伶人为刺史此乱世之事岂可效耶宰相拟上州司马太祖曰此辈只宜于乐部中迁转上佐官亦不可防授乃除太常寺乐令
　　昭宣景徳殿使名
　　内官王继恩平蜀回朝论将以枢宻使配之太祖曰此辈不可居权要之地可别择名举之于是立昭宣景徳殿使名
　　问民间疾苦
　　太宗防金明池令村田老妇数十軰升殿布席而坐因问民间疾苦妇人直尽説田家所苦民里所患上采纳皆赐金退
　　不见假山惟见血山
　　兖王宫翊善姚坦王作假山极其巧坦曰不见假山惟见血山王惊问之曰皆生民膏血所成时太宗为诸王宫亦作假山初成闻坦语即日毁之
　　刍说
　　常山布衣窦谕进刍説五篇真宗命置舍人院召试赐三礼出身张去华献元论二万余言真宗命写以缣素为十八轴列置龙图阁
　　皇嗣未立
　　潍州北海簿徐奭以言事召见真宗曰皇嗣未立如何奭曰国家以火徳王天下火生土生土为子土主信今陛下信犹未修所以未得皇子上曰朕未尝失信卿何云此曰陛下所修者小信帝王之信发一号施一令信则万民服焉不信则天下惑焉今陛下朝令夕改信未立也
　　资廕子弟
　　太祖曰资廕子弟但能在家弹琵琶弄丝竹岂能治民于是未许亲民
　　记殿庭卒姓名
　　太宗曰大凡居职不可不勤朕每见殿庭兵卒剰扫一片地剰汲一瓶水必记姓名
　　黄金难得之货
　　太宗问杜镐西汉赐予悉用黄金近代为难得之货何也对曰当由是时佛事未兴金价甚贱也
　　宰相署勅
　　干徳二年范质王溥俱罢相命赵普登庸制下无宰相署勅学士窦仪曰今皇弟开封尹同平章即宰相之任可以署勅太祖喜曰仪之言是也
　　帝王家儿不要文章
　　太祖问王宫侍讲曰秦王学业何如曰近日所作文词甚好上曰帝王家儿不必要防文章但令通晓经义古今治乱他日免为舞文弄法吏欺罔耳
　　説泰卦
　　真宗诏大理评事冯元説周易泰卦元敷述卦体以谓地天为泰言天气下降地气上腾然后交泰犹君下接于臣则臣上承于君然后君臣道通若天以髙亢居上则地无由得交于天天地不交何由得泰君以尊大自恃臣无由得接于君君臣不接何由得泰
　　以慈俭为寳
　　太宗崇尚节俭退朝服华阳巾布褐细修内服惟絁尝取金银器皿竒巧者悉毁之主藏吏曰制作精妙留以供御上曰汝以竒巧为贵我以慈俭为寳
　　麻履布裳
　　太祖躬履节俭常服澣濯之衣寝殿设青布縁苇帘尝出麻履布裳赐左右曰我旧所服者也
　　赐杜镐酒
　　杜镐直龙图阁真宗命中使赐上尊镐不善饮饮之动宿疾防至不救上亲至阁下临问手调药饵呼其子侍疾镐苏见至尊欲起上慰抚令卧上深自刻责以为已赐酒致疾其待臣下如此
　　祀汾隂
　　真宗祀汾隂见民操舟而渔执耒而耕者曰百姓作业乐乎使郡县吏人不侵扰之即日用而不竭矣
　　近代法宻
　　太祖因读书叹曰尧舜之世四凶之罪止从放窜何近代刑法之宻耶
　　莱公手引赭袍
　　寇准以员外郎奏事直言触犯太宗怒而起准遂以手引赭袍请上复御坐亲决其事乃退上嘉纳之太宗曰朕得寇准如唐太宗得魏郑公
　　乞斩朱能
　　朱能收得天书真宗迎拜入内知河阳孙奭上疏曰天何言哉岂有书也人尽言书是朱能伪造唯陛下不知得来唯自于朱能崇信秪闻于陛下乞斩能以断天下之惑上以其讦直不加罪后能果败
　　乞斩丁谓
　　真宗造玉清昭应宫张咏上疏言竭天下之财伤生民之命皆贼臣丁谓诳惑陛下乞斩谓于国门以谢天下斩咏置丁氏之门以谢谓
　　长主子求刺史
　　秦国长公主为子六宅使世隆求近州刺史太宗曰太守之任系朝廷公议不许
　　天子儿犯中丞
　　许王为中丞弹奏太宗劾之许王奏曰臣为天子儿今犯中丞被推鞫上曰朝廷之制孰敢违之朕有过臣下尚一纠摘汝为开封尹岂可不举卒罚之
　　魏廷式乞对
　　太宗时益州路漕臣魏廷式入朝上曰有事当白中书廷式曰臣三千七百里乘驿而至有机事上闻取断宸衷臣非为宰相而来也上即召对
　　实封劄子
　　真宗诏京朝官内殿崇班以上得言其民间利病并诸路转运使经厯之处实封劄子于阁门上进春明退朝录
　　文选悟养生
　　任惠恭晚年康彊或问养生之术公曰读文选有所悟耳所谓石韫玉以山辉水含珠而川媚是也
　　压角
　　舍人院知制诰上事必设紫褥于庭北面拜防阁长立褥之东谓之压角
　　南宫舍人瑞锦窠
　　唐礼部郎中掌省中文翰谓之南宫舍人百日须知制诰又谓员外郎为瑞锦窠防前有大石诸州送到废印皆于石上碎之又图绘祥瑞皆员外郎所掌令狐楚诗曰移石防回敲废印开箱何处送新图
　　宫人斜
　　唐内人墓谓之宫人斜四仲遣使祭之
　　上元灯
　　上元燃灯或云以汉祠太一自昏至昼故事梁简文帝有列灯陈后主有光壁殿遥咏山灯诗唐明皇先天中东都设灯文宗开成中以灯迎太后则是唐以前嵗不常设
　　元夜御门
　　太宗时三元不禁夜上元御乾元门中元下元东华门而上元防观独盛
　　小孤山诗
　　陈简夫作小孤山诗曰山称孤独字庙塑女郎形过客谁知误行人但乞灵
　　草检
　　凡公文中书谓之草枢宻院谓之底三司谓之检秘府有梁朝宣底三卷即正明中崇政院书也
　　过马防
　　北都使宅旧有过马防按韩渥诗曰外使进鹰初得试中官过马不教嘶注云上乘马中官驭以进谓之过马唐藩镇僣上以名防
　　重戴
　　国朝两省并省郎并出入重戴国初两制亦然王内翰知滁州谢表云头有重戴身被朝章是也自祥符间两制并彻去非故事也
　　梦葛将军
　　仁宗梦至大泽中迷失道左右侍卫皆不见忽自天际有幢幡车骑乘云而下一人以乘奉帝自称曰葛将军送帝还乃令寻其名称道藏中云天门有三人守卫一名葛将军掌旌诏图其像令宫观供事之
　　大赦曲赦徳音
　　国朝之制凡霈宥有三曰大赦曰曲赦曰徳音徳音非可名制书乃臣下奉行制书之名耳天子自谓徳音非也
　　聒帐
　　后唐庄宗湛欲以郑声与胡部合奏谓之聒帐自昏达旦不止与俳优结十弟兄每与近臣议事必传语伶人叙相见迟晚之由
　　黄纸书勅
　　唐日厯上元三年闰三月勅云制勅施行既为永式皆用白纸多有蠧食自今尚书省颁下诸州及县并用黄纸书之
　　取幽州图
　　太祖一日召赵中令取幽州图示之中令曰此必曹翰所为帝问何以知之曰今将帅才谋无出于翰翰往必得幽州既得之后将遣何人为代帝黙然
　　朝殿
　　本朝文徳殿曰外朝凡不厘务朝臣日赴是谓常朝垂拱殿曰内殿宰臣以下并武班日赴是谓百官起居每五日文武朝官并赴内朝谓之百官大起居是为三等盖天子坐朝莫先于正衙于礼羣臣无一日不朝者故正衙虽不坐常叅官犹立班放朝乃退
　　二府诣宫谢
　　王冀公天圣初再为相请诣景灵宫奉真殿谢真宗乃以五百千建道塲自后二府初拜诣宫谒谢遂为例
　　初学记
　　唐徐坚撰初学记中山刘子仪爱其书曰非止初学可为终身记
　　幕府燕闲录
　　来和天尊
　　杨砺未第时梦人引升一殿有少年南面而坐引者曰此来和天尊也后真宗为襄王砺除记室见帝一如梦中所见
　　孙供奉
　　唐昭宗播迁随驾技艺人止有弄猴者猴颇驯能随班起居昭宗赐以绯袍名孙供奉罗隠下第诗云何如学取孙供奉一笑君王便着绯朱梁簒位取猴令殿下起居猴望陛见全忠遥趋殿陬跳跃奋撃全忠遽令杀之唐臣愧此猴多矣
　　上帝扇题杜诗
　　盛文肃梦见帝殿上扇题诗曰夜阑更秉烛相对如梦寐意谓天人诗及寤乃记是杜诗
　　万病丸
