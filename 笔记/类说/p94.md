<!-- { "loadSidebar": true } -->
　　润州金山寺张祐诗云寺影中流见钟声两岸闻罗隠诗云老僧斋罢闭门睡不管波涛四面生孙山诗云结宇孤峯上安禅巨浪间
　　陆子履诗
　　薄有田园归去好苦无官况莫来休王兖诗曰高空有月千门闭大道无人独自行
　　拄杖诗
　　王兖拄杖诗云探水卓破金鳌头拨云折老虎脚
　　苦吟句
　　欧阳永叔尝言苦吟句云一句坐中得片心天外来
　　清悟诗
　　僧清悟诗云鸟归花影动鱼没水防圆
　　范文正茶诗
　　蔡君谟谓范文正曰公采茶歌云黄金碾畔緑尘飞碧玉瓯中翠涛起今茶絶品其色甚白翠緑乃下者耳欲改为玉尘飞素涛起如何希文善之
　　六字歌
　　石守道赴太学直讲濮州杜作六字歌送之云仁义途中驰骋诗书府里从容头角惊杀虾蟹学海波中老龙爪距遂出狐兎圣人门前大虫推倒杨朱墨翟扶起仲尼周公一条路出瓮口几程身寄云中水浸山影倒碧春看花稍半红因此歌得在当年三豪之列又上欧阳永叔云一片灵台挂明月万丈词熖飞长虹乞取一杓凤池水活得久旱泥蟠龙其豪麄皆此类也
　　石道士诗
　　有石道士诗云石压笋斜出岸悬花倒生后刺史入观中怒其不扫治庭宇挞之此辱先见前诗意也乃投刺史云春来不是人慵扫为惜苍苔衬落花刺史悔焉召饮复有诗曰敲开败箨露新竹拾上落花装旧枝
　　麄官到底是男儿
　　李丞相云当时外镇为粗官有学士遗外镇官茶外镇有诗云麄官乞与眞虚直赖有诗情合得尝符彦卿和汴帅诗云全军十万拥雄师正是酬恩报国时汴水波涛喧鼓角隋堤杨栁拂旌旗前驱红斾闗西将环坐青娥赵国姬为报长安冠盖道麄官到防是男儿
　　言怀诗
　　张退翁有言懐诗云命教随分乐天赐一生闲
　　李清臣诗
　　韩魏公知中山李清臣谒见其侍吏报曰太祝方寝清臣为绝句曰公子乘闲卧绛厨白衣老吏慢寒儒不知梦见周公否曾说当时吐哺无魏公见其诗曰吾知此人久矣竟有东床之选
　　闲慢缄题必不看
　　蒋堂侍郎告老姑蘓有僧将游钱唐求吕济叔书公作诗曰告老于君惟掩户年来无事老江干吾师莫讶无书去闲慢缄题必不看济叔见之厚遇其僧且以书愧谢焉
　　孩儿啼哭饭萝空
　　有儒生张求上吕申公诗曰近日厨中乏短供孩児啼哭饭萝空母因低语向儿道爹有新诗上相公相公见诗甚恱因厚赠之
　　燕离巢诗
　　唐僖宗时干化茂依中丞蔡授门舘一日告去作燕离巢诗云旧垒危巢泥已隳今年因向社前归连云大厦无栖处更望谁家门户飞主人见诗复留之
　　张退翁诗
　　张士逊丞相送魏处士诗云一片闲云来帝里归飞不肯待秋风
　　娼妓崔兰英
　　陈叔文登第授宜兴簿娼妓崔兰英囊中可千緍欲适人叔文曰吾未娶即定约归欺其妻曰贫无路费吾且一身赴官乃与崔泛汴东下三年替回沂汴而进私念英不知有妻妻不知有英归必起讼因与英痛饮推于水并女奴推堕焉后游相国寺见二妇人熟视乃英也遣女奴召叔文叔文曰汝无恙乎英曰向中子计我二人堕水相抱浮沉号呼求救人拯之得活今日之事勿复再言但我活即不怨君我在城下住若明日速来不然讼子于公叔文不得已市羊酒徃焉至城下则女奴已出迎叔文入至暮不出其仆乃入见叔文仆面而手自束于背若今之极法者死矣
　　李太保家青衣
　　龚球在都下元夜闲随青氊车一妇人下车携青囊其去甚急球遂至暗处曰我李太保家青衣身年过限又加苦焉今夕走耳君能容我愿为侍者球与携手同行妄指一巷云吾所居也汝且坐巷口吾先报家人然后呼汝乃携青囊入巷尾出他衢而去囊中皆金珠售于江淮间获千緍徃来为商钱益増羡一夕泊舟山阳并舟一妇人似识面而不忆妇人曰我天之涯地之角下入九泉皆不见子子只在此也我向车上奔婢也子挈我青囊去坐待至晓为街吏所擒付狱穷治囊中物我无所诉荷械鞭棰肌肉溃壊手足堕落竟死狱中诉于阴府得与子对球曰汝能舍我乎曰我思狱中之苦恨不斩子为万段妇人忿然升舟家人惊呼乃无所见球如醉卧梦为一吏摄至阴府王召吏云球命禄已尽但王氏受重苦合于人世偿之命吏送还后球遍身生疮臭不可近日夜号呼手足堕地而死
　　评画
　　画山水贵乎石老而润水淡而明泉石分乎高下山川辨乎逺近野径萦纡云烟出没干里江山尽归目下画松竹则贵乎势傲烟霞气凌霜雪怪节森列直干倚空虬枝蟠屈倒纒龙蛇偃葢低欹如藏风雨画楼阁则贵乎万木拱合羣瓦鳞鳞良工望之不敢伸手
　　桑维翰召故人
　　桑维翰拜相故人韩鱼通谒公黙不语鱼退曰桑公吾故人今见之有不可犯之色翌日告别公曰吾奏子姓名授子学士俄有二吏持箱中有黄诰及袍笏之类公置酒先问曰朱炳秀才安乎顷最相爱为召来炳至一如鱼礼箱出诰及公裳授军廵判官他日又询鱼曰羌岵秀才何在最相鄙薄见侮殊甚今吾在政地彼尚困尘土间君子不念旧恶为吾作书召之当与一官岵至公令于府中授官有白衣吏数人执岵至通衢一吏云羌岵谋反罪当斩岵大呼曰韩鱼召我来受官我何罪乃斩之鱼大恸曰岵之死吾召之也乃告疾还乡一日公坐小轩见岵来曰公生死在已岵昔日同塲屋闲相谐谑乃戏笑耳相公何报之深也使吾身受利刃尸弃郊野妻子冻殍公心安乎吾上诉于天帝悯其无辜授司马判官公曰吾为君饭千僧诵佛书千卷可乎岵曰得君之命而已他无所用公不久遂死手足皆有伤处
　　汾阳王
　　少时宿郊外田舍家闻烛下有人嗽声不见其形又榻下有人呼曰吾二人各直一更夜有人盗牵公马出垣外二人匍匐出执其盗曰尔何人輙敢盗汾阳王马夺马以归
　　韩魏公为紫府真人
　　右侍禁孙勉为元城埽官防多堕陷埽卒曰有巨鼋穴其下天晴輙出勉伺其出引矢射之正中其颈勉昼梦一吏召曰子杀鼋今召子证随至一宫阙吏曰紫府真人宫也勉曰真人何姓氏曰韩魏公也勉私念向公提拂见当求助入望公坐殿上侍立乃碧衣童子勉再拜乞真人大庇公頋左右取青囊中黄诏章读诰曰鼋五百世方比人身之贵穴残埽岸事乃勉职也公命遣去
　　骊山记
　　张俞游骊山见老叟曰吾尝见大父言唐明皇时事因取骊山六幅图大小九殿台亭六十二处当时有献牡丹者谓之杨家红乃杨勉家花贵妃夕面口脂在手印于花上诏于先春馆栽来嵗花开上有指印红迹帝名为一捻红帝诏郡国铸开元钱妃指甲误触模冶吏不敢换迄今钱背有甲防焉民间献黄牡丹花面几一尺高数寸帝未及赏为鹿衔去有佞人奏云释氏有鹿衔花以献金仙帝私曰野鹿游宫中非嘉兆也殊不知禄山乱深宫此其应也贵妃日与禄山嬉游一日醉戏无礼尤甚引手伤妃乳间妃泣曰吾私汝之过也虑帝见防以金为诃子遮之后宫中皆效之禄山尝醉卧明霞阁下宫人误覆水于面禄山瞠目喷气头上生角体亦生翼蜿蜒欲飞帝急徃观曰不足畏也此乃猪龙少顷禄山睡觉曰臣梦为人以水沃臣臣化为龙妃以问帝帝曰禄山非真龙乃是猪龙异日须死兵刃妃曰莫为患乎曰此外非汝可知一日妃浴出对镜匀面裙腰上防露一乳帝扪弄曰软温新剥鸡头肉禄山对曰润滑初来塞上酥妃大笑曰信是胡奴只识酥禄山出守渔阳白妃曰此行深非所乐此别复有相见期乎妃笑而不答禄山曰人但患无心耳茍有心虽抽肠溅血万生万死犹且不顾臣须来见娘娘因抱妃泣久不止禄山数失礼于妃妃晚年尤不喜恨无计絶之耳既行甚怏怏令前骑作乐禄山曰乐有离声人多别恨自古迄今也后兴兵反私曰吾非敢觊觎大寳但欲杀杨国忠等数人一见贵妃叙离索得同欢三五日便死亦快乐也
　　王防玉句
　　王防玉名娼也尝有句云春蚕到死丝方尽蜡烛成灰泪始干
　　切孙氏脉
　　周黙授宜兴簿防好方药隣有张复者妻孙氏张病烦一切脉黙见其妻秀艳念无计得之白其母召饮接隣家好挑之宛不对黙念吾且少年孙亦妙龄其夫极老乃折简送诗曰五十衰翁二十妻目昏髪白已头低绛帏深处休论议天外青鸾伴木鸡孙答诗曰雨集枯池时暂緑藤笼老木一畨新如今且悦目前景妆亭台随分春毎得子简急看即毁恐彰子之恶也因毉之功邀而取之市里庸人有不为者况士人乎黙将之官为简曰古诗云寒江后浪催前浪浮世新人换旧人是老当先没也我愿终身不娶以待孙答曰无妄之言未敢奉诉人之脩短固自有期设或不幸当俟他日后三年黙替归访之则复已死乃遣媒与孙通好娶之
　　泥子记
　　卫士钱千防河岸行见一泥儿卧氷上彩色鲜明千取归遗其妻妻曰君以我无子遗我也乃造防衣昼致怀抱夜卧寝所一夕泥子遗溺茵蓆千乃弃于沟中中夜泥子自门而入悲啼求母乳升床入衾千惧求康生占焉康布卦云事系三人之命愈恐求术康曰子归以利刃击之当絶其怪千淬剑伺怪至击之铿然有声执烛视之怪无有也其妻毙于血中明日卫士絷千有司千以康生教之吏追康生为证康惧自缢千竟不能自明伏法东市
　　流红记
　　唐僖宗时有于祐晚歩禁衢流一红叶上有二句云慇懃谢红叶好去到人间祐复题云曾闻叶上题红意叶上题诗问阿谁好事者赠诗曰君恩不禁东流水流出宫情是此沟祐后取一宫人韩氏于祐书笥中见红叶惊曰此吾所作吾于水亦得红叶即祐所题得叶之初尝有诗云独歩天沟岸临流得叶时此情谁防得肠防一聨诗于是相对感泣曰事岂偶然莫非前定
　　谭意哥记
　　谭意哥丧亲流落长沙年八嵗寄养竹工张文家官妓丁婉卿见意姿艳偶念茍得之必盈吾屋乃厚遗文求售年未及笄独歩一时车马如市尤工诗笔府公防客毉士有故至府公曰毉博拜时须瞥地意对曰郡侯宴处幙漫天半刺蒋田指意面曰冬霜后频添粉意执公裳袂曰木秋来也着绯防汝州张正字为潭茶官相得欢甚意乃归之有情者赠诗云才色相逢方得意风流防遇事尤佳牡丹移入仙都去从此湘东无好花后张调官意饯别曰子本名家我乃娼类今之分袂决无后期腹有君之息数月矣君宜念之别后寄诗曰潇湘江上探春回消尽寒氷落尽梅愿得儿夫似春色一年一度一归来张内逼慈亲之教外为物议之非约孙殿丞女为姻不敢作书报意意为书云妾之鄙陋自知甚明一入闺帏克勤妇道遽此见弃致我失图求之人情似伤薄恶有义则合佩服前言无故见离自伤防弱稚子三嵗期于成人芘妾之身而已后三年张妻孙氏谢世有客自沙来云意掩戸不出买田百畆自给亲教其子张乃如长沙意不见曰子已有室宜去无凂我张曰吾妻已亡矣意云通媒妁行六礼乃敢闻命张如其请挈归京师意治闺门有礼法其子以进士登第
　　息气
　　王昭素能运息气年九十余方卒其首缩入腹中
　　小莲
　　李郎中女奴公大惑之一旦泣曰妾城上之狐也前世为人侧室防其主母良人聼焉忧愤而死诉于阴官妾受此罚嵗月既满当死鹰犬之下或身落鼎爼膏人口腹又成留滞未得徃生公某日出都门有荷狐者公多以钱售之以纸为衣以布为棺塟之高壌公之惠也翌日辞去公如期出门果得狐塟之
　　朱蛇记
