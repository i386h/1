<!-- { "loadSidebar": true } -->
　　顔囘望呉门见一疋练孔子曰马也然则马之光景一疋长耳故从来号马为疋
　　三忧
　　孔子曰君子有三忧弗知可无忧欤知而不学可无忧欤学而无行可无忧欤
　　伊尹适汤
　　桀为酒池糟堤纵靡靡之乐而牛饮者三千群臣相持而歌江水沛兮舟楫败兮我王废兮趋归于亳亳亦大兮又曰乐兮乐兮四牡骄兮六辔沃兮去不善从善何不乐兮伊尹知大命之将至举觞造桀曰君王不聴臣言亡无日矣桀曰子又妖言矣吾有天下犹天之有日日有亡乎日亡吾亦亡矣于是伊尹接履而趋遂适于汤汤以为相可谓适彼乐土矣
　　君子容色
　　上人之所遇容色为先声音次之事行为后故望而为人君者容也近而可信者色也发而安者言也乆而觐者行也故君子容色天下仪象而望之不假言而宜为人君者诗曰顔如渥赭其君也哉
　　子夏读诗
　　子夏读诗已毕矣子曰尔亦何大于诗矣对曰诗之于事也昭昭乎若日月之光明燎燎乎如星辰之错行上有尧舜之道下有三王之义弟子虽居蓬戸之中弹琴咏先王之风有人亦乐之无人亦乐之可以发愤忘食矣子曰子见其表未见其里顔渊曰其表已见其里又何有哉子曰窥其门不入其中安知其奥藏之所在乎然藏又非难也丘尝悉心尽志已入其中前有髙峰后有深谷泠泠然如此既立而已矣不能见其里盖谓精微者也
　　伐纣楯折
　　武王伐纣至邢丘楯折为三天雨三日不休王惧问太公曰纣未可伐乎曰不然楯折为三者军当分为三也天雨三日欲洒吾兵也王曰然若何矣对曰爱其人及屋上乌恶其人憎其骨余咸刘厥敌靡使有余王曰呜呼天下未定也周公曰不然使各度其宅而佃其田无复旧新百姓有过在予一人王曰天下已定矣
　　季孙治鲁
　　季孙子治鲁众杀人必当其罪多罚人必当其过子贡曰暴哉治乎季孙曰何也子贡曰子产治郑一年而负罚之过省二年而刑杀之罪罢三年而库无拘人及子产病死士大夫哭于朝商旅哭于市农夫哭于野皆如丧父母今夫子疾之时则国之人喜活则国之人骇以死相贺以生相恐非暴而何托法而治谓之暴不戒致期谓之虐不敎而诛谓之贼以身胜人谓之责责者失身贼者失臣虐者失政暴者失民居上位行此四者未有不罢者也季孙曰谨闻命矣
　　知者乐水
　　或问知者何以乐水曰水缘理而行不遗小涧似有知者动而下之似有礼者陷深不疑似有勇者障防以清似知命者厯险致逺卒成不毁似有徳者此知者所以乐于水也
　　仁者乐山
　　或问仁者何以乐山也曰山者万民所瞻仰也草木生焉万物植焉飞鸟集焉走兽休焉出云道风忾乎天地之间此仁者所以乐于山也
　　论舜未是
　　韶用干戚非至乐也舜兼二女非达礼也封皇帝子九十人非法义也往田号泣未尽命也以人观之即是也以法量之即未也
　　善为上者不忘其下
　　善御者不忘其马善射者不忘其弓善为上者不忘其下诚爱而利之四海之内阖若一家不爱而利之子或杀父而况天下乎
　　小人之行
　　出则为宗族患入则为乡里忧小人之行也
　　三佐
　　知如泉源可为表仪者人师也知可以砥行可以为辅弼者人友也据法守职不致为非者人吏也当前快意一呼再诺者人隷也上主以师为佐中主以友为佐下主以吏为佐危亡之主以隷为佐
　　弯弓射寝石
　　勇士一呼而三军皆避士之诚也楚熊子夜行寝石以为伏虎弯弓射之没干饮羽下视知其为石石为之开而况人乎
　　君子避三端
　　鸟之美羽勾啄者鸟畏之鱼之侈口垂膄者鱼畏之人之利口赡词者人畏之是以君子避三端避文士之笔端武士之锋端辨士之舌端
　　昨日何生
　　昨日何生今日何成必念归厚必念治生日慎一日完如金城
　　慎四者
　　官怠于患成病加于少愈祸生于懈怠孝衰于妻子察此四者慎终如始
　　何如可以骄人
　　田子方之魏魏太子从车百乘迎之郊太子再拜子方不下车太子曰敢问何如可以骄人子方曰以天下骄人而亡者有矣贫贱可以骄人矣志不得则适秦楚安往而不得贫贱乎
　　北郭先生
　　楚庄王聘北郭先生先生曰臣有箕帚之妇愿入计之即谓妇曰楚欲我为相如何妇曰结驷列骑所安不过容膝食前方丈所甘不过一肉之味而殉楚国之忧其可乎于是遂不应聘
　　凤凰
　　鳯凰初起也睘睘十步之雀喔吚而笑之及升少阳一诎一信展转云间藩篱之雀超然自知不及逺矣士褐衣緼着未尝完也粝合之食未尝饱也世俗之士即以为羞耳及其出则安百议用则延民命世俗之士超然自知不及远矣

　　类说卷三十八
<子部,杂家类,杂纂之属,类说>
　　钦定四库全书
　　类説目録
　　卷三十九
　　七书孙子
　　庙算　　　　　　钝兵
　　拙速　　　　　　善用兵
　　将民之司命　　　用兵法
　　不战而屈人兵　　上兵
　　十则围　　　　　大敌
　　将为国辅　　　　縻军
　　胜负　　　　　　善战
　　交和　　　　　　胜兵
　　正合竒胜　　　　择人任势
　　致人不致于人　　知战之地
　　兵形象水　　　　倍道
　　兵以诈立　　　　夺气夺心
　　夜战昼战　　　　避其鋭气
　　治心治力　　　　归师勿遏
　　将受命于君　　　无恃其不来
　　五危　　　　　　必胜
　　絶涧　　　　　　论军势
　　进不求名　　　　婴儿爱子
　　率然　　　　　　亡地死地
　　脱兎　　　　　　五攻
　　兴师十万日费千金
　　五间
　　呉子
　　醮呉起于庙　　　四不和
　　战胜守胜　　　　兵起有五
　　军命　　　　　　可撃之道
　　四轻　　　　　　善将
　　天灶
　　尉缭子
　　彗柄　　　　　　助战
　　三胜　　　　　　诛杀
　　歩鼓　　　　　　制敌
　　太上无过
　　司马法
　　好战忘战　　　　逐奔纵绥
　　赏罸　　　　　　国容
　　戍军　　　　　　七政
　　黄石公三畧
　　箪醪投诸河　　　将礼
　　财赏　　　　　　重赏死士
　　隆恩　　　　　　自専
　　使智使勇　　　　良弓藏
　　卒离
　　六韬
　　主尊人安　　　　六守
　　三寳　　　　　　失时
　　六贼　　　　　　七害
　　赏罸　　　　　　圣人将动
　　三戒　　　　　　从中御
　　将者人之司命　　三阵
　　敌垒虚实　　　　弱胜强少撃众
　　车骑
　　李卫公问对
　　正兵竒兵　　　　八阵
　　丘井之法　　　　竒正循环
　　四种　　　　　　蕃长于马汉长于弩诸将军识虚实　　治兵之法遍告诸将
　　旧将凋零　　　　伍法
　　六花阵　　　　　曹公新书
　　三覆之义　　　　不籍伪臣家
　　推诚　　　　　　变客为主
　　鐡蒺藜　　　　　分而能合
　　李勣可保任

　　类説目録
　　钦定四库全书
　　类説卷三十九　　　　　　宋　曽慥　编七书孙子
　　庙算
　　兵者诡之道也未战而庙算胜者得算多也未战而庙算不胜者得算少也多算胜少算不胜况无算乎
　　钝兵
　　钝兵挫鋭屈力殚货诸侯乗其敝而起虽有知者不能善其后
　　拙速
　　兵闻拙速未覩巧之乆也
　　善用兵
　　善用兵者役不再籍粮不三载取用于国因粮于敌故军食可足
　　将民之司命
　　兵贵胜不贵乆故知兵之将民之司命国家安危之主
　　用兵法
　　用兵之法全国为上破国次之全军为上破军次之全旅为上破旅次之全卒为上破卒次之全伍为上破伍次之
　　不战而屈人之兵
　　百战百胜非善之善也不战而屈人之兵善之善者也
　　上兵
　　上兵伐谋其次伐交其次伐兵其下攻城攻城之法为不得已
　　十则围
　　用兵之法十则围之五则攻之倍则分之敌则能战之少则能逃之不若则能避之
　　大敌
　　小敌之坚大敌之擒也
　　将为国辅
　　将为国之辅辅周则国必强辅隙则国必弱
　　縻军
　　不知军之不可进退是谓縻军
　　胜负
　　知彼知己百战不殆不知彼而知己一胜一负不知彼不知己每战必败
　　善战
　　善战者先为不可胜以待敌之可胜不可胜在己可胜在敌善战者立于不败之地故胜兵先胜而后战败兵先战而后求胜
　　交和
　　两军相对曰交和
　　胜兵
　　胜兵若以镒称铢败兵若以铢称镒胜兵之战若决积水于千仞之谿者形也
　　正合竒胜
　　凡战者以正合竒胜战势不过竒正相生如循环
　　择人任势
　　善战者求之于势不责于人故能择人而任势善战之兵如转圜石于千里之山者势也
　　致人不致于人
　　先处战地而待敌者佚后处战地而趍战者劳故善战者致人不致于人
　　知战之地
　　知战之地知战之日则可千里会战不知战之地不知战之曰则左右前后不能救况逺者数千里近者数里乎
　　兵形象水
　　水之形避高而趍下兵之形避实而撃虚水因地而致流兵因敌而制胜
　　倍道
　　卷甲而趍日夜不处倍道兼行百里而平
　　兵以诈立
　　兵以诈立以利动以分合为变者也
　　夺气夺心
　　三军可夺气将军可夺心
　　夜战昼战
　　夜战多火鼓昼战多旌旗所以变人之耳目也
　　避鋭气
　　朝气鋭昼气惰暮气归善用兵者避其鋭气击其惰归
　　治心治力
　　以治待乱以静待哗此治心者也以近待逺以佚待劳以饱待饥此治力者也无邀正正之旗勿击堂堂之阵
　　归师勿遏
　　用兵之法高陵勿向背立勿逆佯北勿从鋭卒勿攻饵甘勿食归师勿遏围师勿关穷师勿追此用兵之法也
　　将受命于君
　　受命于君圯地无舎衢地合交絶地无留围地则谋死地即战
　　无恃其不来
　　用兵之法无恃其不来恃吾有以待之无恃其不攻恃吾有所不可攻
　　五危
　　将有五危必死可杀必生可虏忿速可侮亷洁可辱爱民可烦
　　必胜
　　凡军好高恶下贵阳贱隂来生处实军无百疾是谓必胜
　　絶涧
　　凡地有絶涧天井天牢天罗天陷天隙必亟去之勿近也山水深大者为絶涧四方高中央下者为天井深山若蒙笼者为天牢可以罗絶人者为天罗地形陷者为天陷涧道狭深者为天隙
　　论军势
　　尘高而鋭者车来也卑而广者徒来也散而脩逹者樵采也少而徃来者营军也半进半退者诱也校而立者饥也汲而先饮者渇也见利不进者劳也鸟集虚也夜呼者恐也军扰者将先动也旌旗动者乱也杀马肉食者军无粮也悬缶不返者穷冦也数赏者窘也数罸者困也来委谢者欲休息也
　　进不求名
　　进不求名退不避罪惟民是保而利于主国之寳也
　　婴儿爱子
　　视卒如婴儿故可与赴深溪视卒如爱子故可与俱死
　　率然
　　善用兵者如率然率然者常山之蛇也撃其首则尾至撃其尾则首至撃其中则首尾俱至
　　亡地死地
　　陷之亡地而后存陷之死地而后生
　　脱兎
　　始如处女敌人开户后如脱兎敌不及拒
