<!-- { "loadSidebar": true } -->
　　察院诸防各有他名礼察曰松防南有古松也刑察曰魇防寝此多魇兵察主院中茶茶必是蜀之佳者贮于陶器谓之茶瓶防吏察主入朝人名籍谓之朝簿吏察之上则舘驿使又其上监察使谓之察长
　　瞎眼宰相
　　裴光徳在中书故人求京府判司公曰此官与公不相当不敢以故人之私隳朝廷纲纪他日有瞎眼宰相怜公者不妨却得某必不可
　　叶法善
　　道士叶静能中宗朝坐妖妄伏法宗时有道术者乃法善也有人撰记传云宗令道士叶静能误矣
　　人道尚右
　　以右为尊礼先宾客故西让客主人在东自卑也今人或以东让客非礼也
　　时世妆
　　崔枢夫人治家整肃妇妾皆不许时世妆
　　阁下足下之称
　　古者三公开阁而郡守比古诸侯亦各有阁故有阁下之称前軰与大官书多呼执事与足下刘子云与宰相书曰足下韩退之与张仆射书曰执事即其例也记室本王侯宾佐之称他人不可通用惟执事则指左右之人尊卑皆可通称又自卑达尊例云座前尤非也阁下降殿下一等座前降几前一等岂可僭用哉
　　毳褐岂甚铜乳之臭
　　朝士诣友生见衲表道人在座他日谓曰公好毳褐之夫何也吾不知其贤愚但觉其臭友生曰毳褐之臭岂甚铜乳公处其间曾不嫌耻反讥有道之士南朝以蛙鸣胜鼓吹吾视毳褐愈于今之朱紫逺矣
　　投牒便换
　　有士子鬻产于外得数十千惧川途难赍因所知纳于公藏牒以归世所谓便换者置之衣囊一日醉拍囊曰莫轻此中大有好物盗在侧闻之夜杀而取其囊意其有金开无获投牒于水
　　梦柳仆地
　　柳宗元自永州司马召至京师诣卜者问命曰予柳姓也昨梦柳树仆地其不祥乎卜者曰生则柳树仆则柳木木者牧也君其牧柳州乎卒如其言
　　梦舁棺入堂
　　李逢吉有婢梦有一人舁棺至堂后云且置地不久移入堂中俄除中书舍人后知贡举未毕而入相
　　东西台
　　髙宗改门下中书省为东西台尚书省为文昌台改御史台呼为南台
　　张骞槎
　　汉书载张骞穷河源言其奉使之逺实无天河之说惟博物志云客星犯斗牛事后人云得织女支机石以问君平皆是虚诞寳厯中京洛逓夫舁张骞槎不知何物也前軰诗往往用张骞槎相袭谬误如此
　　大僚子安得居山
　　李徳裕荐处士王堪为谏官武宗问谁子对曰王超之子上曰凡处士当是山野之人大僚子安得居山耶徳裕无以对
　　和尚教坊
　　元和中有僧文淑聚众论说内典托言鄙防之事不逞軰争效其音调为歌曲呼为和尚教坊
　　门戸李益
　　李益能文有贵家子同姓名人谓益为文章李益贵家子为门户李益
　　买妾非妓
　　柳公绰尝纳一姬同院知之屡征出妓公绰曰士有一妻一妾以主中馈备洒扫公绰买妾非妓也










　　类说卷十四
　　钦定四库全书
　　类说目録
　　卷十五
　　谈賔録
　　着毛萝卜　　　　笑中有刀
　　开通元寳钱　　　阎立本图
　　画家三祖　　　　守鸭緑之险
　　土山头　　　　　医者意也
　　下第诗
　　剧谈録
　　黄中君鬼谷子　　金盆渍白龙皮
　　玉蘂花　　　　　炼炭炊饭
　　白傅泛舟徃香山　滩有鸂防
　　见我龙钟故相戏耳
　　谪仙怨　　　　　明经及第何事来见
　　贾氏谈录
　　石上刻有道字　　龙尾道
　　贡院榜　　　　　绮纨子
　　六籍奴婢　　　　院体
　　海鸥咏　　　　　白傅塜
　　伐叛亭　　　　　白傅不赐谥
　　八角井　　　　　文中子
　　百衲琴　　　　　华岳掌
　　澄泥砚　　　　　虞美人
　　风水性　　　　　厄在白马
　　晋公谈录
　　五星在奎　　　　朝衣不可临吊
　　墨惨衣　　　　　木掩房
　　赵普位故相上　　御宴値
　　先公谈录
　　仕宦忌太速　　　照袋
　　起复佩鱼　　　　拜宰相父母
　　麄官　　　　　　窦氏五龙
　　见客问三事　　　尚书里行
　　宗室之隽　　　　天下生齿数
　　江南冯延已词　　法帖
　　题撷芳亭诗　　　换得西湖十顷秋
　　玉楼银海　　　　换羊书
　　张公庠诗　　　　善佞
　　杜子美坟　　　　开元乐调
　　草书钱文　　　　王仲至召试诗
　　圆通不出世　　　黄鲁直诗
　　二宋诗　　　　　樱桃荐酪
　　柳三眠　　　　　碧笺题诗
　　梦抛毬诗　　　　鹦鹉呼琵琶
　　宣赦诗　　　　　囘乡诗
　　元夕御楼诗　　　刘贡父诗
　　怪石诗　　　　　李太白峯顶寺诗谢番罗袄诗　　　姚嗣宗诗
　　司马公诗　　　　妓求参寥诗
　　题小溪诗　　　　东波诗
　　醉僧祭文　　　　须多中相法
　　晏叔原诗　　　　春秋月
　　秘色磁器　　　　马一疋
　　柴桑令　　　　　状元徐适诗
　　张坦化为蛇　　　陈知黙诗
　　三平两满文字　　张安道前生
　　李白坟　　　　　京城
　　江珧柱　　　　　内库酒北苑茶
　　对属　　　　　　还乡和尚
　　钱王诗　　　　　逸人诗



　　钦定四库全书
　　类说卷十五　　　　　　　宋　曾慥　编谈賔录
　　着毛萝卜
　　唐率府冯先震入集贤院校文选注蹲鸱云今之芋子即是着毛萝卜
　　笑中有刀
　　李义府状貎温恭而褊急隂贼忤意者必加倾陷人谓笑中有刀
　　开通元寳钱
　　武德中废五铢钱行开通元寳钱名其书皆欧阳询之所为也初进様文德皇后掐一甲痕因铸之
　　阎立本图
　　东蛮王入朝顔师古奏昔武王时逺国归款周史集为王防篇今卉服鸟章备集鸾邸宜图其事以贻于后诏阎立本图之莫不尽该毫末备得精神
　　家三祖
　　晋以来顾长康张僧繇陆探微为家三祖
　　守鸭绿之险
　　元万顷为辽东管记作檄文讥髙丽云不知守鸭绿之险莫离支报曰敬闻命矣移兵守之万顷由是坐罪
　　土山头
　　诸曹郎中不自员外除者谓之土山头赵谦光自大理正卿为户部郎中员外郎赵浩嘲曰员外由来美郎中望不优寜知粉署里畨作土山头谦光答曰锦帐随情设金檀任意熏惟愁员外置不应列星文
　　医者意也
　　许裔宗名医人问何不著书曰医者意也脉之深趣不可言传
　　下第诗
　　罗隐下第诗云名惭桂苑一枝绿鲙忆松江满箸红惟应鲍叔深知我他日蒲帆百尺风
　　剧谈录
　　黄中君鬼谷子
　　窦庭芝与卜者葫芦生相善一日谓曰君家祸将至遇黄中君鬼谷子方可救敎庭芝物色求之得李泌倾心结之未几遇朱泚之乱庭芝陷贼中事平德宗命诛之泌以前事上闻特贷其死帝曰黄中君葢指朕谓卿爲鬼谷子何也
　　金盆渍白龙皮
　　李德裕当盛暑防客以金盆渍白龙皮于坐侧须臾凉颷爽气凛若髙秋
　　玉蘂花
　　唐昌观有玉蘂花甚盛一日有女子容貎婉丽绕花而行观者如堵忽折花数枝曰昔有玉峯之约自此可以行矣飘然乘空而去刘禹锡诗云玉女来看玉树花异香先拥七香车攀枝弄雪时回首惊怪人间日未斜
　　炼炭炊饭
　　洛下豪家子饮食鲜华有李使君亦尚华侈盛具召之曾不下筯李曰试食此以炭炊豪家子勉食一曰凡以炭炊先烧炭熟谓之炼火此炊炭尚未炼也后经兵乱豪家子丐食山寺而卒
　　白傅泛舟徃香山
　　卢简辞游伊川别墅忽有二童子操篷艇中有白衣人与僧偶坐船后以桐甑而炊吟笑宛若神仙问之乃白傅泛舟徃香山也
　　滩有鸂防
　　河南伊阙县前水中每县官有入台者先有滩出石砾金沙清澈可爱牛僧孺为尉一日报滩出县僚共观之老吏曰此必分司御史若是西台当有一双鸂防僧孺祝曰既能有滩何惜鸂防言讫一双飞下不旬日僧孺果拜察院
　　见我龙钟故相戏耳
　　裴晋公未第时羇游洛中一日策蹇上天津桥时淮西不庭已数年矣有二老人倚柱立语曰蔡州何时得平见晋公愕然曰适忧蔡州未平须待此人为相仆闻其语遽告公公曰见我龙钟故相戏耳后果如其言
　　谪仙怨
　　明皇幸蜀一日登髙山望秦州谓高力士曰吾聼张九龄言不至于此马上吹笛为曲号谪仙怨
　　明经及第何事来见
　　元和中李贺以歌诗著名元稹已老以明经中第亦工篇什愿与贺交执刺见之贺见刺曰明经及第何事来见李贺稹惭退未防制策登科为礼部郎官乃议贺父名晋不合举进士时辈从而诽之贺不第故也
　　贾氏谈录
　　石上刻有道字
　　赞皇公平泉庄台榭百余所竒花异草珍松怪石故公自制平泉花木记今悉絶矣惟鴈翅桧珠子柏连房玉蘂存焉怪石洛阳有力者取去石上皆刻有道两字
　　龙尾道
　　含元殿前龙尾道路七转由丹鳯门北望宛如龙尾下垂
　　贡院榜
　　右谕及贡院字用淡墨氊笔书李绅侍郎将放举人命吏书榜未及填右谕贡院字吏暴卒令史王昶善书被酒染笔不能加墨一榜之内浓淡相间反致其妍遂成故事
　　绮纨子
　　牛竒章初与李卫公饮僧孺曰绮纨子何预斯堂卫公衔之世周秦行纪非僧孺所作是卫公门人章瓘撰文宗曰此必假名僧孺若贞元进士岂敢呼德宗为沈婆儿也
　　六籍奴婢
　　刘蕡读文中子曰才本中庸拟上述作或问于六籍何如曰犹奴婢之于郎主后遂以文中子为六籍奴
　　院体
　　中土士人札翰多为院体贞元中翰林学士吴通微尝工行草院体近吏故吏胥放其书大行于世遗法至今
　　海鸥咏
　　顾况师事李泌得其服气之法能终日不食及泌卒作海鸥咏大为权贵所嫉贬饶州司户作诗云万里飞来为海鸟曾丹鳯借枝柯一朝鳯去梧桐死满目鸱枭奈尔何
　　白傅冢
　　白傅塟龙门山四方过者必奠巵酒塜前方丈之土常成泥泞
　　伐叛亭
　　李赞皇平上党回鹘自矜其功平泉庄置搆思亭伐叛亭
　　白不赐谥
　　白傅大中末有奏疏请赐谥上曰何不取醉吟先生墓表看卒不赐谥弟敏中奏立神道碑李义山文也
　　八角井
　　滑台城北尝有昏垫之患贞元中贾丞相凿八角井于城隅以镇之
　　文中子
　　隋末隐白牛溪着王氏六经北面学者国初多居佐命之列刘禹锡盛称王通能明王道以大中立言防其门者皆天下俊杰自后士大夫拟议及诸史笔未有言及文中子者
　　百袖琴
　　李沂公百衲琴制度甚古其音清越无比
　　华岳掌
　　华岳掌其石如人肉色每太阳对照即见之日暮则渐隐不见
　　澄泥砚
　　绛县人善制澄泥缝绢袋至汾水中逾年而取之陶为砚水不涸又邺郡二台旧瓦有维箕之状断为砚则愈于澄泥
　　虞美人
　　褒斜山谷中虞美人草状如鸡冠大而无花叶皆相对或唱虞美人则两叶如人抚掌之状颇中节拍
　　风水性
　　陜河风性寒民多伤风河洛以东地咸水性冷故民虽哺粟食麦面而无热疾滑台风水性寒冷尤甚士民啖附子如芋栗
　　厄在白马
　　李德裕有术者谓曰公他日位极人臣但厄在白马及登相位虽亲戚中亦不蓄白马后为白敏中所倾命马植专典淮南狱公坐是窜南海
　　晋公谈录
　　五星在奎
