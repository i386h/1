<!-- { "loadSidebar": true } -->
　　类説卷二十八　　　　　　宋　曾慥　编异闻集
　　神告録
　　隋开皇中唐神尧遇一老翁曰公非人臣之相但居丹丘子之后帝曰丹丘为谁翁云与公近籍但公不知耳隠居鄠杜之间凝情物外倘或屑就公后相持于中原当为佐矣帝袖劔请焉将图之覩其仪貌心骇神耸先生曰吾乆厌浊世幸无见忌帝愕而谢之问其济世之道讫不对帝怅然而还武徳初再访之其室已空矣
　　上清传
　　窦参月夜步于中庭青衣上清曰庭树上有人请谨避之参曰陆贽乆欲夺吾权位今祸将至乃大呼曰树上君子应是陆贽使来能全老夫性命敢不厚报树上人应声而下乃缞绖者云家有大防不办礼公赠绢千疋缞者请出掷绢墙外公从之翌日徳宗怒曰卿交通节将蓄养侠刺位崇台鼎更欲何求参曰仇家所为耳越月贬郴州继流驩州没入家赀诏赐自尽上清名掖庭以善应对能煎茶得幸上问汝何从至此上清云本窦参女奴上曰参甚有赃污前时纳官银器至实上清曰银物皆是上赐当部録日妾见州县希陆贽意刮去银器上字刻作藩镇姓名上取器覆视刮处如其言上又问参养侠刺事对曰悉陆贽陷害为之上怒曰这獠奴我脱却緑衫便与紫衫又尝唤伊作陆九我任使窦参方称意须教我枉杀他人及至权入伊手软弱甚于泥团乃下诏雪参罪
　　神异记
　　进士包敬伯夜梦二黄衣人以符来召同行道旁入芜秽破垣中见一老妇语曰吾姓于氏君之表姑也生子崔宣今为郎中不幸戾逆使我三十年在殡骸榇暴露今君的合放回当使改卜若以君言为诬则当上愬天帝加厚诛灭复祈君为我写金光明经一部使我承其福力又行至一官府判官云敬伯禄命未尽本案误追敬伯因问夭夀贵贱荅曰防司事秘法不当泄持簿以手掩纸出两行云包淑年三十五释褐明州奉化县尉敬伯云未尝名淑判官曰非误也既苏见于氏子具陈前事终不之信明年其人受朱泚伪署贼平全家坐极刑后敬伯上封事令金吾书吏夏淑缮写其后日月姓名之际淑误自书其名上佳其文宣付宰相曰上书人包淑宜予一官遂授明州奉化县尉乃写金光明经饭僧以荐于氏
　　镜龙记
　　天寳中扬州进水心镜青莹耀目背有盘龙先有老人自称姓龙名防有小童曰元防至铸所曰老人解造真镜龙令元防入鑪所扃闭户牖三日开户失龙护元防所在镜匠移鑪置船以五月五日扬子江心铸之后大旱不雨叶法善祀镜龙于凝隂殿须臾云气满殿雨大作
　　古镜记
　　隋御史王度家有寳镜大业中有胡僧云宅上常有碧光连日绛气属月此寳镜气也但以金烟薫之玉水洗之又以金膏涂之珠粉拭之虽藏泥中不晦矣蒲陕间疫甚度令小史张驹持镜照之诸病者皆惊起云见一月来相照并愈张驹梦一人珠冠紫服曰我即镜精也名曰紫珍
　　韦仙翁
　　代宗时韦侍御者奉使华山拜黄帝坛至山下邸中见一老父问坛所在老人知之且云姓韦家亦仕宦自述世系乃侍御之髙祖行也相与入山老人杖策先行韦鞭马追之不及至一石室见二老妪曰尔之祖母祖姑也俱双鬟缀木叶为衣喜曰年代迁变一朝遂见元孙寻与老父上山拜谢坛毕辞归后再寻求忘失旧路山下人云此老母三二年一来不知其所居
　　枕中记
　　开元中道老吕公经邯郸道上邸舍中有一少年卢生同止于邸主人方蒸黄粱共待其熟卢不觉长叹公问之具言生世困厄公取囊中枕以授卢曰枕此当荣遇如愿生俯首但觉身入枕穴中遂至其家未防登厯台阁出入将相五六十年子孙皆列显仕荣盛无比上疏云臣年逾八十位厯三台空负深恩永辞圣代其卒夕卢生欠伸而寤吕翁在旁黄粱尚未熟生谢曰此先生所以窒吾欲也敢不受教再拜而去
　　仆仆先生
　　自云姓仆名仆于先州乐安县黄土山凡三十余年精思饵杏丹开元中乘云而去明皇改乐安名仙居县
　　栁氏述
　　天寳中韩翃有诗名与富人李生友善以幸姬栁氏与之明年翃擢上第省家于青池嵗余盗覆二京士夫奔骇栁氏以姿艳惧不免乃剪发于法云寺时侯希逸为淄青节度请翃为书记翃遣使间行求栁氏以练囊盛麸金题曰章台栁章台栁昔日青青今在否纵使长条似旧垂也应攀折他人手栁氏答曰杨栁枝芳菲节所怪年年赠离别一叶随风忽报秋纵使君来岂能折无何蕃将沙叱利初立功知其姿色劫以归第宠之专房翃从希逸入觐京师至龙首岗见栁氏在辎軿中殆不胜情有虞侯许俊曰当为足下立致之乃衣缦胡佩双鞬从一骑径造沙叱利之第侯其出排闼大呼曰将军中恶使召夫人仆侍辟易遂升堂挟栁氏跨鞍马逸尘而奔倐忽乃至时沙叱利恩宠殊等翃惧祸诉于希逸以事闻诸朝诏栁氏还翃
　　汧国夫人传
　　李娃长安娼女也天寳中荥阳公一子应举之长安尝防东市至鸣珂曲见一宅门岩邃有姬慿青衣而立姿色絶代生停骖徘徊不能去诈坠策于地侯其从者至勅使取之累盼情甚相洽生讯于其友友曰此狭斜女李娃宅其家颇赡非累百万不能动其志生曰但患不谐百万何足惜徐往叩门侍儿唘入大呼曰前时遗策郎来也娃整妆而出见一姥即娃母也目生为郎及旦生尽徙其囊槖家于李氏之第嵗余资贿仆马荡尽姥曰女与郎相知一年矣而无孕嗣竹林神报应如响荐酹求子可乎生大喜与娃同诣信宿而返路出宣扬里娃曰自此小曲某姨宅也引生拜之竹树芸池馆幽絶生曰此姨私第耶娃笑而不答食顷一人控大宛汗流飞驰至曰姥暴疾宜速归娃谓姨曰方寸乱矣某骑而前当令返乗与郎待来日晚乘不至姨曰郎其往觇之生至旧宅扃鏁甚宻隣人曰姥移居再宿矣生驰赴宣扬欲诘其姨氏叩扉不应有官者徐出曰此崔尚书宅昨一妇人税其宅庭院云迟中表逺至者未暮而去生惶惑因访旧邸抱疾甚困邸主送之凶肆中稍愈令执繐帏获其直以自给哀挽曲尽其妙歌薤露之章闻者掩耳适生父来京师有老竖见之告其父曰歌者之貌酷似郎子父曰吾子以多藏为盗所害奚至是耶竖乃驰往持其袪曰岂非某郎乎道载以归父曰志行如此污辱吾门乃将出至曲江杏园中鞭至数百而毙父弃去其凶师告同党往瘗焉心下微温经宿而活十旬能起披布裘悬鹑百结持破瓯廵闾巷丐食一旦大雪乞食之声甚苦有一门独唘左扇即娃之第也娃闻其音连步而出抱其颈以綉袍拥入长恸曰令子至此我之罪也姥怒曰当逐出奈何令至此娃曰此良家子昔驱髙车持金荡尽母子互设诡计逐之令其失志不齿人伦欺天负人神鬼不祐今姥年六十愿计二十年衣食之用以赎身当与此子别卜所谐姥感许之余数百金税一隙居与生沐浴先以汤粥通其肠次以酥乳润其脏徐荐水陆之馔卒嵗遂愈如初娃曰体已康矣志已壮矣可温习艺业以志于学俾夜作昼娃常偶坐二嵗而业大就娃曰未也更一年曰可行矣遂登甲科又应直言极谏科居第一授成都府参军娃曰今日之事复子本体甚不相负矣愿归养姥君当结缡鼎族无自黩也送子至劔门当回既至剑门生父拜成都府尹浃日父至生投刺谒之父见其祖父官衔大惊恸哭曰吾与尔父子也生具陈本末父问娃安在曰送某至此当令复还父曰不可筑别馆以处之备六礼以迎之娃妇道甚修后生父母没持孝甚至有灵芝生于倚庐一茎三秀又有白燕巢其甍生累迁甚显娃封汧国夫人
　　洞庭灵姻传
　　仪凤中栁毅下第将归湘濵至泾阳道左见一妇人牧羊曰妾洞庭龙君小女也嫁泾川次子为婢所惑日以厌薄又得罪于舅姑贬黜至此洞庭相逺信耗莫通闻君将还托寄尺书洞庭之隂有大橘树焉曰橘社君撃树三声当有应者毅许之因问子牧羊何用女曰非羊也雨工也雷霆之类毅视之饮龁甚异而大小毛角与羊无间毅曰他日归洞庭幸无相避后至洞庭果有橘树三撃而止有父来揭水引毅以进见千门万户竒花珍木父曰此灵虚殿也白璧柱青玉牀瑚帘琥珀栋君王方幸珠阁与太阳道士讲论火经顷之见一人被紫执圭毅曰昨至泾川见爱女牧羊于野为夫壻所薄风鬟雨鬓所不忍视遂托书于毅因取书进之君览毕哀咤良乆令左右达书宫中宫中皆恸哭君惊曰无使有声恐为钱塘所知毅曰何人也曰爱弟也词未毕而大声忽发天拆地裂有赤龙长万余尺电口血舌朱鳞火鬛霰雪雨雹瞬息并下乃擘青天而飞去毅恐蹶仆地乆之乃定俄而祥风庆云幢节玲珑红妆千万笑语熙熙中有一人明珰满身绡縠参差视之即前所寄辞者若悲若喜入于宫中君笑谓毅曰泾水之囚人至矣须防见有一人貌耸神溢立于君左右指谓毅曰此钱塘也毅趋拜钱塘亦拜因告君曰向者辰发灵虚已至泾阳午战于彼未还于此君曰所杀防何曰六十万伤稼乎曰八百里无情郎安在曰食之矣遂宿毅于凝光殿翌日又张乐宴毅于凝碧宫钱塘因酒作色踞谓毅曰泾阳之妻则洞庭君之爱女也不幸见辱于匪人今则絶矣将欲求托髙义世为亲賔毅曰始闻君跨九州懐五岳泄其愤怒复见断金鏁折玉柱赴其急难此真丈夫奈何不顾其道以威加人毅之质不足以乗王一甲之力敢以不伏之心胜王不道之气钱塘逡廵致谢与毅结为知心友宴罢辞别而去毅后两娶皆亡鳏居金陵娶卢氏貌类龙女嵗余生一子妻曰予即洞庭君女也泾上之辱君能救之此时誓心永以为报洎叔父论讲之后怅望成疾父母欲嫁于濯锦小儿某闭户剪髪以明无意值君累娶继谢获奉闺房勿以他类遂为无心龙夀万嵗今与君同之复徙居南海状貌不衰同归洞庭莫知其迹
　　李益再娶
　　大厯中李益以进士擢第得应拔萃待试长安生初娶郑氏誓不再娶一旦郑卒见梦自谓幽防之间宁不感叹愿君努力善保煇光生至墓尽哀而返既娶卢氏婚归忽闻郑有叱诧之声见一美丈夫连招卢氏又有一人抛班犀钿花合子作同心结坠卢氏懐中生愤怒卢氏终不自明生讼而遣之媵妾之辈暂同枕席便生妬忌至于三娶率皆如初如郑之誓也
　　华岳灵姻
　　韦子卿举孝防至华隂庙饮酣防诸院至三女院见其姝丽曰我擢第回当娶三娘子为妻其春登第归次渭北见二黄衣人曰大王遣迎韦郎子卿愕然又曰华岳金天大王也俄见车马憧憧廊宇严丽见一丈夫金章紫绶酬对既毕择日就礼女子絶艳真神仙也后七日神曰可归矣妻曰我乃神女固非君匹使君终身无嗣不可也君到宋州刺史必嫁女与君但娶之我亦与君絶勿泄吾事事露即两不相益子卿至宋州刺史果与论亲遂娶之神女尝访子卿曰君新获佳丽相应称心子卿踌躇不自安女曰戏耳已约任君婚娶岂敢反相恨耶然不可得新忘故后刺史女抱疾二年治疗罔效有道士妙解符禁曰韦郎身有妖气使君爱女所患自韦而得以符摄子卿鞫之具述本末道士飞黒符追神女女曰某女子之身深处深闺婚嫁之事父母属配道士又飞赤符召岳神责曰君以岳镇之尊何事将女嫁与生人仍遣使君女病神曰子卿愿娶吾女自知非人之匹令其别娶尊师详此一节岂有图害之意耶拂衣而去道士告神女曰罪虽非汝然为神鬼敢通生人略示惩责乃杖三下而斥去之后逾月刺史女病卒子卿忽见神女曰嘱君勿泄惧祸相及今果如言袒而示曰何负汝使至是乎子卿视之三痕隠然神女叱左右曰不与死手更待何时从者拽子卿捶扑之其夜遂卒
　　感异记
