<!-- { "loadSidebar": true } -->
　　韦表微堂兄少微好扎青其季父令解衣视之胸上刺树树杪集乌数十其下悬镜镜鼻系索有人止其侧牵之叔问其故少微曰叔不曾读张燕公诗挽镜寒鸦集
　　白舎人行诗图
　　荆州街子葛清自颈以下遍刺白居易诗不是此人偏爱菊则有一人持杯临菊丛又黄夹缬林寒有叶则一树上挂缬凡刻三十余处人呼为白舎人行诗图
　　馄饨
　　今衣冠家名食有萧家馄饨漉去汤肥可以瀹茗
　　樱桃饆饠
　　韩约能作樱桃饆饠其色不变
　　天浆
　　石榴甜者谓之天浆
　　五月上屋
　　俗讳五月上屋言五月人蜕上屋见影魂当去
　　辱金
　　金曽经在丘塜及为钏溲器陶隠居谓之辱金不可合炼
　　饮酒面青赤
　　饮酒者肝气微则面青心气微则面赤也
　　勇怒
　　脉勇怒则面青骨勇怒则面白血勇怒则面赤
　　山泽等气
　　山气多男泽气多女水气多喑风气多聋木气多伛石气多力阻险气多瘿暑气多残云气多寿谷气多痹丘气多尫衍气多仁陵气多贪脑神曰觉元发神曰华目神曰虚监鼻神曰冲龙玉舌神曰始梁
　　鸣天鼔
　　学道须鸣天鼓以召众神左相叩为天钟右相叩为天磬中央上下相叩为鸣天鼓
　　北向理发
　　凡人不可向北理发脱衣及唾大小便
　　衿灰傅
　　孝子衿灰
　　人发挂果树
　　生人发挂果树鸟不敢食其实瓜两鼻两蔕食之杀人
　　小儿夜啼
　　井口邉草主小儿夜啼着母荐下勿令知之
　　相人影
　　宝厯中有王山人取人本命日五更张灯相人影知休咎言人影欲深深则贵而寿影不欲照水照井及浴盆中古人避影亦为此近有善灸人影治病者
　　天藏地藏
　　佛画中有天藏菩萨地藏菩萨近明谛视之规采烁目若放光
　　西京杂记
　　庾信作诗用西京杂记事旋自追改曰此呉均语恐不足用
　　屠马避火
　　徐敬业年十余歳善骑射英公每叹曰此儿相不善将赤吾族公常猎命敬业入林赶兽因乘风纵火意欲杀之敬业见火逼屠所乘马腹跧伏其中火过浴血而立英公大奇之
　　宁王读乐谱
　　宗尝伺察诸王宁王夏中浑汗鞔鼓所读书乃兹乐谱也上喜曰天子兄弟当极醉乐耳
　　贼僧刼莫氏锁柜中
　　宁王猎于鄠县界林中一柜扄鐍甚固发之乃少女也女云姓莫氏庄居昨夜遇贼火光中识二僧刼某至此冶态横生王悦之载以后乘时方生获一熊乃置柜中如旧锁之上方求极色表上莫氏充才人经三日京兆奏鄠县有二僧舁一柜入店中夜久腷防有声日出不啓门撤户视之有熊冲人走出二僧已死骸骨悉露上大叹曰宁哥大能处置此僧也
　　墓中对棋
　　有盗发蜀先主墓见两人张灯对棋盗惊惧一人顾曰尔饮乎乃各饮一杯兼与玉带数条命速出盗至外口已漆矣带乃巨蛇也
　　妬妇津
　　临济有妬妇津相传晋太始中刘伯玉妻段明光性妬忌伯玉尝读洛神赋曰取妇如此吾无憾焉明光其夜自沉而死托梦伯玉曰吾今得为神也伯玉终身不复渡水有妇人渡者皆坏衣妆然后敢济不尔风波暴发丑妇虽妆饰神亦不妬丑妇讳之皆自毁形容以塞咲齐人语曰欲求好妇立在津口妇立津旁好丑自彰
　　长须国
　　太和初有士人随新罗使风吹至一处人皆号长须国拜士人为驸马其主甚美有须数十根其王月满夜大防士人见姬嫔悉有须因赋诗曰花无蕋不姸女无须亦丑丈人试遣惣无未必不如惣有王咲曰驸马竟未能忘情于小女頥颏间乎十余年士人有一儿二女忽泣曰吾国有难非驸马不能救乃具舟令两使随士人曰烦一谒海龙王但言东海第三防第七岛长须国有难求救登舟瞬息至岸岸沙皆七宝龙宫状如佛寺龙王询其来意士人具説龙王即令速勘良久一人白曰境内并无此国王叱令细寻勘俄报曰此岛虾合供大王此日食料王曰客固为虾所魅耳乃令放虾令二使送客归中国一夕至登州囘顾二使乃巨龙也
　　久戍人偏老长征马不肥
　　郭令公山居夜有人面如盘瞚目灯下公了不惧题其颊曰久戍人偏老长征马不肥公之警句也后数日见巨木上有白耳大如数斗所题句在焉
　　夜义窃村人女
　　汝州村人夜失其女在古塔中见美丈夫曰我天人合得汝为妻日两返下取食经年女窃窥之见其腾如飞火发蓝肤耳如驴至地乃复人矣其物返曰尔固窥我我实夜义与尔有縁终不害尔其塔去人居止甚近女曰向见君街中有敬之者有盛狎之者何也咲曰世有食牛肉者予得而欺之经年泣曰与汝縁尽可去矣俄顷已至其家
　　舞袖弓腰
　　元和初有士人醉卧见屏上妇人于床前踏歌曰长安女儿踏春阳无处春阳不断肠舞袖弓腰浑忘却蛾眉空带九秋霜其中问曰如何是弓腰歌者乃首髻义地腰势如弓士人叱之上屏
　　狐戴髑髅
　　旧説狐名紫狐夜击尾火出将为必戴髑髅拜北斗则化为人
　　蝉化齐后
　　鸟生杜宇蝉化齐后椰子为越王头壶芦为杜预项
　　芝草吉凶
　　屋柱木无故生芝者白为丧赤为血黑为贼黄为喜色如女人面者亡财如牛马者逺役如蛇者田蚕耗
　　鸲鹆
　　取其目精和人乳硏滴眼中能见烟霄外事
　　象胆
　　随四时在四腿春在前左夏在前右秋在后左冬在后右如无定体也
　　虎须治齿痛
　　虎交而月晕仙人郑思逺常骑虎故人许隠齿痛求治郑曰虎须有热插齿间即愈即拔数茎与之
　　狼狈
　　是两物狈前足絶短每行常驾两狼失狼则不能动故世言事乖者称狼狈
　　论猫
　　目精旦暮圆及午监敛如线鼻端常冷惟夏至日暖俗言猫洗面过耳则客至猫一名贵一名乌莫有花者灵武有红叱拨及青騘者吉祥
　　防齧
　　上服有喜凡齧欲得其葢无葢凶
　　蛤蜊
　　候风能以殻为翅飞
　　樟木船
　　樟木江东人多取为船船有与蛟龙鬭者
　　柿七絶
　　柿有七絶一寿二多隂三无乌巢四无虫五霜叶可爱六佳实七落叶肥大可用以书
　　薝卜花
　　诸花五出栀子六出即西域檐卜花也
　　牡丹
　　前史无説惟谢康乐集中言竹间水际多牡丹开元末裴士淹奉使至汾州众香寺得白牡丹一柯植于私第当时名公有诗云长安年少惜春残争认慈恩紫牡丹别有玉盘承露冷无人起就月中看元和初犹少今与戎葵角多少矣
　　茄子
　　一名落苏又名昆仑紫瓜沈约行园诗云紫茄纷烂漫緑芋郁参差岭南多茄有宿根成树花时取叶布路人践之则实多名嫁茄子
　　莼
　　李卫公言莼根羮之絶美江东谓之莼
　　燕伏戊巳
　　鹊巢背太歳燕伏戊巳虎奋冲破干鹊知来猩猩知往
　　宝苗
　　山上有葱下必有银有蒜必有金有姜下必有铜锡山上有玉者木旁枝下垂谓之宝苗
　　鹘止两子
　　世传鹘止两子若三子则为一鸱
　　虾姑
　　状如蜈蚣食虾
　　虎威
　　虎脇两旁皮下及尾端有骨名虎威宜佩以临民
　　明驼
　　世传明驼千里脚谓驼卧屈足腹不着地而漏明最能逺行
　　水栗
　　武陵记两角曰菱四角曰芰芡通谓水栗
　　卖驴办丧
　　开元中长安民丧父骑驴入市欲易之以办丧驴忽作人语曰我姓白名元通负君家力已足惟欠钱四千五百文可于某处某家易之如其言而往果如其数后数日往问之驴已死矣
　　食草木
　　食草木者多力而愚食肉者多勇而悍龁吞者八窍而卵生咀嚼者九窍而胎生食叶者有丝食土者不息食而不饮者蚕饮而不食者蝉不饮不食者蜉蝣也
　　虱卜
　　岭南人有病以虱卜之向身为吉背身为凶
　　齿为妨物
　　元退处士年逾七十口食无齿咀嚼愈壮常曰今方知齿为妨物
　　竹平安
　　李卫公言北都惟童子寺有竹一柯才长数尺公令其寺维陀每日报竹平安
　　移牒取槐叶
　　西夏无槐惟夏州有一株他州或要其叶则移牒取之
　　蟹芒
　　八月蟹腹有真稻芒长一寸许向东输与海神未输芒不可食也
　　葡萄似生荔枝
　　庾信谓魏使尉瑾曰昔在邺食葡萄殊美陈昭曰作何状徐君方曰有类软信曰君殊不体物何不言似生荔枝
　　橘柚金衣素里
　　陈昭曰葡萄何如橘柚信曰津液奇胜芬芳减之尉瑾曰金衣素里见苞作贡向齿自消良应不及
　　王清本
　　有人伐枯木见大黑蛇蟠其下举首曰我王清本也其人畏而掩之后王清者往伐得钱盈瓮因此致富
　　膊疮如人面
　　有人膊上生疮如人面口鼻皆具以酒饮之则面赤以食与之则膊胀因歴以诸药试之至贝母则面聚口闭而不纳因决口灌之数日成痂而愈
　　上帝二药神
　　王布有女甚美鼻两孔各有息肉甚大百治不瘥有一梵僧来以少药吹鼻中须臾摘去继一少年造门曰适有胡僧来否布具言其事少年叹曰上帝失二药神我奉命来取今遂为此人所先当获重谴矣
　　忽雷驳
　　秦叔宝所乘马号忽雷驳常饮以酒每月夜设二领氊溪涧当前一跃而过
　　此争先法尔
　　一行师本不能棋因观王积薪一局遂与之敌手曰此争先法尔若念贫道四句乘除语则人人尽为国手矣
　　疥壁
　　大厯中览禅师住荆州陟屺寺张璪常于壁间画古松符载为賛卫象为赋名士谓之三絶师见曰何为疥吾壁命加垩焉
　　太隂链形人
　　有人掘地遇一石函发之有人偃卧白发被体容色如玉须臾振发而起即失所在方士云太隂链形人日将满自出
　　肉杌
　　明皇时有黄防儿颇机慧帝常凭之以行谓之肉杌
　　太白入月
　　李白闻安禄山反作胡无人诗云太白入月敌可摧后禄山死日果见太白蚀月
　　琥珀
　　枫脂入地化为琥珀千歳积氷结为玻璃鬼血化为玛瑙
　　奇寒
　　梁遣明少遐宴魏使崔劼劼曰今歳奇寒江淮亦氷
　　筑糠三板
　　新罗人泛海漂堕鬼国鬼执之曰汝能与我筑糠三板乎汝欲鼻长一丈乎其人请筑糠久不成乃为鬼拔其鼻如象
　　木饮洲
　　朱崖境内有一岛居民甚众无井海水特咸取草木汁饮之号木饮洲
　　蝗虫
　　世传蝗食苗史吏贪残所召身黒头赤者武官蝗头黑身赤者文官蝗
　　灶马
　　状如促织穴于灶侧俗谓灶有马者必足食
　　君王盐
　　白盐崖有盐如水精名君王盐
　　橄榄
　　独根枝东向枝曰木威南向枝曰橄榄
　　闲中好词
　　成式与数文人作闲中好词云闲中好尽日松为侣此趣人不知轻风度僧寺闲中好尘务不萦心坐对窗前月看移三面隂
　　鲊表
　　梁王琳作鲊表云伏覩除书以臣为防缶将军油蒸校尉臛州刺史
　　驼峯肉
　　将军曲良翰作驼峯肉甚美
　　婆罗木
　　西国献婆罗木状云隣月中之丹桂对天上之白榆
　　胜风
　　明皇令哥舒翰西征常得胜风
　　瓦菘
　　瓦菘在屋曰昔耶在墙曰垣衣
　　竹林图
　　采画竹林图甚工有栁成秀才曰某欲薄技入彼画中令精采殊胜如何乃腾身赴图摸索不获食顷出指阮籍像曰工止此矣众顾之觉像独异
　　韩干马通神
