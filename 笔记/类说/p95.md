<!-- { "loadSidebar": true } -->
　　李元于吴江岸见小朱蛇长不满尺为牧童所困元以百钱售之放于茂草中明年再经长桥有逻士朱浚谒见曰浚居桥尾数百歩耳大人遣奉召幸恕坐邀同舟至一山楼殿寳饰侍卫甚严俄一人高冠道服引元坐曰小子不幸几死顽童之手赖君子救此防命朱浚令再拜乃命置酒水陆交错曰吾乃南海之鳞有功于世天帝诏居此封安流王吾有女奴小字云姐今欲赠子子纳之当得其助无何别去后赴礼闱明日当试云姐私入窃所试题目出元乃捡阅宿搆入试大得意荐名登科云姐告辞曰奉王命不敢久留作诗别曰六年于此报深恩水国鱼乡是去程莫为初婚又相别都将旧爱与新人元时新娶故也
　　周婆必不作是诗
　　曹圭妻朱氏刚狠或劝其子诵闗雎之篇以规讽之母曰毛诗何人作也子云周公所为朱曰使周婆必不作是诗也后圭为县令凡有男女讼于庭妇人虽曲朱则使直焉圭夫妇忽病梦二吏摄至阴府府君命纸书断曰妇强夫弱内刚外柔一妻不能制御百姓何由整齐鞭背若干朱氏词曰身为妇女合治闺门夺夫权而在手反曲直以从私鞭背若干既觉背各有鞭迹存焉
　　西池春游记
　　侯诚叔久寓都下尝游西池有妇人其容甚冶遣小青衣送诗曰人间春色都三月池上风光直万金幸有桃源归去路如何才子不相寻他日乂得诗曰春光入水到底碧野色随人是处同不必殷勤频借问妾家祗住杏园东青衣引生至大第杯盘交错灯火如昼生归数月复至其处都迷旧路老叟云此有狐怪多为人妻告欲再见之青衣复送诗曰暌离经月音书断君问隣翁尽得因沾酒暗思前古事郑生的是赋情人乃复见姬俛首愧赧生曰大丈夫当眠卧烟月占桞怜花则无忧矣相携卧内妆囊极厚生有舅家南阳乃徃诣之舅为娶郝氏为妇生以书谢絶姬后十年郝氏死生亦失官尝出宋门轻车驾花牛揭呼生曰子非某郎耶吾已委身从人矣不敢多言同车乃良人之族也
　　续青高议
　　贤鸡君传
　　贤鸡君鲁敢西城道上遇青衣曰君东斋客伺久矣归歩庭除见女子揉英弄蕋映身花阴君疑狐妖正色逺之女亦徐去月余飞空而来曰奴西王母之裔家于瑶池西真阁恍如梦中引君同跨彩麟在寒光碧虚中临万丈絶壑陟蟠桃岭西顾琼林烂若金银世界曰此瑶池也蓝波烟浪防灔万顷珠楼玉阁玲珑千叠红光翠霭间若虹光挂天雨脚贯地命君升西眞阁曰尝见紫云娘诵君佳句语未毕见千万红妆珠佩丁当星眸丹脸霞裳人面特秀丽艳发其旁西真曰此吾西王母也久之紫云娘亦至西真曰此贤鸡君也须臾觥筹逓举霞衣吏请奏鸾凤和鸣曲又奏云雨庆先期曲酒酣复入一洞碧桃艳杏香凝如雾西真曰他日与君人间还双栖于此君乃辞归
　　张世寜神降
　　太原府助教张世寜暴疾将终吟曰翠羽旌幢仙子室紫云楼殿玉皇家人间风物易分散回首武陵空落花既卒神降一姝曰我籍系上天第十八洞玉仙人也因防瑶池考视尘中地仙功行簿闻人间麴蘖香徘徊不进遂犯后至之罚西王母啓其事为我有人世酒分宜谪偿之寓迹浮生今还本籍因歌曰休休休偷得休时便好休欢喜寃家无彻头
　　桃源三夫人
　　陈纯至桃源爱其山水秀艳乃裹粮沿溪而行九九日至万丈絶壁下夜闻石壁间人语纯粮尽卧困闻有羙香流巨花十余片其去甚急纯速取得一花面盈尺五乃食之渴甚饮溪水数斗下利三日行歩愈疾有青衣采苹岸下曰此桃源三夫人之地上府玉源中府灵源下府桃源后夜中秋三仙相防于此其夕水际楼阁相望有童曰玉源夫人召纯徃见三夫人坐绛殿中众乐并作玉源请纯曰近世中秋月诗可举一二句纯曰莫辞终夕看动是隔年期桃源曰意思虽佳但七月十五夜月亦可玉源乃作诗曰玉兎歩虚碧氷轮碾太清灵源和曰不是月华别都縁秋气清桃源曰九秋今又半万里一轮悬纯曰秋静夜方静月圆人更圆玊源笑曰此书生好莫与仙葩食教异日作枯骨如何敢乱生意思纯曰和韵偶然耳将晓同舟而下有顷即至朱阁非人世所有玉源戒纯慎无入南轩当不利于子纯窃徃焉轩中有玉笛纯取吹之忽见人物山川乃其乡里子呼他人为父妻呼他人为夫方宴聚语笑久之不见纯呕一卵于地化为红鹤飞去仙来见纯责曰不聼吾戒今不能救矣莫非命也后三十年当复此来宜内养眞元外崇善行以舟送纯归
　　隆和曲丐者
　　李无竞入都调官至朱廷镇有二丐者喧争于道老者曰我终身丐乞聚金数百此子贷去半载不偿无竞取緍如所逋数与之丐者谢曰吾实逋其钱君行路人能偿之以解其鬭吾家在隆和曲筠栅青乃所居也子能访我当有厚谢无竞异其言后入隆和果有栅入门见数丐者地炉共火入室有冠者立于堂乃向丐者丐既坐曰可小酌御寒无竞恍惚甚疑其人勤劝逊辞终不饮但濡唇而已时方大寒盘中皆夏果取小御桃三枚怀归丐者作诗曰君子多疑即多误世人无信即无成吾家路径平如砥何事夫君不肯行无竞至邸取桃乃紫金三块因大悔恨翌日再访之已不见询问皆无知者无竞琢其金为饮噐年七十余而色红润岂酒濡唇之力乎
　　茹魁传
　　茹魁河东人不载其名字讳之也在都下与名妓胡文媛徃来既久媛欣然奉之魁出则阖户虽万金之子莫得见媛尝为蜀葵花诗曰却有一端宜恨处开花相背不倾阳
　　妓赠陈希夷诗
　　成都妓单氏赠陈抟先生诗云帝王师不得日月老应难
　　有酒如线
　　杨亿于丁晋公席上举令云有酒如线遇斟则见答曰有饼如月因食则缺
　　火筯熨手
　　丁晋公在秘阁日爱近火常以鐡筯于灰烬间书同舍伺公暂起火筯使热公至为筯所熨曰昨宵闻鼓声通晓不得寐问其故曰乐其祖先耳【乐烙也】

　　类说卷四十六
<子部,杂家类,杂纂之属,类说>
　　钦定四库全书
　　类説目録
　　卷四十七
　　遯斋闲览
　　盗入魏公室　　　醉僧
　　荆公思咸恒二卦　雪诗
　　叅军簿尉受笞　　罗绍威诗
　　金山诗　　　　　西山寺诗
　　荆公金山诗　　　徐寅诗
　　动人春色不须多　诗人以弃官为高
　　狄遵度诗　　　　编竹桥救蚁
　　草堂和尚　　　　燕巢过尺吉祥
　　诵金刚经　　　　口中芙渠花香
　　一介行李　　　　李陵江淹书
　　吉贝布　　　　　半夜钟
　　打字不字　　　　通印子鱼
　　兰芷　　　　　　柘枝
　　拟古诗　　　　　香奁集
　　欧公疑易未完书　论晋史
　　南北史　　　　　兰亭不入选
　　杜预碑　　　　　少伏生八嵗多太公二
　　年　　　　　　　消风防
　　合依元降指挥　　妻妬
　　姊妺六虎　　　　误探澡豆末
　　肠痒疾　　　　　李伯时画
　　四诗人名谜　　　盗绢
　　张公吃酒李公醉赋
　　兄弟同游娼馆　　絶欲延夀
　　皤然一翁公然一婆
　　三鹿为犇　　　　上官弼下官口
　　学士院题　　　　云破月来花弄影
　　嘲聂姓　　　　　戏作启事
　　谜语　　　　　　而立嵗古稀年
　　门上书午字　　　仆呼司徒
　　墨池皮棚　　　　崖州地望重
　　中丞雇船归乡长老逓马赴阙
　　我侬尔侬　　　　秀才康了
　　竹诗　　　　　　仇览梅福
　　舍弟江南没家兄塞北亡
　　月夜招隣僧闲话诗
　　堂字口不合　　　一壶千金
　　钟馗　　　　　　雌黄
　　王莽禁复名　　　讶鼓戏
　　倒诵掲谛呪　　　燕肉饵鱼
　　张百杯　　　　　太隂精石
　　李廷珪墨　　　　李泌茶诗
　　荔枝谱　　　　　忌食羊血
　　目疾忌浴　　　　仕宦忌瓦日
　　细末将来　　　　避火
　　防泪　　　　　　南人不识雪
　　凤州三出　　　　栁连道中托宿
　　蛊毒　　　　　　朱虎残
　　蜈蚣　　　　　　虫入耳
　　水蛊虫　　　　　夜虎
　　栽松

　　类説目録
　　钦定四库全书
　　类说卷四十七　　　　　宋　曾慥　编
　　遯斋闲览
　　盗入魏公室
　　韩魏公镇相州因祀宣尼斋宿省夜偷儿入室挺刄曰不能自济求济于公公曰几上器具可直百千尽以与汝偷儿曰愿得公首以献西人公即引颈偷儿稽颡曰以公徳量过人故来试公几上之物已荷公赐愿无他也公曰诺终不以语人其后为盗者以他事坐罪当死于市中备言其事曰虑吾死后惜公之遗徳不于世也
　　醉僧
　　孙元规知杭州号为神明有僧元夕市中灸顶求化施利山积公命捕其妻女数人遂寘于法又有僧醉卧道上为逻者所擒规问为僧而饮何也对曰野性所嗜不能自禁遂与对酒一壶一引而尽公令扶归勿使侵侮僧明日声鼓登坐曰吾西域人也溷迹于此不幸为此子所识不可复留矣跏趺而逝
　　荆公思咸恒二卦
　　王荆公知常州对客未尝有笑容一日防客娼优在庭公忽大笑人颇怪之有客乘间啓公公曰畴昔席丄偶思咸恒二卦自喜有得不觉发笑耳
　　雪诗
　　罗可尝作百韵雪诗其间有斜侵潘岳鬂横上马良眉之句
　　叅军簿尉受笞
　　杜甫诗曰脱身簿尉中始与捶楚辞韩愈云判司卑官不敢说未免捶楚尘埃间杜牧云参军与簿尉尘土惊劻勷一语不中治鞭捶身满疮以此知唐之叅军簿尉有过即受笞杖之刑犹今胥吏
　　罗绍威诗
　　罗绍威唐末为魏博节度使喜为诗时江东罗隠有诗名绍威厚礼之因目已所为诗号偷江东集如楼前淡淡云头日帘外萧萧脚风之句无愧于隠
　　金山诗
　　郭祥正金山诗王荆公极爱之有云鸟飞不尽暮天碧鱼歌忽断芦花风又山居诗云谢家庄上无多景只有黄鹂三两声
　　西山寺诗
　　唐题西山寺诗云终古碍新月半江无夕阳
　　荆公金山诗
　　金山寺留题诗云树影中流见钟声两岸闻又天多剰得月土少不生尘若用之于落星寺有何不可王荆公云天末海云横北固烟中沙岸似西兴尤为中的
　　徐寅诗
　　莆阳徐寅诗云身闲不厌频来客年老偏怜最小儿洛阳李度诗云醉轻浮世事老重故乡人
　　动人春色不须多
　　唐人诗云嫩緑枝头红一防动人春色不须多不记作者名氏王荆公亲书此两句于书上或为荆公自作非也
　　诗人以弃官为髙
　　诗人类以弃官归隠为髙赵嘏云早晚粗酧身事了水邉归去一闲人若身事了则心亦炽无归期矣王易简公青山得去且归去官职有来还自来是岂能忘情于轩冕耶尝于壁间见人题云谋身待足何时足未老得闲方是闲与所谓一日观除目三年损道心异矣
　　狄遵度诗
　　狄遵度为诗以老杜为法尝为文祭耒阳之坟忽梦子美诵诗十余篇世所未闻者及觉记其彷佛足成篇焉佳城云佳城郁郁頽寒烟孤雏乳兽号荒阡夜卧北斗寒挂枕木落霜拱鴈连天孤云西去半落日行客东尽随长川乾坤未毁吾尚在肯与蟪蛄论天年夜卧以下子美所诵也嵗余遵度卒时年二十六
　　编竹桥救蚁
