<!-- { "loadSidebar": true } -->
　　余在广陵送客山光寺昙秀作诗云扁舟乘兴到山光古寺临流胜气藏惭愧南风知我意吹将草木作天香余和云閙里清游借隙光醉时真境发天藏梦囬拾得吹来句十里南风草木香
　　文与可诗
　　昔对欧公诵文与可诗云羙人却扇坐羞落庭下花公云世间元有此句与可拾得尔
　　论董秦
　　玉川子月蚀诗云嵗星主福禄官爵奉董秦详味此语当是无功而享厚禄者董秦李忠臣也天宝末屡战立功亦颇知义代宗时吐蕃犯阙徴兵秦即日赴难或劝择日答曰君父在难乃择日耶后汚朱泚伪命诛考其终始非无功而享禄者不知玉川子何以有此句
　　乐天烧丹
　　乐天作庐山草堂烧丹欲成而炉鼎败明日忠州刺史除书至乃知世间出世间事不两立也
　　盘游饭骨董羮
　　江南人好作盘游饭鲊脯脍炙无有不埋在饭中里谚曰掘得窖子罗浮颖老取凡饮食杂之名骨董羮诗人陆道士出一聨云投醪骨董羮锅内掘窖盘游饭椀中
　　参寥诗
　　夜梦参寥携一轴诗见过觉而记其饮茶诗两句云寒食清明都过了石泉槐火一时新梦中问火固新矣泉何故新答曰俗以清明日淘井
　　煮猪头颂
　　净洗锅浅着水深压柴头莫放起黄州贱如土富者不肯食贫者不解煮有时自家打一碗自饱自知君莫管
　　草诗
　　杜子美有除草一篇蜀中谓之毛毛芒可畏触之如蜂虿治风疹以此草防之一身失去叶背紫者入药杜诗注云音潜山韭也
　　端午日采艾
　　端午日日未出时以意求艾似人者采之以灸殊效一书中见之忘其为何书也艾未有真似人者于明暗间以意命之而已万法皆妄无一真者此何疑也
　　治内障眼疾
　　本草云熟地黄麦门冬车前子相杂治内障服有效屡试信然其法细捣罗蜜丸如桐子大三药皆难捣罗和合异常甘香真竒药也露蜂房蛇蜕皮乱髪各烧灰存性取钱酒服治疮乆不合
　　潘谷墨
　　墨旣精妙而价不二一日忽取欠墨钱劵焚之饮酒三日发狂赴井死人下视之趺坐井中尚持数珠也
　　雪堂义尊
　　元祐中驸马都尉王晋卿致墨十数品杂研之作数十字以观色之浅深若果佳当捣和为一品酒之和者谓之雪堂义尊今又为雪堂义墨耶
　　顔鲁公临逸少字
　　顔真卿写碑惟东方朔賛最为清雄后见逸少本乃知鲁公字字临此虽大小相悬而意良是非自得于书未易为言之也
　　欧公书
　　欧公用尖笔作方濶字神采秀发膏润无穷后人见之如见其清晬丰颊雅趣裕如也
　　荆公书
　　王荆公书得无法之法然不可学学之则无法仆书作意求之颇似蔡君谟稍得意则似杨风子更放则似言法华
　　真人之心
　　道家云心不离田手不离宅又云真人之心若珠在渊众人之心若瓢在水
　　搬运法
　　扬州有武官官二广十余年终不染瘴面红腻腰足轻快初不服药惟每日五更起坐两足相向摩涌泉无数以汗出为度欧公平日不信仙佛笑人行气晩年云数年来足疮一防痛不可忍近有一人传一法用之三日不觉失去其法垂足坐闭目握固缩谷道摇飐两足如蹴毬状气即伏气平复为之日八九得暇即为乃搬运防法也文忠痛已即不废当有益
　　勤修善果
　　佛言三千大千世界空华乱起乱灭而况我在此空华起灭之中寄此须贵贱夀夭得失贤愚所计几何惟有勤修善果以升神明照遣虚妄以诚知本性最为着身要事也
　　众狗不恱
　　惠州市寥落然犹日杀一羊不敢与在官者争买时嘱屠者买其脊骨间亦有微肉熟煮热漉井水不热则泡不除随意用酒薄盐炙防焦食之终日摘剔得防肉于牙綮间如食蟹螯三五日一食甚觉有补子由三年堂庖所食刍豢灭齿而不得骨岂复知此味乎此虽戏语乃可施用用此法则众狗不恱矣
　　三老人问年
　　尝有三老人相遇或问之年其一曰吾年不可计但忆少时与盘古有中外一曰海水变桑田吾輙下一筹已满十屋矣一曰吾所食蟠桃弃其核昆仑之下今与昆仑齐以予观之与蜉蝣朝菌何以异哉
　　梦韩魏公
　　夜梦登合江楼月色如水韩魏公跨鹤来曰被命同领剧曹故来相报他日北归中原当不乆也
　　真一酒
　　余在白鹤新居邓道士忽叩门时已三鼓家人尽寝月色如霜其后有伟人衣桄榔叶手携斗酒丰神英发如吕洞賔曰子尝真一酒乎就坐三人各饮数杯击节髙歌合江楼下海风振水大鱼皆出袖出一书授予乃真一法及脩养九事其末云九霞仙人李靖书既去恍然
　　法报化三身
　　近读六祖坛经説法报化三身使人心开目明然尚有一谕眼见是法身能见是报身所见是化身何谓眼见是法身眼之见性非有非无无眼之人不免见黑眼睛枯亡见性不灭则是见性不缘眼但无去无来无起无灭故云眼见是法身何谓能见是报身见性虽存眼根不具则不能见若安养其根不为物障常使光明洞彻见性乃全故云能见是报身何谓所见是化身性根既全一弹指顷千变万化纵横变灭俱是妙用故云所见是化身
　　蒸豚诗
　　王中令旣平蜀饥甚入一村寺僧醉甚箕踞公欲斩之僧应对不惧公竒之公求蔬食云有肉无蔬餽蒸猪头甚美公喜问止能饮酒食肉耶为有他技也僧言能诗公令赋蒸豚立成云嘴长毛短浅含臕乆向山中食药苖蒸处已将蕉叶裹熟时兼用杏浆浇红鲜雅称金盘饤熟软真堪玉箸挑若把羶根来比并羶根自合吃藤条公大喜与紫衣师号
　　儋耳地狱
　　儋耳城西民处子病死两日复生云黄昏有人引至官府帘下言误追庭下一吏云无罪可放还见狱在窖中系者皆儋人僧尼十六七有一妪身皆黄毛如驴马械而坐处子识之儋僧之室也又一僧死二年其家方大祥有人持盘飡及数千至付僧僧持数百馈门者及持饭入门系者纷争取其饭僧所食无几又一僧至见者皆擎跪作礼僧曰此人可差人送还处子惊悟是僧岂所谓地藏菩萨者耶
　　五谷耗地气
　　吾昔有田在蕲水仅种一斗得稻十斛问其故云连山皆野草散水不生五谷地气不耗故发如此以是知五谷耗地气为最甚王莽末天下旱蝗黄金一斤易米一斗至建武二年野谷旅生野蚕成茧五年渐少而农事益脩葢久不生谷地气亡所耗蕴蓄日乆发而为野蚕旅谷地不生草木者多产金锡亦其理也
　　梅询非君子
　　真宗时或荐梅询者上曰李伉言其非君子时伉之没二十年矣欧公尝问苏子容宰相没二十余年能使人主追信其言者以何道子容曰无心故耳
　　吴育不相
　　陈执中罢相仁宗问谁可代卿者执中举吴育上即召之防乾元节宴育偶醉坐睡忽惊顾抚床呼其从者上愕然即除西京留台执中虽俗吏亦可贤也育之不相命矣晚节有心疾亦难大用
　　时无英雄竪子成名
　　先友史经臣曰阮借登广武而叹曰时无英雄竪子成名葢谓沛公为竪子乎曰非也伤时无刘项竪子指晋魏间人耳李太白登广武诗曰沈酒呼竪子狂言非至公乃知太白亦误认嗣宗与先友无异嗣宗虽放荡本有志于世者晋魏间多故一放于酒耳何至以沛公为竪子乎
　　永乐之役
　　张舜民云永乐之役李舜举徐禧李稷皆在虏中上以手诏赐西人云若能保全吏士当尽复侵地诏未至而舜举等已死圣意可谓重一士而轻千里惜此等不被其赐也哀哉
　　二李优劣
　　中官李舜举死于永乐将死以故纸半幅书曰臣舜举死无所恨但愿陛下勿轻此贼使黠者间走以闻时李稷亦将死书纸尾曰臣稷死上为一恸然二人优劣贤不肖已可见矣
　　太尉足香
　　方李宪用事士大夫或奴事之穆衍孙路至为执袍王中正盛时俞充令妻执板以侑酒彭孙本一刼盗招出气陵公卿韩持国至诣其第出妓饮酒酣慢持国持国不敢对然尝为李宪濯足曰太尉足何香也宪以足踏其头曰奴谄不太甚乎孙在许下私招逃军三百人役之予时将乞许觊至郡考实斩讫乃奏防除颍而止
　　西征途中诗
　　张舜民通练西事稍能诗从髙遵裕西征回途中作诗曰灵州城下千株柳总被官军砍作薪他日阳闗归去后将何扳折赠行人青冈峡里韦州路十去从军九不回白骨似山山似雪将军莫上望乡台为李察所奏贬郴州监税舜民云官军围灵武不下粮尽而返西人城上问官军汉人瓦擦否答曰瓦擦城上皆笑瓦擦者惭惶也
　　招髙丽
　　王炳之言昔为宻院检详见髙丽公案始因张诚一使契丹于军帐中见髙丽人私语本国主向慕中国之意归而奏之先帝始有招徕之意枢宻使吕公弼迎合亲书扎子乞招迎遂命发运使罗极遣商人招之天下知罪极而不知罪公弼如诚一葢不足道也矣
　　易书论语説
　　孔壁汲冡竹简科斗皆漆书也终于蠧壊汉编钟石鼓益坚古人为不朽之计至矣然其妙意所以不坠者特以人传之耳易言神而明之存乎其人吾作易书传论语説亦粗备矣呜呼又何以多为
　　太极真人
　　东海徐则隠居天台絶粒养性太极真人徐君降曰汝年八十当为王者师然后得道晋王广闻名召之则曰吾今年八十三王来召我徐君之言验矣遂诣扬州王请授道辞以时日不利后数日死道路皆见其徒歩还山云得放还乃取经书分遗弟子而去旣而防至众以为髙世之人义不为帝所汚不肯传道而死徐君之言聊以避祸岂所谓危行言逊者耶不然炀帝之行鬼所唾也而太极真人岂置之牙齿间哉
　　论金盐
　　王莽败时省中黄金三十万斤陈平用四万斤间楚董卓郿坞金亦多其余赐三五十斤者不可胜数近世金不以斤计虽人主未有以百金与人者何古多而今少也凿山披沙无虚日金为何往哉颇疑寳货神变胡可不知复归山泽耶尝闻盐亦然峡中大宁监煎盐日有定数若大商覆舟则盐数顿增乃知寻常便液之出不拘逺近皆归本源也
　　放生池碑
　　湖州有放生池碑载其所上肃宗表云一日三朝大明君子之孝问安视膳不改家人之礼鲁公知肃宗有愧于此乎孰谓公区区于放生哉
　　三骏马
　　唐李将军司训作明皇摘图嘉陵山水帝乘骠起三骏与诸王嫔御十数骑出飞仙岭下初见平陆马皆若惊而帝马见小桥不进止作此状不知三骏为何今乃见岑参诗有卫马赤骠歌云赤骠胡驺金剪刀平湖剪出三骏髙乃知唐御马多剪治而三骏其饰也
　　诵金刚经
　　近嵗有人取银鑛至深处闻人诵经声发之得一人云吾亦取鑛者以山壊不得出居此不知几年平生诵金刚经尝以经自随每有饥渴之心则有人自脐下以饼饵遗之殆此经变现也道家言守一若饥一与之粮若渴一与之浆此人岂得所谓一者乎
　　神清洞
　　曹涣游嵩山中途道士坐于石上唤曰汝非苏辙之壻曹涣乎顾其侣曰何人曰老刘道士寓此未尝与人语道士曰苏轼欧阳永叔门人汝以永叔为何等人涣曰文章忠义为天下第一道士曰世所知者如是而已我永叔同年也此袍得之永叔葢尝破而不补未尝垢而洗也近得书甚安汝岂不知神清洞乎汝与我以某年某月某日同集某处我当年以某月日化于石上复坐不复语涣亦行入山果如期化于石上
　　论杜甫杜鹃诗
