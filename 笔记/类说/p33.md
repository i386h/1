<!-- { "loadSidebar": true } -->
　　帝为皇孙时天后奇之曰此儿当为太平天子取玉龙子赐之玉龙长才数寸精巧异常本太宗晋阳时物帝甚寳惜后因旱祈必应
　　虚有其表
　　帝命蘓颋为相命萧嵩草制不工制云国之瓌寳上曰虚有其表
　　卫士弃食
　　帝于复道窥见卫士食毕以残食弃水窦中上怒令杖杀之宁王曰从复道窥卫士之过恐人不能自安上曰大哥于我可谓急难
　　白骆驼
　　天寳中承平岁久自开逺门至蕃界一万二千里居人满野桑麻如织哥舒翰镇青海路逺遣使常乘白骆驼奏事日驰五百里
　　玉花骢
　　上所乘马有玉花骢照夜白
　　舞马
　　帝敎舞马四百蹄分为左右部各有名称曰某家騧其曲曰倾盆乐者数十马皆衣以锦綉络以金铎毎乐作奋首鼓尾纵横应节禄山取十匹归范阳后为田承嗣所得不知其技也一日大飨乐作马闻乐而舞廏人以爲妖击之而毙
　　天下字唯朋字未正
　　上御楼教坊工人呈戴竿技于百尺竿施水山状瀛洲方丈命小儿持绛节出入其间刘晏以神童为秘书省正字贵妃置膝上为施粉黛与巾栉上问汝爲正字正得防字晏曰天下字皆正唯朋字未正妃令咏戴竿诗晏曰楼前百戏竞争新唯有长竿妙入神谁爲绮罗翻有力犹自嫌轻更着人上命赐牙笏黄纹袍
　　牛仙客非宰相器
　　上用牛仙客为相访于高力士外议如何力士曰胥吏非宰相器上怒曰即当用康葢一时忿词举其极不可者或报便当为相颇为信焉
　　取乐富贵
　　杨国忠谓客曰某家起细微因縁椒房以至于此未知税驾之所念终不能致令名更当取乐于富贵耳
　　玉叶冠夜光枕鏁子帐
　　持盈公主玉叶冠虢国夫人夜光枕杨国忠鏁子帐皆希世之寳
　　金盆贮瑟瑟二斗
　　虢国夫人防倾一时所居本韦嗣立宅韦氏子弟方昼偃息忽见妇人衣黄衣衫降歩辇侍婢数十人谓曰闻此宅欲货其价防何韦氏曰先人旧庐所未忍舍语未毕有工人数百登东厢撤其瓦木韦氏即携琴书委于衢路叹不才为势家夺古人之戒见于今日堂成以金盆贮瑟瑟二斗以赏匠者后因大风折木坠石堂上畧无所损撤瓦以观皆承以木瓦
　　王维以诗免罪
　　禄山犯阙获梨园弟子数百人大防凝碧池乐工雷海青掷乐器于地西向恸哭被杀王维为罪拘于僧寺赋诗曰万户伤心生野烟百官何日得朝天秋槐叶落深宫里凝碧池头奏管书于壁贼平维以诗免罪
　　貂皮帽歩摇钗
　　天寳初时士庶好爲艳服貂皮帽妇人则歩摇钗窄小襟袖识者窃叹
　　舞凌波曲
　　女伶谢阿蛮善舞凌波曲贵妃赐以金粟装臂环
　　力士食荠诗
　　高力士谪巫州山谷多荠而人不食力士作诗寄意曰两京作斤卖五溪无人采南北虽有殊气味都不改
　　怀慎俭素
　　卢怀慎俭素奉身之具唯一布囊门无帘箔风举席以障宋璟见之命设食盘中水豆两瓯菜数爼而已既没惟一老苍头请自鬻终丧事
　　四絶
　　韦嗣立拜中书令蘓瓌署官诰颎为词薛稷书时号四絶
　　咏尹字
　　蘓颋幼才能言有京兆尹过既去令颋咏尹字乃云丑虽有足甲不全身见君无口知伊少人
　　死姚崇算生张说
　　姚崇张说同位宰辅崇病戒诸子曰张相与吾衅隙甚深然其人稍奢侈吾没后同僚当来吊汝盛陈服玩寳器于帐前若不顾举族危矣彼若寓目当致此玩以神道碑为请得其文即时录进仍先砻石使速镌刻张常见事迟若数日后必追悔姚没张果至目其服玩者数四诸子悉依敎戒碑文时谓极笔曰八柱承天髙明之位列四时成岁亭毒之功存后数日果取其本欲重删改诸子引使者视之碑已功毕説悔恨曰死姚崇犹算生张説
　　九龄归燕诗
　　张九龄在相位李林甫阴欲中之九龄作归燕诗赠曰海燕何微乘春亦暂来岂知泥滓浅只见玉堂开朱户时双入华轩日防囘无心与物竞鹰隼莫相猜林甫知其必退恚怒稍解
　　一雕挟两兎
　　张九龄裴囘卿罢免之日二人鞠躬卑逊林甫抑扬自得观者曰一雕挟两兎
　　房琯为永公后身
　　开元中房琯宰相庐真人邢和璞暇日同出城至一废寺竹间以杖叩地令掘之得一缾缾中皆娄师德与永公书谓琯曰省此乎琯即洒然悟其为永公后身也语琯终身事多騐
　　甘露羮
　　李林甫壻郑平为省郎林甫见其鬂发斑白因曰上明日当赐甘露羮郎即食之能乌鬂翌日食之反白鬂如黳
　　一行求算法
　　僧一行通大衍算法闻天台国清寺僧某术精往求之至寺未敢入窃于门间窥之见僧于庭下布算曰当有弟子来求吾术须门前水西流弟子乃至一行乃趋出请教僧眎门前溪水旧东流忽西流遂授其术
　　观舞剑画壁
　　呉道元善画佛尤长于圗写鬼神将军裴旻请画东都天宫寺壁道元曰闻将军善舞剑观其壮气可助挥毫旻欣然为舞道元奋笔立成若有神助
　　罢相赋诗
　　李适之与李林甫同相林甫中伤而罢赋诗云避贤初罢相乐圣且衔杯借问门前客今朝防个来未罢前数日厨中数鼎跃出相击足耳俱折继贬宜春而卒
　　书囊防变犬
　　李林甫一日晨兴取书囊疑其重开视之一大防跃出变爲苍犬怒目张牙仰视林甫以物击之应手而毙林甫恶之余月而卒
　　恃才浮诞
　　天寳中刘希夷王昌龄祖咏张若虚孟浩然常建李白杜甫虽有文名俱流落不偶恃才浮诞而然也
　　明堂火珠诗
　　崔曙作明堂火珠诗云夜来双月满曙后一星孤未防曙卒无子惟一女名星葢诗防也
　　李峤真才子
　　上置酒兴庆宫有献水调歌头者云山川满目泪沾衣富贵荣华能防时不见如今汾水上惟有年年秋鴈飞上问谁为此词曰李峤上曰真才子
　　三十年无缌麻丧
　　崔林羣从多至大官每宴集组绶相辉设一榻置象笏犹重叠其上三十年间无中外缌麻之丧
　　玉箫琵琶
　　梨园弟子皆居宜春北院时有马仙期李年贺怀智洞知律度安禄山献白玉箫管数百事中官自蜀回得琵琶以献其槽以罗木为之光润如玉有金缕红文蹙成双鳯
　　李年建第
　　乐工李年于东都通逺里建居第中堂制度精絶今裴晋公定鼎门南别墅堂是也其后年流落江南每遇胜赏为人歌数阕坐客莫不掩泣杜甫赠诗其断句云落花时节又逢君者是也
　　四壁画龙
　　开元中大旱上于新池创一殿召冯绍正四壁各图一龙西壁一素龙蜿蜒若奋风云随笔而生壁上鳞甲皆热有白气自檐庑出池中波涛汹涌俄有白龙乘云而起风大作
　　牛炙白酒
　　杜甫客于耒阳为令所厌甫因投诗令以牛炙白酒遗之饮啖过度而卒
　　按辔木阴下
　　上幸绣岭宫宫隘而暑甚上使觇姚崇报曰乘小驷按辔木阴下上从之顿忘烦暑
　　铁如意质酒
　　明皇用叶法善术上元夜自上阳宫往西凉州观灯以铁如意质酒而还遣使者取之不诬
　　乐府杂录
　　天子乐
　　宫悬四面天子乐轩悬三面诸侯乐判悬二面大夫乐特悬一面士乐
　　文武舞
　　文舞居东执翟武舞居西执戚大常卿押乐在乐悬之北恊律郎执翚竿衣绿大袖戴冠警鼓二人执朱幡引乐
　　驱傩
　　用方相四戴冠及面具黄金为四目衣熊裘执戈扬盾口作傩傩之声似除也侲子五百小儿为之朱褶青襦戴面具晦日于紫宸殿前傩张宫悬乐
　　左右教坊
　　开元中置左右教坊以内官掌之又置乐官院
　　八叠戏蘓中郎歌场独舞
　　乐有搭鼓即腰鼔也昔有人父为虎伤上山寻尸山有八折故曲八叠戏者被髪丧衣面作悲啼葢遭丧之状也蘓中郎葩嗜酒落拓每有歌场辄入独舞今为戏者着绯戴帽状其醉也又有踏谣娘羊头浑脱九头狮子跳丸吐火吞刀旋槃斤斗悉属此部
　　三代立论诰一身能唱歌
　　歌者乐之声丝不如竹竹不如肉古之能者韩娥李延年莫愁善歌者必先调其气氤氲自脐间出喉乃噫其词即分抗坠之音可致遏云响谷之妙有韦青者能歌本是士人尝自有诗云三代立论诰一身能唱歌官至将军
　　永新歌
　　开元中有内人许子和吉州永新县乐家女也入宫因号永新能变新声高秋朗月喉啭一声响九陌一日大酺于勤政楼万众諠哗莫得闻鱼龙百戏之音永新乃撩鬂举袂直奏曼声广场寂寂若无一人渔阳之乱六军星散永新为一士人所得韦青避地广陵月夜凭栏闻舟中唱水调声者曰此永新歌也登舟省之相与对泣后士人卒遂落风尘临卒谓其母曰阿母钱树子倒矣
　　阿母钱树子倒【见上】
　　张红红
　　大厯中才人张红红本与其父唱歌丐于岐路韦青纳爲姬尝有乐工撰新声未进先印可于青青潜令红红听于屏后以小豆数合记其拍歌罢青入问之云已唱得矣青出绐云某有女弟子蚤曾唱此非新曲也隔屏唱之一座失色敬宗召入宫宫中号记曲娘子韦青卒红红奏曰妾本风尘丐者致身入内不忍忘其防因一恸而絶
　　米嘉荣
　　贞元中有田顺郎长庆中有米嘉荣陈意奴
　　舞
　　舞者乐之容有大埀手小垂手或像惊鸿或如飞燕婆娑舞态也曼延舞缀也有徤舞软舞字舞花舞马舞舞曲有緑腰苏谷香掘柘胡渭州乳旋甘州等字舞以舞人亚身于地布成字也花舞着绿衣偃身合成花也马舞者拢马人着绿衣执鞭于牀上舞蹀躞皆应节奏也
　　舞剑噐
　　开元中公孙大娘舞剑噐僧怀素草书遂长葢准其顿挫之势
　　胡旋舞
　　舞有骨尘舞胡旋舞俱于小毬子上纵横腾踏两足不离毬上
　　直项曲项琵琶
　　琵琶有直项者有曲项者古曲有陌上桑范晔石崇谢奕皆善此乐贺怀智以石爲槽鹍鸡筋作铁为拨画带
　　记节奏
　　乐吏杨志善弹琵琶其姑尤好本宣徽弟子后放出宫居求穆观中自惜其艺常畏人闻每夜分方弹志恳求不允曰吾誓死不于人志寄宿观中窃听脂鞓带以手画带记其节奏明日诣姑弹之姑大惊志以实告因尽传其艺咸通中有米知郎嘉荣子也尤妙后有王连儿【康昆仑曹保郑中丞三事已见琵琶录】
　　筝箜篌
　　筝者蒙恬造也箜篌乃郑卫之音权舆也以其亡国之声故号空国之侯亦曰坎侯古乐府有公无渡河之曲昔有白首狂夫因溺于河其妻名丽玉撰此曲笙者女娲造也象鳯翼一名参差
　　李牟吹笛
　　乐也古曲落梅花开元中李牟独歩当时越州刺史皇甫政月夜泛镜湖命牟吹笛有老父泛小舟来曰某少善于此政以牟笛授之老父始奏一声波浪摇动数叠之后笛遂中裂即探怀中一笛以毕其曲舟下二龙翼舟而听顷刻老父入小舟遂失所在
　　银字管
　　觱栗本兹国乐亦曰悲栗云德宗朝有尉迟青官至将军善此技幽州有王麻奴河北推为第一手或曰汝殊不知上国有尉迟将军者冠絶古今麻奴即往定其优劣青席地令坐取银字管于平般渉调自吹之麻奴泣谢曰今日幸闻天乐方悟前非乃碎乐器自此不复吹也
　　五弹
　　贞观中赵壁妙于五白讽谏有五弹
　　弄防军
　　始自汉舘陶令石躭有賍犯和帝惜其才免罪每宴乐令衣白夹衫令优伶戏弄辱之经年乃放后为防军大中以来弄假妇人又弄婆罗门
　　击瓯
　　出于击缶郭道源以越瓯十二双旋加减水以筯击之
　　斵琴
　　成都雷生善斵琴天下无比
　　拍板
