<!-- { "loadSidebar": true } -->
　　太宗即位五星在奎居兖州地分太宗为晋王领兖海奎为天上奴仆宫故执御者皆骤居富贵
　　朝衣不可临吊
　　王枢宻父太师倾背朝士吊者朱紫盈门独徐携一麻袍角带客次更易讫方入吊或问之曰朝衣不可临吊
　　墨惨衣
　　艾仲孺侍郎言祖母始嫁衣笥中有墨惨衣妯娌问之云父母令候夫家私忌日着此慰尊长今此礼亦亡
　　木掩房
　　晋公被谪之初木掩房三日冯拯薨时火守房王钦若薨时火拂房
　　赵普位故相上
　　赵普初拜相太祖曰汝虽为相坐立班须让旧相普曰陛下创业以臣爲相正欲弹压四方臣见故相直须在上太祖佳之又尝奏事忤防上怒手裂奏章挼而掷之普徐拾起开展复奏上愈怒拂袖起普犹奏曰此事合如此容臣进入取防
　　御宴値
　　太祖大宴雨暴作上不悦赵普奏曰外面百姓正望雨官家大宴何妨只是损得些陈设湿得些乐官衣裳但令雨中作杂剧更可笑此时雨难得百姓快活时正好饮酒太祖大喜宣令雨中作乐宜劝满饮尽欢而罢
　　先公谈录
　　仕宦忌太速
　　先公少多病灸灼殆无完肤故从伯赵相国谓曰大凡壮年仕宦忌于太速肌体患在太丰观子气实神深虽体中多疾不足虑也
　　照袋
　　王太保每天气和暖必乘小驷从三四苍头携照袋贮笔砚韵畧刀子牋纸并小乐器之类照袋以马皮为之四方有葢并襻五代士人同用之
　　起复佩鱼
　　先公周显徳末翰林学士起复裹素纱软脚幞头惨紫公服每日入朝犹佩鱼袋或曰鱼袋者取事君夙夜匪懈之义然以金为饰亦见其华也居丧夺情不当有金寳之饰公遽谢不敏
　　拜宰相父母
　　丞相如在具庆或偏侍百官就私第请谒必先通起居方见丞相事分深者皆升堂拜如不升堂亦须向北遥拜近日少行此礼
　　麄官
　　唐士大夫重内轻外任方面者目为麄材张燕公愧无通材供国麄使薛许昌谢人惠茶诗云麄官乞与真抛弃赖有诗情合得尝王彦威仕元和间为太常博士累官至大僚其诗云貔貅十万拥雄师正是酬防报国时汴水波涛喧鼓角隋堤杨栁拂旌旗前驱红斾关西将坐列青娥赵国姬为报长安冠葢道麄官到防是男儿彦威时为宣武节度使
　　窦氏五龙
　　谏议大夫窦禹钧子五人俱进士及第冯道诗云燕山窦十郎敎子有义方灵椿一株老丹桂五枝芳时号窦氏五龙
　　见客问三事
　　李昉为相每见客必问三事民间有何疾苦为政有何术业时政有何缺失
　　尚书里行
　　旧语太常不是卿秘书不是监以其职器清重不与他卿监比也先公为翰长以病求为大蓬又太常卿在六尚书下与丞同幕次谓之尚书里行
　　侯鲭録
　　宗室之隽
　　唐元稹行李从易宗丞制词云昔刘氏子孙在属籍者十余万人尝考王莽居摄时作大诰云宗室之隽有四百人孟康注云谓诸刘见在者何多寡不同如此岂莽残啄之余四百人者皆賛莽以盗汉偷生嗜利之徒欤不然安得生存于斯至为莽称隽耶
　　天下生齿数
　　天下生齿之数前汉一千二百二十三万后汉一千六百七万魏九十四万晋二百四十五万宋九十万后魏三百二十七万北齐三百三万后周三百五十万隋八百九十万唐九百六万本朝太祖二百五十万太宗三百五十七万真宗八百六万仁宗一千一百九十万英宗一千二百四十八万神宗一千七百三十万
　　江南冯延已词
　　有士人家收江南李后主书一词云冯延已撰词云铜壶滴漏初尽髙阁鸡鸣半空催啓五门金锁犹垂三殿珠栊堦前御柳摇绿仗下宫花散红鸳瓦数行晓日鸾旗百转春风侍臣蹈舞重叠圣寿南山永同
　　法帖
　　阁下法帖十卷淳化所集其中多吊丧问疾唐国子祭酒李涪所撰刋误云短啓出于晋宋兵革之际当时国禁书疏非吊丧问疾不得辄行尺牍故羲之书首云死罪是违制令也
　　题撷芳亭诗
　　欧阳永叔闲居汝阴时一妓能尽记公所爲歌词公戏曰他日当来作守后自维扬移汝州其人已不复见题撷芳亭云柳絮已将春去远海棠应恨我来迟后三十年东坡来作守见之曰此乃杜牧之绿叶成阴之句耶
　　换得西湖十顷秋
　　欧公自扬州移汝州作西湖诗云绿芰红莲舸浮使君那复忆扬州都将二十四桥月换得西湖十顷秋东坡自汝移扬作诗云二十四桥亦何有换此十顷玻璃风使欧公诗也
　　玉楼银海
　　东坡作雪诗云冻合玉楼寒起粟光摇银海生花后见荆公曰道家以两肩为玉楼目为银海是使此事否坡退曰惟荆公知此出处
　　换羊书
　　黄鲁直戏东坡曰昔右军字为换鵞字韩宗儒性饕餮每得公一帖于殿帅姚麟换羊肉数斤可名二丈书为换羊书矣公在翰苑一日以生辰制撰纷冗宗儒日作数简以图报书来人督索甚急公笑曰语本官今日断屠
　　张公庠诗
　　张公庠少能诗一絶云一年春事又成空拥鼻微吟半醉中夹道桃花新过马蹄无处避残红
　　善佞
　　荆州有冯希乐善佞尝谒长林县令云昨初入境见虎狼相尾西去此乃善政所感有顷村人报昨夜有虎食人令戏诘之冯遽曰是必畧食便过
　　杜子美坟
　　在耒阳唐史云至耒阳以牛炙白酒一夕醉饱卒然元微之作子美墓志云扁舟下荆楚竟以寓卒旅殡岳阳至其嗣业始葬偃师首阳山当以志墓为正葢子美自言晋当阳侯杜元凯之后故世葬首阳山子美父闲尝为巩县令故子美为巩县人首阳山在官路之北古塜累累元凯墓犹载图经可考子孙附葬者数十但不知孰为子美墓耳
　　开元乐调
　　沈括为翰林学士有开元乐调四首裕陵爱之云鹳鹊楼头日暖蓬莱殿里花香草绿烟迷歩辇天髙日近龙床楼上正临空阙云间不见人家寒食轻笼薄雾满城明月梨花按舞骊山影里回鸾渭水光中玉笛一天明月翠华满陌春风殿后春旗簇仗楼前御队穿花一片红云开处外人遥认官家
　　草书钱文
　　前世钱文未有草书者淳化中太宗宸翰为之既成以赐近臣王元之有诗云谪官无俸突无烟惟拥琴书尽日眠还有一般胜赵一囊中犹贮御书钱
　　王仲至召试诗
　　王仲至仁宗时名儒召试学士院诗云翠木阴阴白玉堂老来方此试文章宫檐日永挥毫罢闲拂尘埃看墙宿华岳观诗云凌空老树云垂叶压屋梨花雪照人深怪地仙敎俗客殷勤留看华山春后再题云石台流水共苍苔靑竹林间一迳开可惜梨花飞已尽年来游客始重来
　　圆通不出世
　　圆通禅师法秀立身峻洁不肯出世作颂云谁能一日三梳头撮得根牢系便休大抵是他肌骨好不搽红粉也风流
　　黄鲁直诗
　　黄鲁直读太真外传诗云寒日邉声断春风塞草长又结客诗云结客结英豪肯同儿女曹黄金妆剑佩猛兽画旗旄北极狼星落中原王气髙终令贺兰贼不着赭黄袍
　　二宋诗
　　宋莒公兄弟皆有髙名少作落花诗云一夜东风拂苑墙归来何处剰凄凉汉臯佩冷临江失金谷楼危到地香泪脸补痕烦獭髓舞台收影费鸾觞南朝乐府休赓曲桃叶桃根尽可伤景文诗曰坠素飞红各自伤青楼烟忍相望将飞更作囘风舞已落犹成半面妆沧海客归珠迸泪章台人去骨遗香可能无意传双蝶尽委芳心与蜜房西湖展江亭诗云凿开鱼鸟忘情地展尽江湖极目天
　　樱桃荐酪
　　杜牧之樱桃诗曰思用烹骍酪从将玩玉盘唐人已用樱桃荐酪也
　　柳三眠
　　李商隐赋云岂如河畔牛星隔岁犹闻一过不及苑中人柳终朝剰得三眠云汉苑外有人形桞一日三眠三倒
　　碧笺题诗
　　长安南山下一书生作小圃莳花木一日有金犊车从数女奴皆艶丽下饮于庭邀生同坐甚款洽将别出小碧笺题诗曰相思无路莫相思风里杨花只片时惆怅深闺独寝处晓莺啼断绿杨枝
　　梦抛毬诗
　　李慎言字希古梦至一宫殿有数百妓抛毬人唱一诗觉而记三首侍宴黄昏未肯休玉堦月色夜如流朝来自觉承恩最笑倩傍人认绣毬隋家宫殿锁清秋曾见婵娟飏绣毬金钥玉箫俱寂寂一天明月照西楼堪恨隋家防帝王舞裙挼尽绣鸳鸯如今重到抛毬处不是熏炉旧日香
　　鹦鹉呼琵琶
　　蔡持正谪新州侍儿名琵琶尝养一鹦鹉持正每呼琵琶即扣一响板鹦鹉言呼之琵琶卒后误触响板鹦鹉犹传呼持正感伤成疾不起尝为诗云鹦鹉言犹在琵琶事已非伤心瘴江水同渡不同归
　　宣赦诗
　　张舜民绍圣中入元祐责籍系潭州赦书独不赦党人有宣赦诗云击鼔填街道传声过水濵国严三岁犯恩洒万方春舟楫亲南斗衣冠拱北辰岭南并岭北多少望归人
　　回乡诗
　　贺知章回乡诗云离别家乡岁月多近来人事半消磨惟有门前镜湖水春风不减旧时波又云幼小离乡老大回乡音无改鬓毛衰儿童相见不相识却问客从何处来
　　元夕御楼诗
　　元丰中元夕御楼观灯有御制诗时王禹玉蔡持正为左右相持正扣禹玉云应制上元诗如何使故事禹玉曰鳌山鳯辇外不可使章子厚笑曰此谁不知后两日登彩山独赏禹玉诗云雪消华月满仙台万烛当楼寳扇开双鳯云中扶辇下六鳌海上驾山来镐京春酒沾周宴汾水秋风陋汉才一曲升平人尽乐君王又进紫霞杯是夕以髙丽进乐又添一杯
　　刘贡父诗
　　刘贡父自校书郎出倅海陵诗云璧门金阙倚天开五见宫花落井槐明日扁舟沧海去却从云气望蓬莱
　　怪石诗
　　黄亚夫鲁直父也有怪石一絶云山魈水怪着薜茘天禄辟邪眠莓苔钩帘对坐心语口曾见汉唐池舘来
　　李太白峯顶寺诗
　　曾阜为蕲州黄梅县令有峯顶寺去城百余里在乱山中人迹不到阜按田偶至梁间小榜流尘昏晦乃李白所题诗也诗云夜宿峯顶寺举手扪星辰不敢髙声语恐惊天上人
　　谢番罗袄诗
　　熈宁中黄鲁直为宫教五开府者酒余脱浅色番罗袄衣之鲁直醉中作诗云疉送香罗浅色衣着来春气入书帏到家慈母惊相问为説王孙脱赠时
　　姚嗣宗诗
　　东坡于关中驿舎见一诗喜而录之初不知姓名后闻乃姚嗣宗诗云欲挂衣冠神武门先寻水竹渭南村却将旧斩楼兰劔买得耕牛敎子孙
　　司马公诗
　　司马池待制温公父也有诗云冷于陂水淡于秋逺陌初穷见渡头赖得丹靑无画处画成应遣一生愁
　　妓求参寥诗
　　参寥来徐州访东坡坡席上戏令一妓求诗云多谢樽前窈窕娘好将幽梦恼襄王禅心已作沾泥絮不逐东风上下狂
　　题小溪诗
　　参寥钱塘题小溪诗云城根野水绿逶迤袅袅轻舟掠岸过欲采芝兰无覔处野花汀草占春多
　　东坡诗
　　韩康公上元召从官数人出家妓侍饮其专宠者曰鲁生偶中蜂螫少顷持扇就东坡乞诗诗中有鱼吹细浪歌摇日舞罢花枝蜂入怀之句上句记姓下句记事
　　醉僧祭文
　　东坡云蘓州有僧好饮以醉死将死自祭文云惟灵生在浮提不贪不妬爱吃酒兮倒街卧路想汝直待生兠率天尔时方断得住何故净土之中无酒得沽
　　须多中相法
　　黄鲁直云髯多而疎秀者必贵宻而泛短者乃神气不足都尉王晋卿殿帅曹贯道皆无须每指须多者为中相法晋卿尝道巩洛间有后唐庄宗庙神像两眼外皆髭也作诗寄贯道云伐梁继李号良图却惑歌儿便丧躯拂拭尘埃觇遗像元来满面是胡须
　　晏叔原诗
