<!-- { "loadSidebar": true } -->
　　蘓易简作文房四谱谱言四寳砚为首笔墨兼纸皆可随时收索可与终身俱者惟砚而已谱中载四十余品以青州红丝石第一斧柯山第二龙尾石第三余皆在中下虽铜雀台石瓦砚列于下品特存古物耳端所产有四岩石为甲石屋次之西坑又次之后歴为劣岩与西坑相去二十里去后歴七里而所产逈然不同犹为安产茶北苑壑源去沙溪十数里而优劣差殊岩石又分上下又有活眼死眼之别圆晕相重黄黒相间黧精在内晶莹可爱谓之活眼四旁浸渍不甚鲜明谓之泪眼形体畧具内外皆同殊无光彩谓之死眼活眼胜泪眼泪眼胜死眼死眼胜无眼
　　龙尾溪
　　歙石出于龙尾溪以金星为贵予少时得金坑矿石坚而发墨端溪以北岩为上龙尾以深为上龙尾逺于端溪上于端石以后出见贵尔
　　李贺诗
　　永叔以端溪后出不然李贺有端溪青花石砚云暗洒苌飡血痕则谓鸲鹆眼知端石为砚久矣
　　诸州砚
　　淄州金雀石色绀青声如金玉又有青金石叩之无声发墨青州紫金石状类端州西坑石发墨过之吉州永福县紫石亦类西坑登州驰墓岛石上有罗纹金星绛州角石色如白牛角归州大沱石江中水石也上用于川峡入宿州出乐石润腻发墨但无石脉万州有悬金崖石又有磁洞石洮河出绿石性防起墨不耐久磨牢山丹石滑泽坚腻古瓦砚出相州魏铜雀台里人因掘土往往得之虢州澄泥唐人品砚以为第一今人罕用泽州道人吕翁作澄泥砚坚重如石手触辄生晕上着吕字青滩州石永砚皆砙砚也栁公权以为第一当是未见歙石以为上品耳
　　砚赋
　　傅砚赋云木贵其能软石美其润坚道友以浮查为砚知古亦有水砚
　　铜砚蜯砚
　　刘聪谓晋怀帝曰顷赠朕柘木铜砚袁彖赠庾翼蜯砚
　　水晶砚
　　丁恕有水晶砚大才四寸许为风字様用墨即不出光发墨如歙石
　　玉砚
　　镇潼留后李充伯得玉材琢为圆砚发墨可爱
　　碧玉砚
　　许汉阳笔以白玉为管砚乃碧玊以玻璃为匣
　　铁砚
　　青州以熟铁为砚甚发墨有柄可执晋桑维翰铸生铁砚
　　漆砚
　　晋仪注太子纳妃有漆砚
　　竹砚
　　异物志云广南以竹为砚
　　涤砚
　　凡砚须日一涤之纵未能亦须日易其水洗宜用小毡片或纸若久用石色为之渎污即以麸炭磨洗复如新矣苦寒不宜用佳砚石理既冻墨亦少光
　　帝鸿氏之砚
　　黄帝得玉甚细治为墨海其上篆文曰帝鸿氏之砚又太公金匮砚书曰石墨相着邪心谗言无得汗白是知砚其来尚矣砚者研也可研墨使和濡也
　　孔子砚
　　伍纬之从征记云鲁国孔子庙中石砚一枚甚古朴孔子平时物也及顔路所请者车亦存
　　砚溪
　　永嘉郡记云砚溪一岭多石砚述异记云洞庭湖一坡有范蠡石床石砚
　　一箧磨穴砚
　　古人有学书于人者数年自以艺成告辞而去师曰吾有一箧物可附于某处及山之下絶无所付人封题亦甚不宻乃启之皆磨穴者砚数十枚方知师夙所用者乃返山服膺至皓首方毕其艺
　　补百碎砚
　　石晋时闗右有李处士能画驷狸复能补端砚百碎者赍归旬日即复旧如新琢成畧无瑕纇世莫得其法
　　后主青石砚
　　李后主得青石砚墨池中有黄石如弹丸水常满终日用之不耗每以自随后归朝陶谷见而异之砚大不可持乃取石弹丸去后主拽其手振臂就马后主请以寳玩为谢陶不许后主曰惟此砚能生水他砚皆不可用陶试数十砚皆不生后主索之良苦不能奈曰要当碎之石破中有小鱼跳地上即死自是砚无复泽润
　　真材本性
　　砚当用石镜当用铜此真材本性也以瓦为砚如以铁为镜耳
　　谢砚铜笔格启
　　庾肩吾谢砚铜笔格启云烟磨青石已践孔氏之坛管挿铜龙还咲王生之壁
　　石砚赋
　　黎蓬石砚赋曰琢而磨之其滑如砥欲研精而染翰在虚中而测水水随晕而还周墨浮光而黛起明而未融是以为用入而不渝故以为美成器尚古征阙里于素王近法增今参会稽之内史又云一拳之石取其坚一勺之水取其净又云对此大匠厠诸洪笔见珎于杀青之晨为用于草之日
　　砚诗
　　僧贯休砚诗云低心蒙润久入匣更身安
　　石虚中传
　　文嵩石虚中传云石虚中字居黙器度方圆中心坦然若汪汪万顷之量封即墨侯与宣城毛元锐燕人易光华隂楮知白皆同出处
　　香谱
　　龙脑香
　　龙脑香出婆律国树形似松枝作杉木气干脂曰龙脑香清脂曰婆律膏子絶妙者为梅花龙脑奉香草作婆律
　　香皮纸
　　岭表栈香树身似巨桑叶似橘皮堪作纸名香皮纸灰白色
　　防真香
　　仙传曰防真香烧之引鹤来
　　龙鳞香
　　叶子香即栈香之薄者又曰龙鳞香
　　燕尾香
　　兰叶尖长有花红白色俗呼为燕尾香煑水浴疗风
　　马蹄香
　　马蹄香杜衡也叶似葵形如马蹄道家服令人身香
　　龙涎香
　　龙涎香出文石国国人候岛林上有异禽翔集下有羣鱼游泳则有伏龙吐涎浮水上舟人或探得之则为巨富其涎如胶
　　异国香
　　辟寒香辟邪香金鳯香皆异国所献
　　神香
　　汉武帝时月支国贡神香烧之宫中病疫者皆瘥长安百里内闻其香积九月不歇
　　九和香
　　三洞珠囊曰天人玉女持罗天香按玉炉烧九和之香
　　如厠过香炉上
　　襄阳刘季和性爱香常如厠辄过香炉上主簿张坦曰人名公作俗人不虚也季和曰荀令君至人家坐三日香为我如何坦曰丑妇效颦见者必走公欲我遁走耶
　　香篆
　　近世作香篆其文惟十二辰分百刻凡然一书夜已
　　蕋香
　　用参半斤银器中煑干再炒令防烟出甘松四两白檀二钱生麝香乳香各二钱研入蜜炼丸如鸡头大
　　入窨
　　凡香须入窨贵燥湿得宜也合和讫轧器收蜡纸封埋屋地下半月余
　　薰衣香
　　凡薰衣以汤一小桶放熏笼上以衣覆之令润则香入衣也
　　香后谱
　　书称至治馨香明德惟馨反是则曰腥闻在上以芝兰之室鲍鱼之肆为善恶之辨离骚以兰蕙杜衡为君子粪壤萧艾为小人君子澡雪其躬重之以道义有无穷之闻予之谱香亦是意也
　　被草负芨
　　宋景公烧异香于台上有野人被草负芨扣门而进是为子韦世司天部
　　柏香
　　汉武作柏梁台以柏香闻数十里
　　日防自合香
　　金日防入侍欲衣服香洁变其旧俗自合一香武帝果恱之
　　魏武禁熏香
　　魏武令云天下初定吾便禁家内不得熏香
　　宗超香
　　宗超尝露坛行道奁中香尽自然满溢炉中无火烟自出
　　五方香牀
　　隋炀帝观文殿前两厢为堂各十二间于十二间堂中每间十二寳厨前设五方香牀缀贴金玉珠翠每驾至则宫人擎香炉在辇前行
　　沉香堂
　　杨素宅内造沉香堂
　　失博山香炉
　　会稽卢氏失博山香炉吴泰筮之曰此物质虽为金其寳象山有树非林有孔非泉阖闾兴【阙】见发青烟此香炉也
　　香中忌麝
　　香中尤忌麝唐郑注赴河中姬妾百余骑香气数里逆于人鼻是岁自京兆至河中所过尽一蔕不获
　　屑沉泥壁
　　唐宗楚客造新第沉香红粉以泥壁开门则香气蓬勃又唐敬宗时波斯进沉香亭子材拾遗李汉谏曰沉香为亭何异瑶台琼室
　　香缨
　　香缨以五防为之妇参舅姑先持香缨咨之
　　赐龙脑
　　元宗夜宴以琉璃器盛龙脑数斤赐羣臣冯谧曰请效陈平为宰自丞相以下皆跪授尚余其半乃捧拜曰勅赐录事冯谧元宗笑许之
　　三清台
　　闽国王昶起三清台三层以黄金铸像日焚龙脑重陆诸香数斤
　　五色香囊
　　蜀文澹生五岁谓母曰有五色香囊于杏林上幸取得之乃澹前生五岁失足落井今再生也
　　地上邪气
　　地上魔邪之气直上冲天四十里人烧青木重陆安息胶于寝室披浊臭之气却邪秽之雾故天人玉女太一帝皇随香气而来下
　　三班吃香
　　三班院所领使臣八千余人莅事于外罢而在院者常数百人每岁乾元节醵钱饭僧进香合以祝圣寿谓之香钱京师语云三班吃香
　　威香
　　威香一名威王者礼备则生于殿前又曰王者爱人命则生
　　千步香
　　南海贡千步香佩之闻千步今海隅有千步草是其种也
　　水麝
　　天寳中虞人获水麝脐香皆水也每取以针刺之香气倍于肉麝
　　文石
　　卞山在湖州山下有无价香有老母拾得一文石光彩可玩偶坠火中异香闻于逺近收而寳之每投火中异香如初
　　蔷薇水
　　周显德五年昆明国献蔷薇水十五瓶云得自西域以洒衣衣敝而香不灭
　　返魂香
　　西天主簿徐肇遇蘓氏子德歌者自言善合返魂香手持香炉怀中取一贴如白檀香末撮于炉中烟气袅袅直上甚于龙脑德歌防吟曰东海徐肇欲见先灵愿此香烟用为引导尽见其父母高曾德歌曰但使经八十年已上则不可返矣
　　熏炉铭
　　汉刘向熏炉铭云蘓合氤氲非烟若云时秾更薄乍聚还分火防难尽风长易闻孰云道力慈悲所熏
　　麝疗蛇毒
　　本草云麝形似獐尝食柏叶又喜啖蛇五月得香往往有蛇皮骨故麝疗蛇毒
　　沉笺香
　　谈苑云一树出香三等曰沉曰笺曰黄熟倦游杂录云沉香木岭南濒海诸州尤多大者合抱山民或以为屋桷梁为饭甑有香者百无一二盖木得水方结多在折披枯干中或为笺及为黄熟自枯死者谓之水槃香高廉等州产生结香盖山民见香木曲干斜枝必以刀斫成坎经年得雨水渍遂结香复锯取之刮去白木其香结为斑亦名鹧鸪斑沉之良者在琼崖等州俗谓角沉乃生水中取者宜用熏黄沉乃枯木中得者宜用药黄蜡沉光难得按南史云置水中则沉故名沉香次浮者笺香也
　　乳香
　　笔谈云乳香本名董陆以其滴下如乳头者谓之乳头香镕榻在地者谓之榻香次曰栋香其下曰饼香多夹杂成大块如歴青之状
　　鸡舌香
　　日华子云鸡舌香治口气所以三省郎官含香奏事
　　五香
　　杂修养方云正月一日取五木煑汤浴令人至老鬓髪黑徐锴注云道家以青木香为五香亦名五木
　　都梁香
　　都梁香形如藿香古诗云博香炉中百和香郁金蘓合及都梁
　　和香
　　贾天锡作意和清丽闲逺自然有富贵气觉诸人家香殊寒气也
　　意可香
　　意可香初名宜爱或云此江南宫中香有美人字曰宜甚爱此香故名宜爱山谷曰香殊不凡而名乃有脂粉气易名曰意可
　　笑兰
　　吴僧罄宜作笑兰香予曰岂非韩魏公所谓浓梅山谷所谓藏春者耶其法以沉为君鸡舌为臣北苑之尘秬鬯十二叶之英鈆华之粉柏麝之脐为佐以百花之液为使一炷如指许油然欝然若嗅九畹之兰而挹百畆之蕙也
　　清真香
　　丁晋公清真香歌云四两松麝香半分蜜和同丸如弹子金炉爇还似花心喷晓风予顷见沈立之香谱惜其不完思广而正之因作后谱拆为五部
　　酒谱
　　酒谱
　　说文曰酴酒母也醴一宿酒也醪滓汁酒也酎二重酒也醨薄酒也醉莤酒也
　　酒名欢伯
　　酒为欢伯其义见易材无贵贱贤不肖夷夏共甘而乐之
　　酒
　　皮日休诗云明朝有物充君信酒三瓶寄夜航酒江外酒名
　　酒旗
