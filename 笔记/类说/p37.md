<!-- { "loadSidebar": true } -->
　　周朝驸马都尉张永徳轻财好施遇一异人云天下将太平眞主已生或暏紫黑色属猪人果于杀伐者姑善待之永徳隂自求访及太祖勲位渐盛倾身亲附至国初以旧恩体貌富贵与佐命一等
　　宰相当用儒者
　　太祖以神武定天下儒学之士未多进用及卜郊乘大辂翰林学士卢多逊执绥备顾问占对详敏他日上曰作宰相当用儒者卢果大用
　　汉髙祖田舍翁耳
　　丁谓在中书语同僚曰汉髙何如主哉曰英雄主也曰何英雄之有张良导之左则左陈平劝之右则右及项羽死海宇无主天下自归之盖随波委顺与物无竞一田舍翁耳又曰古之所谓忠臣孝子皆不足信乃史笔縁餙欲为后代美谈者也
　　集古录目
　　道士骂老子
　　徐彦伯撰万回神迹记宗英伟之主彦伯当时名臣也君臣相与尊宠称述之如此欲使愚人不信不惑其可得乎世道士骂老子云佛以神恠祸福恐动世人俾皆信向僧尼得享丰饶而吾老子髙谈清净遂使我曹寂寞此虽鄙语有足取也
　　顔鲁公惑神仙
　　顔眞卿撰麻姑坛记并书公忠义之节皎如日月不免惑于神仙之説释老为斯民患也深矣
　　罗池碑
　　罗池庙碑云歩有新船集本以歩为渉荔子丹兮蕉子黄碑蕉下无子字当以碑为是而碑云春与猿吟兮秋鹤与飞则疑碑误
　　景阳井铭
　　隋炀帝作景阳井铭及身为滛乱则又过之铭文隠隠尚可读有云前车已倾负乘将没
　　孙叔敖名饶
　　汉孙叔敖碑云名饶字叔敖世未见此碑者不知其名饶也
　　雷部中鬼
　　谢仙者雷部中鬼也夫妇皆长三尺其色如玉掌行火于人间
　　平泉草木记
　　李徳裕作平泉草木记其遗戒有云壊一草一木者非吾子孙
　　陆鸿渐著书
　　陆羽着君臣契三卷源解三卷江表四姓谱十卷南北人物志十卷呉兴厯官记三卷湖州刺史记三卷茶经三卷占梦三卷
　　阮客旧居诗
　　李阳氷阮客旧居诗云阮客身何在仙云洞口横人间不到处今日此中行阮客不见名氏盖缙云之隠者
　　县令新戒
　　唐明皇择县令一百六十三人赐以丁寜之戒其后天下为县者皆以新戒刻石
　　元结好竒
　　元结作峿台铭又作洼罇铭阳华岩铭结好竒之士也所自居山水必自铭之惟恐不竒文章亦然君子欲着不朽有诸其内而见于外者必本于自然顔子萧然陋巷名髙万世得之自然结汲汲于后世之名亦劳矣
　　莲勺宫
　　林华宫行镫铭莲勺宫铜博山槃铭皆汉五凤中造林华宫汉书不载宣帝纪云因于莲勺卤中注云县也不云有宫盖秦汉离宫别馆不可胜数非因事见之则史家不能备载
　　栁宗元韩门罪人
　　栁宗元撰弥陁和尚碑自唐以来言文章者惟韩栁栁岂韩之徒哉其韩门之罪人也世人不知其所学之非第以当时軰流言之尔
　　瘗鹤铭
　　题云华阳眞逸撰刻于焦山之足按润州图经云王羲之书然笔法不类羲之而类顔鲁公华阳真逸是顾况道号碑无年月疑前代有人同斯号者也
　　霜月之灵皇极之日
　　汉韩明府修孔子庙器表碑云水夀二年涒滩霜月之灵皇极之日永夀桓帝年号霜月之灵皇极之日莫晓其义疑是九月五日
　　栁书
　　栁公权书髙重碑予特爱摸者不失其真而锋铓皆在蔡君谟曰隂符经序为栁书之最精云善藏笔锋与予之説正相反
　　张龙公
　　赵耕撰张龙公碑云君讳路斯隋初登第为宣城令夫人石氏生九子公满令归每公出自戌至丑归常体冷且湿石氏异而询之公曰吾龙也郑祥逺亦龙也骑白牛据吾池吾屡与战未胜明日取决可令吾子挟弓矢射之繋鬛以青绡者郑也绛绡者吾也子遂射巾青绡郑怒东北去投合肥西山死今龙穴山是也由是公与九子皆复为龙
　　林下何曾见一人
　　相逢尽道休官去林下何曾见一人世以为佳语庆厯中许元待制为发运得斯石于池阳江水中始知为灵澈诗也
　　明皇称上清弟子
　　唐阳颂宗诏撰宗自称曰上清弟子何其竒哉佛之徒曰无生者是畏死也老之徒曰不死是贪生也
　　令狐绹设斋
　　唐令狐绹设斋为文以语简为工尝饭僧僧判斋于佛前跪炉谛听僧唱言曰令狐绹斋佛知盖以此讥其短其父楚作白楼赋文无他意而至千有六百余言何其繁也父子之性相反如此
　　投龙文
　　唐防昌投龙文武帝自称承道继昭明三光弟子南岳炎上真人
　　白敏中碑
　　唐毕諴撰白敏中碑其事与列多同而载敏中由李徳裕进用及徳裕贬诋之甚力以此为甚恶而碑云防昌中徳裕起刑狱陷五宰相窜之岭外公承是之后一年寃者皆复其位以此为能其为毁誉难信如此
　　妇人书髙氏一人
　　安公美政颂房璘妻高氏书笔画遒丽不类妇人余集録亦已博矣妇人笔画着于金石者髙氏一人而已书莫盛于唐书之废莫甚于今唐之武夫悍将暨楷书手軰字皆可爱余所录如于頔髙骈下至陈游瓌等书皆有今文儒之盛其书屈指可数者无三四人
　　遗敎经
　　遗敎经相传云羲之书误也盖唐世写经手所书耳

　　类说卷十七
　　钦定四库全书
　　类説目录
　　卷十八
　　江南野录
　　先主　　　　　　政事仆射
　　月诗　　　　　　赤军子
　　边罗汉　　　　　甲兵三十万
　　改豫章为南都宋齐丘既死忽见
　　彼有人焉未可图也
　　诸军名　　　　　李后主诗
　　此措大儿语　　　后主好佛
　　千恳万端饥寒二字
　　画山水图诗　　　田舍翁火炉头之作
　　登台望雨　　　　纸鸢上诗
　　好青峭数峯　　　大噐不可力致
　　卷轴何多艾气　　服术忌桃李
　　梦白衣妇人　　　韩熙载不敢阻兴
　　湘山野录
　　胡旦絶句　　　　十议
　　喜朝京阙诗　　　早梅诗
　　保全成资　　　　丁晋公谢启
　　度撰　　　　　　梨号五脏刀斧
　　袁安卧雪图　　　丁冦二公留题
　　试经　　　　　　讲节卦
　　混沌道士　　　　门生献三策
　　吕申公荐陈文恵　大人已曾上闻
　　乞赐监书　　　　之乎者也助得甚事
　　退傅游春　　　　河南驿记
　　奕棋避六宫之惑　主皮之议何如
　　无地起楼台相公　陜西窃盗未获
　　三仆将相才器　　天子何谓官家
　　赤洪崖打白洪崖　麻衣道者
　　要钱准备纳青苗　束帛之义
　　造钟清凉寺
　　孙思邈请僧诵法华经
　　蟹赋　　　　　　泥金双带写诗
　　紫微垣小星　　　讥陈烈诗
　　燐火乃人血凝结而成
　　自然堪下涙何必更残阳
　　掖庭嫔御出家　　紫微失却张君房
　　云斋广录
　　小由基　　　　　炼水银法
　　洛阳花酒一时来　江神也世情
　　渡淮遇风诗　　　猥藁
　　白苎吟　　　　　父诗促归
　　春诗　　　　　　牡丹诗
　　秋日郊行诗　　　寒亭诗【见上】
　　北顾楼诗　　　　赵当遇灯檠
　　梦妻寄诗　　　　蘓小歌蝶恋花

　　类说目录
　　钦定四库全书
　　类说卷十八　　　　　　　宋　曾慥　编江南野录
　　先主
　　名昪字正伦朱梁统制天下杨行宻専居淮南大将徐温出师濠上见先主擕归以为己子遂冒徐姓名知诰
　　政事仆射
　　呉主委政先主迁左仆射頽纲振举逺迩乐推呼为政事仆射遂受呉禅奉呉主为让皇义父温为武皇改元升元复姓李氏
　　月诗
　　圜丘之际太史奏月延三刻时上旬月当三更而坛之际皎然如日礼毕而落初有禅代之志忽半夜寺僧撞钟满城皆惊旦将斩之云夜来倡得月诗曰徐徐东海北渐渐出天衢此夜一轮满清光何处无先主喜而释之又天祐中童謡云东海鲤鱼飞上天东海徐氏之望鲤姓也天时人事相符如此
　　赤军子
　　嗣主璟字伯玉嗣位改元保大是年处州妖贼作乱皆绛衣号赤军子
　　边罗汉
　　鼎州刘言叛袭长沙边镐弃城走镐柔懦酷喜释氏为将惟务全活人号边罗汉后克潭州至是弱而无断唯事斋施人号边和尚
　　甲兵三十万
　　世宗即位嗣王遣孙忌奉表称藩既而背约世宗问忌江南虚实忌曰本国虽小甲兵尚三十万未易可图世宗曰江南不过十数郡何见欺也忌曰精兵虽止十余万然长江一条飞湍千里可敌十万之师国老宋齐丘乃王猛谢安之徒可敌十万
　　改豫章为南都宋齐丘既死忽见
　　宋齐丘既死彗孛见斗牛之分嗣主议迁都豫章以避之改豫章为南都既至常不自安宴百僚于殿上忽见宋齐丘自陛而进遂得疾而殂识者谓信谗害贤良之故
　　彼有人焉未可图也
　　后主名昱字重光周世宗怒不割淮南将征建康见白气贯空使觇之乃后主与猎焉叹曰彼有人焉未可图也干徳二年始用鐡钱以十当铜钱之一是嵗国亡
　　诸军名
　　初先主之世均量民田以奠科赋家出一卒号为义师又于客户三丁抽一谓之团军至嗣主许诸郡民竞渡每端午较其殿最胜者加以银盌谓之打标至是尽搜为卒谓之凌波军又率民间佣奴赘婿谓之义男军又募豪民自备缗帛军器招集无赖軰谓之自在军王师围急乃招百姓老弱外能被铠者谓之排门军
　　李后主诗
　　王师既入建业后主已下登舟赴阙舟中泣下赋诗曰江南江北旧家乡三十年来梦一场呉苑宫闱今冷落广陵台殿已荒凉云投逺岫愁千片雨打孤舟涙万行兄弟四人三百口不堪闲坐细思量
　　此措大儿语
　　初后主违防拒命尝曰他日王师见讨孤当躬擐戎服背城一战如其不获取寳自焚太祖闻之曰此措大儿语耳徒有其口必无其志至是果然
　　后主好佛
　　后主酷信浮图朝退与后顶僧伽帽衣袈裟诵佛书拜跪顿颡为瘤赘亲为桑门削作厠简自试之腮颊少有澁滞者再为治之其手不收学佛握印而行建康中僧至万余僧犯奸有司具牍还俗后主令礼佛三百拜免刑北朝隂选少年有经业口辩者往化之后主崇奉谓之一佛出世朝夕与论六根四谛天堂地狱循环果报号曰小长老又説令广施利造塔像身被红罗销金三事后主嫌其大奢乃云陛下不读华严安知佛富贵自是兵机守御皆弛财用益竭又于牛头山大起兰若聚徒千众日暮设斋无非珍馔一日食之不尽明旦再具谓之折倒时以为谶王师尅池州令僧俗兵士念救苦观世音菩萨
　　千恳万端饥寒二字
　　宋齐丘说先主以虚懐待士立延宾亭招纳贤豪孙忌韩熈载等皆为之用嗣主左右侍从皆东宫白面少年熈载等多肆排毁以先朝老臣终不为少主所用齐丘乞归九华旧居赐号九华先生齐丘天才纵逸凡建碑碣皆自为文命韩熈载八分书之熈载常以纸塞其鼻曰其词秽且臭齐丘昔尝着启云至于千恳万端只为饥寒二字
　　画山水图诗
　　先主移镇金陵沈彬有诗名知先主欲取杨氏因献亲画山水图诗须知手笔安排定不怕山河整顿难
　　田舍翁火炉头之作
