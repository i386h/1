<!-- { "loadSidebar": true } -->
　　孙鲂有诗名李建勲先匿鲂斋中沈彬至问鲂诗如何彬曰非有国风雅颂之体实得田舍翁火炉头之作鲂时出曰田舍翁无乃太过乎彬曰子夜坐句云划多灰渐冷坐久席成痕此非田舍翁火炉上作而何鲂题金山寺诗云万古波心寺金山名日亲天多剩得月地少不生尘过橹妨僧梦惊涛溅佛身诳言张处士题后更无人
　　登台望雨
　　李家明滑稽善讽谏从后主登台望钟山雨曰其势即至矣家明曰雨虽必来不敢入城惧陛下重税嗣主遂令务降半而征又见牛卧树隂嗣主曰牛且热矣家明上一絶句曰曽遭寗戚鞭敲角又被田单火燎身闲背斜阳嚼枯草近来问喘更无人
　　纸鸢上诗
　　宋齐丘止生一子輙死哀恸不已李家明作大纸鸢上书云欲兴唐祚革强呉尽是先生设计谟一个孩儿不得让王千古合何如乘风度至齐丘第遂絶其缕令坠齐丘见之惭感而止
　　好青峭数峯
　　嗣主幸南都时既划江舟楫多行南岸北望皖公山曰好青峭数峯李家明曰龙舟轻飐锦防风正值宸游望逺空回首皖公山色翠影斜不过夀杯中嗣主惭俛首而过
　　大器不可力致
　　陈度两策科名皆非正榜尝曰吾必使子孙雪之耳及其子九思举进士亦以老榜君子曰大器不可以力致盛名不可以强取
　　卷轴何多艾气
　　韩熈载初知贡举人皆以为巨题熈载自赋诗五首旦示诸生皆有可观及着格言五十余篇时軰罕及诱掖后进号韩夫子性好谑浪有投贽荒恶者使妓炷艾熏之俟来嗔曰子之卷轴何多艾气也晚年奉贡入梁京絶知旧题壁云未到故乡时将谓故乡好及至亲得归争如身不到目前相识无一人出入空伤我懐抱风雨萧萧旅馆秋归来下和衣倒梦中忽到江南路寻得京中旧居处桃脸蛾眉笑出门争向门前拥将去又云仆本江北人今作江南客再去江北游举目无相识金风吹我寒秋月为谁白不如归去来江南有人惜或问江南何不食剥皮羊熈载曰江南地产罗绮故耳时皆不喻熈载去乃悟追之不及
　　服术忌桃李
　　韩熈载后迁中书侍郎赴宴见园子裹红抹额引数十宫奴皆名色乃叹曰此职也好以中书侍郎兼之熈载少尝服术忌桃李后主内宴俱赐侍臣熈载不得已遂食数颗至是夕泻出十数术人长寸余而卒
　　梦白衣妇人
　　卢绛感疾梦白衣妇人曰子当食蔗即愈妾乃耿玉真歌曰清风明月夜深时箕箒卢郎恨尚迟他日孟家陂上约再来相见是佳期后王师渡江执送绛至梁门孟家陂果见白衣妇人因叹曰昔梦验矣死何恨玉真姓耿氏夫死与前妇之子通与绛同场斩焉
　　韩熙载不敢阻兴
　　自髙宻奔江淮先主大加进擢后主即位颇疑北人往往赐死熈载惧祸肆情坦率破财货售乐妓以百数月俸至散与妓女一无所有既而不能给遂衣敝缕作瞽者持独弦琴俾门生舒雅执板随房歌舞求丐以足日膳旦暮不禁其出入窃与诸生淫杂熈载过之笑曰不敢阻兴而已及夜奔客寝其客有诗云最是五更留不住向人头畔着衣裳时谓北齐徐之才无以过之月入不供遂表后主曰家无盈日之储野乏百金之产仲尼蔬食平仲豚肩亦未之如也今商飚已至寒色渐加挟纩授衣未知何以后主批云熈载咄咄意要出钱支分破除广引妓路如去临川一使币帛轻快措大无失也且日俸五十余千谓之不足则竭国家之产不过养得百十个措大尔乃赐内库绵绢充时服自是多不赴朝为左右所弹分司南都上表乞住曰诸佛慈悲常容悔过宣尼圣哲亦许自新臣无横草之功有滔天之罪羸形虽在壮节全消满船稚子婴儿尽室行啼坐哭劲风孤烛病身那得长存万水千山回首不堪永诀后主又批云既无迁善之心遂掇自贻之咎表陈悔过览之怆然可得许本职在阙下
　　湘山野录
　　胡旦絶句
　　夏英公竦镇襄阳胡秘监旦防明居防性多狷躁公昔常师焉时一见之一日谓公曰读书乎曰郡事无暇时为絶句胡曰试诵之公曰燕雀纷纷出乱麻汉江滩畔使君家空堂自恨无金弹任尔啾啾到日斜
　　十议
　　眞宗诏种放至以韦布长揖宰执杨大年诗曰不把一言裨万乘祗义双手揖三公上召亿曰卿安知无一言裨朕乎出皂囊十轴书乃放所奏也书曰十议所谓议道议徳议仁议义议兵议刑议政议赋议安议危亿曰臣当负荆谢之
　　喜朝京阙诗
　　杨大年年一十一举神童至阙叅政李至令赋喜朝京阙诗有云七闽波渺邈双阙气岧嶤晓登云外岭夜度月中潮断句云愿秉清忠节终身立圣朝
　　早梅诗
　　王沂公曽布衣时以所业贽吕文穆公正有早梅诗云雪中未问和羮事且向百花头上开文穆曰此生已安排作状元宰相矣后皆然
　　保全成资
　　陈亚知润州无治状浙宪马卿寻欲按之马至因觞于甘露寺阁至醉宪曰将注子满酌郎中处陈惊谢曰不敢望满但得成资保全而去大幸也
　　丁晋公谢启
　　丁晋公贬崖州权臣实有力焉后召还光州致任权臣出镇许田丁致谢云三十年门馆游从不无事契一万里风波徃复尽荷生成
　　度撰
　　石中立在中书盛度撰张文公神道碑石急问曰是谁撰盛卒对曰度撰满堂大咲
　　梨号五脏刀斧
　　李建勲罢相江南出镇豫章一日游西山因闻茅屋老叟敎数村童公觞于其庐连食数梨賔僚有曰梨号五脏刀斧不宜多食叟笑曰鹖冠子云五脏刀斧乃离别之离非梨也盖离别戕伐胷懐甚若刀斧遂就架取小册振拂以呈丞相乃鹖冠子也
　　袁安卧雪图
　　丁晋公镇金陵重建赏心亭取家藏袁安卧雪图张于亭之屏乃唐周昉笔凡经十四守虽极爱之不敢輙取偶一帅窃去易以芦鴈后王琪君玉留诗曰千里秦淮在玉壶江山清丽壮呉都昔人已化辽天鹤旧画难寻卧雪图冉冉流年去京国萧萧华髪老江湖残蝉不防登临意又噪西风入坐隅
　　丁冦二公留题
　　润州甘露寺有酌泉冦莱公南迁过之题曰平仲酌泉经此回望北阙黯然而行未防丁晋公又过题曰谓之酌泉礼佛而去范讽帅湖南留诗曰平仲酌泉回北望谓之礼佛向南行烟岚翠鏁门前路转使髙僧厌宠荣
　　试经
　　潭州试经童试官举经头一句曰三千大千时一闽童诵不通音操南音上请曰覆试官不知里头有世界耶无世界耶郡官大笑
　　讲节卦
　　皇祐中待制王安国迩英阁讲周易至节卦有慎言语节饮食王以语朴仁宗问贾魏公曰慎何言语节何饮食公曰在君子言之则出口之言皆愼入口之食皆节在王者言之则命令为言语燕乐为饮食君天下须慎命令节宴乐上大喜
　　混沌道士
　　太祖太宗潜耀日尝与一道士游无定姓名自曰混沌或曰真无自御极不复见上巳祓禊西沼道士揖太祖曰别来喜安否亟见之一如平昔抵掌浩饮上曰我夀还得几多对曰在今年十月二十夜晴则可延一纪不尔当速措置上酷留之俾泊后苑后或见宿于大鸟巢中数日不见至所期之日上御太清阁以望气是夕果晴星斗明灿上心方喜俄而隂霾四起天地陡变雪雹骤降移仗下阁急宫钥开端门召开封尹即太宗也延入大寝酌酒对饮悉屏宫官但遥见烛影下太宗时避席有不可胜之状饮讫禁漏三更鼔雪已数寸帝引柱斧防【丑角切】雪顾太宗曰好做好做遂解带就寝鼻息如雷霆是夕太宗留宿禁中将五鼔周庐者寂无所闻帝已崩矣大宗授遗诏柩前即位近臣环玉扆以瞻圣体五色温莹如出汤沐
　　门生献三策
　　冦莱公罢相移鎭长安情况牢落忽天书降于干祐县或上意欲公保奏取信天下公从之士论讥惜未几再入相有门生曰某有三策一曰莫若称疾求外郡消祸第二朝觐日便以干祐之事露诚奏之少救生平公直之名第三不过为宰相耳公不悦竟有海康之行
　　吕申公荐陈文恵
　　吕申公累求致仕仁宗问何人可代公曰无如陈尧佐者上然之遂拜相后文宪公极懐引荐之徳因撰一词携觞歌之曰二社良辰千家庭院翩翩又睹双归燕凤凰巢穏许为邻潇湘烟暝来何晚乱入红楼低飞緑岸画梁轻拂歌尘散为谁归去为谁来主人情重珠帘卷申公笑曰自恨卷帘人已老文恵应曰莫言调鼎事无功老于岩廊醖借不减顷为呉江诗曰平波烟苍苍菰蒲才熟杨栁黄扁舟系岸不忍去秋风斜日鲈鱼乡又湖州碧澜堂诗苕溪清浅霅溪斜碧玉光寒照万家谁向月明终夜听洞庭鱼笛隔芦花
　　大人已曽上闻
　　冲晦处士李退夫者为事矫恠居京师北郊一日种胡荽俗须主人口诵猥语则茂退夫撒种宻诵曰夫妇之道人伦之性【云　云】不絶于口忽有客至命其子毕之子执余种曰大人已曾上闻皇祐中馆阁或谈话则曰宜撒胡荽一处
　　乞赐监书
　　胡旦大监丧明嵗久忽奏乞入见真宗许之王沂公曰此老利吻若对必妄讦时政因奏曰胡旦瞽废日久蹈舞失容乞送中书问求见之因旦甚感之至堂沂公与诸相具诸生之礼列拜旦长揖而坐沂公问目疾近日如何胡曰近亦稍减见相公参政只可三二分来问其所来坚乞引对既圣语但言襄阳无书乞赐一监公曰此必可得急奏奉圣防依奏乞见宜不允
　　之乎者也助得甚事
　　太祖将展外城幸朱雀门上指门额问赵普曰何不秪书朱雀门须着之字安用普曰语助太祖曰之乎者也助得甚事
　　退傅游春
　　退张邓公士逊晚春乘安舆出南薫扺暮自宜秋而入阍兵捧门牌请官位公书一絶曰闲游灵沼送春回闗吏何须苦见猜八十衰翁无品秩昔曾三到凤池来
　　河南驿记
　　钱思公镇洛僚属皆一时俊彦时河南创大驿命谢希深尹师鲁欧永叔各撰一记希深之文近七百字欧公五百字师鲁止三百八十余字欧公未伏在师鲁之下别撰一记更减师鲁文卄字而成之尤完粹有法师鲁曰欧九真一日千里也
　　奕棊避六宫之惑
　　太宗喜奕棊諌臣乞窜待诏贾于南州者言每进新图妙势恱惑明主恐壅遏万几上曰朕非不知聊避六宫之惑耳
　　主皮之议何如
　　眞宗欲择臣僚中善弓矢美容仪者伴北使射弓时兼备者惟陈康肃尧咨可上谓翰林学士晏殊曰陈某若肯换武当授节卿可谕之康肃母尚在堂陈曰当白老母不敢専擅母怒挞曰汝策名第一父子以文章立朝为名臣汝欲叨窃厚禄于门户忍乎上以寸纸细书问晏曰主皮之议如何小珰误送中书大臣茫然不谕次日禀奏上笑而迁就曰朕不晓此一句经义因问卿等上黜其珰于前省
　　无地起楼台相公
　　冦莱公初生两耳垂有肉环数嵗方合自疑尝为异僧好游佛舍与僧谈空歴富贵四十年无田宅园邸在大名自出试进士题云公仪休防园葵赋霍将军辞治第诗此其志也魏野献诗曰有官居鼎鼐无地起楼台后北使入大名问曰莫是无地起楼台相公否
　　陜西窃盗未获
　　康定中西戎冦边王师失律当国一相以老得谢同列就第为贺饮酣自矜曰某一山民耳遭时得告老于家当天下无一事之辰可谓太平幸民也石叅政中立曰只有陜西一伙窃盗未获满座大笑
　　三仆将相才器
　　太宗八子眞宗第三封夀王诏一异僧徧相诸王僧已见七王惟夀王未起僧奏曰徧觐诸邸皆不及夀王上曰卿未见安知之僧曰适见三仆立于门皆将相才器其仆既尔主可知矣三仆张相杨相崇勲郭太尉承祐也
　　天子何谓官家
