<!-- { "loadSidebar": true } -->
　　鹊夜枝月晕绕銮皆主有赦蚁聚为市必
　　
　　夜半天汉中有黒气相逐俗谓黒猪渡河也
　　三白
　　正月三白田公咲哑哑
　　麻胡恐小儿
　　后赵石勒将麻秋性险太原胡人也有儿啼母辄恐之麻胡来啼声絶至今以为故事
　　走马报
　　张易之兄弟竞为豪侈后被诛百姓脔割其肉时谓走马报
　　新妆诗
　　杨盈川侄女曰容华为新妆诗曰宿鸟惊眠罢房栊乗晓开鳯钗金作缕鸾镜玉为台妆以临池出人疑月下来自怜终不见欲去复徘徊
　　古墓铭
　　高流之为徐州刺史河决水绕城破一古墓得铭曰死后三百年背底生流泉赖逢高流之迁吾上高原流之造棺椁改塟之
　　赐妬妻酒
　　兵部尚书任环太宗赐宫女二人皆国色妻柳氏妬烂二女髪秃尽上令赍胡缾酒赐云饮之立死尔后不妬不须饮若妬即饮之桞氏拜勅曰妾与环结髪夫妻俱出微贱遂至荣官环今多内嬖诚不如死饮尽覆被睡醒了无他故帝谓环曰人不畏死不可以死恐朕尚不能禁卿其奈何其二女令别宅安置
　　御史不还车脚钱
　　御史李审请禄米送至宅母遣量之賸三石问其故令史曰御史例不槩又问车脚钱防又曰御史例不还脚钱母怒送賸米及脚钱以责审诸御史皆有惭色
　　驱驴宰相
　　王方庆迁左丞无他政事但不许令史驴入台门终日廹逐时号驱驴宰相
　　三辅黄图
　　斗城
　　长安故城城南为南斗形城北为北斗形故号斗城
　　铜雀
　　长安城西双阙上有铜雀一鸣则五谷熟
　　石父石婆祠
　　昆明池有二石人象牵牛织女立于池中东西今有石父石婆祠在
　　椽化龙鳯
　　通天台元鳯门自毁椽桷化为龙鳯飞去
　　冰楼
　　建章宫北积冰为楼
　　九市
　　长安有九市
　　金戺玉阶
　　明光殿金玉珠玑为帘箔金戺玉阶昼夜光明在桂宫中
　　璧门
　　未央宫正门曰璧门有台殿三十二
　　玉树青葱
　　甘泉宫有槐根榦盘错时谓玉树青葱
　　鹤洲鳬渚
　　河间王日华宫兎园中有鹤洲鳬渚
　　石鲸
　　昆明池刻石为鲸长三丈当则吭动
　　天地刼火
　　武帝穿昆明悉是灰有方士言此天地刼火之余
　　鱼报明珠
　　昆明池有人钓鱼纶絶而去武帝梦鱼求去其钩三日见大鱼啣索即取钩放之后于水濵得明珠一双乃鱼所报也
　　槐市
　　太学列槐百行诸生朔望会此各持乡郡所出物卖之号曰槐市






　　类説卷四十
<子部,杂家类,杂纂之属,类说>
　　钦定四库全书
　　类説目録
　　卷四十一
　　南部新书
　　槐花黄举子忙　　长名榜
　　一品坟　　　　　三絶
　　生十六男　　　　榜花
　　中书令着绯　　　清夜游西园图
　　玉叶冠　　　　　柑子结实
　　罗浮先生　　　　封四海为王
　　铸张説横财　　　异人言迁改
　　李相笏　　　　　文章
　　书过其父　　　　虎入私庙
　　脚踜蹬　　　　　贬李太尉制词
　　工部令史冷热相激
　　贡土水　　　　　果头三屈律
　　刘氏寄诗　　　　翠微寺僧
　　记三生事　　　　为谁零落为谁开恨不得脩史　　　公主辄折七筯
　　栁公权罚俸　　　顾渚贡焙
　　嗜蟠虫爪甲　　　大郎罢相
　　念珠户曹　　　　除徳裕人情怕否
　　大雾三日　　　　江融尸起坐
　　天荒阙　　　　　韵英
　　菩萨蛮　　　　　坐主门生沆瀣一气
　　礼闱题诗　　　　蜈蚣肉
　　画胡头　　　　　赋催妆诗
　　蒺藜棒　　　　　权臣所居坊
　　后行祠屯　　　　法兰言吉凶
　　传座　　　　　　湖接两头苏聨三尾服附子硫黄　　　厐居士入灭
　　鸮音　　　　　　坊州贡杜若
　　李适之入仕　　　九成宫使
　　见虾防入相　　　梦中得句
　　布袋盛米放倒即慢
　　好食羊头　　　　乞你头衘
　　紫阳花　　　　　鵶挽铃
　　天下诸胡尽带令　不营私庙
　　五羊城　　　　　苏氏合葬
　　念金刚经　　　　雷公墨
　　爆直　　　　　　问坐死立死者谁
　　官防之名　　　　人肉治羸疾
　　改尚书　　　　　平生有三不称意
　　为妾造寺　　　　郑覃入相
　　云溪友议
　　题西施石　　　　薛媛诗
　　剪水为花　　　　慎氏诗
　　盛小丛　　　　　娼肆题诗
　　雍女剃发为尼　　抛耍令
　　赠肥録事诗　　　赠胡子女
　　送温庭筠　　　　且鬭尊前见在身
　　胡钉铰　　　　　郭氏苍头
　　弹琴不俊　　　　虞舜辟阳侯
　　湘灵鼔瑟诗　　　不识韦臯是贵人
　　叶上题诗　　　　题红叶
　　饼裹尸肉　　　　鲙残鱼
　　判僧饮酒　　　　断赌钱僧
　　王梵志诗　　　　咏螃蠏
　　闺意诗　　　　　梦乌衣人
　　玉箫指环



　　类説目録
　　钦定四库全书
　　类説卷四十一　　　　　　宋　曾慥　编南部新书
　　槐花黄举子忙
　　长安举人六月后落第者不出京谓之过夏多借净坊庙院作文章曰夏课时语曰槐花黄举子忙
　　长名榜
　　吏部故事放长名榜旧语曰长名以前选人属侍郎长名以后侍郎属选人
　　一品坟
　　旧令一品坟髙一丈八尺惟郭子仪薨特加十尺
　　三絶
　　李白为天才絶白居易为人才絶李贺为鬼才絶
　　生十六男
　　淮南程干本富家三年焚荡俱尽妻茅氏连年生十六男父子相携乞于市
　　榜花
　　大中以来礼部放榜歳取二人姓氏稀僻者谓之色目人亦曰榜花
　　中书令着绯
　　张嘉贞开元中书令着绯傅游艺武后时居相位着绿
　　清夜游西园图
　　顾长康画有梁朝诸王跋尾云图上若干人俱食天禄贞观中褚河南装背
　　玉叶冠
　　玉真公主玉叶冠人莫计其价
　　柑子结实
　　天宝中内种柑子结实凡一百五十颗
　　罗浮先生
　　轩辕集号罗浮先生年数百歳立于床上垂发至地
　　封四海为王
　　天宝十载始封四海为王
　　铸张説横财
　　卢怀慎暴卒而苏曰防司三十炉日夕为张説鼓铸横财我无一焉
　　异人言迁改
　　李徳裕三镇迁改皆有异人为言之惟投南荒未尝先觉
　　李相笏
　　李参军善相笏休咎呼为李相笏又有龙复本者无目凡有象简竹笏以手捻之必知官禄年寿
　　文章
　　李翰言文当如千兵万马而无人声
　　书过其父
　　李合光善书或曰笔迹过其父一闻此语终身不书
　　虎入私庙
　　大歴八年虎入元载私庙
　　脚踜蹬
　　先天中王仙客为侍御史忽除膳部员外殊有惋怅敬忠曰有意嫌兵部专心望考功谁知脚踜蹬偏落省墙东膳部在省东北隅也
　　贬李太尉制词
　　大中中李太尉三贬至朱崖时两制皆为拟制用者乃令狐绹之词李虞仲集中此制尤髙未知孰是有俗传之制云蛇用两头狐摇九尾鼻不正而身不正眼既斜而心亦斜此仇家谤也
　　工部令史冷热相激
　　司门都官屯田虞部主客皆闲简无事有角觝之戏假作吏部令史虞部令史相见忽然俱倒闷絶良久云冷热相激
　　贡土水
　　天下贡赋惟长安县贡土万年贡水
　　果头三屈律
　　黄巢令皮日休作谶语云欲知圣人姓田八二十一欲知圣人名果头三屈律巢头丑掠发不尽疑三屈律之言为讥也遂及祸
　　刘氏寄诗
　　杜羔妻刘氏善为诗羔累举不第将至家妻先寄诗曰良人的的有奇才何事年年被放囘如今妾面羞郎面郎若来时近夜来羔见诗即囘去寻登第妻又寄诗云长安此去无多地郁郁葱葱佳气浮良人得意正年少今夜醉眠何处楼
　　翠微寺僧
　　崔慎由镇西川有异人张叟曰君四十无子为公求之终南翠微寺有僧絶粒五十年君宜遗以服玩若爱而受之则其嗣也果受之僧寻卒遂生子叟复相曰贵则过公不得其终防字曰衲僧又云缁郎
　　记三生事
　　刘三复能记三生事云曾为马马常患渴望驿而嘶伤其蹄则连心痛后三复乘马过硗确之地必为缓辔有石必去之
　　为谁零落为谁开
　　严惮字子重善为诗与杜牧友善有诗云春光冉冉归何处更向花前把一杯尽日问花花不语为谁零落为谁开
　　恨不得修史
　　于志宁为仆射修史恨不得学士来济为学士恨不得修史
　　公主辄折匕筯
　　大中中于琮选尚永福公主忽中寝上曰朕此女因与防食对朕辄折匕筯情性如此恐不可为士大夫妻寻改尚广徳公主
　　栁公权罚俸
　　大中十一年贺正卢钧以太子少师率百僚年八十余声容明畅举朝称服明年栁公权以少师率班亦八十矣气力绵惫误尊号一字罚俸一季人多耻之
　　顾渚贡焙
　　唐制湖州造茶最多谓之顾渚贡焙歳造一万八千四百八斤
　　嗜蟠虫爪甲
　　鲜于叔明嗜蟠虫权长儒嗜人爪甲此亦疮痂之类
　　大郎罢相
　　韦承庆出相除礼部尚书嗣立入拜鸾台平章事时语曰大郎罢相小郎拜相
　　念珠户曹
　　京兆户曹月俸一百八索谓之念珠户曹
　　除徳裕人情怕否
　　李太尉太和七年自西川囘入相上问王涯今日除徳裕人情怕否曰忠良甚喜其中小人亦有怕者上言曰须怕他涯时为盐铁使
　　大雾三日
　　李锜之诛也大雾三日不开或闻鬼哭内疑其寃诏许收塟
　　江融尸起坐
　　江融为左史被罗织受诛其尸起而复坐者三虽断其头似怒不息无何周兴败
　　天荒阙
　　忻州刺史号天荒阙葢歴任多死
　　韵英
　　天宝时翰林学士陈友元廷坚撰韵英十卷未施行而西京陷
　　菩萨蛮
　　大中初女蛮国入贡危髻金冠璎珞披体故号菩萨蛮因制此曲
　　坐主门生沆瀣一气
　　杜审权大中十二年知举放卢处权有戏之曰坐主审权门生处权可谓权不失权干符二年崔沆放崔瀣谈者称座主门生沆瀣一气
　　礼闱题诗
　　大中元年魏扶知礼闱题诗曰梧桐叶落满庭隂锁闭朱门试院深曾是昔年辛苦地不将今日负初心及榜出为无名子削为五言以戏之
　　蜈蚣肉
　　天宝四载广府因海潮漂一蜈蚣死割其一爪得肉一百二十斤
　　画胡头
　　滋水驿在长安驿之东睿皇在藩日经北防防西壁画一胡头因题曰唤出眼何用苦深藏缩却鼻何畏不闻香
　　赋催妆诗
　　陈峤字景山孑然无依数举不遂暮年获一名还乡已耳顺矣乡里以儒家女妻之至新婚近八十矣合卺之夕文士竞集赋催妆诗成有生美之讽峤自成一章云彭祖尚闻年八百陈郎犹是小孩儿客皆絶倒峤尝有闲居诗曰小桥风月年年事争奈潘安老去何
　　蒺藜棒
　　韦丹任洪州值毛鹤叛造蒺藜棒一千具
　　权臣所居坊
　　近俗于权臣以所居坊呼之安邑李吉甫靖安李宗闵驿坊韦澳乐和李景让也
　　后行祠屯
　　省中语曰后行祠屯不傅中行都门中行刑户不傅前行驾库
　　法兰言吉凶
