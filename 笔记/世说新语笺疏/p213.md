<!-- { "loadSidebar": true } -->
　　王右军素轻蓝田，蓝田晚节论誉转重，右军尤不平。蓝田于会稽丁艰，停山阴治丧。右军代为郡，屡言出吊，连日不果。后诣门自通，主人既哭，不前而去，以陵辱之。于是彼此嫌隙大构。后蓝田临扬州，右军尚在郡，初得消息，遣一参军诣朝廷，求分会稽为越州，使人受意失旨，大为时贤所笑。蓝田密令从事数其郡诸不法，以先有隙，令自为其宜。右军遂称疾去郡，以愤慨致终。〔一〕中兴书曰：「羲之与述志尚不同，而两不相能。述为会稽，艰居郡境，王羲之后为郡，申慰而已，初不重诣，述深以为恨。丧除，征拜扬州，就征，周行郡境，而不历羲之。临发，一别而去。羲之初语其友曰：『王怀祖免丧，正可当尚书，投老可得为仆射，更望会稽，便自邈然。』述既显授，又检校会稽郡，求其得失，主者疲于课对。羲之耻慨，遂称疾去郡，墓前自誓不复仕。朝廷以其誓苦，不复征也。」〔二〕
　　【笺疏】
　　〔一〕程炎震云：「晋书八十羲之传用中兴书，不取此文。盖『以陵辱之』云，太不近情也。」
　　〔二〕金楼子立言篇下云：「王怀祖之在会稽居丧，每闻角声即洒扫，为逸少之吊也。如此累年，逸少不至。及为扬州，称逸少罪。逸少于墓所自誓，不复仕焉。余以为怀祖为得，逸少为失也。怀祖地不贱于逸少，颇有儒术，逸少直虚胜耳。才既不足，以为高物，而长其狠傲，隐不违亲，贞不绝俗，生不能养，死方肥遯。能书，何足道也！若然，魏勰之善画，绥明之善棋，皆可凌物者也。怀祖构怨，宜哉！主父偃之心，苏季子之帛，自于怀祖见之。」程炎震云：「御览四十七引孔华会稽记曰：『诸暨县北界有罗山，越时西施、郑旦所居，所在有方石，是西施晒纱处，今名纻罗山。王羲之墓在山足，有石碑，孙兴公为文，王子敬所书也。』」
　　王东亭与孝伯语，后渐异。孝伯谓东亭曰：「卿便不可复测！」答曰：「王陵廷争，陈平从默，但问克终云何耳。」汉书曰：「吕后欲王诸吕，问右相王陵，以为不可。问左丞相陈平，平曰：『可。』陵出让平，平曰：『面折廷争，臣不如君；全社稷，定刘氏，君不如臣。』」晋安帝纪曰：「初，王恭赴山陵，欲斩国宝。王珣固谏之，乃止。既而恭谓珣曰：『此日视君，一似胡广。』珣曰：『王陵廷争，陈平从默，但问克终如何也。』」
　　王孝伯死，县其首于大桁。司马太傅命驾出至标所，孰视首，曰：「卿何故趣，欲杀我邪？」续晋阳秋曰：「王恭深惧祸难，抗表起兵。于是遣左将军谢琰讨恭，恭败，走曲阿，为湖浦尉所擒。初，道子与恭善，欲载出都，面相折数。闻西军之逼，乃令于儿塘斩之，〔一〕枭首于东桁也。」
　　【笺疏】
　　〔一〕李慈铭云：「案儿，古倪字，晋书作倪塘。」
　　桓玄将篡，桓修欲因玄在修母许袭之。庾夫人云：「汝等近，过我余年，我养之，不忍见行此事。」桓氏谱曰：「桓冲后娶颍川庾蔑女，〔一〕字姚。」晋安帝纪曰：「修少为玄所侮，言论常鄙之，修深憾焉，密有图玄之意。修母曰：『灵宝视我如母，汝等何忍骨肉相图！』修乃止。」
　　【笺疏】
　　〔一〕李慈铭云：「案庾蔑为明穆皇后伯父衮之子。衮见晋书孝友传。蔑官至侍中。」
　　
　　世说新语序目
　　晋人乐旷多奇情，故其言语文章别是一色，世说可睹已。说为晋作。及于汉、魏者，其余耳。虽典雅不如左氏国语，驰骛不如诸国策，而清微简远，居然玄胜。概举如卫虎渡江，安石教儿，机锋似沉滑稽，又冷类入人梦思，有味有情，咽之愈多，嚼之不见。盖于时诸公剸以一言半句为终身之目，未若后来人士俛焉下笔，始定名价。临川善述，更自高简有法。反正之评，戾实之载，岂不或有？亦当颂之，使与诸书并行也。晚后浅俗，柰解人正不可得。呜呼！人言江左清谈遗事，盘盘一老出其游戏余力，尚足办此百万之敌，兹非谈之宗欤？抑吾取其文，而非论其人也。丙戌长夏，病思无聊，因手校家本精?。其长注，间疏其滞义。明年以授梓，乃五月既望梓成。耘庐刘应登自书其端，是为序。
　　尝考载记所述晋人话言，简约玄澹，尔雅有韵。世言江左善清谈，今阅新语，信乎其言之也。临川撰为此书，采掇综叙，明畅不繁；孝标所注，能收录诸家小史分释其义。诂训之赏，见于高似孙纬略。余家藏宋本，是放翁校刊本。谢湖躬耕之暇，手披心寄，自谓可观。爰付梓人，传之同好。因叹昔人论司马氏之祚亡于清谈，斯言也无乃过甚矣乎？竹林之俦，布慕沂乐；兰亭之集，咏歌尧风；陶荆州之勤敏，谢东山之恬镇；解庄易，则辅嗣平叔擅其宗；析梵言，则道林法深领其乘。或词冷而趣远，或事琐而意奥，风旨各殊，人有兴托。王茂弘、祖士雅之流，才通气峻，心翼王室，又斑斑载诸册简。是可非之者哉？诗不云乎，「济济多士，文王以宁」。余以琅琊王之渡江，诸贤弘赞之力为多，非强说也。夫诸晤言，率遇藻裁，遂为终身品目，故类以标格相高。玄虚成习，一时雅尚，有东京厨俊之流风焉。然旷达拓落，滥觞莫拯，取讥世教，抚卷惜之。此于诸贤，不无遗憾焉耳矣。刻成，序之。嘉靖乙未岁立秋日也。吴邵袁褧撰。
　　
　　世说旧题一首旧跋二首
　　宋临川王义庆采撷汉、晋以来佳事佳话为世说新语，极为精绝，而犹未为奇也。梁刘孝标注此书，引援详确，有不言之妙。如引汉、魏、吴诸史及子传地理之书皆不必言，只如晋氏一朝史及晋诸公列传谱录文章，凡一百六十六家，皆出于正史之外。记载特详，闻见未接，寔为注书之法。右见高氏纬略。
　　右世说三十六篇，世所传厘为十卷。或作四十五篇，而末卷但重出前九卷中所载。余家旧藏，盖得之王原叔家。后得晏元献公手自校本，尽去重复，其注亦小加翦截，最为善本。晋人雅尚清谈，唐初史臣修书，率意窜定，多非旧语，尚赖此书以传后世。然字有讹舛，语有难解，以它书证之，闲有可是正处，而注亦比晏本时为增损。至于所疑，则不敢妄下雌黄，姑亦传疑，以俟通博。绍兴八年夏四月癸亥，广川董弅题。
　　郡中旧有南史刘宾客集版，皆废于火，世说亦不复在。游到官，始重刻之，以存故事。世说最后成，因并识于卷末。淳熙戊申重五日，新定郡守笠泽陆游书。
　　
　　
