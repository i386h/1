<!-- { "loadSidebar": true } -->
　　孟昶未达时，家在京口。〔一〕晋安帝纪曰：「昶字彦达，平昌人。父馥，中护军。昶矜严有志局，少为王恭所知。豫义旗之勋，迁丹阳尹。卢循既下，昶虑事不济，仰药而死。」尝见王恭乘高舆，被鹤氅裘。于时微雪，昶于篱间窥之，叹曰：「此真神仙中人！」〔二〕
　　【笺疏】
　　〔一〕程炎震云：「太元十五年二月，王恭为青、兖二州刺史，镇京口。」
　　〔二〕李慈铭云：「案颜氏家训勉学篇云：『梁朝全盛之时，贵游子弟无不熏衣剃面，傅粉施朱，驾长檐车，跟高齿屐，坐棋子方褥，凭斑丝隐囊，从容出入，望若神仙。』昶之所谓，正此类也。王恭凭借戚畹，早据高资，学术全无，骄淫自恣。及荷孝武之重委，任北府之屏藩，首创乱谋，妄清君侧。要求既遂，跋扈益张，再动干戈，连横群小。昧于择将，还以自焚。坐使诸桓得志，晋社遽移。金行之亡，实为罪首。枭首灭族，未抵厥辜。孟昶寒人，奴颜乞相，惊其炫丽，望若天人，鄙识琐谈，何足称述？而当时叹为名士，后世载其风流，六代陵迟，职由于此。昶得遭时会，缘藉侯封，其子灵休，遂移志愿。临汝之饰，贻秽千秋。其父报仇杀人，其子必将行劫，此之谓矣！」嘉锡案：矜饰容止，固是南朝士大夫一病。然名士风流，仪形俊美者，自易为人所企羡，此亦常情。晋书王恭传载此事云：「恭美姿仪，人多爱悦，或目之云『濯濯如春月柳。』尝被鹤氅裘，涉雪而行。孟昶窥见之，叹曰：『此真神仙中人也！』」然则昶之赞恭，乃美其姿容，非第羡其高舆鹤氅裘而已。莼客乃鄙昶为寒人，诋为奴颜乞相，不知本书所载，若此者多矣！即如上篇王长史于积雪中着公服入尚书，王敬和叹为不复似世中人，此与昶之赞恭何异？敬和宰相之子，岂亦寒人奴颜乞相耶？莼客此评，深为无谓。若移家训语入容止篇下，以见风气之弊，则善矣。
　　
　　伤逝第十七
　　王仲宣好驴鸣。魏志曰：「王粲字仲宣，山阳高平人。曾祖龚、父畅，〔一〕皆为汉三公。粲至长安见蔡邕，邕奇之，倒屣迎之曰：『此王公孙，有异才，吾不及也！吾家书籍，尽当与之。』避乱荆州，依刘表，以粲貌□通脱，不甚重之。太祖以从征吴，道中卒。」〔二〕既葬，文帝临其丧，顾语同游曰：「王好驴鸣，可各作一声以送之。」赴客皆一作驴鸣。按戴叔鸾母好驴鸣，叔鸾每为驴鸣以说其母。人之所好，傥亦同之。〔三〕
　　【笺疏】
　　〔一〕「父畅」，当从三国志本传作「祖父畅」。王粲父名谦，为何进长史。
　　〔二〕程炎震云：「『太祖』以下，当有脱文。」又云：「魏志粲传：建安二十一年，从征吴。二十二年春，道病卒，时年四十一。」
　　〔三〕嘉锡案：叔鸾名良，事见后汉书逸民传。此可见一代风气，有开必先。虽一驴鸣之微，而魏、晋名士之嗜好，亦袭自后汉也。况名教礼法，大于此者乎？
　　王浚冲为尚书令，着公服，乘轺车，经黄公酒垆下过，韦昭汉书注曰：「垆，酒肆也。以土为堕，四边高似垆也。」顾谓后车客：「吾昔与嵇叔夜、阮嗣宗共酣饮于此垆，竹林之游，亦预其末。自嵇生夭、阮公亡以来，便为时所羁绁。今日视此虽近，邈若山河。」〔一〕竹林七贤论曰：「俗传若此。颍川庾爰之尝以问其伯文康，文康云：『中朝所不闻，江左忽有此论，皆好事者为之也。』」
　　【笺疏】
　　〔一〕程炎震云：「王戎为尚书令，在惠帝永宁二年，去嵇、阮之亡，且四十年矣。此语殊阔于世情。晋书取此而不云为尚书令时，盖亦知戴逵之说而不能割爱也。」嘉锡案：此事盖出裴启语林。轻诋篇注引续晋阳秋曰：「晋隆和中，河东裴启撰语林，时人多好其事，文遂流行。后说太傅事不实，而有人于谢坐叙其黄公酒垆，司徒王珣为之赋。谢公加以与王不平，乃云：『君遂复作裴郎学。』自是众咸鄙其事矣。」可与此注所引七贤论互证。临川既载谢安语入轻诋，而仍叙黄公酒垆于此，其不能割爱，与晋书同。又案：淮南览冥训云：「考其功烈，上际九天，下契黄垆。」注云：「黄泉下垆土也。」文选曹子建责躬诗云：「昊天罔极，生命不图。尝惧颠沛，抱罪黄垆。」魏志王粲传注引吴质别传曰：「文帝崩，质思慕作诗曰：『何意中见弃，弃我归黄垆。』」然则黄垆所以喻人死后归土，犹之九京黄泉之类也。此疑王戎追念嵇、阮云亡，生死永隔，故有黄垆之叹。传者不解其义，遂附会为黄公酒垆耳。
　　孙子荆以有才，少所推服，唯雅敬王武子。武子丧时〔一〕，名士无不至者。子荆后来，临尸恸哭，宾客莫不垂涕。哭毕，向灵床曰：「卿常好我作驴鸣，今我为卿作。」体似真声，〔二〕宾客皆笑。孙举头曰：「使君辈存，令此人死！」语林曰：「王武子葬，孙子荆哭之甚悲，宾客莫不垂涕。既作驴鸣，宾客皆笑。孙曰：『诸君不死，而令武子死乎？』宾客皆怒。」
　　【校文】
　　注「孙曰」景宋本及沉本「孙」下俱有「闻之」二字。
　　注「而令武子死乎」景宋本及沉本「令」下有「王」字。
　　【笺疏】
　　〔一〕程炎震云：「晋书济传：年四十六，先浑卒，不着何年。」
　　〔二〕李慈铭云：「案『真声』误倒。晋书王济传作『体似声真』，今据改。李本亦误。」
　　王戎丧儿万子，〔一〕山简往省之，王悲不自胜。简曰：「孩抱中物，何至于此？」王曰：「圣人忘情，最下不及情；情之所钟，正在我辈。」王隐晋书曰：「戎子绥，欲取裴遁女。绥既蚤亡，戎过伤痛，不许人求之，遂至老无敢取者。」简服其言，更为之恸。一说是王夷甫丧子，山简吊之。〔二〕
　　【笺疏】
　　〔一〕赏誉篇注引晋诸公赞曰：「王绥字万子，年十九卒。」
　　〔二〕程炎震云：「晋书王衍传取此，云衍尝丧幼子。盖以万年十九卒，不得云孩抱中物也。」嘉锡案：今晋书王衍传作「衍尝丧幼子，山简吊之」。即注所载一说也。吴士鉴注曰：「王戎丧子，年已十九，不得云孩抱中物。世说误衍作戎，合为一事。注引王绥事以实之，亦误也。」
　　有人哭和长舆曰：「峨峨若千丈松崩。」〔一〕
　　【笺疏】
　　〔一〕程炎震云：「晋书四十五和峤传云：『元康二年卒，永平初策谥曰简。』周保绪晋略列传五曰：『元康在永平后，峤非先卒，必豫于卫瓘之祸，何谥之有？』清殿本考证曰：『永平定属永康之误，今改正。』按永康元年四月，贾后废后，追复故皇太子位号，峤得策谥，事或有之。然晋初追谥者少，卫瓘受祸，仅乃得之。张华且不得谥，恐峤非其比也。疑永平字不误。峤自永熙元年卒，误为元康二年耳。永熙元年之明年，即永平元年。」
　　卫洗马以永嘉六年丧，谢鲲哭之，感动路人。永嘉流人名曰：「玠以六年六月二十日亡，葬南昌城许征墓东。玠之薨，谢幼舆发哀于武昌，感恸不自胜。人问：『子何恤而致哀如是？』答曰：『栋梁折矣，何得不哀？』」咸和中，丞相王公教曰：「卫洗马当改葬。〔一〕此君风流名士，海内所瞻，可修薄祭，以敦旧好。」玠别传曰：「玠咸和中改迁于江宁。丞相王公教曰：『洗马明当改葬。此君风流名士，海内所瞻，可修三牲之祭，以敦旧好。』」
　　【笺疏】
　　〔一〕建康实录五曰：「玠卒，葬新亭东，今在县南十里。」自注曰：「按地志：咸和中王导为扬州刺史，下令云云，改葬即此地也。未悉本葬何处？」嘉锡案：许嵩未考世说注，故不知其本葬南昌城。
　　顾彦先平生好琴，及丧，〔一〕家人常以琴置灵床上。张季鹰往哭之，不胜其恸，遂径上床，鼓琴，作数曲竟，抚琴曰：「顾彦先颇复赏此不？」因又大恸，遂不执孝子手而出。〔二〕
　　【笺疏】
　　〔一〕程炎震云：「永嘉六年，顾荣卒。晋书荣传：子毗。」
　　〔二〕嘉锡案：颜氏家训风操篇曰「江南凡吊者，主人之外，不识者不执手」云云。然则凡吊者，皆须执主人之手。此条言不执孝子手，后王东亭条言不执末婢手，皆着其独于死者悼恸至深，本不为生者吊，故不执手，非常礼也。
　　庾亮儿遭苏峻难遇害。诸葛道明女为庾儿妇，既寡，将改适，亮子会，会妻父彪，〔一〕并已见上。与亮书及之。亮答曰：「贤女尚少，故其宜也。感念亡儿，若在初没。」
　　【笺疏】
　　〔一〕李慈铭云：「案父当作文。会妻名文彪也。见卷中方正篇注。」程炎震云：「此父字当作文。文彪，会妻名也。见方正篇注。」
　　庾文康亡，何扬州临葬云：〔一〕「埋玉树箸土中，使人情何能已已！」搜神记曰：「初，庾亮病，术士戴洋曰：『昔苏峻事，公于白石祠中许赛车下牛，从来未解。为此鬼所考，不可救也。』明年，亮果亡。」〔二〕灵鬼志谣征曰：「文康初镇武昌，出石头，百姓看者于岸歌曰：『庾公上武昌、翩翩如飞鸟；庾公还扬州，白马牵旒旐。』又曰：『庾公初上时，翩翩如飞?；庾公还扬州，白马牵旐车。』后连征不入，寻薨，下都葬焉。」
　　【笺疏】
　　〔一〕程炎震云：「咸康六年，庾亮卒。何充时为护军将军、参录尚书事。」
　　〔二〕还冤志曰：「晋时庾亮诛陶称。后咸康五年冬节会，文武数十人忽然悉起向阶拜揖。庾惊问故？并云：『陶公来。』陶公是称父侃也。庾亦起迎。陶公扶两人，悉是旧怨，传诏左右数十人皆操伏戈。陶公谓庾曰：『老仆举君自代，不图此恩；反戮其孤，故来相问。陶称何罪？身已得诉于帝矣。』庾不得一言，遂寝疾。八年一月死。」嘉锡案：此与搜神记不同，虽荒诞之言，无足深论，然使世无鬼神则已，如犹姑存其说，则与其谓亮死于白石之鬼，不如谓亮死于陶侃。使知嫉功妒能，背恩负义之不可为，亦以见人心世道之公也。亮以咸康五年杀陶称，六年正月卒。还冤记作八年，传写之误耳。
　　王长史病笃，寝卧镫下，转麈尾视之，叹曰：「如此人，曾不得四十！」〔一〕及亡，刘尹临殡，以犀柄麈尾箸柩中，因恸绝。〔二〕蒙别传曰：「蒙以永和初卒，年三十九。沛国刘惔与蒙至交，及卒，惔深悼之。虽友于之爱，不能过也。」
　　【笺疏】
　　〔一〕程炎震云：「法书要录卷九载张怀瓘书断称：『蒙以永和三年卒，年三十九。』」
　　〔二〕高僧传八释道慧传云：「慧以齐建元二年卒，春秋三十有一。临终呼取麈尾授友人智顺，顺恸曰：『如此之人，年不至四十，惜矣！』因以麈尾纳棺中而葬焉。」嘉锡案：智顺此言，正?王蒙耳。
