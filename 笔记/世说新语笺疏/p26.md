<!-- { "loadSidebar": true } -->
　　陈元方年十一时，陈纪已见。候袁公。袁公问曰：「贤家君在太丘，远近称之，何所履行？」元方曰：「老父在太丘，强者绥之以德，弱者抚之以仁，恣其所安，久而益敬。」袁宏汉纪曰：「寔为太丘，其政不严而治，百姓敬之。」袁公曰：「孤往者尝为邺令，正行此事。不知卿家君法孤？孤法卿父？」检众汉书，袁氏诸公，未知谁为邺令？故阙其文以待通识者。元方曰：「周公、孔子，异世而出，周旋动静，万里如一。周公不师孔子，孔子亦不师周公。」〔一〕
　　【笺疏】
　　〔一〕嘉锡案：古文苑十九邯郸淳后汉鸿胪陈君碑云：「年七十有一，建安四年六月卒。」以此推之，当生于汉顺帝永建四年。其十一岁，则永和四年也。后汉书陈纪传虽不言卒于何年，然云「建安初，袁绍为太尉，让于纪，纪不受。年七十一卒」，与碑未尝不合。陈寔传云：「司空黄琼辟选理剧，补闻喜长。旬月，以期丧去官。复再迁，除太丘长。」考桓帝纪元嘉元年冬闰月（闰十一月），太常黄琼为司空。二年十一月免。上距永和四年，十二、三年矣。又延熹四年五月前太尉黄琼所选举，要不出元嘉、延熹之间，其除太丘长，又当在其后一、二年。元方若于年十一时见袁公，安得问其家君太丘之政乎？此必魏、晋闲好事者之所为，以资谈助，非实事也。
　　贺太傅作吴郡，初不出门。吴中诸强族轻之，乃题府门云：「会稽鸡，不能啼。」环济吴纪曰：「贺邵字兴伯，会稽山阴人。祖齐，父景，并历美官。〔一〕邵历散骑常侍，出为吴郡太守。后迁太子太傅。」贺闻故出行，至门反顾，索笔足之曰：「不可啼，杀吴儿！」于是至诸屯邸，〔二〕检校诸顾、陆役使官兵及藏逋亡，〔三〕悉以事言上，罪者甚众。陆抗时为江陵都督，吴录曰：「抗字幼节，吴郡人，丞相逊子，孙策外孙也。为江陵都督，累迁大司马、荆州牧。」故下请孙皓，然后得释。
　　【校文】
　　注「并历美官」「美」，景宋本及沈本俱作「吴」。
　　【笺疏】
　　〔一〕吴志贺齐传云：「齐字公苗，封山阴侯，迁后将军，假节领徐州牧。子达及弟景，皆有令名，为佳将。」注引会稽典录曰：「景为灭贼校尉，早卒。」
　　〔二〕嘉锡案：说文云：「邸，属国舍。」慧琳一切经音义三十九引仓颉篇云：「邸，市中舍也。」汉书文帝纪注云：「郡国朝宿之舍在京师者，率名邸。」屯邸者，于时顾、陆诸子弟多将兵屯戍于外，而其居舍在吴郡，故谓之屯邸，如吴志顾承传「承为吴郡西部都尉，屯军章坑」是也。
　　〔三〕嘉锡案：藏逋亡者，丧乱之时，赋繁役重，人多离其本土，逃亡在外，辄为势家所藏匿，官不敢问。观本篇「谢公时，兵冢逋亡」条注所引续晋阳秋，便可知矣。
　　山公以器重朝望，年踰七十，犹知管时任。虞预晋书曰：「山涛字巨源，河内怀人。祖本，郡孝廉。父曜，冤句令。〔一〕涛蚤孤而贫，少有器量，宿士犹不慢之。年十七，〔二〕宗人谓宣帝曰：『涛当与景、文共纲纪天下者也。』〔三〕帝戏曰：『卿小族，那得此快人邪？』好庄、老，与嵇康善。为河内从事，与石鉴共传宿，涛夜起蹋鉴曰：『今何等时而眠也！知太傅卧何意？』鉴曰：『宰相三日不朝，与尺一令归第，君何虑焉？』涛曰：『咄！石生，无事马蹄闲也。』投传而去，果有曹爽事，遂隐身不交世务。累迁吏部尚书、仆射、太子少傅、司徒。年七十九薨，谥康侯。」贵胜年少，若和、裴、王之徒，并共言咏。有署阁柱曰：「阁东，〔四〕有大牛，和峤鞅，裴楷秋，王济剔嬲不得休。」〔五〕王隐晋书曰：「初，涛领吏部，潘岳内非之，密为作谣曰：『阁东，有大牛，王济鞅，裴楷秋，和峤刺促不得休。』」竹林七贤论曰：「涛之处选，非望路绝，故贻是言。」或云：潘尼作之。〔六〕文士传曰：「尼字正叔，荥阳人。祖最，尚书左丞。父满，平原太守。并以文学称。尼少有清才，文词温雅。初应州辟，终太常卿。」
　　【校文】
　　注「冤句」「冤」，沈本作「宛」。
　　「并共言咏」「言」，景宋本作「宗」。
　　注「祖最」「最」，景宋本作「勖」。
　　【笺疏】
　　〔一〕嘉锡案：冤句，晋书本传作宛句。元和姓纂卷四亦云「山辉宛句令」，然考诸史地志，济阴郡有冤句县，作「宛」者非。
　　〔二〕吴承仕曰：「涛年十七为黄初二年。」嘉锡案：山涛之年，吴氏以晋书本传言「太康四年薨，年七十九」推知之也。
　　〔三〕李慈铭云：「案宗人下当有脱字。晋书言涛与宣穆后有中表亲。宣穆后者，司马懿夫人张氏也。此云景、文者，指懿子师、昭，乃后人追述之辞。然对父而生称其子之谥，有以见预书之无法。」嘉锡案：景、文谓懿子景帝师，文帝昭也。按晋书本纪：师以魏正元二年卒，年四十八，当生于汉建安十三年。昭以咸熙二年卒，年五十五，当生于建安十六年。下数至魏文帝黄初二年，师才十四岁，昭十一岁耳。纵令早慧夙成，亦安知其它日必能纲纪天下？且懿是年始为侍中尚书右仆射，柄用方新，勋名尚浅，虽有不臣之心，而反形未具，外人恶能测其心腹，知其必能父子相继，盗弄天下之柄耶？虞预之言，明出傅会，理不可信。唐修晋书弃而不取，当矣。
　　〔四〕程炎震云：「晋书潘岳传云『阁道东』，此及注文并当有道字。晋书五行志：『永兴二年七月甲午，尚书诸曹火起，延崇礼闼及阁道。』盖阁道与尚书省相近，故岳得题其柱耳。」文选陆士衡答贾谧诗注引谢承后汉书曰：「承父婴，为尚书侍郎，每读高祖及光武之后将相名臣策文通训，条在南宫，秘于省阁。唯台郎升复道取急，因得开览。」嘉锡案：汉、晋台阁之制殆相似。
　　〔五〕考工记輖人云：「故登阤者，倍任者也。犹能以登及其下阤也。不援其邸，必緧其牛后。」郑注：「阤，阪也。倍任，用力倍也。」惠士奇礼说十四曰：「说文『马尾□，今之般緧』，则般緧在马尾，故曰緧其后。緧一作秋。释名曰：『秋，遒也。在后遒追，使不得却缩也。』潘岳疾王济、裴楷，乃题阁道为谣曰：『阁道东，有大牛，王济鞅，裴楷?。』夹颈为鞅，后遒为?。言济在前，楷在后也。」嘉锡案：惠氏所用乃今晋书潘岳传，故与孝标所引王隐书不尽同。岳意以大牛比山涛，言其为人所牵制，不能自主也。黄生义府下曰：「世说『剔嬲不得休』，方言云：『妯，扰也。』嵇康绝交书：『嬲之不置。』注：『擿娆也。』剔嬲即妯扰，即擿娆。」
　　李详云：「黄生义府引作踢嬲，方言：『妯，娆也。』嵇康绝交书『嬲之不置』，注，擿娆也。踢嬲即擿娆。又按胡氏绍煐文选笺证：说文：娆，苛也。段注：谓嬲乃娆之俗。众经音义引三仓：嬲、娆同乃了切。嬲、娆一字。孙氏星衍以为嬲即袅字，盖娆为本字，别作袅。草书作□，遂误而为嬲。」嘉锡案：宋、明本俱作剔嬲，黄生清初人，未必别见古本，不足据也。
　　〔六〕程炎震云：「山涛以太康四年卒。此事当在咸宁太康闲。涛传曰：『太康初，自尚书仆射迁右仆射，掌选如故。』时和峤为中书令，裴楷、王济并为侍中也。潘岳尝为尚书郎，盖在其时。岳传载于河阳怀令之闲，或有别本。潘尼则于太康中始举秀才，为太常博士，疑不及涛时矣。」
　　贾充初定律令，晋诸公赞曰：「充字公闾，襄陵人。父逵，魏豫州刺史。充起家为尚书，迁廷尉，听讼称平。晋受禅，封鲁郡公。充有才识，明达治体，加善刑法，由此与散骑常侍裴楷共定科令，蠲除密网，以为晋律。薨，赠太宰。」与羊祜共咨太傅郑冲。王隐晋书曰：「冲字文和，荥阳开封人。有核练才，清虚寡欲，喜论经史，草衣缊袍，不以为忧。累迁司徒、太保。晋受禅，进太傅。」冲曰：「皋陶严明之旨，非仆闇懦所探。」羊曰：「上意欲令小加弘润。」冲乃粗下意。续晋阳秋曰：「初，文帝命荀勖、贾充、裴秀等分定礼仪律令，皆先咨郑冲，然后施行也。」
　　【校文】
　　注「充起家为尚书」沈本「充」下有「早知名」三字；「书」下有「郎」字。案晋书本传作「尚书郎」。
　　山司徒前后选，〔一〕殆周遍百官，举无失才。凡所题目，皆如其言。唯用陆亮，是诏所用，与公意异，争之不从。亮亦寻为贿败。〔二〕晋诸公赞曰：「亮字长兴，河内野王人，太常陆乂兄也。性高明而率至，为贾充所亲待。山涛为左仆射领选，涛行业即与充异，自以为世祖所敬，选用之事，与充咨论，充每不得其所欲。好事者说充：『宜授心腹人为吏部尚书，参同选举。若意不齐，事不得谐，可不召公与选，而实得叙所怀。』充以为然。乃启亮公忠无私。涛以亮将与己异，又恐其协情不允，累启亮可为左丞相，非选官才〔三〕。世祖不许，涛乃辞疾还家。亮在职果不能允，坐事免官。」
　　【校文】
　　注「左丞相」「相」，沈本作「初」。
　　【笺疏】
　　〔一〕李慈铭云：「案选上当脱一领字。晋书作『前后选举，周遍内外，而并得其才』。」
　　〔二〕嘉锡案：赏誉篇注引山涛启事曰「吏部郎史曜出处缺当选。涛荐阮咸，诏用陆亮」，可与此条互证。此出王隐晋书见书钞六十。
　　〔三〕嘉锡案：晋无左丞相，且安有不可为吏部尚书而可为丞相者？「相」字明是误字，作「初」是也。
　　嵇康被诛后，山公举康子绍为秘书丞。〔一〕山公启事曰：「诏选秘书丞。涛荐曰：『绍平简温敏，有文思，又晓音，当成济也。犹宜先作秘书郎。』诏曰：『绍如此，便可为丞，不足复为郎也。』」晋诸公赞曰：「康遇事后二十年，绍乃为涛所拔。」王隐晋书曰：「时以绍父康被法，选官不敢举。年二十八，山涛启用之，世祖发诏，以为秘书丞。」绍咨公出处，竹林七贤论曰：「绍惧不自容，将解褐，故咨之于涛。」公曰：「为君思之久矣！天地四时，犹有消息，而况人乎？」〔二〕王隐晋书曰：「绍字延祖，雅有文才，山涛启武帝云云。」
　　【笺疏】
　　〔一〕程炎震云：「绍十岁而孤。康死于魏景元四年，则绍年二十八，是晋武太康元年。」
