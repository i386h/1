<!-- { "loadSidebar": true } -->
　　〔一〕嘉锡案：方言一云：「京、奘、将，大也。秦、晋之间，凡人之大谓之奘，或谓之壮。燕之北鄙，齐、楚之郊，或曰京，或曰将，皆古今语也。」据此，则「将」为「壮」之声转。康伯为人肥大，故范启以肉鸭比之。凡人肥则肘壮。此云将肘者，江北伧楚人语也。品藻篇云：「韩康伯虽无骨干，然亦肤立。」同讥其无骨，而毁誉不同，爱憎之见异耳。观注语知康伯甚肥，故时人讥其有肉无骨。
　　符宏叛来归国。〔一〕谢太傅每加接引，宏自以有才，多好上人，坐上无折之者。适王子猷来，太傅使共语。子猷直孰视良久，回语太傅云：「亦复竟不异人！」宏大惭而退。续晋阳秋曰：「宏，符坚太子也。坚为姚苌所杀，宏将母妻来投，诏赐田宅。桓玄以宏为将，玄败，寇湘中，伏诛。」〔二〕
　　【校文】
　　「符」景宋本俱作「苻」。
　　【笺疏】
　　〔一〕程炎震云：「太元十年六月符宏来降。」嘉锡案：见晋书孝武帝纪，与通鉴作七月不同。嘉锡又案：考之晋书苻坚载记及通鉴一百六，太元九年慕容冲、姚苌等并叛。秦八月冲进逼长安。十年五月，冲攻长安，苻坚留太子宏守城，帅骑数百出奔五将山。六月，宏不能守长安，将数千骑与母妻西奔下辩。七月，姚苌遣兵执苻坚送诣新平。太子宏至下辩，南秦州刺史杨壁拒之。宏奔武都投氐豪强熙，假道来奔。八月姚苌遣人缢坚于新平佛寺。世说据晋人纪载，以宏背父来降，故书之以叛。实则宏出长安时，坚已奔五将。父子不相见，无所受命。宏之自武都来归，坚又已被擒，存亡不可知，宏非背其父而出走也。故责宏以不能死守长安以身殉国，则可矣。谓之为叛父，固非其罪也。是年四月，刘牢之已率兵救苻丕于邺，为慕容垂所败而归。太保谢安又请自将救秦。宏之来奔，自必请兵复雠，故安每加接引。八月，安卒，乃不果出兵耳。宋书谢灵运传载其山居赋自注曰：「太傅既薨，远图已辍。」此之谓也。（远图，各本皆误作建图，据文选述祖德诗注引改。）
　　〔二〕晋书桓玄传云：「安帝反正，湘州刺史苻宏走入湘中，害郡守。长吏檀祇讨宏于湘东，斩之。」又苻坚载记云：「宏历位辅国将军。桓玄篡位，以宏为凉州刺史。义熙初，以谋叛被诛。」通鉴卷二百九十二云：「溆州蛮酋苻彦通自称苻秦苗裔。」胡注曰：「苻秦之亡，苻宏奔晋，从诸桓于荆、楚，其后无闻。彦通自以为苻秦苗裔，盖言出于宏之后。」
　　支道林入东，见王子猷兄弟。还，人问：「见诸王何如？」答曰：「见一群白颈乌，但闻唤哑哑声。」〔一〕
　　【笺疏】
　　〔一〕嘉锡案：详见排调篇「刘真长始见王丞相」条。老学庵笔记八曰：「古所谓揖，但举手而已。今所谓喏，乃始于江左诸王。方其时，惟王氏子弟为之，故支道林见王子猷兄弟曰：『见一群白项乌，但闻唤哑哑声。』即今喏也。」嘉锡案：道林之言，讥王氏兄弟作吴音耳。哑哑之声与唱喏殊不相似，放翁之说，近于傅会。
　　王中郎举许玄度为吏部郎。郗重熙曰：「相王好事，不可使阿讷在坐。」〔一〕讷，询小字。
　　【校文】
　　「在坐」景宋本「坐」下有「头」字。
　　【笺疏】
　　〔一〕程炎震云：「坦之尝为抚军掾，郗愔为抚军司马，盖同时。然坦之晚进位卑，恐未得举玄度也。」
　　王兴道谓：谢望蔡霍霍如失鹰师。永嘉记曰：「王和之字兴道，琅琊人。祖翼，〔一〕平南将军。父胡之，司州刺史。和之历永嘉太守、正员常侍。」望蔡，谢琰小字也。〔二〕
　　【笺疏】
　　〔一〕程炎震云：「翼当据晋书作廙。」
　　〔二〕程炎震云：「谢琰传『封望蔡公』，非小字，注误。」
　　桓南郡每见人不快，辄嗔云：「君得哀家梨，当复不烝食不？」〔一〕旧语：秣陵有哀仲家梨甚美，大如升，入口消释。言愚人不别味，得好梨烝食之也。
　　【笺疏】
　　〔一〕程炎震云：「某氏曰：北户录引作『不烝不食』。」
　　
　　假谲第二十七
　　魏武少时，尝与袁绍好为游侠，观人新婚，因潜入主人园中，夜叫呼云：「有偷儿贼！」青庐中人皆出观，〔一〕魏武乃入，抽刃劫新妇与绍还出，失道，坠枳棘中，绍不能得动，复大叫云：「偷儿在此！」绍遑迫自掷出，遂以俱免。曹瞒传曰：「操小字阿瞒，少好谲诈，游放无度。」孙盛杂语云：「武王少好侠，放荡不修行业。尝私入常侍张让宅中，让乃手戟于庭，踰垣而出，有绝人力，故莫之能害也。」
　　【笺疏】
　　〔一〕玉台新咏一古诗无名人为焦仲卿妻作云：「其日牛马嘶，新妇入青庐。」酉阳杂俎一礼异篇云：「北朝婚礼，青布缦为屋，在门内外，谓之青庐，于此交拜。」
　　魏武行役，失汲道，军皆渴，乃令曰：「前有大默林，饶子，甘酸，可以解渴。」士卒闻之，口皆出水，乘此得及前源。〔一〕
　　【校文】
　　「失汲道，军皆渴」沉本无「道」字，景宋本「军」上有「三」字。
　　【笺疏】
　　〔一〕嘉锡案：通典一百五十六引此作「世说新书」，字句小异。
　　魏武常言：「人欲危己，己辄心动。」因语所亲小人曰：「汝怀刃密来我侧，我必说心动。执汝使行刑，汝但勿言其使，无他，当厚相报！」执者信焉，〔一〕不以为惧，遂斩之。此人至死不知也。左右以为实，谋逆者挫气矣。〔二〕曹瞒传曰：「操在军，廪谷不足，私语主者曰：『何如？』主者云：『可以小斛足之。』操曰：『善。』后军中言操欺众，操题其主者，背以徇曰：『行小斛，盗军谷。』遂斩之。仍云：『特当借汝死，以厌众心。』其变诈皆此类也。」
　　【校文】
　　「常言」景宋本及沉本作「常谓」。
　　【笺疏】
　　〔一〕嘉锡案：执者，广记一百九十引殷芸小说作侍者。
　　〔二〕宋马永卿记刘安世之语为元城语录，其卷中曰：「老先生曰：『昨夜看三国志，识破一事。操之遗令，谆谆百言，下至分香卖履之事，家人婢妾，无不处置详尽，无一语语及禅代之事。其意若曰：禅代之事，自是子孙所为，吾未尝教为之。是实以天下遗子孙，而身享汉臣之名。此遗令之意，昨夜偶窥破之。』老先生似有喜色。某因此历观曹操平生之事，无不如此。夜卧圆枕，噉野葛至尺许，饮鸩酒至一盏，皆此意也。操之负人多矣，恐人报己，故先扬此声以诳时人，使人无害己意也。然则遗令之意，亦扬此声以诳后世耳。」嘉锡案：安世所谓扬其声以诳时人，正从世说所载二事看出。老先生者，安世所以称司马温公也。
　　魏武常云：「我眠中不可妄近，近便斫人，亦不自觉，左右宜深慎此！」后阳眠，〔一〕所幸一人窃以被覆之，因便斫杀。自尔每眠，左右莫敢近者。
　　【笺疏】
　　〔一〕嘉锡案：阳眠，广记一百九十引殷芸小说作阳冻。
　　袁绍年少时，曾遣人夜以剑掷魏武，少下，不箸。〔一〕魏武揆之，其后来必高，因帖卧床上。剑至果高。按袁、曹后由鼎跱，迹始携贰。自斯以前，不闻雠隙，有何意故而剚之以剑也？
　　【笺疏】
　　〔一〕吴承仕曰：「『少下不着』者，剑着床下耶？此节记事可疑。」
　　王大将军既为逆，顿军姑孰。晋明帝以英武之才，犹相猜惮，乃箸戎服，骑巴賨马，赍一金马鞭，阴察军形势。〔一〕未至十余里，有一客姥，居店卖食。帝过愒之，〔二〕谓姥曰：「王敦举兵图逆，猜害忠良，朝廷骇惧，社稷是忧。故劬劳晨夕，用相觇察，恐形迹危露，或致狼狈。追迫之日，姥其匿之。」便与客姥马鞭而去。行敦营?而出，军士觉，曰：「此非常人也！」敦卧心动，曰：「此必黄须鲜卑奴来！」命骑追之，已觉多许里，追士因问向姥：「不见一黄须人骑马度此邪？」姥曰：「去已久矣，不可复及。」于是骑人息意而反。〔三〕异苑曰：「帝躬往姑孰，敦时昼寝，卓然惊悟曰：『营中有黄头鲜卑奴来，何不缚取？』帝所生母荀氏，燕国人，故貌类焉。」
　　【校文】
　　「姑孰」景宋本「孰」作「熟」。
　　「卖食」景宋本及沉本无「卖」字。
　　【笺疏】
　　〔一〕程炎震云：「此明帝太宁二年事。」又云：「晋书明纪作『巴滇马』。」
　　〔二〕李慈铭云：「案说文：『愒，息也。』今作憩，乃愒之俗。」
　　〔三〕晋书明帝纪云：「帝至于湖，阴察敦营垒而出。有军士疑帝非常人。」又：「敦正昼寝，梦日环其城，惊起曰：『此必黄须鲜卑奴来也。』」与世说「敦卧心动」之说合。神仙传九郭璞传云：「王敦镇南洲，欲谋大逆，乃召璞为佐。时明帝年十五。一夕，集朝士，问太史：『王敦果得天下耶？』史臣曰：『王敦致天子，非能得天下。』明帝遂单骑微行，直入姑熟城。敦正与璞食。璞久之不白敦。敦惊曰：『吾今同议定大计，卿何不即言？』璞曰：『向见日月星辰之精灵，五岳四海之神祇，皆为道从翼卫，下官震悸失守，不得即白将军。』敦使闻，谓是小奚戏马，检定非也。遣三十骑追不及。」嘉锡案：据其所言，则敦并未昼寝，且亦不知是明帝。语涉妄诞，恐不足信。
　　王右军年减十岁时，大将军甚爱之，恒置帐中眠。大将军尝先出，右军犹未起。须臾，钱凤入，屏人论事，晋阳秋曰：「凤字世仪，吴嘉兴尉子也。奸慝好利。为敦铠曹参军，知敦有不臣心，因进说。后敦败，见诛。」都忘右军在帐中，便言逆节之谋。右军觉，既闻所论，知无活理，乃剔吐污头面被褥，诈孰眠。敦论事造半，方意右军未起，相与大惊曰：「不得不除之！」及开帐，乃见吐唾从横，信其实孰眠，于是得全。于时称其有智。按诸书皆云王允之事，而此言羲之，疑谬。〔一〕
　　【校文】
　　「年减十岁」「减」，沉本作「裁」。
　　「乃剔吐」「剔」，沉本作「阳」。
　　「孰眠」「孰」，沉本作「熟」。
　　「方意右军」「意」，沉本作「忆」。
　　【笺疏】
　　〔一〕御览四百三十二引晋中兴书曰：「王允之字渊猷，年在总角，从伯敦深智之。尝夜饮，允之辞醉先眠。时敦将谋作逆，因允之醉别床卧，夜中与钱凤计议。允之已醒，悉闻其语，恐或疑，便于眠处大吐，衣面并污。凤既出，敦果照视，见其眠吐中，以为大醉，不复疑之。」嘉锡案：今晋书允之传略同，且曰：「时父舒始拜廷尉，允之求还定省，敦许之。至都，以敦、凤谋议事白舒。舒即与导俱启明帝。」其非右军事审矣。世说之谬，殆无可疑。
