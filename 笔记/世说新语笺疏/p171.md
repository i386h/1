<!-- { "loadSidebar": true } -->
　　王子猷尝暂寄人空宅住，便令种竹。或问：「暂住何烦尔？」王啸咏良久，直指竹曰：「何可一日无此君？」中兴书曰：「徽之卓荦不羁，欲为傲达，放肆声色颇过度。时人钦其才，秽其行也。」
　　王子猷居山阴，夜大雪，眠觉，开室，命酌酒。四望皎然，因起仿偟，咏左思招隐诗。中兴书曰：「徽之任性放达，弃官东归，居山阴也。」左诗曰：「杖策招隐士，荒涂横古今。岩穴无结构，丘中有鸣琴。白雪停阴冈，丹葩曜阳林。」忽忆戴安道，时戴在剡，〔一〕即便夜乘小船就之。经宿方至，造门不前而返。人问其故，王曰：「吾本乘兴而行，兴尽而返，何必见戴？」
　　【笺疏】
　　〔一〕程炎震云：「山阴剡，即扬州会稽县。」
　　王卫军云：「酒正自引人箸胜地。」王□已见。
　　【校文】
　　注「□」景宋本及沉本俱「荟」，是。
　　王子猷出都，尚在渚下。〔一〕旧闻桓子野善吹笛，续晋阳秋曰：「左将军桓伊善音乐，孝武饮燕，谢安侍坐，帝命伊吹笛。伊神色无忤，既吹一弄，乃放笛云：『臣于筝乃不如笛，然自足以韵合歌管。臣有一奴，善吹笛，且相便串，请进之。』帝赏其放率，听召奴。奴既至，吹笛，伊抚筝而歌怨诗，因以为谏也。」〔二〕而不相识。遇桓于岸上过，王在船中，客有识之者云：「是桓子野。」王便令人与相闻云：「闻君善吹笛，试为我一奏。」桓时已贵显，素闻王名，即便回下车，踞胡床，〔三〕为作三调。弄毕，便上车去。客主不交一言。
　　【笺疏】
　　〔一〕程炎震云：「晋书八十一伊传云：『王徽之赴召京师，泊舟青溪侧。』」
　　〔二〕类聚四十四引语林曰：「桓野王善解音，晋孝武祖宴西堂，乐阕酒阑，将诏野王筝歌。野王辞以须笛。于是诏其常吹奴硕，赐姓曰张，加四品将军，引使上殿。张硕意气激扬，吹破三笛。末取睹脚笛，然后乃理调成曲。」野王盖子野之误。书钞一百十引语林云：「晋孝武祖宴西堂，诏桓子野弹筝，桓乃抚筝而歌怨诗，悲厉之响，一堂流涕。」嘉锡案：事详晋书八十一桓宣传。
　　〔三〕演繁露十四云：「今之交床，制本虏来，始名胡床。桓伊下马据胡床，取笛三弄，是也。隋以谶有胡，改名交床。」嘉锡案：御览卷六百九十九引风俗通曰：「灵帝好胡服帐，京师皆竞为之。」又卷七百六引云：「灵帝好胡床。」晋书五行志曰：「泰始之后，中国相尚用胡床。」
　　桓南郡被召作太子洗马，玄别传曰：「玄初拜太子洗马，时朝廷以温有不臣之迹，故抑玄为素官。」船泊荻渚。〔一〕王大服散后已小醉，往看桓。桓为设酒，不能冷饮，频语左右：「令温酒来！」桓乃流涕呜咽，王便欲去。桓以手巾掩泪，因谓王曰：「犯我家讳，何预卿事？」〔二〕晋安帝纪曰：「玄哀乐过人，每欢戚之发，未尝不至呜咽。」王叹曰：「灵宝故自达。」灵宝，玄小字也。异苑曰：「玄生而有光照室，善占者云：『此儿生有奇耀，宜目为天人。』宣武嫌其三文，〔三〕复言为『神灵宝』，犹复用三。既难重前，却减『神』一字，名曰『灵宝』。」语林曰：「玄不立忌日，止立忌时，其达而不拘，皆此类。」
　　【校文】
　　注「宜目为天人」「目」，景宋本作「字」。
　　【笺疏】
　　〔一〕程炎震云：「晋书玄传云：『年二十三，始拜太子洗马。』则是太元十六年，王忱已为荆州。此荻渚当在江陵。」
　　〔二〕嘉锡案：颜氏家训风操篇曰：「礼云：『见似目瞿，闻名心瞿。』有所感触，恻怆心眼。若在从容平常之地，幸须申其情耳。必不可避，亦当忍之，不必期于颠沛而走也。梁世谢举甚有声誉，闻讳必哭，为世所讥。又有臧逢世，臧严之子，笃学修行，不坠门风。孝元经牧江州，遣往建昌督事，郡县民庶，竞修笺书。有称严寒者，必对之流涕。不省取记，多废公事。」由颜氏之言观之，知闻讳而哭，乃六朝之旧俗。故虽凶悖如桓玄，不敢不谨守此礼也。御览卷五百六十二引世说曰：「桓玄呼人温酒，自道其父名。既而曰：『英雄正自粗疏。』」今世说既无其语，且正与此相反，不知本出何书。恐是孝标之注，盖引他书，以明与世说不同。今本为宋人所削耳。
　　〔三〕吴承仕曰：「嫌有三文，『天人』非三文也。此注恐有夺误。」嘉锡案：宣武嫌其三文，若字为天人，则止二文。盖天人下脱一字。今本异苑亦误作「目为天人」。
　　王孝伯问王大：「阮籍何如司马相如？」王大曰：「阮籍胸中垒块，故须酒浇之。」言阮皆同相如，而饮酒异耳。
　　王佛大叹言：「三日不饮酒，觉形神不复相亲。」晋安帝纪曰：「忱少慕达，好酒，在荆州转甚，一饮或至连日不醒，遂以此死。」〔一〕宋明帝文章志曰：「忱嗜酒，醉辄经日，自号上顿。世喭以大饮为『上顿』，起自忱也。」
　　【笺疏】
　　〔一〕程炎震云：「北堂书钞一百四十八引祖台之与王荆州忱书曰：『君须复饮，不废止之，将不获已耶？通人识士，累于此物，古人屏爵去邑，焚□毁榼。』案邑字有误。御览四百五十七引作卮。」嘉锡案：窦革酒谱诫失篇亦引云：「古人以酒为戒，愿君屏爵弃卮，焚罍毁榼。殛仪狄于羽山，放杜康于三危。古人系重离必有赠言，仆之与君，其能已乎？」合此两书观之，知台之尝劝忱戒酒，而忱不从，故卒死于酒。书钞所引，无「殛仪狄」以下六句，且有脱误。严可均未检酒谱，故全晋文卷一百三十八所辑其文不全，今为补之如此。宋书范泰传曰：「荆州刺史王忱嗜酒，醉辄累旬。及醒，则俨然端肃。」
　　王孝伯言：「名士不必须奇才。但使常得无事，痛饮酒，熟读离骚，便可称名士。」〔一〕
　　【笺疏】
　　〔一〕「便」，山谷内集注十二引作「自」。又十九引作「便足」。嘉锡案：赏誉篇云：「王恭有清辞简旨，而读书少。」此言不必须奇才，但读离骚，皆所以自饰其短也。恭之败，正坐不读书。故虽有忧国之心，而卒为祸国之首，由其不学无术也。自恭有此说，而世之轻薄少年，略识之无，附庸风雅者，皆高自位置，纷纷自称名士。政使此辈车载斗量，亦复何益于天下哉？
　　王长史登茅山，大恸哭曰：「琅邪王伯舆，终当为情死。」王氏谱曰：「廞字伯舆，琅邪人。父荟，卫将军。廞历司徒长史。」周祗隆安记曰：「初，王恭将唱义，使喻三吴，廞居丧，拔以为吴国内史。国宝既死，恭罢兵，令廞反丧服。廞大怒，即日据吴都以叛。恭使司马刘牢之讨廞，廞败，不知所在。」〔一〕
　　【笺疏】
　　〔一〕宋书王华传云：「父廞，司徒左长史。晋隆安初，王恭起兵讨王国宝，时廞丁母忧在家。恭檄令起兵，廞即聚众应之。以女为贞烈将军，以女人为官属。国宝既死，恭檄廞罢兵。廞起兵之际，多所诛戮。至是，不复得已。因举兵以讨恭为名。恭遣刘牢之击廞，廞败走，不知所在。」嘉锡案：廞之所以卒至于叛，晋书王荟传谓「廞墨绖合众，诛杀异己。自谓义兵一动，势必未宁，可乘闲而取富贵。而曾不旬日，恭符廞去职，遂大怒，回众讨恭」。与宋书互有详略。要之，皆狂奴故态耳。其以女为将军，亦任诞之一端也。
　　
　　简傲第二十四
　　晋文王功德盛大，坐席严敬，拟于王者。汉晋春秋曰：「文王进爵为王，司徒何曾与朝臣皆尽礼，唯王祥长揖不拜。」唯阮籍在坐，〔一〕箕踞啸歌，酣放自若。
　　【笺疏】
　　〔一〕程炎震云：「咸熙元年，昭进爵为王，阮已先一年卒矣。」
　　王戎弱冠诣阮籍，时刘公荣在坐。阮谓王曰：「偶有二斗美酒，当与君共饮。彼公荣者，无预焉。」二人交觞酬酢，公荣遂不得一桮。而言语谈戏，三人无异。或有问之者，阮荅曰：「胜公荣者，不得不与饮酒；不如公荣者，不可不与饮酒；唯公荣，可不与饮酒。」晋阳秋曰：「戎年十五，随父浑在郎舍，阮籍见而说焉。每适浑俄顷，辄在戎室久之。乃谓浑：『浚冲清尚，非卿伦也。』戎尝诣籍共饮，而刘昶在坐不与焉。昶无恨色。既而戎问籍曰：『彼为谁也？』曰：『刘公荣也。』浚冲曰：『胜公荣，故与酒；不如公荣，不可不与酒；唯公荣者，可不与酒。』」〔一〕竹林七贤论曰：「初，籍与戎父浑俱为尚书郎，每造浑，坐未安，辄曰：『与卿语，不如与阿戎语。』就戎，必日夕而返。籍长戎二十岁，〔二〕相得如时辈。刘公荣通士，性尤好酒。籍与戎酬酢终日，而公荣不蒙一桮，三人各自得也。戎为物论所先，皆此类。」
　　【校文】
　　「一桮」「桮」，景宋本作「□」。
　　注「酬酢」「酬」，景宋本及沉本作「?」。
　　【笺疏】
　　〔一〕容斋随笔卷十二云：「此事见戎传，而世说为详。又一事云：『公荣与人饮酒，杂秽非类，人或讥之，答曰：「胜公荣者，不可不与饮；不如公荣者，亦不可不与饮。」故终日共饮而醉。』（按见任诞篇）二者稍不同。公荣待客如此，费酒多矣。顾不蒙一杯于人乎？」嘉锡案：余以为此即一事，而传闻异辞耳。又晋阳秋所载浚冲语，世说以为籍语，亦为小异。晋书从世说。
　　程炎震云：「晋书四十三戎传作戎问籍答。」
　　〔二〕程炎震云：「籍长戎实二十四岁。」
　　钟士季精有才理，先不识嵇康。钟要于时贤俊之士，俱往寻康。康方大树下锻，〔一〕向子期为佐鼓排。〔二〕康扬槌不辍，傍若无人，移时不交一言。钟起去，康曰：「何所闻而来？何所见而去？」钟曰：「闻所闻而来，见所见而去。」〔三〕文士传曰：「康性绝巧，能锻铁。家有盛柳树，〔四〕乃激水以圜之，夏天甚清凉，恒居其下傲戏，乃身自锻。家虽贫，有人说锻者，康不受直。唯亲旧以鸡酒往与共饮噉，清言而已。」魏氏春秋曰：「钟会为大将军兄弟所昵，闻康名而造焉。会名公子，以才能贵幸，乘肥衣轻，宾从如云。康方箕踞而锻，会至不为之礼，〔五〕会深衔之。后因吕安事，而遂谮康焉。」
　　【校文】
　　注「有人说锻者」「说」，景宋本及沉本作「就」。
　　【笺疏】
　　〔一〕李慈铭云：「案说文：『锻，小冶也。』急就篇：『锻铸铅锡镫锭鐎。』颜师古注：『凡金铁之属，椎打而成器者，谓之锻。销冶而成者，谓之铸。』王应麟补注引苍颉篇曰：『锻，椎也。』」
