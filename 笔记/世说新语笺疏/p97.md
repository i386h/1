<!-- { "loadSidebar": true } -->
　　京房与汉元帝共论，因问帝：「幽、厉之君何以亡？所任何人？」答曰：「其任人不忠。」房曰：「知不忠而任之，何邪？」曰：「亡国之君，各贤其臣，岂知不忠而任之？」房稽首曰：「将恐今之视古，亦犹后之视今也。」汉书曰：「京房字君明，东郡顿丘人。尤好锺律，知音声，以孝廉为郎。是时中书令石显专权，及友人五鹿充宗为尚书令，与房同经，论议相是非，而此二人用事。房尝宴见，问上曰：『幽、厉之君何以亡？所任何人？』上曰：『君亦不明，而臣巧佞。』房曰：『知其巧佞而任之邪？将以为贤邪？』上曰：『贤之。』房曰：『然则今何以知其不贤？』上曰：『以其时乱而君危知之。』房曰：『是任贤而理，任不肖而乱，自然之道也。幽、厉何不觉悟而蚤纳贤？何为卒任不肖以至亡？』于是上曰：『乱亡之君，各贤其臣。令皆觉悟，安得乱亡之君？』房曰：『齐桓、二世何不以幽、厉疑之，而任竖刁、赵高，政治日乱邪？』上曰：『唯有道者能以往知来耳。』房曰：『自陛下即位，盗贼不禁，刑人满市』云云，问上曰：『今治也？乱也？』上曰：『然愈于彼。』房曰：『前二君皆然。臣恐后之视今，犹今之视前也。』上曰：『今为乱者谁？』房曰：『上所亲与图事帷幄中者。』房指谓石显及充宗。显等乃建言，宜试房以郡守，遂以房为东郡。显发其私事，坐弃市。」
　　【校文】
　　注「以房为东郡」「东」，沈本作「魏」。
　　陈元方遭父丧，哭泣哀恸，躯体骨立。其母愍之，窃以锦被蒙上。郭林宗吊而见之，谓曰：「卿海内之俊才，四方是则，如何当丧，锦被蒙上？孔子曰：『衣夫锦也，食夫稻也，于汝安乎？』论语曰：「宰我问：『三年之丧，期已久矣。』子曰：『食夫稻，衣夫锦，于汝安乎？夫君子居丧，食旨不甘，闻乐不乐，居处不安，故不为也！今汝安，则为之。』」吾不取也！」奋衣而去。〔一〕自后宾客绝百所日。〔二〕所，一作许。
　　【笺疏】
　　〔一〕程炎震云：「林宗之没，乃先于太丘二十余年。范书、蔡集皆明着之，此之诬谤，可谓巨谬。」
　　〔二〕嘉锡案：此出语林，见御览五百六十一，文较略。又七百七引较详。而云「傅信字子思，遭父丧」云云。盖有两说。
　　孙休好射雉，至其时则晨去夕反。群臣莫不止谏：「此为小物，何足甚耽？」休曰：「虽为小物，耿介过人，朕所以好之。」〔一〕环济吴纪曰：「休字子烈，吴大帝第六子。初封琅邪王，梦乘龙上天，顾不见尾。孙琳废少主，迎休立之。锐意典籍，欲毕览百家之事。〔二〕颇好射雉，至春，晨出莫反，唯此时舍书。崩，谥景皇帝。」条列吴事曰：「休在位烝烝无有遗事，唯射雉可讥。」〔三〕
　　【校文】
　　「莫不上谏」唐本作「莫不上谏曰」。
　　注「吴大帝第六子」唐本作「齐太皇帝第六子也」。
　　注「晨出莫反」「莫」，唐本作「暮」。
　　注「无有遗事」「无」，唐本作「少」。
　　注「唯射雉可讥」唐本作「颇以射雉为讥云尔」。
　　【笺疏】
　　〔一〕嘉锡案：按吴志潘浚传注引江表传曰：「权数射雉，浚谏权。权曰：『相与别后，时时蹔出耳，不复如往日之时也。』浚出，见雉翳故在，手自撤坏之。权由是自绝，不复射雉。」今读世说及吴纪，知权父子皆有此好。但权闻义能徙，而休饰辞拒谏，以故贻讥当世。
　　〔二〕嘉锡案：今吴志孙休传言「休锐意典籍」云云，与吴纪同。且载休答张布曰：「孤之涉学，群书略遍，所见不少。」又韦曜传言「休命曜依刘向故事，校定群书」，均可见休之好学。
　　〔三〕嘉锡案：初学记十一引有薛莹条列吴事。吴志薛综传注引干宝晋纪：「武帝问莹孙皓之所以亡，吴士存亡者之贤愚。莹各以状对。」
　　孙皓问丞相陆凯曰：「卿一宗在朝有几人？」陆曰：「二相、五侯、将军十余人。」皓曰：「盛哉！」陆曰：「君贤臣忠，国之盛也。父慈子孝，家之盛也。今政荒民弊，覆亡是惧，臣何敢言盛！」吴录曰：「凯字敬风，吴人，丞相逊族子。忠鲠有大节，笃志好学。初为建忠校尉，虽有军事，手不释卷。累迁左丞相。时后主暴虐，凯正直强谏，以其宗族强盛，不敢加诛也。」
　　【校文】
　　「有几人」唐本作「有人几」。
　　注「字敬风」下唐本有「吴郡」二字。
　　注「不释卷」「卷」，唐本作「书」。
　　注「不敢加诛也」沈本「不」上有「故」字。
　　何晏、邓扬令管辂作卦，云：「不知位至三公不？」卦成，辂称引古义，深以戒之。扬曰：「此老生之常谈。」辂别传曰：「辂字公明，平原人也。明周易，声发徐州。冀州刺史裴徽举秀才，谓曰：『何、邓二尚书有经国才略，于物理无不精也。〔一〕何尚书神明清彻，殆破秋豪，君当慎之。自言不解易中九事，必当相问。比至洛，宜善精其理。』辂曰：『若九事皆至义，不足劳思。若阴阳者，精之久矣。』辂至洛阳，果为何尚书问，九事皆明。何曰：『君论阴阳，此世无双也。』时邓尚书在曰：『此君善易，而语初不论易中辞义，何邪？』辂答曰：『夫善易者，不论易也。』何尚书含笑赞之曰：『可谓要言不烦也。』因谓辂曰：『闻君非徒善论易，至于分蓍思爻，亦为神妙，试为作一卦，知位当至三公不？又顷梦青蝇数十来鼻头上，驱之不去，有何意故？』辂曰：『鸱鸮，天下贱鸟也。及其在林食桑椹，则怀我好音。况辂心过草木，注情葵藿，敢不尽忠？唯察之尔。昔元、凯之相重华，宣慈惠和，仁义之至也。周公之翼成王，坐以待旦，敬慎之至也。故能流光六合，万国咸宁，然后据鼎足而登金铉，调阴阳而济兆民，此履道之休应，非卜筮之所明也。今君侯位重山岳，势若雷霆，望云赴景，万里驰风。而怀德者少，畏威者众，殆非小心翼翼，多福之士。〔二〕又鼻者，艮也，此天中之山，高而不危，所以长守贵也。今青蝇臭恶之物，而集之焉。位峻者颠，轻豪者亡，必至之分也。夫变化虽相生，极则有害。虚满虽相受，溢则有竭。圣人见阴阳之性，明存亡之理，损益以为衰，抑进以为退。是故山在地中曰谦，雷在天上曰大壮。谦则裒多益寡，大壮则非礼不履。伏愿君侯上寻文王六爻之旨，下思尼父彖象之义，则三公可决，青蝇可驱。』邓曰：『此老生之常谈。』辂曰：『夫老生者，见不生。常谈者，见不谈也。』」〔三〕晏曰：「知几其神乎！古人以为难。交疏吐诚，今人以为难。今君一面尽二难之道，可谓『明德惟馨』。诗不云乎：『中心藏之，何日忘之！』」〔四〕名士传曰：「是时曹爽辅政，识者虑有危机。晏有重名，与魏姻戚，内虽怀忧，而无复退也。着五言诗以言志曰：『鸿鹄比翼游，群飞戏太清。常畏大网罗，忧祸一旦并。岂若集五湖，从流唼浮萍。承宁旷中怀，何为怵惕惊。』盖因辂言，惧而赋诗。」
　　【校文】
　　注「辂别传」唐本与今本文字颇有不同，另录如下：辂别传曰：辂字公明，平原人也。八岁便好仰观星辰，得人辄问。及成人，果明周易，仰观风角占相之道，声发徐州，号曰「神童」。冀州刺史裴徽召补文学，一见清论终日，再见转为部巨鹿从事，三见转为治中，四见转为别驾。至十月，举为秀才。临辞，徽谓曰：「何、邓二尚书有经国才干，于物理不精也。何尚书神明清微，殆破秋豪，君当慎之。自言不解易中九，必当相问。比至洛，宜善精其理也。」辂曰：「若九事皆王义者，不足劳思也。若阴阳者，精之久矣。」辂至洛，果为何尚书所请，共论易九事，九事皆明。何曰：「君论阴阳，此世无双也。」时邓尚书在坐曰：「此君善易，而语初不及易中辞义，何耶？」辂寻声答曰：「夫善易者不论易。」何尚书含笑赞之曰：「可谓要言不烦也。」因谓辂曰：「闻君非徒善论易而已，至于分蓍思爻亦为神妙。试为作一卦，知位当至三公不？又项连青蝇数十头来鼻上，驱之不去，有何意故？」辂曰：「鸱鸮，天下贼鸟。及其在林，食桑椹则怀我好音。况辂心过草木，注情葵藿，敢不尽忠，唯之耳。昔元、凯之相重华，惠和仁义之至也。周公之翼成王，坐而待旦，敬慎之至也。故能流光六合，万国咸宁，然后据鼎足而登金，调阴阳而济兆民。此履道之休应，非卜筮之所明也。今君侯位重山岳，势若雷电，望云赴景，万里驰风，而怀德者少，畏威者众，殆非小心翼翼多福之士。又鼻者艮，此天中之山，高而不危，所以长守贵也。今青蝇，臭恶之物，集而之焉。位峻者颠，轻豪者亡，必至之分也。夫变化虽相生，极则有害；虚满虽相受，溢则有竭。圣人见阴阳之性，明存亡之理，损益以为衰，抑进以退，是故山在地中曰谦，雷在天上曰大壮。谦则裒多益寡，大壮则非礼不履。仲伏愿君侯上寻文王六爻之旨，下思尼父彖象之义，则三公可决，青蝇可驱。」邓尚书曰：「此老生之常谈。」辂曰：「夫老生者，见不生。常谈者，见不谈也。」
　　【笺疏】
　　〔一〕嘉锡案：「无不精也」，魏志本传注引无「无」字。
　　〔二〕嘉锡案：「位重山岳」，唐本山字似是后人所补。疑原本亦作东字。魏志本传作「山」。「多福之士」，传作「多福之仁」。
　　〔三〕嘉锡案：魏志注引辂别传皆与唐本合而加详。其与何晏问答，至「常谈者见不谈」，则已采入本传。但承祚有所删润，此其本文尔。
　　〔四〕嘉锡案：此出管辰所作辂别传，见魏志管辂传注。
　　晋武帝既不悟太子之愚，必有传后意。诸名臣亦多献直言。帝尝在陵云台上坐，卫瓘在侧，欲申其怀，因如醉跪帝前，以手抚床曰：「此坐可惜。」帝虽悟，因笑曰：「公醉邪？」晋阳秋曰：「初，惠帝之为太子，咸谓不能亲政事。卫瓘每欲陈启废之而未敢也。后因会醉，遂跪床前曰：『臣欲有所启。』帝曰：『公所欲言者，何邪？』瓘欲言而复止者三，因以手抚床曰：『此坐可惜。』帝意乃悟，因谬曰：『公真大醉也。』帝后悉召东宫官属大会，令左右赍尚书处事以示太子，令处决。太子不知所对。贾妃以问外人，代太子对，多引古词义。给使张弘曰：『太子不学，陛下所知，宜以见事断，不宜引书也。』妃从之。弘具草奏，令太子书呈，帝大说，以示瓘。于是贾充语妃曰：『卫瓘老奴，几败汝家。』妃由是怨瓘，后遂诛之。」
　　【校文】
　　「欲申其怀」唐本「欲」下有「微」字。
