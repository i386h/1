<!-- { "loadSidebar": true } -->
　　张湛好于斋前种松柏。晋东宫官名曰：「湛字处度，高平人。」张氏谱曰：「湛祖嶷，正员郎。父旷，镇军司马。湛仕至中书郎。」〔一〕时袁山松出游，每好令左右作挽歌。山松别见。续晋阳秋曰：「袁山松善音乐，北人旧歌有行路难曲，辞颇疏质，山松好之，乃为文其章句，婉其节制，每因酒酣，从而歌之。听者莫不流涕。初，羊昙善唱乐，桓尹能挽歌，及山松以行路难继之，时人谓之三绝。」今云挽歌，未详。〔二〕时人谓「张屋下陈尸，袁道上行殡」。裴启语林曰：「张湛好于斋前种松，养鸲鹆。袁山松出游，好令左右作挽歌。时人云云。」
　　【笺疏】
　　〔一〕隋书经籍志曰：「列子八卷，东晋光禄勋张湛注。」宋书良吏王歆之传曰：「高平张佑，以吏材见知。佑祖湛，晋孝武时以才学为中书侍郎、光禄勋。」
　　〔二〕程炎震云：「御览四百九十七酣醉门引俗语曰：『宋祎死后，葬在金城南山，对琅玡郡门。袁山松为琅邪太守，每醉，辄乘舆上宋祎冢，作行路难歌。』晋书八十三山松传并取两说。」御览四百九十七引俗说曰：「袁山松为琅琊太守，每醉，辄乘舆上宋祎冢，作行路难歌。」详见品藻篇「宋祎曾为王大将军妾」条。
　　读书脞录续编四曰：「志祖案：山松既歌行路难曲，复于出游好令左右作挽歌也。自是二事，不当牵合，晋书本传两载之。」
　　罗友作荆州从事，〔一〕桓宣武为王车骑集别。车骑，王洽，别见。友进坐良久，辞出，宣武曰：「卿向欲咨事，何以便去？」答曰：「友闻白羊肉美，一生未曾得吃，故冒求前耳。无事可咨。今已饱，不复须驻。」了无惭色。
　　【笺疏】
　　〔一〕渚宫旧事五云：「友与兄崇及甥习凿齿同为温从事。」
　　张驎酒后挽歌甚凄苦，〔一〕桓车骑曰：「卿非田横门人，何乃顿尔至致？」驎，张湛小字也。谯子法训云：「有丧而歌者。或曰：『彼为乐丧也，有不可乎？』谯子曰：『书云：「四海遏密八音。」何乐丧之有？』曰：『今丧有挽歌者，何以哉？』谯子曰：『周闻之：盖高帝召齐田横至于户乡亭，自刎奉首，从者挽至于宫，不敢哭而不胜哀，故为歌以寄哀音。彼则一时之为也。邻有丧，舂不相引，挽人衔枚，孰乐丧者邪？』」按庄子曰：「绋讴所生，必于斥苦。」司马彪注曰：「绋，引柩索也。斥，疏缓也。苦，用力也。引绋所以有讴歌者，为人有用力不齐，故促急之也。」春秋左氏传曰：「鲁哀公会吴伐齐，其将公孙夏命歌虞殡。」杜预曰：「虞殡，送葬歌，示必死也。」史记绛侯世家曰：「周勃以吹箫乐丧。」然则挽歌之来久矣，非始起于田横也。然谯氏引礼之文，颇有明据，非固陋者所能详闻。疑以传疑，以俟通博。
　　【笺疏】
　　〔一〕程炎震云：「晋书卷二十礼志曰：『汉、魏故事，大丧及大臣之丧，执绋者挽歌。新礼以为挽歌出于汉武帝役人之劳:，声哀切，遂以为送终之礼。虽音曲摧怆，非经典所制，违礼设衔枚之义。方在号慕，不宜以歌为名，除（不）挽歌。挚虞以为：挽歌因倡和而为摧怆之声，衔枚所以全哀。此亦以感众。虽非经典所载，是历代故事。诗称「君子作歌，惟以告哀」。以歌为名，亦无所嫌。宜定新礼如旧，诏从之。』」
　　王子猷尝暂寄人空宅住，便令种竹。或问：「暂住何烦尔？」王啸咏良久，直指竹曰：「何可一日无此君？」中兴书曰：「徽之卓荦不羁，欲为傲达，放肆声色颇过度。时人钦其才，秽其行也。」
　　王子猷居山阴，夜大雪，眠觉，开室，命酌酒。四望皎然，因起仿偟，咏左思招隐诗。中兴书曰：「徽之任性放达，弃官东归，居山阴也。」左诗曰：「杖策招隐士，荒涂横古今。岩穴无结构，丘中有鸣琴。白雪停阴冈，丹葩曜阳林。」忽忆戴安道，时戴在剡，〔一〕即便夜乘小船就之。经宿方至，造门不前而返。人问其故，王曰：「吾本乘兴而行，兴尽而返，何必见戴？」
　　【笺疏】
　　〔一〕程炎震云：「山阴剡，即扬州会稽县。」
　　王卫军云：「酒正自引人箸胜地。」王□已见。
　　【校文】
　　注「□」景宋本及沈本俱「荟」，是。
　　王子猷出都，尚在渚下。〔一〕旧闻桓子野善吹笛，续晋阳秋曰：「左将军桓伊善音乐，孝武饮燕，谢安侍坐，帝命伊吹笛。伊神色无忤，既吹一弄，乃放笛云：『臣于筝乃不如笛，然自足以韵合歌管。臣有一奴，善吹笛，且相便串，请进之。』帝赏其放率，听召奴。奴既至，吹笛，伊抚筝而歌怨诗，因以为谏也。」〔二〕而不相识。遇桓于岸上过，王在船中，客有识之者云：「是桓子野。」王便令人与相闻云：「闻君善吹笛，试为我一奏。」桓时已贵显，素闻王名，即便回下车，踞胡床，〔三〕为作三调。弄毕，便上车去。客主不交一言。
　　【笺疏】
　　〔一〕程炎震云：「晋书八十一伊传云：『王徽之赴召京师，泊舟青溪侧。』」
　　〔二〕类聚四十四引语林曰：「桓野王善解音，晋孝武祖宴西堂，乐阕酒阑，将诏野王筝歌。野王辞以须笛。于是诏其常吹奴硕，赐姓曰张，加四品将军，引使上殿。张硕意气激扬，吹破三笛。末取睹脚笛，然后乃理调成曲。」野王盖子野之误。书钞一百十引语林云：「晋孝武祖宴西堂，诏桓子野弹筝，桓乃抚筝而歌怨诗，悲厉之响，一堂流涕。」嘉锡案：事详晋书八十一桓宣传。
　　〔三〕演繁露十四云：「今之交床，制本虏来，始名胡床。桓伊下马据胡床，取笛三弄，是也。隋以谶有胡，改名交床。」嘉锡案：御览卷六百九十九引风俗通曰：「灵帝好胡服帐，京师皆竞为之。」又卷七百六引云：「灵帝好胡床。」晋书五行志曰：「泰始之后，中国相尚用胡床。」
　　桓南郡被召作太子洗马，玄别传曰：「玄初拜太子洗马，时朝廷以温有不臣之迹，故抑玄为素官。」船泊荻渚。〔一〕王大服散后已小醉，往看桓。桓为设酒，不能冷饮，频语左右：「令温酒来！」桓乃流涕呜咽，王便欲去。桓以手巾掩泪，因谓王曰：「犯我家讳，何预卿事？」〔二〕晋安帝纪曰：「玄哀乐过人，每欢戚之发，未尝不至呜咽。」王叹曰：「灵宝故自达。」灵宝，玄小字也。异苑曰：「玄生而有光照室，善占者云：『此儿生有奇耀，宜目为天人。』宣武嫌其三文，〔三〕复言为『神灵宝』，犹复用三。既难重前，却减『神』一字，名曰『灵宝』。」语林曰：「玄不立忌日，止立忌时，其达而不拘，皆此类。」
　　【校文】
　　注「宜目为天人」「目」，景宋本作「字」。
　　【笺疏】
　　〔一〕程炎震云：「晋书玄传云：『年二十三，始拜太子洗马。』则是太元十六年，王忱已为荆州。此荻渚当在江陵。」
　　〔二〕嘉锡案：颜氏家训风操篇曰：「礼云：『见似目瞿，闻名心瞿。』有所感触，恻怆心眼。若在从容平常之地，幸须申其情耳。必不可避，亦当忍之，不必期于颠沛而走也。梁世谢举甚有声誉，闻讳必哭，为世所讥。又有臧逢世，臧严之子，笃学修行，不坠门风。孝元经牧江州，遣往建昌督事，郡县民庶，竞修笺书。有称严寒者，必对之流涕。不省取记，多废公事。」由颜氏之言观之，知闻讳而哭，乃六朝之旧俗。故虽凶悖如桓玄，不敢不谨守此礼也。御览卷五百六十二引世说曰：「桓玄呼人温酒，自道其父名。既而曰：『英雄正自粗疏。』」今世说既无其语，且正与此相反，不知本出何书。恐是孝标之注，盖引他书，以明与世说不同。今本为宋人所削耳。
　　〔三〕吴承仕曰：「嫌有三文，『天人』非三文也。此注恐有夺误。」嘉锡案：宣武嫌其三文，若字为天人，则止二文。盖天人下脱一字。今本异苑亦误作「目为天人」。
　　王孝伯问王大：「阮籍何如司马相如？」王大曰：「阮籍胸中垒块，故须酒浇之。」言阮皆同相如，而饮酒异耳。
　　王佛大叹言：「三日不饮酒，觉形神不复相亲。」晋安帝纪曰：「忱少慕达，好酒，在荆州转甚，一饮或至连日不醒，遂以此死。」〔一〕宋明帝文章志曰：「忱嗜酒，醉辄经日，自号上顿。世喭以大饮为『上顿』，起自忱也。」
　　【笺疏】
　　〔一〕程炎震云：「北堂书钞一百四十八引祖台之与王荆州忱书曰：『君须复饮，不废止之，将不获已耶？通人识士，累于此物，古人屏爵去邑，焚□毁榼。』案邑字有误。御览四百五十七引作卮。」嘉锡案：窦革酒谱诫失篇亦引云：「古人以酒为戒，愿君屏爵弃卮，焚罍毁榼。殛仪狄于羽山，放杜康于三危。古人系重离必有赠言，仆之与君，其能已乎？」合此两书观之，知台之尝劝忱戒酒，而忱不从，故卒死于酒。书钞所引，无「殛仪狄」以下六句，且有脱误。严可均未检酒谱，故全晋文卷一百三十八所辑其文不全，今为补之如此。宋书范泰传曰：「荆州刺史王忱嗜酒，醉辄累旬。及醒，则俨然端肃。」
　　王孝伯言：「名士不必须奇才。但使常得无事，痛饮酒，熟读离骚，便可称名士。」〔一〕
　　【笺疏】
　　〔一〕「便」，山谷内集注十二引作「自」。又十九引作「便足」。嘉锡案：赏誉篇云：「王恭有清辞简旨，而读书少。」此言不必须奇才，但读离骚，皆所以自饰其短也。恭之败，正坐不读书。故虽有忧国之心，而卒为祸国之首，由其不学无术也。自恭有此说，而世之轻薄少年，略识之无，附庸风雅者，皆高自位置，纷纷自称名士。政使此辈车载斗量，亦复何益于天下哉？
　　王长史登茅山，大恸哭曰：「琅邪王伯舆，终当为情死。」王氏谱曰：「廞字伯舆，琅邪人。父荟，卫将军。廞历司徒长史。」周祗隆安记曰：「初，王恭将唱义，使喻三吴，廞居丧，拔以为吴国内史。国宝既死，恭罢兵，令廞反丧服。廞大怒，即日据吴都以叛。恭使司马刘牢之讨廞，廞败，不知所在。」〔一〕
　　【笺疏】
　　〔一〕宋书王华传云：「父廞，司徒左长史。晋隆安初，王恭起兵讨王国宝，时廞丁母忧在家。恭檄令起兵，廞即聚众应之。以女为贞烈将军，以女人为官属。国宝既死，恭檄廞罢兵。廞起兵之际，多所诛戮。至是，不复得已。因举兵以讨恭为名。恭遣刘牢之击廞，廞败走，不知所在。」嘉锡案：廞之所以卒至于叛，晋书王荟传谓「廞墨绖合众，诛杀异己。自谓义兵一动，势必未宁，可乘闲而取富贵。而曾不旬日，恭符廞去职，遂大怒，回众讨恭」。与宋书互有详略。要之，皆狂奴故态耳。其以女为将军，亦任诞之一端也。
　　
　　简傲第二十四
