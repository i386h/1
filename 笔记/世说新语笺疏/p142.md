<!-- { "loadSidebar": true } -->
　　【校文】
　　注「常自叙曰」「常」，景宋本及沈本作「帝」。
　　【笺疏】
　　〔一〕李详云：「详案：御览七百五十五引此作『弹碁始自魏文帝宫内装器戏也』。」沈涛交翠轩笔记一曰：「老学庵笔记『大名龙兴寺佛殿有魏宫玉石弹棋局』云云（详见前）。案吕颐浩燕魏杂记：『北京隆兴寺佛殿两楹檐下有魏宫弹碁局，魏文帝时款识存焉。王钦臣赋诗云：「邺城台榭付尘埃，玉局依然独未灰。妙手一弹那复得，宝奁当日为谁开。飘零久已抛红子，埋没惟斯近紫苔。此艺不传真可惜，摩挲聊记再看来。」此局因沈积中为朔漕，进入禁中，不复见矣。』宋时以大名府为北京，今隆兴寺遗址犹存。仲至此诗，宋诗纪事亦失采。」
　　李详云：「御览又引弹棋经后序曰：『自后汉冲、质已后，此蓺中绝。至献帝建安中，曹公执政，禁阑幽密，至于博弈之具，皆不得妄寘宫中，宫人因以金钗玉梳戏于妆奁之上，即取类于弹棋也。及魏文帝受禅，宫人所为，更习弹碁焉。』」嘉锡案：弹棋经后序，此下尚有「故帝与吴季重曰『弹棋闲设』者也。」二句。考魏志王粲传注引魏略曰：「大将军西征，太子南在孟津小城，与质书曰『每念昔日南皮之游，诚不可忘。弹棋闲设，终以博弈』」云云。「大将军西征」，文选四十二与朝歌令吴质书注引典略作「大军西征」，是也。案魏志武帝纪：建安十九年十二月，公至孟津。二十年三月，公西征张鲁。曹丕与质书当在此时。南皮之游，又在其前。而后序乃谓「文帝受禅，宫人更习弹棋，故帝与质书」云云，盖徒欲附会世说弹棋始自魏宫之说，而不知其岁月之不合也。后序有「唐顺宗在春宫日」及「长庆末」之语，盖唐末人所作，其叙汉、魏事绝不可信。恐读者误信其说，以为可以调停世说及刘孝标注，故因审言所引，驳之如此。
　　御览引艺经曰：「弹棋二人对局，黑白棋各六枚，先列棋相当，下呼上击之。」嘉锡案：黑白棋各六枚者，一人之棋也。两人则二十四枚。皇朝事实类苑卷五十二引赞宁要言云：「弹棋或云妆奁戏，不知造者。故有?背局，似香奁盖故也。」赞宁之意，盖谓棋局有似香奁者，后人因造为起于魏宫妆奁戏之说，其实非也。
　　〔二〕嘉锡案：葛洪作西京杂记，托之刘歆云：「成帝好蹴踘，群臣以蹴踘为劳体，非至尊所宜。帝曰：『朕好之，可择似而不劳者奏之。』家君作弹棋以献。帝大悦，赐青羔裘、紫丝履，服以朝觐。」与玄叙小异，余疑其说或出于七略蹴踘新书条下。
　　〔三〕周亮工书影五曰：「古技艺中所不传者，弹棋。友人有言秦中一好古家藏有古弹碁局，方二尺，中心高如覆盂，皆与古所传合，予未之见。然弹碁之法不传，局即存，无庸也。」老学庵笔记十曰：「吕进伯作考古图云：『古弹棋局，状如香炉。盖谓其中隆起也。李义山诗云：「玉作弹棋局，中心亦不平。」今人多不能解。』以进伯之说观之，则粗可见，但恨其艺之不传也。大名龙兴寺佛殿有魏宫玉石弹棋局，上有黄初中刻字，政和中取入禁中。」嘉锡案：诗话总龟二十八引古今诗话曰：「弹棋，今人罕为之。有谱一卷，盖唐贤所为。其局方二尺，中心高如覆盂，其巅为小壶，四角微起。李商隐诗云『玉作弹棋局，中心最不平』，谓其中高也。乐天诗云『弹棋局上事，最妙是长斜』，谓抹角长斜，一发过半局。今谱中具有此法。柳子厚叙：用二十四棋者，即此谓也。」其说较之放翁尤为详尽。文帝用手巾角拂之，书生以葛巾角撇棋者，盖时人皆以手弹之使起，二人独不用手，所以为巧。
　　〔四〕李慈铭云：「案常当是帝字之误。」
　　〔五〕艺文类聚七十四、御览七百五十五均引有魏文帝弹棋赋。
　　〔六〕「少工」，魏志注作「先工」，当据改。「焉」，魏志注作「马」。
　　〔七〕「世安」，魏志作「安世」。
　　陵云台楼观精巧，〔一〕先称平众木轻重，然后造构，乃无锱铢相负揭。台虽高峻，常随风摇动，而终无倾倒之理。魏明帝登台，惧其势危，别以大材扶持之，楼即颓坏。论者谓轻重力偏故也。洛阳宫殿簿曰：「陵云台上壁方十三丈，高九尺。楼方四丈，高五丈。栋去地十三丈五尺七寸五分也。」〔二〕
　　【笺疏】
　　〔一〕程炎震云：「水经注十六谷水篇引洛阳记曰：『陵云台东有金市。金市北对洛阳垒。』御览一百七十八引述征记曰：『陵云台在明光殿西，高八丈，累砖作道，通至台上。』则陵云台永嘉后犹存。」
　　御览一百七十八引述征记曰：「陵云台在光明殿西，高八丈，累砖作道，通至台上。登回迥眺，究观洛邑，暨南望少室，亦山丘之秀极也。」嘉锡案：台高八丈，未为极峻，不称「陵云」之名。盖亦字有脱误也。洛阳伽蓝记一曰：「千秋门内道北有西游园，园中有凌云台，即是魏文帝所筑者。台上有八角井。高祖于井北造凉风观。观东有灵芝钓台，累木为之，出于海中，去地二十丈。风生户牖，云起梁栋。丹楹刻桷，图写列仙。刻石为鲸鱼，背负钓台。既如从地踊出，又似空中飞下。」案此所谓灵芝钓台，亦是累木为之。盖即规仿陵云台。但此钓台当是北魏高祖所造，非魏文所筑。聊并录之，以相参证耳。
　　〔二〕艺文类聚六十二引杨龙骧洛阳记曰：「陵云台高二十三丈，登之见孟津。」此注中「十三丈」上疑脱「二」字。编珠二引洛阳记曰：「凌云台高十三丈，铸五龙飞凤凰焉。」
　　韦仲将能书。〔一〕魏明帝起殿，〔二〕欲安榜，使仲将登梯题之。既下，头鬓皓然，因敕儿孙：「勿复学书。」〔三〕文章叙录曰：「韦诞字仲将，京兆杜陵人，太仆端子。有文学，善属辞。以光禄大夫卒。」〔四〕卫恒四体书势曰：「诞善楷书，魏宫观多诞所题。明帝立陵霄观，误先钉榜，乃笼盛诞，辘轳长引上，使就题之。去地二十五丈，诞甚危惧。乃戒子孙，绝此楷法，箸之家令。」〔五〕
　　【笺疏】
　　〔一〕御览七百四十七引三辅决录曰：「韦诞字仲将，除武都太守。以书不得之郡，转侍中。洛阳、邺、许三都宫观始就，命诞铭题，以为永制。以御笔、墨皆不任用，因奏曰：『夫工欲善其事，必先利其器。用张芝笔、左伯纸及臣墨，兼此三具，又得臣手，然后可以逞径丈之势，方寸千言。』」
　　〔二〕水经谷水注曰：「魏明帝上法太极，于洛阳南宫起太极殿于汉崇德殿之故处。南宫既建，明帝令侍中京兆韦诞以古篆书之。」
　　〔三〕李治敬斋古今黈六云：「晋书：王献之为谢安长史，太极殿新修成，欲使献之题其榜，难言之。试谓曰：『魏时凌云殿榜未题而匠者误钉之，乃使韦仲将悬橙书之。比讫，须发尽白，裁余气息。还语子弟，宜绝此法。』献之揣知其旨，正色曰：『仲将，魏之大臣，宁有此事？使其若此，有以知魏德之不长也。』书法录云：『魏明帝凌云台初成，令韦诞题牓，高下异好，就点正之。因危惧，以戒子孙，无为大字楷法。』王僧虔名书录云：『魏明帝起凌云台，误先钉牓，而未之题。笼盛韦诞，鹿卢引上书之。去地二十五丈，诞甚危惧，乃戒子孙，绝此楷法。』李子曰：魏明帝之为人，人主中俊健者也。兴工造事，必不孟浪。况凌云殿非小小营构，其为匠氏者，必极天下之工；其为将作者，必欲当时之选。楼观题牓，以人情度之，宜必先定，岂有大殿已成，而使匠石辈遽挂白牓哉？误钉后书之说，万无此理。而名书录载之，晋史又载之，是皆好事者之过也。名书录又谓去地二十五丈，以笼盛诞，鹿卢引上书之，果可信耶？书法录言高下异好，令就点定。诞因危惧，以戒子孙。则此说其或有之。晋书又称诞比书讫，须发尽白。此尤不可信者。前人记周兴嗣：一夕次千文成，须发尽白，已属缪妄。而诞之书牓，特茶顷耳，危惧虽甚，安能遽白乎？」嘉锡案：晋书王献之传载谢安欲令献之题牓事，与本书方正篇注所引宋明帝文章志全同，非唐之史臣所能杜撰也。至于魏时起凌云台误先钉榜，乃以鹿卢引韦诞上使书，则不独晋书言之，法书要录所载王僧虔启上古来能书人名，（与李治所引不同）即世说此条及注引卫恒四体书势，亦已先言之矣。但或以为殿，或以为台为观，互有不同耳。夫陵云台观，万人属目，乃竟钉未书之榜，诚非情理所有。然卫恒去韦诞时不远，又与王僧虔皆世代书家，纵所言不能无少误，然父师相传，岂得全无所本乎？李氏竟似未见世说者，可怪也。李所引书法录，不知出何书，其文乃与张怀瓘书断全同。据其所言，此榜仍是在平地书就，及悬之台上，方觉其不佳。榜既高大，又已钉牢，取之甚难，故悬诞使上，令就加描润耳。高下异好，书画之常。怀瓘此说，必别有所据，足以正从来相传之失矣。又知诞之戒子孙，乃专令绝大字楷法，并非禁使永不学书也。若夫须发尽白，乃是后来形容过甚之词，卫恒、王僧虔及广记所引书法录皆无此说，分别观之可矣。
　　〔四〕程炎震云：「魏志二十一刘劭传注引文章叙录云：『诞太仆瑞之子。建安中为郡上计吏，特拜郎中。稍迁侍中、中书监。以光禄大夫逊位。年七十五，卒于家。』」
　　〔五〕程炎震云：「晋书三十六恒传、四体书势无此文。惟篆书篇云：『韦诞师淳而不及。太和中，诞为武都太守，以能书留补侍中。魏氏宝器铭题，皆诞书也。』三国志刘劭传注引同。详其文意，谓诞善篆书，非谓楷隶也。」
　　锺会是荀济北从舅，〔一〕二人情好不协。荀有宝剑，可直百万，常在母锺夫人许。孔氏志怪曰：「勖以宝剑付妻。」会善书，学荀手迹，作书与母取剑，仍窃去不还。世语曰：「会善学人书，伐蜀之役，于剑阁要邓艾章表，皆约其言。令词旨倨傲，多自矜伐。艾由此被收也。」荀勖知是锺而无由得也，思所以报之。后锺兄弟以千万起一宅，始成，甚精丽，未得移住。荀极善画，乃潜往画锺门堂，作太傅形象，〔二〕衣冠状貌如平生。二锺入门，便大感恸，宅遂空废。孔氏志怪曰：「于时咸谓勖之报会，过于所失数十倍。彼此书画，巧妙之极。」
　　【笺疏】
　　〔一〕程炎震云：「晋书三十九勖传：『武帝受禅，改封济北郡公，固辞为侯。』」
　　〔二〕程炎震云：「勖，御览一百八十又三百四十三引并作深，是也。门堂下有并字是也。余同不悉出。」
　　羊长和博学工书，文字志曰：「忱性能草书，亦善行隶，有称于一时。」能骑射，善围棋。诸羊后多知书，而射、奕余蓺莫逮。
