<!-- { "loadSidebar": true } -->
　　刘盼遂曰：「案通鉴晋纪：穆帝永和十二年，温自江陵北伐。海西公太和四年，温发姑孰伐燕。金城泣柳事，当在太和四年之行。由姑孰赴广陵，金城为所必经。攀枝流涕，当此时矣。唐修晋书误系此事于永和十二年北伐之役，可谓大误。温于永和十二年之役，北伐姚襄，由江陵赴洛阳，浮汉北上。宁容迂道丹阳？此一不合也。太初四年枋头之役，温时已成六十之叟，览此树之葱茏，伤大命之未集，故抚今追昔，悲不自胜。若洛阳之役，在兹十年前，正温强武之时，宁肯颓唐若是？此二不合也。缘晋书致误，由于采攗世说及庾信枯树赋而未加以核校，故有此失。钱氏考异亦止考其不合，而未能求其合也。」嘉锡案：建康实录九引图经云：「金城，吴筑，在今县城东北五十里。中宗于此立琅玡郡也。」通鉴九十七：康帝建元二年，以褚裒为左将军、都督兖州、徐州之琅玡诸军事。兖州刺史，镇金城。注云：「金城在江乘之蒲洲。琅玡侨郡，亦以为治所。」景定建康志十五云：「晋元帝于江乘之金城立琅邪郡，在旧江宁县东北五十里。」又卷二十引旧志：「金城在城东二十五里，吴筑。今上元县金城乡地名金城戍，即其地。」并附考证云「吴后主宝鼎二年，以灵舆法驾迎神于明陵。后主于金城门外露宿。晋大兴中，王氏举兵反，将军刘隗军于金城。咸康中，桓温出镇江东之金城。后温北伐，经金城，见为琅邪时所种柳」云云。然则金城即南琅邪郡治，先有金城，而后有琅邪。钱氏谓琅邪、金城皆在江乘，郝氏以金城为琅邪郡下小地名，皆非也。钱氏又云：「晋书桓温传：『温自江陵北伐，行经金城，见少为琅邪时所种柳皆已十围。』乃因庾信枯树赋有『昔年移柳，依依汉南』之语。遂疑金城为汉南地耳。不知赋家寓言，多非其实。即以此赋言之，殷仲文为东阳太守，在桓玄事败之后。而篇末乃言『桓大司马闻而叹曰』，岂非子虚亡是之谈乎？此事出世说言语篇，但云北征，本无江陵字。」嘉锡以为：此非独唐修晋书之误，其先盖亦有所承也。何以言之？建康实录自卷五至卷十，皆叙东晋之事，与今晋书异同极伙，不知本之何家。其卷九桓温附传「寻又北伐，经金城」云云，虽不言自江陵北伐，然叙在大破姚襄于伊水之前，与今晋书合。此必臧荣绪诸家有采用世说，而误以金城为在汉南者。故庾信摭以入赋。唐修晋书又因袭之耳。赋家固多寓言，亦何必悠谬其词，移之千里哉！至于世说所叙，本无可疑。而郝氏不加详考，强指为误，则其史学不精之过也。
　　简文作抚军时，尝与桓宣武俱入朝，更相让在前。宣武不得已而先之，因曰：「伯也执殳，为王前驱〔一〕。」卫诗也。殳，长一丈二尺，无刃。简文曰：「所谓『无小无大，从公于迈』。〔二〕」
　　【笺疏】
　　〔一〕伯也执殳二句，见诗伯兮篇。
　　〔二〕无小无大二句，见诗鲁颂泮宫篇。
　　顾悦与简文同年，〔一〕而发蚤白。中兴书曰：「悦字君叔，晋陵人。初为殷浩扬州别驾。浩卒，上疏理浩。或谏以浩为太宗所废，必不依许，悦固争之，浩果得申，物论称之。后至尚书左丞。」简文曰：「卿何以先白？」对曰：「蒲柳之姿，望秋而落；松柏之质，经霜弥茂。」〔二〕顾凯之为父传曰：「君以直道陵迟于世。入见王，王发无二毛，而君已斑白，问君年，乃曰：『卿何偏蚤白？』君曰：『松柏之姿，经霜犹茂；臣蒲柳之质，望秋先零。受命之异也。』王称善久之。」
　　【笺疏】
　　〔一〕李慈铭云：「案晋书作顾悦之。」程炎震云：「简文崩时年五十三。」
　　〔二〕学林五云：「尔雅曰：『柽，河柳。杨，蒲柳。』所谓蒲柳者，乃柳之一种，其名为蒲柳，是一物也。春秋左氏传曰：『董泽之蒲，可胜既乎？』杜预注曰：『蒲柳可以为箭。』崔豹古今注曰『蒲柳，水边生，叶似青杨，亦名蒲杨。』马融广成颂曰：『树以蒲柳，被以绿莎。』用蒲柳对绿莎，不误也。晋书：『顾悦之与简文帝同年，而发早白。帝问其故？对曰：「松柏之姿，经霜犹茂；蒲柳之质，望秋先零。」』以松柏对蒲柳，意谓蒲草与柳为二物也，误矣。杜子美重过何氏诗曰：『手自移蒲柳，家纔足稻梁。』亦以蒲柳为二物，盖循悦之误也。」嘉锡案：晋书及世说皆用顾凯之所撰家传，非史臣所自记。晋、唐诗文，虽尚骈偶，然只须字面相对。非如宋人四六必求，铢两悉称也。如观国说，顾悦之既不知蒲柳之为一物，而杜诗又沿其误，则试问如学林卷八所举杜诗「天上鸣鸿雁，池中足鲤鱼。浪传乌鹊喜，深得鹡鸰诗」。皆以二物对一物，又沿谁之误乎？如其必不可对也，岂其诗律极细之老杜，尚不之知？必待一素无诗名之王观国吹毛而求疵乎？然则顾悦之与杜子美皆未尝误也。观国能考证而不知文义，遽妄议古人，殊为可哂！以其说蒲柳尚详，故仍录之，备参考焉。
　　桓公入峡，绝壁天悬，腾波迅急。晋阳秋曰：「温以永和二年，率所领七千余人伐蜀，拜表辄行。」乃叹曰：「既为忠臣，不得为孝子，如何？」汉书曰：「王阳为益州刺史，行部至邛僰九折阪，叹曰：『奉先人遗体，奈何数乘此险！』以病去官。后王尊为刺史，至其阪，问吏曰：『非王阳所畏之道邪？』吏曰：『是！』叱其驭曰：『驱之，王阳为孝子，王尊为忠臣。』」
　　初，荧惑入太微，寻废海西。晋阳秋曰：「泰和六年闰十月，荧惑守太微端门。十一月，大司马桓温废帝为海西公。」晋安帝纪曰：「桓温于枋头奔败，知民望之去也，乃屠袁真于寿阳。既而谓郗超曰：『足以雪枋头之耻乎？』超曰：『未厌有识之情也。公六十之年，败于大举，不建高世之勋，未足以镇厌民望。』因说温以废立之事。时温夙有此谋，深纳超言，遂废海西。」〔一〕简文登阼，复入太微，帝恶之。徐广晋纪曰：「咸安元年十二月，荧惑逆行入太微，至二年七月，犹在焉。帝惩海西之事，心甚忧之。」时郗超为中书在直。中兴书曰：「超字景兴，高平人，司空愔之子也。少而卓荦不羁，有旷世之度。累迁中书郎、司徒左长史。」引超入曰：「天命修短，故非所计，政当无复近日事不？」超曰：「大司马方将外固封疆，内镇社稷，必无若此之虑。臣为陛下以百口保之。」帝因诵庾仲初诗庾阐从征诗也。曰：「志士痛朝危，忠臣哀主辱。」声甚凄厉。郗受假还东，帝曰：「致意尊公，家国之事，遂至于此！由是身不能以道匡卫，思患预防，愧叹之深，言何能喻？」因泣下流襟。〔二〕续晋阳秋曰：「帝外压强臣，忧愤不得志，在位二年而崩。」
　　【校文】
　　注「枋头之耻乎」「乎」，景宋本作「耳」。
　　注「外压强臣」「压」，景宋本作「厌」。
　　【笺疏】
　　〔一〕李慈铭云：「案安帝纪，安字误。考隋书经籍志，不载有晋诸帝之纪。此注所引，亦止有安帝。盖其书唐初已亡。然海西被废之事，不应载于安帝之纪，所未喻也。隋志载陆机、干宝、曹嘉之、邓粲、刘谦之、王韶之、徐广、郭季产八家晋纪。旧唐志陆机晋纪作晋帝纪要。皆荀悦汉纪之类，非以一帝为一纪也。此注所引有邓粲纪。」嘉锡案：李说误甚。隋志有晋纪十卷，宋吴兴太守王韶之撰。章宗源考证二曰：「宋书王韶之传：父伟之，少有志尚，当世诏命表奏，辄自书写。泰元隆安时事，小大悉撰录之。韶之因此私撰晋安帝阳秋。既成，时人谓宜居史职。即除著作佐郎，使续后事，迄义熙九年。善叙事，辞论可观，为后代嘉史。」南史萧韶传曰：「昔王韶之为隆安纪十卷。说晋末之乱。」史通杂述篇曰：「若王韶之晋安陆记，此之谓偏记者也。」世说注、初学记所引，并题韶之晋安帝纪。新、旧唐志则称韶之崇安记。
　　〔二〕程炎震云：「文选三十八任昉为齐明帝让宣城公第一表注引孙盛晋阳春秋曰：『郗超假还东，简文帝谓之曰：「致意尊公，家国之事，遂至于此。」』是此文出于孙盛，而孝标不引。吾疑安国著书于枋头败后，未必及禅代事，或选注误耶？御览四百六十九引此文，则云郭子。」嘉锡案：隋志于晋阳秋下明注云「讫哀帝」，则其书不得有简文时事，无待繁言。选注「孙盛晋阳春秋」六字，乃檀道鸾续晋阳秋之误标，本条注可证。其所以不引此数语者，以其文与世说同，不须复引耳。通鉴一百三注曰：「此亦清谈，但情溢于言外耳。」
　　简文在暗室中坐，召宣武。宣武至，问上何在？简文曰：「某在斯。」时人以为能。〔一〕论语曰：「师冕见，及阶，子曰：『阶也。』及席，子曰：『席也。』皆坐，子告之曰：『某在斯，某在斯。』」注：「历告坐中人也。」
　　【笺疏】
　　〔一〕李慈铭云：「案『能』下当有『言』字，各本皆脱。」
　　简文入华林园，顾谓左右曰：「会心处，不必在远。翳然林水，便自有濠、濮闲想也。濠、濮，二水名也。庄子曰：「庄子与惠子游濠梁水上，庄子曰：『儵鱼出游从容，是鱼乐也。』惠子曰：『子非鱼，安知鱼之乐邪？』庄子曰：『子非我，安知我之不知鱼之乐也？』」「庄周钓在濮水，楚王使二大夫造焉，曰：『愿以境内累庄子。』庄子持竿不顾，曰：『吾闻楚有神龟者，死已三千年矣，巾笥而藏于庙。此宁曳尾于涂中，宁留骨而贵乎？』二大夫曰：『宁曳尾于涂中。』庄子曰：『往矣！吾亦宁曳尾于涂中。』」觉鸟兽禽鱼，自来亲人。」
　　【校文】
　　注「钓在濮水」「在」，沈本作「于」。
　　注「吾亦宁曳尾于涂中」景宋本及沈本皆无「于」字。
　　「觉鸟兽」「觉」上景宋本及沈本俱有「不」字。
　　谢太傅语王右军曰：「中年伤于哀乐，与亲友别，辄作数日恶。」王曰：文字志曰：「王羲之字逸少，琅邪临沂人。父矿〔一〕，淮南太守。羲之少朗拔，为叔父廙所赏。善草隶，累迁江州刺史、右军将军、会稽内史。」「年在桑榆，〔二〕自然至此，正赖丝竹陶写。恒恐儿辈觉，损欣乐之趣。」〔三〕
　　【校文】
　　注「父矿」「矿」，景宋本作「旷」，是。
　　【笺疏】
　　〔一〕李慈铭云：「案矿当作旷。晋书作旷，各本皆误。」
