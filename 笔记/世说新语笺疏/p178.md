<!-- { "loadSidebar": true } -->
　　郗重熙与谢公书，道：「王敬仁闻一年少怀问鼎。郗昙、王修已见。史记曰：「楚庄王观兵于周郊，周定王使王孙满迎劳楚王，王问鼎大小轻重？对曰：『在德不在鼎。』庄王曰：『子无阻九鼎，楚国折钩之喙，足以为九鼎也。』」不知桓公德衰，为复后生可畏？」春秋传曰：「齐桓公伐楚，责苞茅之不贡。」论语曰：「后生可畏，焉知来者之不如今？」孔安国曰：「后生，少年。」
　　【校文】
　　注「郗昙王修」沈本无「王修」二字。
　　张苍梧是张凭之祖，尝语凭父曰：「我不如汝。」凭父未解所以。苍梧曰：「汝有佳儿。」张苍梧碑曰：「君讳镇，字义远，吴国吴人。忠恕宽明，简正贞粹。泰安中，除苍梧太守。讨王含有功，封兴道县侯。」凭时年数岁，敛手曰：「阿翁，讵宜以子戏父？」
　　习凿齿、孙兴公未相识，同在桓公坐。桓语孙「可与习参军共语。」孙云：「『蠢尔蛮荆』，敢与大邦为雠？」习云：「『薄伐猃狁』，至于太原。」〔一〕小雅诗也。毛诗注曰：「蠢，动也。荆蛮，荆之蛮也。猃狁，北夷也。」习凿齿，襄阳人。孙兴公，太原人。故因诗以相戏也。
　　【笺疏】
　　〔一〕渚宫旧事五云「王恂，太原人，为征南主簿。在温坐嘲习凿齿」云云，与本书及注皆不同。盖别有所本。然为征南主簿，乃琅玡王珣，非太原人。旧事不可从。
　　桓豹奴是王丹阳外生，形似其舅，桓甚讳之。豹奴，桓嗣小字。中兴书曰：「嗣字恭祖，车骑将军冲子也。少有清誉。仕至江州刺史。」王氏谱曰：「混字奉正，中军将军恬子。仕至丹阳尹。」宣武云：「不恒相似，时似耳！恒似是形，时似是神。」桓逾不说。〔一〕
　　【笺疏】
　　〔一〕朱子语类百三十八云：「因说外甥似舅，以其似母故也。问：『形似母，情性须别？』曰：『情性也似，大抵形是个重浊底，占得地步较阔。情性是个轻清底，易得走作。』」嘉锡案：语类所谓情性之似，即神似也。如朱子说，则人之似其母，形似处多，而神似处少。桓嗣方以似其舅为讳，而温谓其神似，故逾不说。但人生似舅，世所常有，不晓豹奴何故讳之也？
　　王子猷诣谢万，林公先在坐，瞻瞩甚高。王曰：「若林公须发并全，神情当复胜此不？」谢曰：「唇齿相须，不可以偏亡。春秋传曰：「唇亡齿寒。」须发何关于神明？」林公意甚恶。〔一〕曰：「七尺之躯，今日委君二贤。」
　　【校文】
　　「须」景宋本俱作「须」。
　　【笺疏】
　　〔一〕容止篇：谢公云：「见林公双眼黯黯明黑。孙兴公见林公棱棱露其爽。」嘉锡案：容止篇「王长史」条注言：「林公之形，信当丑异。」疑道林有齞唇历齿之病。谢万恶其神情高傲，故言正复有发无关神明；但唇亡齿寒，为不可缺耳。其言谑而近虐，宜林之怫然不悦也。
　　郗司空拜北府，南徐州记曰：「旧徐州都督以东为称。晋氏南迁，徐州刺史王舒加北中郎将。北府之号，自此起也。」王黄门诣郗门拜，云：「应变将略，非其所长。」骤咏之不已。郗仓谓嘉宾曰：「公今日拜，子猷言语殊不逊，深不可容！」仓，郗融小字也。郗氏谱曰：「融字景山，愔第二子，辟琅邪王文学，不拜而蚤终。」嘉宾曰：「此是陈寿作诸葛评。蜀志陈寿评曰：「亮连年动众，而无成功，盖应变将略，非其所长也。」王隐晋书曰：「寿字承祚，巴西安汉人。好学，善著述。仕至中庶子。初，寿父为马谡参军，诸葛亮诛谡，髡其父头。亮子瞻又轻寿。故寿撰蜀志，以爱憎为评也。」人以汝家比武侯，复何所言？」
　　【校文】
　　注「故寿撰蜀志」景宋本无「故寿」二字，非。
　　王子猷诣谢公，谢曰：「云何七言诗？」东方朔传曰：「汉武帝在柏梁台上，使群臣作七言诗。」七言诗自此始也。子猷承问，荅曰：「昂昂若千里之驹，泛泛若水中之凫。」出离骚。
　　王文度、范荣期俱为简文所要。范年大而位小，王年小而位大。将前，更相推在前。既移久，王遂在范后。王因谓曰：「簸之扬之，糠秕在前。」范曰：「洮之汰之，沙砾在后。」〔一〕王坦之、范启已见。世说是孙绰、习凿齿言。
　　【校文】
　　注「世说」「世」，景宋本及沈本作「一」。
　　【笺疏】
　　〔一〕程炎震云：「晋书五十六绰传作孙、习语。」
　　诗小雅大东曰：「维南有箕，不可以簸扬。」书仲虺之诰曰：「肇我邦予有夏，若苗之有莠，若粟之有秕。」孔传曰：「始我商家，国于夏世，欲见翦除，若莠生苗，若秕在粟，恐被锄治簸扬。」释文曰：「扬，音扬。」嘉锡案：文度之言，全出孔传。释慧琳一切经音义二十八引通俗文云：「淅米谓之洮汰。」荣期因文度比之为糠秕，故亦取义于淅米。米经洮汰，则沙砾留于最后也。
　　刘遵祖少为殷中军所知，称之于庾公。庾公甚忻然，便取为佐。既见，坐之独榻上与语。刘尔日殊不称，庾小失望，遂名之为「羊公鹤」。昔羊叔子有鹤善舞，尝向客称之。客试使驱来，氃氋而不肯舞。〔一〕故称比之。徐广晋纪曰：「刘爰之字遵祖，沛郡人。少有才学，能言理。历中书郎、宣城太守。」
　　【校文】
　　「忻然」景宋本及沈本无「然」字。
　　【笺疏】
　　〔一〕影宋本太平寰宇记百十八：「朗州武陵县鹤泽。案刘义庆说苑曰：『晋羊祜领荆州，于沅陵泽中得鹤，教其舞以娱宾。因名为鹤泽。』」王象之舆地纪胜六十八「常德府鹤泽」条下引为说苑，不出姓名。且驳之曰：「象之窃谓羊祜在晋，止屯襄阳，不应得鹤于此，而有其地。及羊祜已没，杜预继之，始平吴耳。其年月不相应，当考。」嘉锡案：刘义庆说苑、隋唐志皆不著录，亦不见他书引用，恐是寰宇记之误。以其既称义庆姓名，姑存之以备参考。舆地纪胜六十四云：「晋羊祜镇荆州，江陵泽中多有鹤，常取之教舞以娱宾客。因名曰鹤泽。后人遂呼江陵郡为鹤泽。」
　　魏长齐雅有体量，〔一〕而才学非所经。初宦当出，虞存嘲之曰：「与卿约法三章：谈者死，文笔者刑，商略抵罪。」魏怡然而笑，无忤于色。魏氏谱曰：「顗字长齐，会稽人。祖胤，处士。父说，大鸿胪卿。顗仕至山阴令。」汉书曰：「沛公入咸阳，召诸父老曰：『天下苦秦苛法久矣，今与父老约法三章耳：杀人者死，伤人及盗抵罪。』」应劭注曰：「抵，至也。但至于罪。」
　　【笺疏】
　　〔一〕程炎震云：「金楼子立言篇作魏长高。又云：『更觉长高之为高，虞存之为愚也。』则长齐当作长高，草书相近之误耳。」
　　郗嘉宾书与袁虎，道戴安道、谢居士云：「恒任之风，当有所弘耳。」以袁无恒，故以此激之。袁、戴、谢并已见。
　　范启与郗嘉宾书曰：「子敬举体无饶纵，掇皮无余润。」郗答曰：「举体无余润，何如举体非真者？」范性矜假多烦，故嘲之。
　　二郗奉道，二何奉佛，皆以财贿。谢中郎云：「二郗谄于道，二何佞于佛。」〔一〕中兴书曰：「郗愔及弟昙奉天师道。」晋阳秋曰：「何充性好佛道，崇修佛寺，供给沙门以百数。久在扬州，征役吏民，功赏万计，是以为遐迩所讥。充弟准，亦精勤，只读佛经，营治寺庙而已矣。」
　　【校文】
　　注「只读佛经」景宋本及沈本无「唯」字。
　　注「而已矣」景宋本及沈本无「矣」字。
　　【笺疏】
　　〔一〕嘉锡案：事详术解篇「郗愔信道」条。法苑珠林五十五（支那撰述百二十卷本）引冥祥记曰：「晋司空庐江何充，字次道，弱而信法，心业甚精。常于斋堂，置于空座，筵帐精华，络以珠宝，设之积年，庶降神异。后大会，道俗甚盛。」可见其佞佛之甚也。高僧传十竺佛图澄传曰：「尚书张良、张离等，家富事佛，各起大塔。澄谓曰：『事佛在于清静无欲，慈矜为心。檀越虽仪奉大法，而贪□未已，游猎无度，积聚不穷，方受现世之罪，何福报之可希耶？』」然则如充之聚敛财贿，以营寺塔，非惟达识之所讥，亦古德高僧所不许也。
　　王文度在西州，与林法师讲，〔一〕韩、孙诸人并在坐。林公理每欲小屈，孙兴公曰：「法师今日如着弊絮在荆棘中，触地挂阂。」
　　【笺疏】
　　〔一〕程炎震云：「坦之未尝为扬州，支遁下都在哀帝时，王述方刺扬州，盖就其父官廨中设讲耳。」
　　范荣期见郗超俗情不淡，戏之曰：「夷、齐、巢、许，一诣垂名。何必劳神苦形，支策据梧邪？」郗未荅。韩康伯曰：「何不使游刃皆虚？」庄子曰：「昭文之鼓琴，师旷之支策，惠子之据梧，三子之智几矣，皆其盛也，故载之。末年，庖丁为文惠君解牛，三年之后，未尝见全牛也。用刀十九年矣，所解数千牛，而刀刃若新发于硎。文惠君问之，庖丁曰：『彼节者有闲，而刀刃无厚；以无厚入有闲，恢恢乎其于游刃必有余地。』」
　　【校文】
　　注「数千牛」景宋本及沈本无「数」字。
　　简文在殿上行，右军与孙兴公在后。右军指简文语孙曰：「此噉名客！」简文顾曰：「天下自有利齿儿。」后王光禄作会稽，谢车骑出曲阿祖之。〔一〕王蕴、谢玄已见。王孝伯罢秘书丞在坐，谢言及此事，因视孝伯曰：「王丞齿似不钝。」王曰：「不钝，颇亦验。」〔二〕
　　【笺疏】
　　〔一〕程炎震云：「谢玄时盖镇广陵。」
　　〔二〕嘉锡案：「噉名客」与「利齿儿」，语意不甚可解。名既不可噉，且噉名亦何须利齿？若谓简文此语为指右军言之，则右军仅寥寥一语，未可便谓之「利齿儿」。考宋曾慥类说四十九载殷芸小说引世说作「右军指孙曰：『此是啖石客。』简文曰：『公岂不闻天下自有利齿儿耶？』」夫简文既称右军为公，则不得复呼之为利齿儿，益知此语不为右军而发。盖道家有啖石之法，右军以兴公善于持论，然多强辞夺理，故戏之为啖石客。简文闻之，便解其意，因答言彼齿牙坚利，自能啖石耳。亦以讥兴公也。下文谢玄亦云「王丞齿似不钝」，正是以右军戏兴公者讥之。后人不解啖石之义，妄改为噉名。又以简文语与右军意不相干，复改右军指孙为指简文语孙，于是右军与简文共嘲兴公者，变为二人互相嘲矣。不知使此语在简文即位以后，则天子也。即在未即位以前，亦相王也。右军非狂诞之徒，安敢如此轻相戏侮耶？宋晁载之续谈助卷四载殷芸小说引世说「右军指孙曰」，指下多一「谓」字，简文下多「闻之」二字，余与今本同，似不如类说所引为得其真。惟「噉名」亦作「噉石」，知今本名字，确为传写之误矣。
