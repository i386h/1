<!-- { "loadSidebar": true } -->
　　温公喜慢语，卞令礼法自居。卞壸别传曰：「壸正色立朝，百寮严惮，贵游子弟，莫不祗肃。」至庾公许，大相剖击。温发口鄙秽，庾公徐曰：「太真终日无鄙言。」重其达也。
　　周伯仁风德雅重，深达危乱。过江积年，恒大饮酒。尝经三日不醒，时人谓之「三日仆射」。〔一〕晋阳秋曰：「初，顗以雅望，获海内盛名，后屡以酒失。庾亮曰：『周侯末年，可谓凤德之衰也。』」语林曰：「伯仁正有姊丧，三日醉，姑丧，二日醉，大损资望。每醉，诸公常共屯守。」
　　【校文】
　　「雅重」北堂书钞五十九引作「雅凝」。
　　【笺疏】
　　〔一〕晏殊类要二十八引作「顗常醉，及渡江，三日醒。」
　　马国翰语林辑本注曰：「御览四百九十七引『周伯仁过江恒醉，止有姊丧三日醒，姑丧三日醒也』。案刘（孝标）引当与御览同。后人以世说有三日不醒语，遂改两醒字为两醉字。止讹为正，三讹为二耳。」嘉锡案：御览所引，于文理事情，皆较世说注为协。马说是也。南史陈庆之传载庆之子暄与兄子秀书云「昔周伯仁度江，唯三日醒。吾不以为少」云云。正是用语林，可以为证。
　　卫君长为温公长史，温公甚善之。每率尔提酒脯就卫，箕踞相对弥日。卫往温许，亦尔。卫永已见。
　　苏峻乱，诸庾逃散。庾冰时为吴郡，单身奔亡，〔一〕民吏皆去。唯郡卒独以小船载冰出钱塘口，蘧篨覆之。〔二〕时峻赏募觅冰，属所在搜检甚急。卒舍船市渚，因饮酒醉还，舞棹向船曰：「何处觅庾吴郡？此中便是。」冰大惶怖，然不敢动。监司见船小装狭，谓卒狂醉，都不复疑。自送过淛江，寄山阴魏家，得免。中兴书曰：「冰为吴郡，苏峻作逆，遣军伐冰，冰弃郡奔会稽。」后事平，冰欲报卒，适其所愿。卒曰：「出自厮下，不愿名器。少苦执鞭，恒患不得快饮酒。使其酒足余年毕矣，无所复须。」冰为起大舍，市奴婢，使门内有百斛酒，终其身。时谓此卒非唯有智，且亦达生。
　　【笺疏】
　　〔一〕程炎震云：「咸和二年二月，庾冰奔会稽。」
　　〔二〕李详云：「详案：说文：『籧篨，粗竹席也。』通鉴九十四作蘧蒢。胡注：『从草者，今芦?也。』案古人从艹从竹之字互用，胡氏亦望文生义耳。其实竹席、芦席，皆可覆之。」嘉锡案：方言五曰：「簟，宋、魏之闲谓之笙，或谓之籧□。自关而西，或谓之簟，或谓之□，其麤者谓之籧篨。自关而东，或谓之篕掞。」郭注曰：「江东呼籧篨为?，音废。」
　　殷洪乔作豫章郡，〔一〕殷氏谱曰：「羡字洪乔，陈郡人。〔二〕父识，镇东司马。羡仕至豫章太守。」临去，都下人因附百许函书。既至石头，〔三〕悉掷水中，因祝曰：「沈者自沈，浮者自浮，殷洪乔不能作致书邮。」〔四〕
　　【笺疏】
　　〔一〕程炎震云：「羡于咸康中为长沙，见庾翼传。作豫章未知何时？盖亦成帝时。」
　　〔二〕书钞一百三引语林作「郡下人」。御览五百九十五作「郡人」。
　　〔三〕能改斋漫录九曰：「汪藻彦章为江西提学，作石头驿记云：『自豫章绝江而西，有山屹然。并江西出，曰石头渚。世以为殷洪乔投书之地。今且千载，而洪乔之名与此山俱传。』然则石头之名，汪彦章徇流俗之失，竟以为洪乔投书之地，失之矣。予尝考之，盖江南有两石头：钟山龙蟠，石头虎踞，与夫王敦、苏峻之所据者，此隶乎金陵者也。余孝顷与萧勃即石头作两城，二子各据其一，此豫章之石头也。洪乔为豫章太守，都下人士因其行，致书百余函，次石头皆投之。盖金陵晋室所都，都下人士以羡出守，故因书以附之。投之石头，谓羡出都而投，而非抵豫章而投也。后人以羡尝守豫章，而豫章适有石头，故因石头之名号投书渚矣。」嘉锡案：此事原有二说。世说及今晋书殷浩传均作都下人附书。羡既不肯为人作致书邮，则不必携至豫章而后掷之水中。吴曾以为是金陵之石头，固自有理。然御览七十一引晋书曰：「殷羡建元中为豫章太守。去郡，郡人多附书一百余封。行至江西石头渚岸，以书掷水中，故时人号为投书渚。」是附书者，乃豫章郡人，而非都下人士。且明明指为江西石头渚矣。寰宇记一百六载其事于洪州南昌县石头渚条下，并不始于汪彦章。吴曾之说知其一，未知其二也。世说此条本之语林。书钞、御览引语林，均作「郡人附书」。疑世说都字为传写之讹。唐史臣不觉其误，反据以改旧晋书，所谓郢书而燕说之也。景定建康志十九云：「投书渚，今在城西。」是亦以为金陵之石头。而所引晋史，仍作「殷羡去郡，人多附书」。则又两失之矣。
　　说郛卷五十引豫章古今记曰：「石头津在郡江之西岸，亦名沈书浦。晋殷羡字洪乔，为豫章太守，临去，因附书百封。羡将至石头，沈之，内有嘱托事，掷于水中曰：『有事者沈，无事者浮。』故名焉。」
　　〔四〕嘉锡案：此出语林，见御览五百九十五引。
　　王长史、谢仁祖同为王公掾。王蒙别传曰：「丞相王导辟名士时贤，协赞中兴。旌命所加，必延俊乂，辟蒙为掾。」长史云：「谢掾能作异舞。」谢便起舞，神意甚暇。晋阳秋曰：「尚性通任，善音乐。」语林曰：「谢镇西酒后，于盘案闲，为洛市肆工鸲鹆舞，甚佳。」王公熟视，谓客曰：「使人思安丰。」戎性通任，尚类之。
　　王、刘共在杭南，〔一〕酣宴于桓子野家。伊已见。谢镇西往尚书墓还，葬后三日反哭。诸人欲要之，初遣一信，犹未许，然已停车。重要，便回驾。诸人门外迎之，把臂便下，裁得脱帻箸帽。酣宴半坐，乃觉未脱衰。尚书，谢裒，尚叔也。已见。宋明帝文章志曰：「尚性轻率，不拘细行。兄葬后，往墓还，王蒙、刘惔共游新亭，蒙欲招尚，先以问惔曰：『计仁祖正当不为异同耳。』惔曰：『仁祖韵中自应来。』乃遣要之。尚初辞，然已无归意。及再请，即回轩焉。其率如此。」
　　【校文】
　　注「尚初辞」下，沈本有「不往」二字。
　　【笺疏】
　　〔一〕程炎震云：「杭，朱雀桁也。」
　　桓宣武少家贫，戏大输，债主敦求甚切，思自振之方，莫知所出。陈郡袁耽，俊迈多能。袁氏家传曰：「耽字彦道，陈郡阳夏人，魏中郎令涣曾孙也。魁梧爽朗，高风振迈，少倜傥不羁，有异才，士人多归之。仕至司徒从事中郎。」宣武欲求救于耽，耽时居艰，恐致疑，试以告焉。应声便许，略无慊吝。遂变服怀布帽随温去，与债主戏。耽素有蓺名，债主就局曰：「汝故当不办作袁彦道邪？」遂共戏。十万一掷，直上百万数。投马绝叫，〔一〕傍若无人，探布帽掷对人曰：「汝竟识袁彦道不？」〔二〕郭子曰：「桓公樗蒱，失数百斛米，求救于袁耽。耽在艰中，便云：『大快。我必作采，卿但大唤。』即脱其衰，共出门去。觉头上有布帽，掷去，箸小帽。既戏，袁形势呼袒，掷必卢雉，二人齐叫，敌家顷刻失数百万也。」〔三〕
　　【校文】
　　「慊吝」景宋本作「嫌恪」。「慊」，沈本作「嫌」。
　　注「少倜傥不羁，有异才」沈本作「少有异才，倜傥不羁」。
　　【笺疏】
　　〔一〕吴承仕曰：「投马之马，当即今所谓筹马欤？」
　　〔二〕程炎震云：「晋书八十三耽传云：『其通脱若此。』」
　　〔三〕嘉锡案：御览七百五十四引郭子曰：「桓公年少至贫，尝樗蒱，失数百斛米。齿既恶，意亦沮，自审不复振，乃请救于袁彦道。桓具以情告，袁欣然无忤，便即俱去门，云『我不但拔卿、要为卿破之，我必作快齿，卿但快唤』云云。」较此注所引，互有详略。
　　王光禄云：「酒，正使人人自远。」光禄，王蕴也。续晋阳秋曰：「蕴素嗜酒，末年尤甚。及在会稽，略少醒日。」
　　刘尹云：「孙承公狂士，每至一处，赏翫累日，或回至半路却返。」中兴书曰：「承公少诞任不羁，家于会稽，性好山水。及求鄞县，遗心细务，纵意游肆，名阜盛川，靡不历览。」
　　袁彦道有二妹：一适殷渊源，一适谢仁祖。袁氏谱曰：「耽大妹名女皇，适殷浩。小妹名女正，适谢尚。」语桓宣武云：「恨不更有一人配卿。」
　　桓车骑在荆州，张玄为侍中，使至江陵，路经阳岐村〔一〕，村临江，去荆州二百里。俄见一人，持半小笼生鱼，径来造船云：「有鱼，欲寄作脍。」张乃维舟而纳之。问其姓字，称是刘遗民。〔二〕中兴书曰：「刘驎之，一字遗民。」已见。张素闻其名，大相忻待。刘既知张衔命，问：「谢安、王文度并佳不？」张甚欲话言，刘了无停意。既进脍，便去，云：「向得此鱼，观君船上当有脍具，是故来耳。」于是便去。张乃追至刘家，为设酒，殊不清旨。张高其人，不得已而饮之。方共对饮，刘便先起，云：「今正伐荻，不宜久废。」张亦无以留之。
　　【校文】
　　「无停意」「停」，渚宫旧事引作「留」。
　　「方共对饮」「共」，渚宫旧事引作「欲」。
　　【笺疏】
　　〔一〕水经注三十五云：「江水又右径阳岐山北，山沈大江。」寰宇记一百四十六云：「阳岐山在石首县西一百步。」程炎震云：「旧唐书地理志：『石首县显庆元年移治阳岐山下。』御览四十九引荆南记云：『石首县阳岐山，山无所出，不足可书。本属南平界。』又引范元年记云：『故老相承云：胡伯始以本县境无山，此山上计偕簿。』按此山当有脱文，今姑仍之。」
