<!-- { "loadSidebar": true } -->
　　周处年少时，凶强侠气，〔一〕为乡里所患。处别传曰：「处字子隐，吴郡阳羡人。〔二〕父鲂，吴鄱阳太守。处少孤，不治细行。」晋阳秋曰：「处轻果薄行，州郡所弃。」又义兴水中有蛟，山中有邅迹一作白额。虎，并皆暴犯百姓，义兴人谓为三横，而处尤剧。或说处杀虎斩蛟，实冀三横唯余其一。处即刺杀虎，又入水击蛟，蛟或浮或没，行数十里，处与之俱。经三日三夜，乡里皆谓已死，更相庆，竟杀蛟而出。闻里人相庆，始知为人情所患，有自改意〔三〕。孔氏志怪曰：「义兴有邪足虎，溪渚长桥有苍蛟，并大噉人，郭西周，时谓郡中三害。」周即处也。乃自吴寻二陆，平原不在，正见清河，具以情告，并云：「欲自修改，而年已蹉跎，终无所成。」清河曰：「古人贵朝闻夕死，况君前途尚可。且人患志之不立，亦何忧令名不彰邪？」处遂改励，终为忠臣孝子。〔四〕晋阳秋曰：「处仕晋为御史中丞，多所弹纠。氐人齐万年反，乃令处距万年。伏波孙秀欲表处母老，处曰：『忠孝之道，何当得两全？』乃进战。斩首万计。弦绝矢尽，左右劝退，处曰：『此是吾授命之日。』遂战而没。」
　　【校文】
　　「乃自吴寻二陆」「自」，景宋本及沉本作「入」。
　　【笺疏】
　　〔一〕程炎震云：「御览三百八十六引侠作使。」
　　〔二〕嘉锡案：阳羡汉属吴郡，吴宝鼎元年分属吴兴郡，见吴志孙皓传注。晋惠帝永兴元年分属义兴郡，见晋书地理志。此作吴郡，乃吴兴之误。
　　〔三〕初学记七引祖台之志怪曰：「义兴郡溪渚长桥下有苍蛟，吞噉人。周处执剑桥侧伺，久之，遇出，于是悬自桥上投下蛟背，而刺蛟数创，流血满溪。自郡渚至太湖句浦乃死。」
　　〔四〕嘉锡案：晋书周处传亦有杀猛兽斩蛟入吴寻二陆事，与此略同。劳格读书杂识五晋书校勘记曰：「案此采自世说，予以处传及陆机传核之，知系小说妄传，非实事也。案处没于惠帝元康七年，年六十有二。推其生年，当在吴大帝之赤乌元年。陆机没于惠帝太安二年，年四十三。推其生年，当在吴景帝之永安五年。赤乌与永安相距二十余载，则处弱冠之年，陆机尚未生也。此云入吴寻二陆，未免近诬。又考陆机传：年二十而吴灭，退居旧里。是吴未亡之前，机未尝还吴也。或以为处寻二陆，当在吴亡之后，亦非也。考吴亡之岁，处年亦四十三，筮仕已久。据本传：处仕吴为东观左丞、无难督。故王浑之登建邺宫，处有对浑之言。如使吴亡之后，处方厉志好学，则为东观左丞、无难督者，果何人乎？以此推之，知世说所云尽属谬妄。晋书不加考核，遽采入本传，可谓无识。刘子玄讥其好采小说，诚非过也。又案处碑，世传陆机所撰，亦有『来吴事余厥弟』之语。此碑系唐刘从谏所重树，窜改旧文，事迹错互，不可尽据以为信。」
　　戴渊少时，游侠不治行检，尝在江、淮间攻掠商旅。陆机赴假还洛，辎重甚盛。渊使少年掠劫，渊在岸上，据胡床，〔一〕指麾左右，皆得其宜。渊既神姿峰颖，〔二〕虽处鄙事，神气犹异。机于船屋上遥谓之曰：「卿才如此，亦复作劫邪？」渊便泣涕，投剑归机，辞厉非常。〔三〕机弥重之，定交，作笔荐焉。〔四〕虞预晋书曰：「机荐渊于赵王伦曰：『盖闻繁弱登御，然后高墉之功显；孤竹在肆，然后降神之曲成。伏见处士戴渊，砥节立行，有井渫之洁；安穷乐志，无风尘之慕。诚东南之遗宝，朝廷之贵璞也。若得寄迹康衢，必能结轨骥騄；耀质廊庙，必能垂光瑜璠。夫枯岸之民，果于输珠；润山之客，烈于贡玉。盖明暗呈形，则庸识所甄也。』伦即辟渊。」过江，仕至征西将军。
　　【笺疏】
　　〔一〕嘉锡案：「胡床」即「交床」，解在任诞篇「王子猷出都」条。
　　〔二〕「峰颖」，御览四百九作「锋颖」。
　　〔三〕「辞厉非常」，御览四百九作「辞属非常」。
　　〔四〕程炎震云：「晋书若思传云：『遂与定交，后举孝廉，机荐于赵王伦。』」
　　
　　企羡第十六
　　王丞相拜司空，〔一〕桓廷尉作两髻、葛、策杖，路边窥之，叹曰：「人言阿龙超，〔二〕阿龙故自超。」〔三〕阿龙，丞相小字。〔四〕不觉至台门。〔五〕
　　【笺疏】
　　〔一〕程炎震云：「元纪太兴四年七月，王导为司空。」
　　〔二〕李详云：「详案：日知录卷三十二：『阿者，助语之辞，古人以为漫应声。老子：「唯之与阿，相去几何？」今南人呼为入声，非。』又案隶释汉殽阮碑阴云：『其闲四十人，皆字其名，而系以阿字。如刘兴阿兴，潘京阿京之类。必编户民未有表德书石者，欲其整齐而强加之。此见阿字托始之义。』」
　　〔三〕程炎震云：「导、彝同年生，彝盖差长，故李阐为颜含碑云：『王公虽重，故是吾家阿龙。君是王亲丈人，故呼王小字。』碑见续古文苑卷十五。晋人自言呼小字之例如此。洪容斋随笔卷七以为晋人浮虚之习，似未考也。」嘉锡案：彝与导长幼不可知。晋人于相与亲狎者，亦得呼其小字，不必皆丈人行也。程氏因此遂谓彝长于导，未免过泥。
　　容斋随笔卷七曰：「颜鲁公书远祖西平靖侯颜含碑，晋李阐之文也。云：『含为光禄大夫，冯怀欲为王导降礼，君不从曰：「王公虽重，故是吾家阿龙。」君是王亲丈人，故呼王小字。』晋书亦载此事，而不书小字。世说：『王丞相拜司空，桓廷尉叹曰：「人言阿龙超，阿龙故自超。」』呼三公小字，晋人浮虚之习如此。」
　　〔四〕御览引郭子注云：「导小名赤龙。」
　　〔五〕此事出郭子，见御览三百九十四。
　　王丞相过江，自说昔在洛水边，数与裴成公、阮千里诸贤共谈道。羊曼曰：「人久以此许卿，何须复尔？」王曰：「亦不言我须此，但欲尔时不可得耳！」欲，一作叹。
　　王右军得人以兰亭集序方金谷诗序，〔一〕又以已敌石崇，〔二〕甚有欣色。〔三〕王羲之临河叙曰：「永和九年，岁在癸丑，〔四〕莫春之初，会于会稽山阴之兰亭，修禊事也。群贤毕至，少长咸集。〔五〕此地有崇山峻岭，茂林修竹。又有清流激湍，映带左右。引以为流觞曲水，列坐其次。是日也，天朗气清，惠风和畅，娱目骋怀，信可乐也。虽无丝竹管弦之盛，一觞一咏，亦足以畅叙幽情矣。故列序时人，录其所述。右将军司马太原孙丞公等二十六人，赋诗如左，前余姚令会稽谢胜等十五人，不能赋诗，罚酒各三斗。〔六〕」
　　【笺疏】
　　〔一〕寰宇记九十六：「越州山阴县兰亭在县西南二十七里。舆地志云：『山阴郭西有兰渚，渚有兰亭，王羲之所谓曲水之胜境。制序于此。』」
　　水经注四十渐江水注云：「湖水下注浙江，又径会稽山阴县，浙江又东与兰溪水合。湖南有天柱山，湖口有亭，号曰兰亭，亦曰兰上里。太守王羲之、谢安兄弟数往造焉。太守王廙之移亭水中。晋司空何无忌之临郡也，起亭于山椒，极高尽眺矣。亭宇虽坏，基陛尚存。」
　　〔二〕嘉锡案：此以金谷诗序与石崇分言之者，盖时人不独谓两序文词足以相敌，且以逸少为兰亭宴集主人，犹石崇之在金谷也。今晋书羲之传乃云：「或以潘岳金谷诗序方其文，羲之比于石崇，闻而甚喜。」与此不同。考诸书引用金谷诗序，无题为潘岳者，其文已略见品藻篇「金谷中苏绍最胜」条注中。观其波澜意度，知逸少临河叙实有意仿之。故时人以为比。潘岳金谷集诗在文选内，不闻有序。纵安仁尝别为之序，亦必非逸少所仿也。桂馥札朴六据羲之传遂谓石崇金石诗叙即安仁代作，实非崇文。夫石季伦非不能文者，何须安仁捉刀？况他书并无此言，晋书单文孤证，恐系纪载之误，未可便以为据也。
　　〔三〕程炎震云：「晋书取此，东坡讥之。」
　　〔四〕太平广记二百七引羊欣笔阵图曰：「王羲之三十三书兰亭序。」宋桑世昌兰亭考八引同。嘉锡案：晋书羲之本传但云年五十九卒，不着年月。陶弘景真诰十六阐幽微注云：「逸少为会稽太守，永和十一年去郡，告灵不复仕。至升平五年辛酉岁亡，年五十九。」真诰虽不可信，而隐居之注，考证不苟，必有所据。张怀瓘书断卷中亦云：「升平五年卒，年五十九。」后来如黄伯思东观余论卷下跋瘗鹤铭后，谓王逸少以晋惠帝大安二年癸亥岁生，至穆帝升平五年辛酉岁卒。兰亭考载李兼跋，与伯思同，因以推知右军兰亭之游，年五十有一。大抵皆据书断为说也。至钱大昕疑年录一独移下十八年，谓生大兴四年辛巳，卒太元四年己卯。且以东观余论为误，而不言其何所本。遍检晋书考异、诸史拾遗、及养新录诸书亦并无一言。第以其说推之，则永和九年正得年三十有三，疑即本之羊欣笔阵图耳。考本书汰侈篇曰：「王右军少时，在周侯末坐，割牛心噉之，于此改观。」本传亦曰：「年十三，尝谒周顗，顗察而异之。时重牛心炙，坐客未噉，顗先割啖羲之，由是始知名。」按元帝大兴纪元尽四年，改元永昌。周顗即以其年四月为王敦所害。若如钱氏之说，则当顗之死，右军方在襁褓之中，安能与其末座噉牛心炙耶？盖所谓羊欣笔阵图者，本不可信，远不如真诰书断之足据也。
　　〔五〕御览一百九十四引王隐晋书曰：「王羲之初渡江，会稽有佳山水，名士多居之。与孙绰、许询、谢尚、支遁等宴集于山阴之兰亭。」嘉锡案：兰亭考一载兰亭诗及云谷杂记一载兰亭石刻，皆无许询、谢尚、支遁等三人。然考法书要录三所载唐何延之兰亭记，仅略举主宾十一人姓名，其中乃有支遁。不审何以不在石刻四十二人之内，又不审当修禊赋诗之时，许询、谢尚果在座中与否也。古事难考，如此类者多矣。
　　〔六〕严可均录此序入全晋文卷二十六。自注云：「此与帖本不同，又多篇末一段，盖刘孝标从本集节录者。」嘉锡案：今本世说注经宋人晏殊、董弅等妄有删节，以唐本第六卷证之，几无一条不遭涂抹。况于人人习见之兰亭序哉。然则此序所删除之字句，未必尽出于孝标之节录也。
　　王司州先为庾公记室参军，后取殷浩为长史。始到，庾公欲遣王使下都。王自启求住曰：「下官希见盛德，渊源始至，犹贪与少日周旋。」
　　郗嘉宾得人以己比符坚，大喜。
　　【校文】
　　「符坚」景宋本作「苻坚」，是。
