<!-- { "loadSidebar": true } -->
　　玄度至建业，刘尹为于郡立斋以处之。详见后「刘尹云」条。又案：越缦堂日记第二十一册五十六叶云：「晋书无许询支遁等传。名言佳事，刊落甚多。盖以鸠摩罗什、佛图澄皆有道术，故入之艺术传。遁既缁流，而以风尚著称，无类可归，遂从阙略。然不列询于隐逸，又何说乎？若收许询，便可附入道林。因及释道安、竺法深、慧远诸人，标举胜会，亦自可观，作史者所不当遗也。许询，剡录有传，集晋书、世说及晋阳秋、中兴书而成者。」嘉锡案：剡录传末有「入剡山，莫知所止。或以为升仙」数语，乃御览五百三所引中兴书，其文本兼叙高阳许询、丹阳许玄二人之事。此数语乃玄事也。而高似孙误属之询。知其所辑，不可尽据矣。文选三十一江文通拟许征君自序诗，李善注引晋中兴书曰：「高阳许询，字玄度。寓居会稽，司徒蔡谟辟不起。询有才藻，善属文，时人士皆钦爱之。」唐无名氏文选集注六十二引公孙罗文选抄曰：「征为司徒掾，不就。故号征君。好神游，乐隐遁之事。祖式，濮阳太守。父助，山阴令。」隐录云：「询总角奇秀，众谓神童。隐在会稽幽究山，与谢安、支遁游处，以弋钓啸咏为事。」建康实录八曰：「询字玄度，高阳人。父归，以琅玡太守随中宗过江，迁会稽内史，因家于山阴。询幼冲灵，好泉石，清风朗月，举酒永怀。中宗闻而征为议郎，辞不受职。遂托迹，居永兴。肃宗连征司徒掾，不就。乃策杖披裘，隐于永兴西山。凭树构堂，萧然自致。至今此地，名为萧山。遂舍永兴、山阴二宅为寺。家财珍异，悉皆是给。既成，启奏。孝宗诏曰：『山阴旧宅，为祗洹寺。永兴新居，为崇化寺。』既而移皋屯之岩，常与沙门支遁及谢安石、王羲之往来。至今皋屯呼为许玄度岩也。」嘉锡案：合此三书，玄度生平可以见矣。刘注引续晋阳秋，惟云允玄孙，不及其祖父。唐书宰相世系表云：「许允，魏中领军镇北将军。三子：殷、动、猛。允孙式。式子贩，字仲仁，晋司徒掾。子询，字玄度。」与续晋阳秋言允玄孙者合。考魏志夏侯尚传附许允事。裴注引世语曰：「允二子：奇、猛。猛幽州刺史。」则唐表谓允三子者误。又引晋诸公赞曰：「猛子式，字仪祖，有才干。至濮阳内史、平原太守。」则玄度之祖式，乃猛之子。可以补唐表之阙。惟其父之名乃有旼、助、归、贩四字之不同。考元和姓纂六、古今姓氏书辩证二十三、上声八语，均作「式子皈」，即归字。与建康实录合。其作旼、作助、作贩者，皆以形近致误也。其官亦当以实录言会稽内史者为是。唐表言司徒掾，乃误以玄度之官，加之其父耳。
　　〔三〕嘉锡案：注「司徒掾辟」当作「辟司徒掾」，各本皆误倒。
　　王右军与谢太傅共登冶城。扬州记曰：「冶城，吴时鼓铸之所。吴平，犹不废。王茂弘所治也。」谢悠然远想，有高世之志。王谓谢曰：「夏禹勤王，手足胼胝；帝王世纪曰：「禹治洪水，手足胼胝。世传禹病偏枯，足不相过，今称禹步是也。」文王旰食，日不暇给。尚书曰：「文王自朝至于日昃，不遑暇食。」今四郊多垒，礼记曰：「四郊多垒，卿大夫之辱也。」宜人人自效。而虚谈废务，浮文妨要，恐非当今所宜。」〔一〕谢答曰：「秦任商鞅，二世而亡，战国策曰：「卫商鞅，诸庶孽子，名鞅，姓公孙氏。〔二〕少好刑名学，为秦孝公相，封于商。」岂清言致患邪？」〔三〕
　　【校文】
　　注「卫商鞅诸庶孽子」景宋本及沈本作「卫鞅卫诸庶孽子也」。
　　【笺疏】
　　〔一〕程炎震云：「王、谢冶城之语，晋书载于安石执政时，诚误。晋略列传二十七谢安传，作『咸康中，庾冰强致之。会羲之亦为庾亮长史，入都，共登冶城』云云。其自注曰：『安执政，羲之已歾。』递推上年，惟是时二人共在京师。考庾冰为扬州，传不记其年。据本纪，当是咸康五年，王导薨后。其明年正月一日，庾亮亦薨。如周说，则王、谢相遇必于是年矣。然是年安石方二十岁，传云弱冠诣王蒙，为所赏。中经司徒府辟，又除佐著作郎。恐庾冰强致，非当年事。右军长安石十七岁，方佐剧府，鞅掌不遑。下都游憩，事或有之，无缘对未经事任之少年，而责以自效也。吾意是永和二三年间右军为护军时事。安石虽累避征辟，而其兄仁祖方镇历阳，容有下都之事，且年事既长，不能无意于当世，故右军有此言耳。过此以往，则右军入东，不至京师矣。」
　　〔二〕李慈铭云：「案史记商君传：『商君者，卫之诸庶孽公子也。名鞅，姓公孙氏。』若战国策，无此语。魏策但载公孙痤曰：『痤御庶子公孙鞅。』又秦策魏鞅下高诱注云：『卫公子叔痤之子也。』」嘉锡案：疑刘子误史记为战国策耳。此处卫与商鞅字又误倒，各本皆同。
　　〔三〕姚鼐惜抱轩笔记五云：「晋书谢安传载安登石头远想，羲之规之。按逸少誓墓之后，未尝更入都，而安之仕进，在逸少去官后。安在官而有远想遗事之过，逸少安得规之？此事出于世说，则世说之妄也。唐时执笔者盖乏学识，故其取舍皆谬。」
　　谢太傅寒雪日内集，与儿女讲论文义。俄而雪骤，公欣然曰：「白雪纷纷何所似？」兄子胡儿曰：胡儿，谢朗小字也。续晋阳秋曰：「朗字长度，安次兄据之长子。安蚤知之。文义艳发，名亚于玄，仕至东阳太守。」「撒盐空中差可拟。」兄女曰：「未若柳絮因风起。」〔一〕公大笑乐。即公大兄无奕女，左将军王凝之妻也。王氏谱曰：「凝之字叔平，右将军羲之第二子也。历江州刺史、左将军、会稽内史。」晋安帝纪曰：「凝之事五斗米道。孙恩之攻会稽，凝之谓民吏曰：『不须备防，吾已请大道，许遣鬼兵相助，贼自破矣。』既不设备，遂为恩所害。」妇人集曰：「谢夫人名道蕴，有文才。所著诗、赋、诔、颂传于世。」〔二〕
　　【笺疏】
　　〔一〕宋陈善扪虱新话三云：「撒盐空中，此米雪也。柳絮因风起，此鹅毛雪也。然当时但以道韫之语为工。予谓诗云：『相彼雨雪，先集维霰。』霰即今所谓米雪耳。乃知谢氏二句，当各有谓，固未可优劣论也。」嘉锡案：二句虽各有谓，而风调自以道韫为优。
　　〔二〕丁国钧晋书校文四曰：「道韫名韬元，见唐陈子良辩正论注。」嘉锡案：唐释法琳辨正论七云：「谢氏通魂，见亡子而祈福。」子良注引晋录曰：「琅玡王凝之夫人，陈郡谢氏，名韬元，奕女也。清心玄旨，姿才秀远。丧二男，痛甚，六年不开帷幕。忽见二儿还，钳锁大械，劝母自宽，云：『罪无得脱，惟福德可免耳。』具叙诸苦，母为祈福，冀获福佑也。」广记三百二十引幽冥录、法苑珠林四十五兴福篇引冥祥记，均有王凝之夫人谢氏见二亡儿事。但无「夫人名韬元」及「清心」以下二语。此所引晋录不知何书，疑是何法盛晋中兴书鬼神录也，所叙荒诞不足据。而道韫之名，则诸书所未闻。故从丁氏说，录之于此，以补孝标注所未备焉。晋书安帝纪：「隆安三年十一月甲寅，妖贼孙恩陷会稽，内史王凝之死之。」嘉锡案：羲之七子，晋书附传者五人，均不言年若干。考其次第，凝之第二，见此注。献之第七，见品藻篇「桓玄为太傅」条。伤逝篇注曰：「献之以泰元十二年卒，年四十五。」凝之之年，当较献之十年以长。其死难时，献之卒已十二年，则凝之寿当六十有余，且七十矣。道韫之年，盖与相若，故晋书列女传言其为献之解围时，施青绫步障自蔽。及嫠居会稽，见太守刘柳，乃簪髻素褥，坐于帐中。柳束修整带，造于别榻。则因年事已老，无嫌于后生也。
　　王中郎令伏玄度、习凿齿王中郎传曰：「坦之字文度，太原晋阳人。祖东海太守承，清淡平远。父述，贞贵简正。坦之器度淳深，孝友天至，誉辑朝野，标的当时。累迁侍中、中书令，领北中郎将，徐、兖二州刺史。」中兴书曰：「伏滔，字玄度，平昌安丘人。少有才学，举秀才。大司马桓温参军，领大著作，掌国史，游击将军，卒。习凿齿字彦威，襄阳人。少以文称，善尺牍。桓温在荆州，辟为从事。历治中别驾，迁荥阳太守。」论青、楚人物。滔集载其论略曰：〔一〕「滔以春秋时鲍叔、管仲、隰朋、召忽、轮扁、宁戚、麦丘人、逢丑父、晏婴、涓子；〔二〕战国时公羊高、孟轲、邹衍、田单、荀卿、邹奭、莒大夫、田子方、檀子、鲁连、淳于髡、盼子、田光、颜歜、黔子、于陵仲子、王叔、〔三〕即墨大夫；前汉时伏征君、终军、东郭先生、〔四〕叔孙通、万石君、东方朔、安期先生；后汉时大司徒伏三老、江革、逢萌、禽庆、承幼子、徐防、薛方、郑康成、周孟玉、刘祖荣、临孝存、侍其、元矩、孙宾硕、刘仲谋、刘公山、王仪伯、郎宗、祢正平、刘成国；〔五〕魏时管幼安、邴根矩、华子鱼、徐伟长、任昭先、伏高阳。此皆青士有才德者也。凿齿以神农生于黔中，邵南咏其美化，春秋称其多才，汉广之风，不同鸡鸣之篇，子文、叔敖，羞与管仲比德。接舆之歌凤兮，渔父之咏沧浪，汉阴丈人之折子贡，市南宜僚、屠羊说之不为利回，鲁仲连不及老莱夫妻，田光之于屈原，邓禹、卓茂无敌于天下，管幼安不胜庞公，〔六〕庞士元不推华子鱼，何、邓二尚书，独步于魏朝，乐令无对于晋世。昔伏羲葬南郡，少昊葬长沙，舜葬零陵。比其人，则准的如此；论其土，则群圣之所葬；考其风，则诗人之所歌；寻其事，则未有赤眉黄巾之贼。此何如青州邪？」滔与相往反，凿齿无以对也。临成，以示韩康伯。康伯都无言，王曰：「何故不言？」韩曰：「无可无不可。」马融注论语曰：「唯义所在。」
　　【校文】
　　注「于陵仲子」「仲子」，景宋本及沈本俱作「子仲」。
　　【笺疏】
　　〔一〕隋志有晋伏滔集十一卷并目录，注云：「梁五卷，录一卷。」
　　〔二〕轮扁，见庄子天道篇。宁戚，见齐语。麦丘人，见韩诗外传十，新序四。涓子，汉书艺文志道家有蜎子十三篇。注云：「名渊，楚人。」史记孟荀传有环渊，亦云楚人。而列仙传云：「涓子者，齐人也。钓于荷泽，隐于宕山。」此以为青州人物，盖从列仙传。
　　〔三〕颜歜，见齐策。黔子，渚宫旧事五作慎子。王叔，旧事作王斗，见齐策。
　　〔四〕东郭先生，见汉书蒯通传。
