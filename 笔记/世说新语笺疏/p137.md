<!-- { "loadSidebar": true } -->
　　〔三〕嘉锡案：此事亦见魏志注引魏氏春秋。疑郭子中或亦有之。残类书载此事，首数语与世说同。神色不变下作「叹曰：『故知耳尔。』（当作尔耳）织仍不止。门生欲抱其儿藏之，妇曰：『无预君事。』后提子徙居墓侧，积年露宿，晨夕哭临。景帝闻之，使大将军锺会看之，（大将军下有脱字，会后在司马昭大将军府管记室事，疑此处所脱亦是记室二字。）并视□□，若子神彩及父，当收养之，所司供给。帝惭其妇，悔之不已。」以上许允妇三事，残类书所引，均与世说不尽同。而此一事，尤为文情俱异。世说言「才流及父当收」者，虑其长大后不可制，或为晋室之害，故欲收杀之，以除后患耳。而类书所引，则是师闻阮氏之哀毁，内愧于心，乃使锺会视其子，若人材似父，有可造就，当令官为收养，以示恩意。两者情事，大相径庭。知其所出，决非一书。罗氏跋谓其即采自世说，真大误也。两书所言虽未知孰是？然允本司马氏之党，师特以疑而杀之，其罪状原不甚明。否则当已与李丰、夏侯玄等诸所连及者，同夷三族矣。观允出镇时，师所与书，其平日交情可知。允既死，师愧对其妇，感念旧勋，因思收养其孤，容或有之，不可谓事所必无。懿父子兄弟杀人之父，亦已多矣！除深仇如：曹爽、王凌、李丰等皆族灭外，其余亦未尝因虑其子之报雠，而尽诛其童稚。后来昭杀嵇康，寻亦中悔，未尝并诛嵇绍也。类书之言，故当存之，以资参考矣。
　　〔四〕嘉锡案：会盖假吊问之名以来，故必涕泣。会止儿亦止，以示不知其父得祸之酷。又令儿少问及朝廷之事者，阳为愚不晓事，不知会之侦己，无所疑惧也。
　　〔五〕政事篇「成帝在石头」条引许氏谱曰「猛吏部郎」，与此不同。隋志云：「梁有太子中庶子许孟集三卷，录一卷，亡。」文廷式补晋书艺文志六云：「许孟当作许猛。」
　　王公渊娶诸葛诞女。入室，言语始交，王谓妇曰：「新妇神色卑下，殊不似公休！」妇曰：「大丈夫不能仿佛彦云，而令妇人比踪英杰！」魏氏春秋曰：「王广字公渊，王凌子也。有风量才学，名重当世。与傅嘏等论才性同异，行于世。」魏志曰：「广有志尚学行，凌诛，并死。」臣谓王广名士，岂以妻父为戏，此言非也。
　　王经少贫苦，仕至二千石，母语之曰：「汝本寒家子，仕至二千石，此可以止乎！」经不能用。为尚书，助魏，不忠于晋〔一〕，被收。涕泣辞母曰：「不从母敕，以至今日！」母都无戚容，语之曰：「为子则孝，为臣则忠。有孝有忠，何负吾邪？」〔二〕世语曰：「经字彦伟，〔三〕清河人。高贵乡公之难，王沈、王业驰告文王，经以正直不出。因沈、业申意，后诛经及其母。」晋诸公赞曰：「沈、业将出，呼经，不从，曰：『吾子行矣！』」汉晋春秋曰：「初，曹髦将自讨司马昭，经谏曰：『昔鲁昭不忍季氏，败走失国，为天下笑。今权在其门久矣，朝廷四方，皆为之致死，不顾逆顺之理，非一日也。且宿卫空阙，寸刃无有，陛下何所资用？而一旦如此，无乃欲除疾而更深之邪？』髦不听。后杀经，并及其母。将死，垂泣谢母。母颜色不变，笑而谓曰：『人谁不死，往所以止汝者，恐不得其所也。以此并命，何恨之有？』」干宝晋纪曰：「经正直，不忠于我，故诛之。」按傅畅、干宝所记，则是经实忠贞于魏，而世语既谓其正直，〔四〕复云因沈、业申意，何其相反乎？故二家之言深得之。
　　【校文】
　　注「笑而谓曰」「笑」，景宋本及沈本作「哭」。
　　【笺疏】
　　〔一〕孙志祖读书脞录续编三曰：「陈寿魏志不为王经立传，而附见于夏侯尚传末。朱昭芑史纠讥之。志祖案：寿为司马氏之臣，不能无所回避。其曲笔犹可谅也。宋临川王义庆作世说时，晋室久移，乃于贤媛篇载经母事而曰：『经助魏，不忠于晋。』此何言欤？夫司马氏亦魏臣也。经以身殉国，岂得谓之助魏不忠于晋乎？临川此言，三纲坏矣。」嘉锡案：世说杂采群书，此条出自裴启语林，见御览四百四十。「助魏不忠于晋」，亦用语林本文。裴启晋人，其立言自不得不如此。然云助魏，正是许其以身殉国。云不忠于晋，则其忠于魏可知。微文见意，何损于经？且曰「为子则孝，为臣则忠」，其称经亦至矣。孙氏此言，似正而实未达文义，殆不足取。
　　〔二〕魏志夏侯玄传注引晋武帝太始元年诏曰：「故尚书王经，虽身陷法辟，然守志可嘉。门户湮没，意常愍之。其赐经孙郎中。」
　　〔三〕文选四十七三国名臣序赞曰：「王经字承宗，李注云：「裴松之曰：『经字彦纬』，今云承宗，盖有二字也。」嘉锡案：今本魏志夏侯尚传注引世语作「字彦伟」，与此同。而文选集注九十四引陆善经李善注皆作「字彦纬」，当从之。
　　〔四〕程炎震云：「魏志高贵乡公纪注引重经字是也。」又云：「此正直，谓以尚书在直，非忠贞之谓也。因沈、业申意，固是诬善之辞，然孝标误认正直二字与干宝同解，肆其弹射，亦为失矣。」
　　山公与嵇、阮一面，契若金兰。山妻韩氏，觉公与二人异于常交，问公。公曰：「我当年可以为友者，唯此二生耳！」妻曰：「负羁之妻亦亲观狐、赵，意欲窥之，可乎？」他日，二人来，妻劝公止之宿，具酒肉。夜穿墉以视之，达旦忘反。公入曰：「二人何如？」妻曰：「君才致殊不如，正当以识度相友耳。」公曰：「伊辈亦常以我度为胜。」〔一〕晋阳秋曰：「涛雅素恢达，度量弘远，心存事外，而与时俛仰。尝与阮籍、嵇康诸人箸忘言之契。至于群子，屯蹇于世，涛独保浩然之度。」〔二〕王隐晋书曰：「韩氏有才识，涛未仕时，戏之曰：『忍寒，我当作三公，不知卿堪为夫人不耳？』」〔三〕
　　【校文】
　　「君才致」景宋本及沈本俱无「才」字。
　　注「雅素」景宋本作「雅量」。
　　【笺疏】
　　〔一〕程炎震云：「此文全出于竹林七贤论，见全晋文一百三十七引御览四九，又四百四十四。」
　　〔二〕嘉锡案：嵇、阮虽以放诞鸣高，然皆狭中不能容物。如康之箕踞不礼锺会（见简傲篇），与山涛绝交书自言「不喜俗人，刚疾恶，轻肆直言，遇事辄发」。又幽愤诗曰「惟此褊心，显明臧否」。皆足见其刚直任性，不合时宜。籍虽至慎，口无臧否（见德行篇）。然能为青白眼，见凡俗之士，辄以白眼对之（见简傲篇注）。则亦孤僻，好与俗忤。特因畏祸，能衔默不言耳。康卒掇杀身之祸。籍亦仅为司马昭之狎客，苟全性命而已。涛一见司马师，便以吕望比之，尤见赏于昭，委以腹心之任，摇尾于奸雄之前，为之功狗。是固能以柔媚处世者，宜其自以为度量胜嵇、阮，必当作三公也。呜呼！观于竹林诸人之事，则人之生当乱世而欲身名俱泰，岂不难哉！然士苟能不以富贵为心，则固有辟人辟世，处进退存亡而不失其正者。虽不为山涛，岂无自全之道也欤？嘉锡又案：晋书涛本传云：「与锺会、裴秀并申款昵。以二人居势争权，涛平心处中，各得其所，而俱无恨焉。锺会作乱于蜀，文帝将西征，时魏氏诸王公并在邺。帝谓涛曰：『西偏吾自了之，后事深以委卿。』以本官行军司马，给亲兵五百人镇邺。」夫锺会之为人，嵇康所不齿，而涛与之款昵，又处会与裴秀交哄之际，能并得其欢心，岂非以会为司马氏之子房，而秀亦参谋略，皆昭之宠臣，故曲意交结，相与比周，以希诡遇之获欤？至为昭居留守之任，以监视魏之王公，俨然以锺繇、华歆自命。身为人作伍伯，视宗室如囚徒，非权奸之私昵，谁肯任此？与时俯仰是矣。然实身入局中，未尝心存事外也。通鉴八十四：「帝决意伐吴，贾充、荀勖、冯紞固争之。帝大怒，充免冠谢罪。仆射山涛退而告人曰：『自非圣人，外宁必有内忧。今释吴为外惧，岂非筭乎？』」胡注曰：「山涛身为大臣，不昌言于朝，而退以告人，盖求合于贾充者也。」胡氏此言，深得涛之用心。盖涛善揣摩时势，故司马氏权重，则攘臂以与其逆谋；贾充宠盛，则缄口以避其朋党。进不廷争，以免帝怒；退有后言，以结充欢。首鼠两端，所如辄合。此真所谓心存事外，与时俯仰也。传言「涛再居选职，每一官缺，辄拟数人，视帝意所欲为先」。其迎合之术，可谓工矣。操是术以往，其取三公，直如俯拾地芥，岂但以度量胜嵇、阮而已乎？
　　〔三〕嘉锡案：嵇、阮诸人，虽屯蹇于世，然如涛浩然之度，则固叔夜之所深羞，而嗣宗之所不屑也。
　　王浑妻锺氏生女令淑，虞预晋书曰：「浑字玄冲，太原晋阳人，魏司徒昶子。仕至司徒。」武子为妹求简美对而未得。有兵家子，有俊才，欲以妹妻之，乃白母，王氏谱曰：「锺夫人名琰之，太傅繇之孙。」〔一〕曰：「诚是才者，其地可遗，然要令我见。」武子乃令兵儿与群小杂处，使母帷中察之。既而，母谓武子曰：「如此衣形者，是汝所拟者非邪？」武子曰：「是也。」母曰：「此才足以拔萃，然地寒，不有长年，不得申其才用。观其形骨，必不寿，不可与婚。」武子从之。兵儿数年果亡。
　　【笺疏】
　　〔一〕程炎震云：「晋书云：『字琰，繇曾孙。父徽，黄门郎。』下条亦云曾孙。」
