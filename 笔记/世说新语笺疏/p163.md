<!-- { "loadSidebar": true } -->
　　〔一〕嘉锡案：晋书范之传云：「玄僣位，以范之为侍中，封临汝县公。玄既奢侈无度，范之亦盛营馆第，自以佐命元勋，深怀矜伐，以富贵骄人。」然则范之为人，盖习于奢靡，平生服用，必力求新异，韩母言不因己不得见古物，盖讥之也。
　　王江州夫人语谢遏曰：「汝何以都不复进，夫人，玄之妹。为是尘务经心，天分有限。」〔一〕
　　【笺疏】
　　〔一〕嘉锡案：王江州即凝之，夫人即谢道韫。后条明云「谢遏绝重其姊」。御览八百二十四引有谢玄与姊书，则道韫是姊，非妹。况其言为尔汝之辞，直相诫励，亦非所以对兄。妹字决为传写之误无疑。
　　郗嘉宾丧，妇兄弟欲迎妹还，终不肯归。郗氏谱曰：「超娶汝南周闵女，名马头。」曰：「生纵不得与郗郎同室，死宁不同穴！」毛诗曰：「谷则异室，死则同穴。」郑玄注曰：「穴谓圹中墟也。」
　　谢遏绝重其姊，张玄常称其妹，欲以敌之。有济尼者，并游张、谢二家。人问其优劣？答曰：「王夫人神情散朗，故有林下风气。顾家妇清心玉映，自是闺房之秀。」〔一〕
　　【笺疏】
　　〔一〕嘉锡案：林下，谓竹林名士也。赏誉篇曰：「林下诸贤，各有俊才子」是其证。此言王夫人虽巾帼，而有名士之风，言顾不如王。晋书列女传所载道韫事迹，如施青绫步障为小郎解围，嫠居后见刘柳与之谈议，皆足见其神情之散朗，非复寻常闺房中人举动。类聚八十八引其拟嵇中散诗曰：「遥望山上松，隆冬不能雕。愿想游下憩，瞻彼万仞条。腾跃不能升，顿足俟王乔。时哉不我与，大运所飘飖。」居然有论养生服石髓之意，此亦林下风气之一端也。道韫以一女子而有林下风气，足见其为女中名士。至称顾家妇为闺房之秀，不过妇人中之秀出者而已。不言其优劣，而高下自见，此晋人措词妙处。
　　王尚书惠尝看王右军夫人，〔一〕宋书曰：「惠字令明，琅邪人。历吏部尚书，赠太常卿。」问：「眼耳未觉恶不？」妇人集载谢表曰：「妾年九十，孤骸独存，愿蒙哀矜，赐其鞠养。」〔二〕答曰：「发白齿落，属乎形骸；至于眼耳，关于神明，那可便与人隔？」
　　【笺疏】
　　〔一〕程炎震云：「王惠，劭之孙，导之曾孙，右军孙行也。」
　　〔二〕嘉锡案：真诰阐幽微篇注云：「逸少升平五年辛酉岁亡，年五十九。」夫人若与右军年相上下，则其九十岁当在太元十七年前后。然王凝之至隆安三年五月始为孙恩所害，夫人上此表时，若凝之犹在，则不应云孤骸独存。夫人为郗愔之姊，愔以太元九年卒，年七十二。夫人盖较愔仅大二三岁，则其九十岁时，正当隆安三四年间，其诸子死亡殆尽，朝廷悯凝之殁于王事，故赐其母以鞠养也。
　　韩康伯母殷，随孙绘之之衡阳，韩氏谱曰：「绘之字季伦。父康伯，太常卿。绘之仕至衡阳太守。」于阖庐洲中逢桓南郡。卞鞠是其外孙，时来问讯。谓鞠曰：「我不死，见此竖二世作贼！」在衡阳数年，绘之遇桓景真之难也，〔一〕续晋阳秋曰：「桓亮字景真，大司马温之孙。父济，给事中。叔父玄，篡逆见诛。亮聚众于长沙，自号湘州刺史。杀太宰甄恭、衡阳前太守韩绘之等十余人。为刘毅军人郭珍斩之。」〔二〕殷抚尸哭曰：「汝父昔罢豫章，征书朝至夕发。汝去郡邑数年，为物不得动，遂及于难，夫复何言？」
　　【笺疏】
　　〔一〕程炎震云：「桓亮之难，在义熙元年乙巳，距永和十二年殷浩殁时，整五十年。浩卒年五十二。康伯之母如是浩姊，年当百余；如是浩妹，亦九十余矣。」嘉锡案：晋书韩伯传第云母殷氏，舅殷浩，不言是浩姊或妹。建康实录九云：「太元五年八月，太常韩伯卒。伯母殷浩姊，伯早孤，卒时年四十九。」以此推之，康伯当生于咸和七年壬辰，下至义熙元年乙巳绘之死时，首尾七十四年。其母为殷浩之姊，生康伯时，年当三十余，至此固已百余岁矣。又案：阖庐洲不知所在，遍考地理书未见。晋书安帝纪：隆安二年七月，王恭、庾楷、殷仲堪、桓玄、杨佺期等举兵反。九月辅国将军刘牢之击败恭，收送京师，斩之。玄等走寻阳。通鉴一百十云：「冬十月，仲堪自燕湖南归，玄等狼狈西还，追仲堪，至寻阳及之。壬午，盟于寻阳。朝廷深惮之，以荆州还仲堪，优诏慰谕，仲堪等乃受诏，各还所镇。玄乃屯于夏口，引始安太守济阴卞范之以为谋主。」世说言康伯母随孙绘之之衡阳，逢桓玄，必是由建康赴任，遇之于道中。又言卞鞠时来问讯，知在范之已为玄长史之后。然则阖庐洲必在大江之中，去夏口不远。考影宋本寰宇记一百十三曰：「兴国军永兴县阖闾山，在州东四百七十里，（兴国军本属鄂州，故言在州东。）在县之北。史记云：「阖闾九年，子胥伐楚。」吴越春秋云：「子胥将兵破楚，掘平王之墓，屯军城于此山。」御览四十八地部有阖闾山，引武昌记曰：「昔阖闾与伍子胥屯众于此山为城，故曰阖闾山。」舆地广记二十五云：「永兴县有阖闾山，吴王阖闾与楚相持屯此。」此虽皆只言阖闾山而不言洲，然宋之兴国军即晋之阳新县，其东北滨大江。夏口在武昌郡，自寻阳泝江至武昌，中途必过阳新。阖庐洲盖即在阖闾山下。玄方由寻阳退屯夏口，故康伯母遇之于此。此洲所以不见纪载者，殆已沉没，或变为陆地，与岸相连矣。范之事见宠礼篇注。晋书附桓玄传云：「范之为始安太守，桓玄少与之游。及玄为江州，引为长史，委以心膂之任，潜谋密计，莫不决之。后玄将为篡乱，范之与殷仲文阴撰策命。玄平，斩于江陵。」方康伯母遇之江中时，范之正从玄作乱，而韩母乃面斥玄为贼，盖欲以训戒之也。惜乎范之不能从其外祖母之言，终与逆贼同死，负母意矣。晋之士大夫感温之恩，多党附桓氏。母以一妇人独名其父子作贼，虽是衔其兄浩被废之雠，然词严义正，能明于顺逆，可不谓贤欤？
　　〔二〕李慈铭云：「案太宰下当有脱字。」又云：「案郭珍，桓玄传作郭弥。」
　　
　　术解第二十
　　荀勖善解音声，时论谓之闇解。遂调律吕，正雅乐。每至正会，殿庭作乐，自调宫商，无不谐韵。阮咸妙赏，时谓神解。〔一〕每公会作乐，而心谓之不调。既无一言直勖，意忌之，〔二〕遂出阮为始平太守。后有一田父耕于野，得周时玉尺，便是天下正尺。荀试以校己所治钟鼓、金石、丝竹，皆觉短一黍，于是伏阮神识。〔三〕晋后略曰：「钟律之器，自周之未废，而汉成、哀之间，诸儒修而治之。至后汉末，复隳矣。〔四〕魏氏使协律知音者杜夔造之，不能考之典礼，徒依于时丝管之声、时之尺寸而制之，甚乖失礼度。于是世祖命中书监荀勖依典制，定钟律。既铸律管，募求古器，得周时玉律数枚，比之不差。又诸郡舍仓库，或有汉时故钟，以律命之，皆不叩而应，声响韵合，又若俱成。」晋诸公赞曰：「律成，散骑侍郎阮咸谓『勖所造声高、高则悲。夫亡国之音哀以思，其民困。今声不合雅，惧非德政中和之音，必是古今尺有长短所致。然今钟磬是魏时杜夔所造，不与勖律相应，音声舒雅，而久不知夔所造，〔五〕时人为之，不足改易。』勖性自矜，乃因事左迁咸为始平太守，而病卒。后得地中古铜尺，校度勖今尺，短四分，方明咸果解音，然无能正者。」干宝晋纪曰：「荀勖始造正德大象之舞，以魏杜夔所制律吕，校大乐本音不和。〔六〕后汉至魏，尺长于古四分有余，而夔据之，是以失韵。乃依周礼，积粟以起度量，以度古器，符于本铭，遂以为式，用之郊庙。」
　　【笺疏】
　　〔一〕通典一百四十四曰：「阮咸，亦秦琵琶也，而项长过于今制，列十有三柱。武太后时，蜀人蒯朗于古墓中得之。晋竹林七贤图阮咸所弹与此类同，因谓之『阮咸』。咸世实以善琵琶知音律称。」又自注曰：「蒯朗初得铜者，时莫有识之。太常少卿元行冲曰：『此阮咸所造。』乃令匠人改以木为之，声甚清雅。」
　　〔二〕李慈铭云：「案直下疑当重一勖字。谓咸无一言直勖，故勖忌之也。又案直同值，遇也。谓咸遭勖意忌也。」
　　〔三〕程炎震云：「晋书乐志云『出咸为始平相』，误。又云：『于此伏咸之妙，复征咸归。』」又云：「晋书律历志云：『后始平掘地得古铜尺，岁久欲腐，不知何代所出，果长勖尺四分。』又史臣案云：『又汉章帝时，零陵文学史奚景于泠道舜祠下得玉律，度以为尺，相传谓之汉官尺。以校荀勖尺，勖尺短四分。汉官、始平两尺度同。』又云：『文选注引晋诸公赞作「中护军长史阮咸」。』」
　　〔四〕李慈铭云：「案堕，有徒规徒可二反。作隳者俗谬。」
　　〔五〕李慈铭云：「案不知疑当作不如，谓勖所造不如夔也。」又「案此当以舒雅读句，其声舒雅，而人不知是夔所造。盖勖未曾制钟磬，犹是夔所为也。」
　　〔六〕李慈铭云：「案本音当作八音。晋书律历志、宋书律志俱作八音。」
　　荀勖尝在晋武帝坐上食笋进饭，谓在坐人曰：「此是劳薪炊也。」坐者未之信，密遣问之，实用故车脚。〔一〕
　　【笺疏】
　　〔一〕隋书王劭传劭上表请变火曰：「昔师旷食饭，云是劳薪所爨。晋平公使视之，果然车辋。」
　　人有相羊祜父墓，后应出受命君。祜恶其言，遂掘断墓后，以坏其势。相者立视之曰：「犹应出折臂三公。」俄而祜坠马折臂，位果至公。幽明录曰：「羊祜工骑乘。有一儿五六岁，端明可喜。掘墓之后，儿即亡。羊时为襄阳都督，因盘马落地，遂折臂。于时士林咸叹其忠诚。」
　　王武子善解马性。尝乘一马，箸连钱障泥。前有水，终日不肯渡。〔一〕王云：「此必是惜障泥。」使人解去，便径渡。语林曰：「武子性爱马，亦甚别之。故杜预道『王武子有马癖，和长舆有钱癖。』武帝问杜预：『卿有何癖？』对曰：『臣有左传癖。』」
　　【校文】
　　注「武帝问杜预」景宋本及沉本无「杜」字。
　　【笺疏】
　　〔一〕程炎震云：「连钱，晋书济传作连干。御览三百五十九引同。」又云：「终日不肯渡，御览引无日字，是也。」
　　陈述为大将军掾，甚见爱重。及亡，郭璞往哭之，甚哀，乃呼曰：「嗣祖，焉知非福！」俄而大将军作乱，如其所言。陈氏谱曰：「述字嗣祖，颍川许昌人。有美名。」
