<!-- { "loadSidebar": true } -->
　　注「操卮执瓢」「瓢」，景宋本及沈本作「觚」。
　　注「箕踞」「箕」，景宋本作「踑」。
　　注「承糟」「糟」，景宋本作「槽」。
　　【笺疏】
　　〔一〕李慈铭云：「案『意气所寄』语不完，下有脱文。」伶当作灵。沈涛交翠轩笔记四云：「涛案：文选酒德颂五臣注引臧荣绪晋书：『刘灵字伯伦。』文苑英华卷十三皇甫湜醉赋：『昔刘灵作酒德颂。』彭叔夏辨证云：『颜延之五君咏：『刘灵善闭关。』文中子：『刘灵古之闭关人也。』语林：『天生刘灵，以酒为名。』并作灵。而唐太宗晋书本传作伶，故他书通用伶云云。又陆龟蒙中酒赋有『馘卓擒灵之伍，我愿先登』。卓谓毕卓，灵谓刘灵。李商隐暇日诗『谁向刘灵天幕内』，亦作灵，不作伶。盖伶从令声，令、灵古字通用。荀子强国篇：『其在赵者，剡然有苓，而据松柏之塞。』注『苓与灵同』。说文雨部引诗『霝雨其蒙』，今诗作『零』。虫部引诗『螟□有子』，今诗作『蛉』。汉吴仲山碑：『神零有知。』隶释云：『以零为灵。』刘字伯伦，本取伶伦之义，而字假借作灵。后人习见今本晋书作伶，遂以作灵为误，是以不狂为狂耳。御览饮食部引世说：『刘灵纵酒放达。』今本世说作伶。盖浅人据晋书所改。」嘉锡案：胡氏刻仿宋本文选李善注于思旧赋注引臧荣绪晋书，五君咏注引竹林名士传及臧书，均作灵。惟酒德颂注引臧书，误作伶。然文选集注九十三酒德颂下引李善注仍作灵，不误也。御览所引世说，见任诞篇。以此推之，则凡本书作刘伶者，皆出宋人所改无疑。
　　〔二〕文选集注九十三公孙罗文选钞引臧荣绪晋书曰：「刘灵父为太祖大将军掾，有宠，早亡。灵长六尺，貌甚丑悴，而志气旷放，以宇宙为狭也。与阮籍、嵇康为友，相遇欣然，怡神解裳。乘鹿车，携一壶酒，使荷锸自随，以为死便埋之。留连于酒中之德，乃着酒德颂。」嘉锡案：此叙事与名士传略同而加详，录之以广佚闻。至元嘉禾志十三：「刘伶墓在嘉兴县西北二十七里。钱氏讳镠，改呼刘为金。俗因呼为金伶墓。」
　　〔三〕宋朱弁风月堂诗话上曰：「东坡云『诗文岂在多，一颂了伯伦』，是伯伦他文字不见于世矣。予尝阅唐史艺文志刘伶有文集三卷，则伯伦非无他文章也。但酒德颂幸而传耳。坡之论岂偶然得于落笔之时乎？抑别有所闻乎？」嘉锡案：东坡即本之世说注耳。考新唐志并无刘伶集，隋志旧唐志亦未著录，朱氏之说盖误。然艺文类聚七引有魏刘伶北邙客舍诗，则伶之文章不止一篇。盖伶平生不措意于文，故无文集行世。而酒德颂则盛传，谈者因以为祇此一篇，实不然也。
　　乐令善于清言，而不长于手笔。将让河南尹，请潘岳为表。晋阳秋曰：「岳字安仁，荥阳人。夙以才颖发名。善属文，清绮绝世，蔡邕未能过也。仕至黄门侍郎，为孙秀所害。」潘云：「可作耳。要当得君意。」乐为述己所以为让，标位二百许语。〔一〕潘直取错综，便成名笔。时人咸云：「若乐不假潘之文，潘不取乐之旨，则无以成斯矣。」
　　【笺疏】
　　〔一〕嘉锡案：「标位二百许语」，「位」景宋本作「□」，□盖□之误，后人不识，因妄改为位。
　　夏侯湛作周诗成，〔一〕文士传曰：「湛字孝若，谯国人，魏征西将军夏侯渊曾孙也。有盛才，文章巧思，善补雅词，名亚潘岳。历中书侍郎。」湛集载其叙曰：「周诗者，南陔、白华、华黍、由庚、崇丘、由仪六篇，有其义而亡其辞。湛续其亡，故云周诗也。」示潘安仁。安仁曰：「此非徒温雅，乃别见孝悌之性。」其诗曰：「既殷斯虔，仰说洪恩。夕定辰省，奉朝侍昏。宵中告退，鸡鸣在门。孳孳恭诲，夙夜是敦。」潘因此遂作家风诗。岳家风诗载其宗祖之德及自戒也。
　　【笺疏】
　　〔一〕文选五十七潘安仁夏侯常侍诔曰：「显祖曜德，牧兖及荆。父守淮、岱，治亦有声。」李善注引王隐晋书曰：「夏侯威字季权，荆、兖二州刺史。威次子庄，淮南太守。」文选集注百十三引文选钞曰：「魏志云：『夏侯璇字子威，至兖州刺史。』王隐晋书：『威次子庄，为淮南太守。』然岱郡书传无文，而此诔言守海岱也。」嘉锡案：今魏志夏侯渊传，渊中子霸之弟威，无「名璇字子威」语。集注殆有讹误。裴注引世语与王隐晋书同。艺文类聚二十三载其诗曰：「绾发绾发，发亦鬓止。日祗日祗，敬亦慎止。靡专靡有，受之父母。鸣鹤匪和，析薪弗荷。隐忧孔疚，我堂靡构。义方既训，家道颖颖。岂敢荒宁，一日三省。」又文选五十八褚渊碑文注引其诗曰：「经始复图终，葺宇营丘园。」
　　孙子荆除妇服，作诗以示王武子〔一〕。孙楚集云：「妇胡毋氏也。」其诗曰：「时迈不停，日月电流。神爽登遐，忽已一周。礼制有叙，告除灵丘。临祠感痛，中心若抽。」王曰：「未知文生于情，情生于文。一作「文于情生，情于文生」。览之凄然，增伉俪之重。」〔二〕
　　【笺疏】
　　〔一〕嘉锡案：文馆词林一百五十二有西晋孙楚赠妇胡毋夫人别一首，惜有目无诗。
　　〔二〕文心雕龙情采篇曰：「夫情者文之经，辞者理之纬。经正而后纬成，理定而后辞畅，此立文之本源也。昔诗人什篇，为情而造文；辞人赋颂，为文而造情。何以明其然？盖风雅之兴，志思蓄愤，而吟咏情性，以讽其上，此为情而造文也。诸子之徒，心非郁陶，苟驰夸饰，鬻声钓世，此为文而造情也。故为情者要约而写真，为文者淫丽而烦滥。而后之作者，采滥忽真，远弃风雅，近师辞赋。故体情之制日疏，逐文之篇愈盛。故有志深轩冕，而泛咏皋壤；心缠几务，而虚述人外。真宰弗存，翩其反矣。」嘉锡案：彦和此论，似即从武子之言悟出。
　　太叔广甚辩给，而挚仲治长于翰墨，俱为列卿。每至公坐，广谈，仲治不能对。退着笔难广，广又不能答。〔一〕王隐晋书曰：「广字季思，东平人。拜成都王为太弟。〔二〕欲使诣洛，广子孙多在洛，虑害，乃自杀。挚虞字仲治，京兆长安人。祖茂，秀才。父模，太仆卿。虞少好学，师事皇甫谧，善校练文义，多所著述。历秘书监、太常卿。从惠帝至长安，遂流离鄠、杜间。性好博古，而文籍荡尽。永嘉五年，洛中大饥，遂饿而死。虞与广名位略同，广长口才，虞长笔才，俱少政事。众坐广谈，虞不能对；虞退笔难广，广不能答。于是更相嗤笑，纷然于世。广无可记，虞多所录，于斯为胜也。」
　　【笺疏】
　　〔一〕北史常景传云：「友人刁整每谓曰：『卿清德自居，不事家业，吾恐挚太常方餧于柏谷耳。』」
　　〔二〕李慈铭云：「案拜下有脱文。」
　　江左殷太常父子，〔一〕并能言理，亦有辩讷之异。扬州口谈至剧，太常辄云：「汝更思吾论。」中兴书曰：「殷融字洪远，陈郡人。桓彝有人伦鉴，见融甚叹美之。着象不尽意、大贤须易论，〔二〕理义精微，谈者称焉。兄子浩亦能清言，每与浩谈，有时而屈，退而着论，融更居长。为司徒左西属。〔三〕饮酒善舞，终日啸咏，未尝以世务自婴。累迁吏部尚书、太常卿，卒。」
　　【笺疏】
　　〔一〕孙志祖读书脞录六云：「古人称叔侄亦曰父子。汉书疏广传：『父子并为师傅。』谓广为太子太傅，其兄子受为少傅也。后汉蔡邕传：『阳球飞章言邕及质。邕上书自陈：「如臣父子，欲相伤陷。」』晋书谢安传：『朝议欲以谢玄为荆州刺史，谢安自以父子名位太重。』质乃邕之叔父，玄亦安之兄子也。世说文学篇：『江左殷太常父子并能言理。』谓殷融及兄子浩。又通鉴卷一百十慕舆护曰：『以子拒父犹可，况以父拒子乎？』慕容德于宝为叔父，亦称父子，晋以后则罕见矣。」
　　〔二〕嘉锡案：隋志有晋太常卿殷融集十卷。
　　〔三〕御览二百九引晋中兴书曰：「殷融字洪远，司徒王导以为左西属。」
　　庾子嵩作意赋成，晋阳秋曰：「敳永嘉中为石勒所害。先是敳见王室多难，知终婴其祸，乃作意赋以寄怀。」从子文康见，问曰：「若有意邪？非赋之所尽；若无意邪？复何所赋？」答曰：「正在有意无意之间。」
　　郭景纯诗云：「林无静树，川无停流。」王隐晋书曰：「郭璞字景纯，河东闻喜人。父瑗，建平太守。」璞别传曰：「璞奇博德通，文藻粲丽，才学赏豫，足参上流。其诗赋诔颂，并传于世，而讷于言。造次咏语，常人无异。又不持仪检，形质颓索，纵情嫚惰，时有醉饱之失。友人干令升戒之曰：『此伐性之斧也。』璞曰：『吾所受有分，恒恐用之不尽，岂酒色之能害！』王敦取为参军。敦纵兵都辇，乃咨以大事，璞极言成败，不为回屈。敦忌而害之。」诗，璞幽思篇者。阮孚云：阮孚别见。「泓峥萧瑟，实不可言。每读此文，辄觉神超形越。」
　　庾阐始作扬都赋，〔一〕道温、庾云：「温挺义之标，庾作民之望。方响则金声，比德则玉亮。」庾公闻赋成，求看，兼赠贶之。阐更改「望」为「□」，以「亮」为「润」云。〔二〕中兴书曰：「阐字仲初，颍川人，太尉亮之族也。少孤，九岁便能属文。迁散骑侍郎，领大著作。为扬都赋，邈绝当时。五十四卒。」
　　【笺疏】
　　〔一〕嘉锡案：扬都赋见艺文类聚六十一，删节非全篇。严可均据世说、书钞、初学记、文选注、三国志注、水经注、御览诸书，搜集其佚文，载入全晋文三十八。但真诰握真辅第一引有两节二百余字，竟漏未辑入，以此知博闻强记之难也。类林杂说七文章篇曰：「庾阐作扬都赋未成，出妻。后更娶谢氏，使于午夜以燃镫于瓮中。仲初思至，速火来，即为出镫。因此赋成，流于后世。」亦见敦煌写本残类书弃妻篇，均不言出于何书。
　　〔二〕嘉锡案：以亮字犯庾名，故改之也。
　　孙兴公作庾公诔。袁羊曰：「见此张缓。」于时以为名赏。袁氏家传曰：「乔有文才。」
　　庾仲初作扬都赋成，以呈庾亮。亮以亲族之怀，大为其名价云：「可三二京，四三都。」于此人人竞写，都下纸为之贵。谢太傅云：「不得尔。此是屋下架屋耳，事事拟学，而不免俭狭。」王隐论扬雄太玄经曰：「玄经虽妙，非益也。是以古人谓其屋下架屋。」
