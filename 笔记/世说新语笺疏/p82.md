<!-- { "loadSidebar": true } -->
　　〔一〕程炎震云：「王观国学林卷三曰：『晋书和峤传：「峤迁颍川太守，太傅从事中郎庾敳见而叹曰」云云，又庾敳传曰：「顗有重名，而聚敛积实，都官从事温峤奏之，敳更器峤」云云，两传所载，一以为和峤，一以为温峤，必有一失。今按庾敳参东海王越太傅军事，自惠、怀以来，敳仕渐显，正与温峤同时。而温峤传亦曰峤举奏庾敳。以此知所誉者乃温峤，非和峤也。和峤早显，与张华同佐武帝，又在前矣。』炎震曰：王说是也。敳为峻之第三子。和峤于武帝时已与峻及纯同官，于敳为先达。就令为之题目，亦当如王戎之称太保，谢安之叹伯道，不得抑扬其词也。若非晋书两载，无以证临川之误矣。」
　　〔二〕姚范援鹑堂笔记三十三曰：「晋书和峤传云，『太傅从事中郎庾敳见而叹曰，「峤森森如千丈松」』云云。又庾敳传云『敳有重名，而聚敛积实，谈者讥之。都官从事温峤奏之，敳更器峤，目峤森森如千丈松』云云。宋王楙野客丛谭云『世说与和峤传并云目和峤，疑敳传作温峤误』。按为都官从事者实温峤，和峤未尝历是职。且和峤卒于元康二年，司马越之为太傅，则在永兴元年。敳为越从事中郎，上去元康二年相县一纪，况其齿位亦复殊邈，和峤岂待敳语为重哉？晋书敳传作温峤，自不误。其和峤传乃又采世说语妄入之，斯为误耳。」梁玉绳瞥记四亦曰：「子嵩所器者乃温太真，非和长舆也。因二峤名同，遂误属于和。世说亦误。」嘉锡案：庾敳目和峤语出自王隐
　　晋书，见御览九百五十三，而世说采之。类聚八十八引晋袁宏诗曰：「森森千丈松，磊砢非一节。虽无榱桷丽，较为栋梁桀。」全用庾敳之语。知非始见于世说矣。至温峤举奏庾敳，敳更器之事，出孙盛晋阳秋，见汪藻考异敬胤注中。今本晋书杂采诸家，失于契勘耳。凡世说所载事，皆自有出处，晋书往往与之同出一源。后人读晋书，见其与世说同，遂谓采自世说，实不然也。
　　〔三〕文选八上林赋「水玉磊砢」，郭璞注曰：「磊砢，魁垒貌也。」原本玉篇二十二曰：「砢，力可反。说文：磊砢也。野王案：累石之貌也。」嘉锡案：此言其节目之多，犹石之磊磊然也。
　　王戎云：「太尉神姿高彻，如瑶林琼树，自然是风尘外物。」名士传曰：「夷甫天形奇特，明秀若神。」八王故事曰：「石勒见夷甫，谓长史孔苌曰：『吾行天下多矣！未尝见如此人，当可活不？』苌曰：『彼晋三公，不为我用。』勒曰：『虽然，要不可加以锋刃也。』夜使推墙杀之。」
　　王汝南既除所生服，遂停墓所。兄子济每来拜墓，略不过叔，叔亦不候。济脱时过，止寒温而已。后聊试问近事，答对甚有音辞，出济意外，济极惋愕。仍与语，转造清微。济先略无子侄之敬，既闻其言，不觉懔然，心形俱肃。遂留共语，弥日累夜。济虽俊爽，自视缺然，乃喟然叹曰：「家有名士，三十年而不知！」济去，叔送至门。济从骑有一马，绝难乘，少能骑者。济聊问叔：「好骑乘不？」曰：「亦好尔。」济又使骑难乘马，叔姿形既妙，回策如萦，名骑无以过之。济益叹其难测，非复一事。邓粲晋纪曰：「王湛字处冲，太原人。隐德，人莫之知，虽兄弟宗族，亦以为痴，唯父昶异焉。昶丧，居墓次，兄子济往省湛，见床头有周易，谓湛曰：『叔父用此何为？颇曾看不？』湛笑曰：『体中佳时，脱复看耳。〔一〕今日当与汝言。』因共谈易。剖析入微，妙言奇趣，济所未闻，叹不能测。济性好马，而所乘马骏驶，意甚爱之。湛曰：『此虽小驶，然力薄不堪苦。近见督邮马，当胜此，但养不至耳。』济取督邮马谷食十数日，与湛试之。湛未尝乘马，卒然便驰骋，步骤不异于济，而马不相胜。湛曰：『今直行车路，何以别马胜不？唯当就蚁封耳！』于是就蚁封盘马，果倒踣，〔二〕其俊识天才乃尔。」既还，浑问济：「何以暂行累日？」济曰：「始得一叔。」浑问其故？济具叹述如此。浑曰：「何如我？」济曰：「济以上人。」武帝每见济，辄以湛调之曰：「卿家痴叔死未？」济常无以答。既而得叔，后武帝又问如前，济曰：「臣叔不痴。」称其实美。帝曰：「谁比？」济曰：「山涛以下，魏舒以上。」晋阳秋曰：「济有人伦鉴识，其雅俗是非，少有优润。见湛，叹服其德宇。时人谓湛：『上方山涛不足，下比魏舒有余。』湛闻之曰：『欲以我处季孟之间乎？』」王隐晋书曰：「魏舒字阳元，任城人。幼孤，为外氏宁家所养。宁氏起宅，相者曰：『当出贵甥。』外祖母意以盛氏甥小而惠，谓应相也。舒曰：『当为外氏成此宅相。』少名迟钝。叔父衡使守水碓，每言：『舒堪八百户长，我愿毕矣。』舒不以介意。身长八尺二寸，不修常人近事。少工射，箸韦衣入山泽，每猎大获。为后将军锺毓长史，毓与参佐射戏，舒常为坐画筹。后值朋人少，以舒充数，于是发无不中，加博措闲雅，殆尽其妙。毓叹谢之曰：『吾之不足，尽卿如此射矣！』转相国参军。晋王每朝罢，目送之曰：『魏舒堂堂，人之领袖！』累迁侍中、司徒。」于是显名。年二十八，始宦。〔三〕
　　【校文】
　　注「少有优润」「润」，景宋本及沈本作「调」。
　　注「加博措闲雅」「博」，沈本作「举」。
　　【笺疏】
　　〔一〕程炎震云：「王昶以甘露四年卒，湛年甫十一耳。除服后，停墓所亦不过数年，安得云三十年乎？今晋书同邓粲，皆误也。当如世说云『所生服』为是，盖谓所生母也。『体中』下晋书湛传有『不』字。」
　　〔二〕李慈铭云：「『便』下疑有脱字，当作『卒然便骑』，下以『驰骋步骤』为一句。」又案：「『果』上有脱字，当作『济马果倒踣』。晋书王湛传作『济马果踬，而督邮马如常』。」
　　〔三〕程炎震云：「晋书：湛年四十九，元康五年卒。则二十八是咸宁二年丙申。」
　　裴仆射时人谓为言谈之林薮。惠帝起居注曰：「頠理甚渊博，赡于论难。」
　　张华见褚陶，语陆平原曰：「君兄弟龙跃云津，顾彦先凤鸣朝阳。谓东南之宝已尽，不意复见褚生。」陆曰：「公未睹不鸣不跃者耳！」褚氏家传曰：「陶字季雅，吴郡钱塘人，褚先生后也。陶聪惠绝伦，年三十，作鸥鸟、水硙二赋。宛陵严仲弼见而奇之曰：『褚先生复出矣！』弱不好弄，清谈闲默，以坟、典自娱。语所亲曰：『圣贤备在黄卷中，舍此何求？』州郡辟不就。吴归命世祖，补台郎、建忠校尉。司空张华与陶书曰：『二陆龙跃于江、汉，彦先凤鸣于朝阳，自此以来，常恐南金已尽，而复得之于吾子！故知延州之德不孤，渊、岱之宝不匮。』仕至中尉。」
　　【校文】
　　注「年三十」袁本作「年十三」。
　　注「水硙」「硙」，景宋本及沈本俱作「碓」。
　　注「清谈闲雅」「谈」，景宋本作「淡」。
　　有问秀才：「吴旧姓何如？」答曰：「吴府君圣王之老成，明时之俊乂。朱永长理物之至德，清选之高望。严仲弼九皋之鸣鹤，空谷之白驹。顾彦先八音之琴瑟，五色之龙章。张威伯岁寒之茂松，幽夜之逸光。陆士衡、士龙鸿鹄之裴回，悬鼓之待槌。秀才，蔡洪也。集载洪与刺史周俊书曰：「一日侍坐，言及吴士，询于刍荛，遂见下问。造次承颜，载辞不举，敕令条列名状，退辄思之。今称疏所知：吴展字士季，下邳人。忠足矫非，清足厉俗，信可结神，才堪干世。仕吴为广州刺史、吴郡太守。吴平，还下邳，闭门自守，不交宾客。诚圣王之老成，明时之俊乂也。朱诞字永长，吴郡人。体履清和，黄中通理。吴朝举贤良，累迁议郎，今归在家。诚理物之至德，清选之高望也。严隐字仲弼，吴郡人。禀气清纯，思度渊伟。吴朝举贤良，宛陵令。吴平，去职。九皋之鸣鹤，空谷之白驹也。张畅字威伯，吴郡人。禀性坚明，志行清朗，居磨涅之中，无淄磷之损。岁寒之松柏，幽夜之逸光也。」陆云别传曰：「云字士龙，吴大司马抗之第五子，机同母之弟也。儒雅有俊才，容貌瑰伟，口敏能谈，博闻强记。善著述，六岁便能赋诗，时人以为项托、扬乌之俦也。年十八，刺史周俊命为主簿。俊常叹曰：『陆士龙当今之颜渊也！』累迁太子舍人、清河内史。为成都王所害。」凡此诸君：以洪笔为鉏耒，以纸札为良田。以玄默为稼穑，以义理为丰年。以谈论为英华，以忠恕为珍宝。着文章为锦绣，蕴五经为缯帛。坐谦虚为席荐，张义让为帷幕。行仁义为室宇，修道德为广宅。」〔一〕按蔡所论士十六人，无陆机兄弟，又无「凡此诸君」以下，疑益之。
　　【校文】
　　「陆士衡士龙」景宋本及沈本无「士衡」二字。
　　【笺疏】
　　〔一〕李慈铭云：「案太平广记：圣王之老成作圣朝之盛佐。至德作宏德。鸣鹤作鸿鹄。士龙上无士衡二字。玄默作玄墨。义让作议意。修作循，广宅作墙宅。中惟鸣鹤作鸿鹄，当是广记传写之误。其余皆较此本为长。」嘉锡案：敦煌写本残类书荐举篇引世说，有「士衡」二字。余亦皆与今本同，但有误字耳。
　　人问王夷甫：「山巨源义理何如？是谁辈？」王曰：「此人初不肯以谈自居，然不读老、庄，时闻其咏，往往与其旨合。」顾恺之画赞曰：「涛有而不恃，皆此类也。」
　　洛中雅雅有三嘏：刘粹字纯嘏，宏字终嘏，漠字冲嘏〔一〕，是亲兄弟。王安丰甥，并是王安丰女婿。宏，真长祖也。晋诸公赞曰：「粹，沛国人。历侍中、南中郎将。宏，历秘书监、光禄大夫。」晋后略曰：「漠少以清识为名，与王夷甫友善，并好以人伦为意，故世人许以才智之名。自相国右长史出为襄州刺史。以贵简称。」按刘氏谱：刘邠妻，武周女，生粹、宏、漠。非王氏甥。洛中铮铮冯惠卿，名荪，是播子。〔二〕晋后略曰：「播字友声，长乐人。位至大宗正，生荪。」八王故事曰：「荪少以才悟，识当世之宜。蚤历清职，仕至侍中。为长沙王所害。」荪与邢乔俱司徒李胤外孙，〔三〕及胤子顺并知名。时称：「冯才清，李才明，纯粹邢。」晋诸公赞曰：「乔字曾伯，河间人。有才学，仕至司隶校尉。顺字曼长，仕至太仆卿。」〔四〕
　　【笺疏】
　　〔一〕程炎震云：「漠，魏志管辂传作汉，晋书刘惔传作演，皆形近之误。以其字冲嘏推之，漠为是也。」
　　〔二〕晋书冯紞传：「子播，大长秋。」晋书惠帝纪：「大安二年，乂杀冯荪。」
　　〔三〕晋书李胤传：「胤字宣伯，辽东襄平人。」
