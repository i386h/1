<!-- { "loadSidebar": true } -->
　　〔二〕李慈铭云：「案直下疑当重一勖字。谓咸无一言直勖，故勖忌之也。又案直同值，遇也。谓咸遭勖意忌也。」
　　〔三〕程炎震云：「晋书乐志云『出咸为始平相』，误。又云：『于此伏咸之妙，复征咸归。』」又云：「晋书律历志云：『后始平掘地得古铜尺，岁久欲腐，不知何代所出，果长勖尺四分。』又史臣案云：『又汉章帝时，零陵文学史奚景于泠道舜祠下得玉律，度以为尺，相传谓之汉官尺。以校荀勖尺，勖尺短四分。汉官、始平两尺度同。』又云：『文选注引晋诸公赞作「中护军长史阮咸」。』」
　　〔四〕李慈铭云：「案堕，有徒规徒可二反。作隳者俗谬。」
　　〔五〕李慈铭云：「案不知疑当作不如，谓勖所造不如夔也。」又「案此当以舒雅读句，其声舒雅，而人不知是夔所造。盖勖未曾制钟磬，犹是夔所为也。」
　　〔六〕李慈铭云：「案本音当作八音。晋书律历志、宋书律志俱作八音。」
　　荀勖尝在晋武帝坐上食笋进饭，谓在坐人曰：「此是劳薪炊也。」坐者未之信，密遣问之，实用故车脚。〔一〕
　　【笺疏】
　　〔一〕隋书王劭传劭上表请变火曰：「昔师旷食饭，云是劳薪所爨。晋平公使视之，果然车辋。」
　　人有相羊祜父墓，后应出受命君。祜恶其言，遂掘断墓后，以坏其势。相者立视之曰：「犹应出折臂三公。」俄而祜坠马折臂，位果至公。幽明录曰：「羊祜工骑乘。有一儿五六岁，端明可喜。掘墓之后，儿即亡。羊时为襄阳都督，因盘马落地，遂折臂。于时士林咸叹其忠诚。」
　　王武子善解马性。尝乘一马，箸连钱障泥。前有水，终日不肯渡。〔一〕王云：「此必是惜障泥。」使人解去，便径渡。语林曰：「武子性爱马，亦甚别之。故杜预道『王武子有马癖，和长舆有钱癖。』武帝问杜预：『卿有何癖？』对曰：『臣有左传癖。』」
　　【校文】
　　注「武帝问杜预」景宋本及沈本无「杜」字。
　　【笺疏】
　　〔一〕程炎震云：「连钱，晋书济传作连干。御览三百五十九引同。」又云：「终日不肯渡，御览引无日字，是也。」
　　陈述为大将军掾，甚见爱重。及亡，郭璞往哭之，甚哀，乃呼曰：「嗣祖，焉知非福！」俄而大将军作乱，如其所言。陈氏谱曰：「述字嗣祖，颍川许昌人。有美名。」
　　晋明帝解占冢宅，闻郭璞为人葬，帝微服往看。因问主人：「何以葬龙角？此法当灭族！」主人曰：「郭云：『此葬龙耳，不出三年，当致天子。』」帝问：「为是出天子邪？」答曰：「非出天子，能致天子问耳。」〔一〕青鸟子相冢书曰：「葬龙之角，暴富贵，后当灭门。」
　　【校文】
　　注「青鸟子相冢书」「鸟」，宋本作「乌」。
　　郭景纯过江，居于暨阳，〔一〕墓去水不盈百步，时人以为近水。景纯曰：「将当为陆。」璞别传曰：「璞少好经术，明解卜筮。永嘉中，海内将乱，璞投策叹曰：『黔黎将同异类矣！』便结亲昵十余家，南渡江，居于暨阳。」今沙涨，去墓数十里皆为桑田。其诗曰：「北阜烈烈，巨海混混；垒垒三坟，唯母与昆。」
　　【校文】
　　注「永嘉中」「中」，沈本作「末」。
　　【笺疏】
　　〔一〕李慈铭云：「案暨阳，晋属毗陵郡，即今常州府江阴县。」
　　寰宇记九十二江阴县条下曰：「郭璞宅在黄山北长广村，去县七里，吴时烽火之所也。」
　　日知录三十一曰：「晋书郭璞传：『璞以母忧去职，卜葬地于暨阳，去水百步许。人以近水为言，璞曰：「当即为陆矣。」其后沙涨，去墓数十里皆为桑田。』王恽集乃云：『金山西北大江中，乱石闲有丛薄，鸦鹊栖集，为郭璞墓。』按史文元谓去水百步许，不在大江之中。且当时即已沙涨为田，而暨阳在今江阴县界，不在京口，又所葬者璞之母，而非璞也。世之所传皆误。」顾氏自注云：「世说载璞诗曰：『垒垒三坟，惟母与昆。』则璞又有二兄同葬。」嘉锡案：王象之舆地纪胜九江阴军古迹条下曰：「今父老云：申港八里许，有郭璞母墓。」象之此说，尚与史合。而其卷七镇江府景物条云：「金山前有三岛，号『石牌』，称郭璞墓。」则又与俗传相合。周必大奏事录曰：「金山龙游寺山门，借石门山为案，乃焦山三石峰耳。其外小山，稍有树木，而鸟雀不栖者，世传为郭璞墓。」又二老堂杂志五记镇江府金山曰：「山在京口江心，号龙游寺，南朝谓之浮玉山。别有小岛，相传为郭璞墓，大水不能没，下元水府亦在此。」必大此二条皆不免惑于世俗讹传。然亦可见其说已盛传于宋，不始于王恽也。
　　王丞相令郭璞试作一卦，〔一〕卦成，郭意色甚恶，云：「公有震厄！」王问：「有可消伏理不？」郭曰：「命驾西出数里，得一柏树，截断如公长，置床上常寝处，灾可消矣。」王从其语。数日中，果震柏粉碎，子弟皆称庆。王隐晋书曰：「璞消灾转祸，扶厄择胜，时人咸言京、管不及。」大将军云：「君乃复委罪于树木。」〔二〕
　　【笺疏】
　　〔一〕程炎震云：「晋书璞传云：『时参王导军事。』」
　　〔二〕南史张裕传曰：「初裕曾祖澄当葬父，郭璞为占墓地曰：『葬某处，年过百岁，位至三司，而子孙不蕃。某处，年几减半，位裁卿校，而累世贵显。』澄乃葬其劣处。位光禄，年六十四而亡。其子孙遂昌云。」嘉锡案：合世说所载上二事观之，则璞在当时，必以卜葬相冢墓着盛名，故有此等传说。后世以葬书托之于璞，非无因也。又案：御览九百五十四引幽明录，与此略同，惟无王大将军语。幽明录亦义庆所著也。
　　桓公有主簿善别酒，有酒辄令先尝。好者谓「青州从事」，恶者谓「平原督邮」。青州有齐郡，平原有鬲县。「从事」言「到脐」，〔一〕「督邮」言在「鬲上住」。〔二〕
　　【笺疏】
　　〔一〕李详云：「详案：脐古亦作齐，庄子达生篇：『与齐俱入。』释文：『司马云：「齐，回水，如磨齐也。」』史记封禅书：『祠天齐渊。』索隐：『临淄城南有天齐泉，言如天之腹齐也。』」
　　〔二〕任渊山谷内集注一引至「平原督邮」止。以下作注云「青州有齐郡」云云。「言到脐」作「谓到齐下」，「言在鬲上住」作「谓到鬲上住也」。今本误作大字，混入正文。
　　郗愔信道甚精勤，〔一〕常患腹内恶，诸医不可疗。闻于法开有名，〔二〕往迎之。既来，便脉云：「君侯所患，正是精进太过所致耳。」合一剂汤与之。一服，即大下，去数段许纸如拳大；剖看，乃先所服符也。〔三〕晋书曰：「法开善医术，尝行，莫投主人，妻产，〔四〕而儿积日不堕。法开曰：『此易治耳。』杀一肥羊，食十余脔而针之。须臾儿下，羊膋裹儿出。其精妙如此。」
　　【笺疏】
　　〔一〕程炎震云：「郗愔奉天师道，见后排调篇『二郗奉道』条。」
　　御览六百六十六引太平经曰：「郗愔字方回，高平金乡人。为晋镇军将军。心尚道法，密自遵行。善隶书，与右军相埒。手自起写道经，将盈百卷。于今多有在者。」排调篇注引中兴书曰：「郗愔及弟昙，奉天师道。」晋书愔附父鉴传云：「与姊夫王羲之、高士许恂并有迈世之风。俱栖心绝谷，修黄、老之术。」
　　〔二〕隋书经籍志有议论备豫方一卷，于法开撰。高僧传四于法开传曰：「晋升平五年，孝宗有疾，开视脉，知不起，不肯复入。康献后令曰：『帝小不佳，昨呼于公视脉，但到门不前，种种辞惮，宜收付廷尉。』俄而帝崩，获免。」嘉锡案：此可见法开视脉之精。
　　文廷式纯常子枝语卷十四云：「魏、晋沙门皆依师为姓。余以僧传考之：于法兰高阳人。于道邃炖煌人。于法开不知何许人，然事兰公为弟子，则从师姓也。其姓于，未知何本。窃意其师必于阗国人，以国为姓，文不具耳。」
　　〔三〕真诰运象篇有九月六日夕紫微夫人喻作示许长史并与同学诗，注云：「同学，谓郗方回也。」又有九月九日紫微夫人喻作因许示郗诗注云：「郗犹是方回也。」嘉锡案：许长史名谧，一名穆，即道士许迈之弟。迈事附见晋书王羲之传。真诰称愔为同学，是愔已入道受箓，同于道士。而许穆又示以神仙之诗，将谓飞升可望，固宜其信道精勤矣。嘉锡又案：魏志张鲁传注引典略，谓太平道及五斗米道皆教病人叩头思过，因以符水饮之。甄命授亦云：「若翻然奉张陵道者，我当与其一符使服之。如此，必愈而豁矣。」是奉天师道者，皆以符水治病。然亦有无病服符者。真诰协昌期篇有「明堂内经开心辟妄符」：用开日旦朱书，再拜服之，一月三服。郗愔所服，盖此类也。
　　〔四〕李慈铭云：「案投下有脱字。嘉泰会稽志作『尝旅行，莫投主人，其家妻产』。」
　　殷中军妙解经脉，〔一〕中年都废。有常所给使，忽叩头流血。浩问其故？云：「有死事，终不可说。」诘问良久，乃云：「小人母年垂百岁，抱疾来久，若蒙官一脉，便有活理。讫就屠戮无恨。」浩感其至性，遂令舁来，为诊脉处方。始服一剂汤，便愈。于是悉焚经方。
　　【笺疏】
　　〔一〕程炎震云：「晋书八十四仲堪传云：『躬学医术，究其精妙。』隋书经籍志：梁有殷荆州要方一卷，殷仲堪撰，亡。不闻殷浩，盖传写之失也。」嘉锡案：诸书并不言殷浩通医术，余初亦疑为仲堪之误。既而考之唐写本陶弘景本草集注序录云「自晋世已来，其贵胜阮德如、张茂先、裴逸民、皇甫士安及江左葛稚川、蔡谟、殷渊源诸名人等，并亦研精药术。凡此诸人，各有所撰用方」云云，乃知殷中军果妙解经脉，非多读古书见古本，不能知也。大观本草所录陶隐居序，殷渊源作商仲堪，盖宋人所妄改。文廷式纯常子枝语卷三十三曰：「图书集成艺术典医部名医别传引医学入门云：『殷浩精通经脉，着方书。』」
　　
　　巧蓺第二十一
　　弹棋始自魏宫内，用妆?戏。〔一〕傅玄弹棋赋叙曰：「汉成帝好蹴踘，刘向以谓劳人体，竭人力，非至尊所宜御。乃因其体作弹棋。今观其道，蹴踘道也。」〔二〕按玄此言，则弹棋之戏，其来久矣。且梁冀传云：「冀善弹棋，格五。」而此云起魏世，谬矣。文帝于此戏特妙，用手巾角拂之，无不中。有客自云能，帝使为之。客箸葛巾角，低头拂棋，妙踰于帝。〔三〕典论常自叙曰：〔四〕「戏弄之事，少所喜，唯弹棋略尽其妙。少时尝为之赋。〔五〕昔京师少工有二焉：〔六〕合乡侯东方世安、张公子，〔七〕常恨不得与之对也。」博物志曰：「帝善弹棋，能用手巾角。时有一书生，又能低头以所冠葛巾角撇棋也。」
