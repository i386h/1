<!-- { "loadSidebar": true } -->
　　程炎震云：「晋书七十八愉传云：『永嘉中，元帝以安东将军镇扬土，命为参军。邦族寻求，莫知所在。建兴初，始出应召。』又晋书云：『入新安山中。』」
　　水经注四十渐江水注云：「湖水又径会稽山阴县。县南九里有侯山，山孤立长湖中，晋车骑将军孔敬康少时遯世，栖迹此山。」嘉泰会稽志九：「会稽县侯山在县西四里。旧经云：『南湖侯山，回在湖中，俗名九里山。盖昔时去县之数也。』孔愉少栖此山。」寰宇记一百四曰：「歙县孔灵村，在县南二十五里。按晋书云：『孔愉字敬康，会稽人。永嘉之乱，避地入新安山谷中，以稼穑读书为业，信着邻里。后忽舍去，皆以为神人，为之立庙。』按所居止在此，故谓之孔灵山。祀其上。」罗愿新安志三歙县古迹云：「孔灵村在县南三十里。孔愉东还会稽，入新安山中，事见晋书本传。而世说亦云：『自称孔郎，游散名山，百姓为生立庙。』是其事也。今此村祷赛犹及孔愉先生云。」自注曰：「愉别传云『愉入临海山中』，而晋书又以为会稽有新安山，然世说既称游散名山，明非一处。今此地以孔名，而寰宇志、祥符经皆言是愉隐处，不可没也。」嘉锡案：晋书言归会稽，后入新安山中耳。非谓会稽有新安山也。
　　南阳刘驎之，高率善史传，隐于阳岐。〔一〕于时符坚临江，荆州刺史桓冲将尽吁谟之益，征为长史，遣人船往迎，赠贶甚厚。驎之闻命，便升舟，悉不受所饷，〔二〕缘道以乞穷乏，〔三〕比至上明亦尽。〔四〕一见冲，因陈无用，翛然而退。居阳岐积年，衣食有无常与村人共。值己匮乏，村人亦如之。甚厚，〔五〕为乡闾所安。邓粲晋纪曰：「驎之字子骥，南阳安众人。少尚质素，虚退寡欲。好游山泽闲，志存遁逸。桓冲尝至其家，驎之方条桑，谓冲：『使君既枉驾光临，宜先诣家君。』冲遂诣其父。父命驎之，然后乃还，拂短褐与冲言。父使驎之自持浊酒葅菜供宾，冲敕人代之。父辞曰：『若使官人，则非野人之意也。』冲为慨然，至昏乃退。因请为长史，固辞。居阳岐，去道斥近，人士往来，必投其家。驎之身自供给，赠致无所受。去家百里，有孤妪疾，将死，谓人曰：『唯有刘长史当埋我耳！』驎之身往候之疾终，为治棺殡。其仁爱皆如此。以寿卒。」〔六〕
　　【校文】
　　「符坚临江」北堂书钞六十八引作「苻永固临江上。」
　　「桓冲」北堂书钞引作「桓车骑」。
　　「翛然」北堂书钞引作「萧然」。嘉锡案：书钞所引与今本不同处，皆义得两通，未详孰是。
　　注「拂短褐」「短」，景宋本作「裋」。
　　【笺疏】
　　〔一〕李详云：「详案：阳岐，村名，去荆州二百里。见后任诞篇注。」程炎震云：「阳岐注见任诞篇『桓车骑在荆州』条。」
　　〔二〕李慈铭云：「案当作『悉受所饷』，『不』字衍。」
　　〔三〕李详云：「乞，与也。」
　　〔四〕程炎震云：「晋书七十四桓冲传『孱陵县界，地名上明，北枕大江，西接三峡。于是移镇上明。』水经注三十四江水篇：『江水又东经上明城北。晋太元中苻坚之寇荆州也。刺史桓冲徙渡江南，使刘波筑之，徙州治此城。其地夷敞，北据大江』。通典一百八十三『江陵郡松滋县西有废上明城，即冲所筑』。通鉴一百四『桓冲自江陵移镇上明』，在太元二年。」
　　通鉴地理通释十三引郡县志云：「三明故城，亦谓之桓城，在江陵府松滋县西一里，居上明之地，而桓冲所筑，故兼二名。苻坚南侵，冲为荆州刺史。渡江南上明，筑城以御之。上明在县东三十步，明犹渠也。晋末朱龄石开三明，引江水以灌稻田，后堤坏，遂废。」嘉锡案：郡县志即元和郡县图志也。今本残阙，故无此条。舆地纪胜六十四亦引之，不如此详。宋书朱龄石传：「义熙八年，高祖西伐刘毅，龄石从至江陵。九年始自江陵伐蜀。」其开三明，当在此时。事在桓冲之后。然冲时既有上明，则当已有此三渠。其后淤废，龄石重开之耳。
　　〔五〕李慈铭云：「案『厚』字疑衍。」
　　〔六〕御览五百三引王隐晋书曰：「邓粲，长沙人也。少以高洁著名，与南阳刘驎之、南郡刘尚公同志友善，并不应州郡辟命。荆州刺史桓公卑辞厚礼，请粲为别驾。粲嘉其好贤，乃起应召。驎之、尚公谓粲曰：『卿道学深，众所推服，忽然改节，诚失所望。』」嘉锡案：据史通古今正史篇，王隐以咸康六年奏上其书，不应下及太元时为邓粲立传。御览所引，不知为何书之误。然由此可见粲所纪驎之事，乃亲所见闻，皆实录也。今晋书八十二粲传，与御览略同。
　　御览五百四引晋中兴书曰：「刘驎之字子骥，一字道民。好游于山泽，志在存道，常采药至名山，深入忘返。见有一涧水，南有二石囷，一囷开，一囷闭，或说囷中皆仙方秘药，驎之欲更寻索，终不能知。桓冲请为长史，固辞，居于阳岐。人士往来，无不投止，驎之自供给，人人丰足。凡人致赠，一无所受。」嘉锡案：初学记五引臧荣绪晋书略同。惟名山作衡山，今晋书隐逸传从之。案此叙驎之所见，颇类桃花源，盖即一事而传闻异辞。陶渊明集五桃花源记，正太元中事，其末曰：「南阳刘子骥，高尚士也。闻之，欣然规往，未果，寻病终。后遂无问津者。」据记，驎之盖即卒于太元闲。晋书谓驎之为光禄大夫耽之族。而渊明作其外祖父孟嘉传，言耽与嘉同在桓温府，渊明从父太常夔尝问嘉于耽，则渊明与耽世通家，宜得识驎之，故知其有欲往桃源事，惟不知与晋中兴书所记，孰得其真耳。嘉锡又案：搜神后记卷一兼载桃源及衡山二事，其书即托名陶潜。但易桃花源记中之南阳刘子骥为太守刘歆，作伪之迹显然。然亦梁以前书也。
　　南阳翟道渊〔一〕与汝南周子南少相友，〔二〕共隐于寻阳。庾太尉说周以当世之务，周遂仕，翟秉志弥固。其后周诣翟，翟不与语。晋阳秋曰：「翟汤字道渊，南阳人，汉方进之后也。笃行任素，义让廉洁，馈赠一无所受。值乱多寇，闻汤名德，皆不敢犯。」寻阳记曰：「初，庾亮临江州，闻翟汤之风，束带蹑屐而诣焉。亮礼甚恭。汤曰：『使君直敬其枯木朽株耳。』亮称其能言，表荐之。征国子博士，不赴。〔三〕主簿张玄曰：『此君卧龙，不可动也。』终于家。」
　　【笺疏】
　　〔一〕程炎震云：「道渊，晋书九十四汤传作道深，唐人避讳改也。南阳晋书作寻阳，帝纪两见。前云寻阳，后云南阳，当两存之。」
　　御览五百三引晋中兴书曰：「翟汤字长渊，寻阳人。耕而后食。凡有馈赠，一无所受。庾亮荐汤，以国子博士征，不起。」嘉锡案：汤为方进之后，则其先本南阳翟氏，过江后侨居寻阳。长渊之与道渊，不知孰是。
　　〔二〕程炎震云：「子南别见尤悔篇『庾公欲起周子南』条。」
　　〔三〕程炎震云：「晋书成纪：咸和八年四月，以束帛征。康纪：建元元年六月，又以束帛征。」
　　孟万年及弟少孤，居武昌阳新县。万年游宦，有盛名当世，少孤未尝出，京邑人士思欲见之，乃遣信报少孤，云「兄病笃」。狼狈至都。时贤见之者，莫不嗟重，因相谓曰：「少孤如此，万年可死。」袁宏孟处士铭曰：「处士名陋，字少孤，武昌阳新人，吴司空孟宗后也。少而希古，布衣蔬食，栖迟蓬荜之下，绝人闲之事，亲族慕其孝。大将军命会稽王辟之，称疾不至，相府历年虚位，而澹然无闷，卒不降志，时人奇之。」〔一〕
　　【笺疏】
　　〔一〕程炎震云：「晋书云『以寿终』。此铭仍称会稽王，则在简文未立时。」
　　御览五百四引晋中兴书曰：「孟陋字少孤，少而贞洁，清操绝伦，口不言世事。时或渔弋，虽家人亦不知所之。太宗辅政，以为参军，不起。桓温躬往造焉。或谓温宜引在府，温叹曰：『会稽王不能屈，非敢拟议也。』陋闻之曰：『亿兆之人，无官者十居八九，岂皆高士哉？我病疾不堪，忝相王之命，非敢为高也。』」今晋书隐逸传同。
　　康僧渊在豫章，去郭数十里，立精舍。旁连岭，带长川，芳林列于轩庭，清流激于堂宇。乃闲居研讲，希心理味，庾公诸人多往看之。观其运用吐纳，风流转佳。加已处之怡然，亦有以自得，声名乃兴。后不堪，遂出。〔一〕僧渊已见。
　　【校文】
　　「加已处之怡然」景宋本及沈本俱无「已」字。
　　【笺疏】
　　〔一〕程炎震云：「高僧传云：『后卒于寺。』」
　　戴安道既厉操东山，续晋阳秋曰：「逵不乐当世，以琴书自娱，隐会稽剡山，国子博士征，不就。」而其兄欲建式遏之功。戴氏谱曰：「逯字安丘，谯国人。祖硕，父绥，有名位。逯以武勇显，有功，封广陵侯，仕至大司农。」
　　谢太傅曰：「卿兄弟志业，何其太殊？」戴曰：「下官『不堪其忧』，家弟『不改其乐』。」
　　【笺疏】
　　〔一〕李慈铭云：「案『逯』晋书作『?』，附见谢玄传。言是逵之弟，封广信侯。『家弟』作『家兄』。」
　　许玄度隐在永兴南幽穴中，每致四方诸侯之遗。或谓许曰：「尝闻箕山人，似不尔耳！」许曰：「筐篚苞苴，故当轻于天下之宝耳！」〔一〕郑玄礼记注云：「苞苴，裹肉也。或以苇，或以茅。」此言许由尚致尧帝之让，筐篚之遗，岂非轻邪？
　　【笺疏】
　　〔一〕嘉锡案：易系辞传曰：「天地之大德曰生，圣人之大宝曰位。」此言天下之宝，谓尧让许由以天子之位耳。
　　范宣未尝入公门。韩康伯与同载，遂诱俱入郡。范便于车后趋下。〔一〕续晋阳秋曰：「宣少尚隐遁，家于豫章，以清洁自立。」
　　【笺疏】
　　〔一〕吴承仕曰：「据此，是晋时车制与周制略同。据考工记，皆从车后登降也。」
　　郗超每闻欲高尚隐退者，辄为办百万资，并为造立居宇。在剡为戴公起宅，甚精整。戴始往旧居，与所亲书曰：「近至剡，如官舍。」郗为傅约亦办百万资，傅隐事差互，故不果遗。约，琼小字。〔一〕
　　【笺疏】
　　〔一〕嘉锡案：刘注但称约为傅琼小字，而不言琼为何如人，似有脱文。本书识鉴篇言「郗超与傅瑗周旋」，南史傅亮传云：「亮，晋司隶校尉咸之玄孙也。父瑗，与郗超善。」琼疑亦咸之曾孙，瑗之兄弟行，故得与超相识。其隐事差互，事不可考。
　　许掾好游山水，而体便登陟。时人云：「许非徒有胜情，实有济胜之具。」〔一〕
　　【笺疏】
　　〔一〕「许」，后山诗集注引作「卿」。
