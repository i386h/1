<!-- { "loadSidebar": true } -->
　　〔一〕李详云：「案锦有地，即俗所谓底子也。魏志倭国传，载魏赐倭有绛地交龙锦，绀地勾文锦。陆□邺中记有黄地博山文锦。御览引异物志有丹地锦。与此俱以色名。裴松之魏志注谓地当为绨，谓此字不体，非魏朝之失，则传写之误。此自裴误，非魏失也。」嘉锡案：尔雅释天云「素锦绸杠」，注云：「以白地锦，韬旗之竿。」御览八百十五引邺中记载石虎时织锦署诸锦名，有大明光、小明光，均可为世说此句作证。又考御览引邺中记，「黄地博山文锦」句，秘府略残卷八百六十八引作「或用清绨大明光锦，或用绯绨登高文锦，或用黄绨博山文锦」。其引织锦署一条，于诸锦名下，较御览多「或青绨，或白绨，或黄绨，或绿绨，或紫绨，或蜀绨」等句，然则绨即地也。地本俗称，故或借用绨字为之。裴松之必谓当作绨，盖失之拘。沈涛铜熨斗斋随笔五云：「地犹言质，今人犹以锦绣之本质为地。其语盖古，裴世期以为地应作绨者，非也。」
　　〔二〕罗振玉鸣沙石室古佚书论语郑氏注跋曰：「世说新语注引『式负版者』，郑注此卷无是语。集解及文选华子冈诗注并引孔注：『负版，持邦国之图籍者也。』是误以孔注为郑也。」
　　〔三〕晋书文苑本传云：「凡所著文笔十五卷，传于世。」隋志有光禄勋曹毗集十卷。注云：「梁十五卷、录一卷。」嘉锡案：毗文传于今者，本传有对儒一首，文馆词林三百四十七有伐蜀颂一首，其余零篇断句，见全晋文一百七。其诗则梅鼎祚古诗纪四十一录其五首，又四十九录毗江左宗庙歌十首。
　　袁伯彦作名士传成，宏以夏侯太初、何平叔、王辅嗣为正始名士，阮嗣宗、嵇叔夜、山巨源、向子期、刘伯伦、阮仲容、王浚仲为竹林名士，裴叔则、乐彦辅、王夷甫、庾子嵩、王安期、阮千里、卫叔宝、谢幼舆为中朝名士。见谢公。公笑曰：「我尝与诸人道江北事，特作狡狯耳！彦伯遂以箸书。」
　　王东亭到桓公吏，既伏阁下，〔一〕桓令人窃取其白事。东亭即于阁下更作，无复向一字。续晋阳秋曰：「珣学涉通敏，文高当世。」
　　【校文】
　　「无复向一字」「向」，北堂书钞六十九引作「同」。
　　【笺疏】
　　〔一〕程炎震云：「宋书五十一宗室传：『刘袭在郢州，暑月露禈上听事，纲纪正伏阁，怪之，访问乃知。』」
　　桓宣武北征，温别传曰：「温以太和四年上疏自征鲜卑。」袁虎时从，被责免官。〔一〕会须露布文，唤袁倚马前令作。手不辍笔，俄得七纸，殊可观。东亭在侧，极叹其才。袁虎云：「当令齿舌闲得利。」〔二〕
　　【笺疏】
　　〔一〕嘉锡案：宏盖以对王衍事失温意，遂致被责。详见轻诋篇。
　　〔二〕文选集注四十九三国名臣序赞注引臧荣绪晋书云：「袁宏好学，善属文，谢尚以为豫州别驾。桓温命为安西参军。温北讨，须露布文，呼宏使制。宏傍马前，手不辍，俄顷而就。」
　　袁宏始作东征赋，都不道陶公。胡奴诱之狭室中，临以白刃，胡奴，陶范。别见。曰：「先公勋业如是！君作东征赋，云何相忽略？」宏窘蹙无计，便答：「我大道公，何以云无？」因诵曰：「精金百炼，〔一〕在割能断。功则治人，职思靖乱。长沙之勋，为史所赞。」续晋阳秋曰：「宏为大司马记室参军，后为东征赋，悉称过江诸名望。时桓温在南州，宏语众云：『我决不及桓宣城。』时伏滔在温府，与宏善，苦谏之，宏笑而不答。滔密以启温，温甚忿，以宏一时文宗，又闻此赋有声，不欲令人显闻之。后游青山饮酌，既归，公命宏同载，众为危惧。行数里，问宏曰：『闻君作东征赋，多称先贤，何故不及家君？』宏答曰：『尊公称谓，自非下官所敢专，故未呈启，不敢显之耳。』温乃云：『君欲为何辞？』宏即答云：『风鉴散朗，或搜或引。身虽可亡，道不可陨。则宣城之节，信为允也。』〔二〕温泫然而止。」二说不同，故详载焉。〔三〕
　　【笺疏】
　　〔一〕李详云：「案晋书宏传『炼』作『汰』。」
　　〔二〕李详云：「案晋书宏传作『信义为允也』。考宏此效左思魏都赋『军容弗犯』以下四段句法。左赋每段末语：『自解纷，若兰芬，有令闻』句，皆三字，与上合韵。加也字为助词。唐修晋书不知其模拟所出，误添义字，非是。
　　〔三〕程炎震云：「御览五百八十七赋门引并及二事，皆作世说，盖杂以注文。」嘉锡案：孝标之意，盖疑不道陶公与不及桓彝为即一事，而传闻异辞。今晋书文苑宏传则两事并载。嘉锡以为二者宜皆有之。陶侃为庾亮所忌，于其身后奏废其子夏，又杀其子称，由是陶氏不显于晋。当宏作赋时，陶氏式微已甚。其孙虽嗣爵，而名宦不达。陶范虽存，复不为名氏所与。观方正篇载王修龄却陶胡奴送米，厌恶之情可见。非必胡奴之为人果得罪于清议也，直以其家，出自寒门，摈之不以为气类，以示流品之严而已。宏之不道陶公，亦犹是耳。至于桓温，固是老兵，然生杀在手，宏安敢违忤取祸？其初所以宣言不及桓宣城者，盖腹稿已成，欲激温发问，因而献谀，以感动之耳。
　　或问顾长康：「君筝赋何如嵇康琴赋？」顾曰：「不赏者，作后出相遗。深识者，亦以高奇见贵。」中兴书曰：「恺之博学有才气，为人迟钝而自矜尚，为时所笑。」宋明帝文章志曰：「桓温云：『顾长康体中痴黠各半，合而论之，正平平耳。』世云有三绝，画绝、文绝、痴绝。」续晋阳秋曰：「恺之矜伐过实，诸年少因相称誉，以为戏弄。为散骑常侍，与谢瞻连省，夜于月下长咏，自云得先贤风制，瞻每遥赞之。恺之得此，弥自力忘倦。瞻将眠，语搥脚人令代，恺之不觉有异，遂几申旦而后止。」
　　殷仲文天才宏瞻，续晋阳秋曰：「仲文雅有才藻，着文数十篇。」而读书不甚广，博亮叹曰：〔一〕亮，别见。「若使殷仲文读书半袁豹，〔二〕丘渊之文章叙曰：「豹字士蔚，陈郡人。祖耽，历阳太守。父质，琅邪内史。豹隆安中著作佐郎，累迁太尉长史、丹阳尹。义熙九年卒。」才不减班固。」〔三〕续汉书曰：「固字孟坚，右扶风人。幼有俊才，学无常师，善属文，经传无不究览。」
　　【笺疏】
　　〔一〕李慈铭云：「案晋书殷仲文传作谢灵运语。此称亮者，不知何人。据注『亮别见』之文，疑上文博字当作傅字。谓傅亮也。此上当以广字读句。傅亮见卷中识鉴篇注，各本皆误。」嘉锡案：宋本亮上一字残缺，然似是傅字。程炎震云：「傅亮见识鉴篇『郗超与傅瑗周旋』条。」
　　〔二〕隋志有晋东阳太守殷仲文集七卷，注云：「梁五卷。」隋志有晋丹阳太守袁豹集八卷，注云：「梁十卷，录一卷。」
　　〔三〕嘉锡案：晋书仲文传作谢灵运语，且云「言其文多而见书少也」，与此不同。又案文选集注六十二江文通拟殷东阳兴瞩诗注引杂说云：「谢灵运谓仲文曰：『若读书半袁豹，则文史不减班固。』」考隋志杂家有杂说二卷，沈约撰。则本传自有所本，故与世说不同。
　　羊孚作雪赞云：「资清以化，乘气以霏。遇象能鲜，即洁成辉。」桓胤遂以书扇。中兴书曰：「胤字茂祖，谯国人。祖冲，太尉。父嗣，江州刺史。胤少有清操，以恬退见称，仕至中书令。玄败，徙安成郡，后见诛。」
　　王孝伯在京行散，至其弟王睹户前，睹，王爽小字也。中兴书曰：「爽字季明，恭第四弟也。仕至侍中，恭事败，赠太常。」〔一〕问：「古诗中何句为最？」睹思未答。孝伯咏「『所遇无故物，焉得不速老？』此句为佳。」
　　【笺疏】
　　〔一〕李慈铭云：「案事败下当有被诛二字。」
　　程炎震云：「晋书爽传云：『恭败，被诛。』王恭传云：『及玄执政，爽赠太常。』此注有脱文。」
　　桓玄尝登江陵城南楼云：「我今欲为王孝伯作诔。」因吟啸良久，随而下笔。一坐之闲，诔以之成。晋安帝纪曰：「玄文翰之美，高于一世。」玄集载其诔叙曰：「隆安二年九月十七日，前将军青、兖二州刺史太原王孝伯薨。川岳降神，哲人是育。既爽其灵，不贻其福。天道茫昧，孰测倚伏？犬马反噬，豺狼翘陆。岭摧高梧，林残故竹。人之云亡，邦国丧牧。于以诔之，爰旌芳郁。」文多不尽载。
　　桓玄初并西夏，领荆、江二州，二府一国。玄别传曰：「玄既克殷仲堪，后杨佺期，〔一〕遣使讽朝廷，朝廷以玄都督八州，领江州、荆州二刺史。」于时始雪，五处俱贺，〔二〕五版并入。玄在听事上，版至即答。版后皆粲然成章，不相揉杂。
　　【笺疏】
　　〔一〕程炎震云：「后字误，或是杀字。」
　　李慈铭云：「案后字误。当作破，或作获。」
　　〔二〕程炎震云：「隆安三年十二月，桓玄袭江陵，荆州刺史殷仲堪、南蛮校尉杨佺期并遇害。盖玄以南郡公为广州，并殷得荆州，并杨得雍州，又争得桓修之江州，故有五处俱贺之事。此注未晰。」
　　桓玄下都，〔一〕羊孚时为兖州别驾，从京来诣门，笺云：「自顷世故睽离，心事沦薀。明公启晨光于积晦，澄百流以一源。」桓见笺，驰唤前，云：「子道，子道，来何迟？」即用为记室参军。〔二〕孟昶别见。为刘牢之主簿，续晋阳秋曰：「牢之字道坚，彭城人，世以将显。父遁，〔三〕征虏将军。牢之沈毅多计数，为谢玄参军。苻坚之役，以骁猛成功。及平王恭，转徐州刺史。桓玄下都，以牢之为前锋，行征西将军。玄至归降，用为会稽内史。欲解其兵，奔而缢死。」诣门谢，见云：「羊侯，羊侯，百口赖卿！」
　　【笺疏】
　　〔一〕程炎震云：「元兴元年三月，桓玄入京师。」
　　〔二〕程炎震云：「玄自称太尉，此是太尉记室参军。」
　　〔三〕李慈铭云：「案遁当作建，晋书作建。」
　　世说新语卷中之上
　　方正第五
　　陈太丘与友期行，期日中。过中不至，太丘舍去，去后乃至。元方时年七岁，〔一〕门外戏。陈寔及纪，并已见。客问元方：「尊君在不？」答曰：「待君久不至，已去。」友人便怒曰：「非人哉！与人期行，相委而去。」元方曰：「君与家君期日中。日中不至，则是无信；对子骂父，则是无礼。」友人惭，下车引之。元方入门不顾。
　　【笺疏】
