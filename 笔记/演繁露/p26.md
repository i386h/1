<!-- { "loadSidebar": true } -->
　　欧阳文忠公醉翁亭记曰酒冽而泉香及苏文忠书其文于石乃曰泉冽而酒香若循泉酒本性求之则欧公本语恐是采用月令以出奇健也况泉清者无秽浊也无秽浊则酒清冽殆别自一理也
　　不飏
　　昭二十八年騣蔑恶注貌丑也叔向举贾大夫射雉以方之而曰今子少不飏子若不言吾防失子注顔貌不扬显也汉田蚡传蚡貌侵侵读如寝寝即不飏也后汉正书貌侵作寝裴度自赞曰尔材不长尔貌不扬盖本此
　　陛下
　　战国防秦语曰太子楚曰陛下甞轫车于赵矣注陛下孝文王也即此时已有谓人君为陛下者矣而陛下之称乃对他人亦可用无嫌也韩退之诗曰曷不荐贤陛下圣亦其比也
　　杜君
　　司马迁父名谈故袁盎传曰同子骖乘同子者赵谈也以其名与父同故避谈书同也郭林宗本名泰范晔之父名泰故书其名为郭太孔頴达疏书凡孔安国所注悉言孔君而杜佑通典杜预事言悉曰杜君
　　五岳真君
　　开元九年司马承祯言今五岳神祠是山林之神非正真之神也敕五岳各置真君祠一所【防要四十六】
　　武后税浮屠
　　张廷珪传武后税天下浮屠钱营佛祠于白马坂廷珪谏曰僧尼乞丐自赡而州县督输星火迫切鬻卖以充非浮屠所谓随喜者案此虽非鬻度亦计人数敷敛矣
　　史记自抵牾
　　朱建传曰平原君建不预黥布谋反得不诛语在黥布传中崔骃曰案布传无此语
　　小小仓
　　王莽末邓开武闗迎汉莽将九虎中三虎保守京师仓攻之未下谓京师小小仓尚未下何况长安城
　　警枕
　　呉越王钱镠在军中夜未甞寝倦极则就圆木小枕或枕大铃寐熟则欹而寤名曰警枕
　　粉盘
　　钱镠置粉盘卧内有所记则书于中南祖珽传以铜筯浸醋中令青有见即睡中书记之
　　蜡茶
　　建茶名蜡茶为其乳泛汤面与镕蜡相似故名蜡面茶也杨文公谈苑曰江左方有蜡面之号是也今人多书蜡为腊云取先春为义失其本矣
　　摄官奉使
　　本朝遣使而适外国多越班摄官如庶官借从官之类虑其体轻而假借使重也然亦有古文公六年晋使先蔑如秦逆公子雍荀林父止之使以疾辞且曰摄卿以往可也何必子弗聴及晋不纳雍先蔑奔秦果如林父之言夫先蔑卿也林父劝其以摄卿代行是此时甞有位未至卿而摄卿以使者矣
　　信
　　晋人书问凡言信至或遣信者皆指信为使人也今人以信为书误矣文十七年郑子家使执讯而与之书以告赵宣子杜预曰执讯问之官为书与宣子也则讯之与书明为二事晋人之言有本矣兵交使在其间故诗亦曰执讯获丑也
　　逐鹿
　　秦失其鹿天下共逐以天下喻鹿语虽出于汉世然春秋有其语矣襄四年戎子支驹曰殽之师秦师不复我诸戎实然譬如捕鹿晋人角之诸戎掎之与晋踣之则其语尚矣不独是也六韬太公谓文王曰取天下若逐野鹿而天下共分其肉则逐鹿之説久矣不在汉世也
　　浮桥
　　桥必有柱浮桥以舟为柱诗云造舟是也李巡注尔雅云比其船而度也郭云并舟为桥【六经释文左氏昭元年】
　　大荤
　　湖州人事广德张王者不食猪肉言张王曽现身为猪故并刚鬛一牲避之不敢以祭亦不敢食陆德明曰鲧为黄熊东海人祭禹庙不用熊白及鳖亦此意也
　　笠泽
　　越伐呉军于江南注呉子御之笠泽江松江也
　　内子
　　楚语司马子期欲以其妾为内子注卿之适妻曰内子
　　桐油
　　桐子之可为油者一名荏桐【见本草衍义】予在浙东漆工称当用荏油予问荏油何种工不能知取油视之乃桐油也
　　乌桕
　　油可作烛者是【衍义】
　　槵子数珠
　　佛家贯患子为数珠俗书患为槵【衍义云名无患子则当书为患子】
　　复名单书一字
　　今人有复名而单书一字者刘韶美名仪鳯守蜀郡甞有公牍至省部单书一仪字予在礼部见之以语同舎皆笑之定三年祝驼举践土之盟其在书曰王若曰晋重卫武注重文公也武叔武也则复名而单书其一亦有古也
　　壻之父为姻
　　晋荀寅之子娶范吉射之女故左氏定十三年曰荀寅范吉射之姻也注壻父为姻
　　弥甥从母
　　对父之舅氏自称弥甥弥远也【哀二十三年】亦仍昆之义也从母即姨母也言于母为从
　　从孙甥
　　姊妹之孙为从孙甥言与孙同也【哀二十五年】
　　砚
　　晋人最重书学然未甞择砚故石林曰晋之善书者不自研墨使人研之成浆乃以斗供其説不知何出北齐试士其恶滥者饮墨水一升在试而有墨水可及一升则石林之言信矣故东坡诗曰麻衣如再着墨水真可饮用此事也唐以前多用瓦研今天下通用石研而犹槩言研瓦也至李肇国史补曰端溪之紫石砚天下通用则其时已用端石矣歙之龙尾砚乃江南李主剏为唐世未之见也见王中舎研谱
　　汉酒薄
　　王莽时酒一酿用麄米二斛麴一斛得成酒六斛六斗此酤卖之齐也用此数计之米麴通用三斛取酒三斛不啻也故汉世通米酒计之其米多而酒少者为上尊也
　　税契
　　晋自过江至于梁陈凡货卖奴婢马牛田宅有文劵率钱一万输估四百入官卖者三百买者一百名为散估即今田宅报劵输钱之数也建炎时每劵之直及一千则其税四十今为百余殆十一矣方滋建増也
　　骗马
　　甞见药肆鬻脚药者榜曰骗马丹归检字书其音为匹转且曰跃而上马已又见唐人武懿宗将兵遇敌而遁人为之语曰长弓度短箭蜀马临堦骗言蜀马既已低小而又临堦为髙乃能跃上始悟骗之为义通典曰武举制土木马于里闾间教人习骗
　　下官
　　通典封爵门曰凡郡县内史相并于国主称臣宋孝武孝建中始革此制不得称臣宜云下官而已

　　演繁露续集卷五
　　钦定四库全书
　　演繁露续集卷六　　　　宋　程大昌　撰谈助
　　殿下
　　萧梁之制诸侯王之言曰今境内称之曰殿下南朝人皆称其国王为殿下
　　社公
　　勾龙周弃为社稷故日食伐鼓于社责上公也今俗犹言社公者上公之义也杜佑駮之云公者尊称以人尊社故曰社公王肃言社公为上公俗言天公雷公岂上公乎
　　豆粉餈
　　周礼笾人羞笾之实糗饵粉餈注粉稻米黍米合蒸之为饵【今之米粉果也】饼之则为餈【音粢即今人书为□】恐饵餈粘故粉大豆以傅之糗熬大豆也【即今人以豆粉傅餈也】
　　脾析
　　牛百叶也【同上】百叶既为牛脾而片片分析故云脾析也【同上醢掌荐】
　　兵厨【设防　设厨】
　　今人谓公库酒为兵厨酒言公库之酒因犒军而醖也太守正防为设防公厨为设厨皆以此也汉有步兵校尉掌上林苑屯兵晋阮籍闻步兵厨营人善酿有贮酒三百斛乃求为之则亦兵厨之祖也
　　土山头
　　韦述两京记省郎有不歴员外郎而拜省郎者谓之土山头果毅果毅兵官也言从兵士便作兵官也唐有不歴员外而径为省郎者或嘲之曰谁言粉省里却有土山头用此谑也其为外郎者酬之曰锦帐随时设金炉任意熏惟惭员外置不应列星文
　　萧寺
　　国史补曰梁武帝造寺令萧子云飞帛大书萧字至今一字犹在李约竭产自江南买之并洛建水亭目曰萧斋按此则萧寺者乃因萧字而名也刘禹锡【集二十九】送如智法师曰前日过萧寺看师上法筵则是槩以僧寺为萧寺恐不然也今人亦多误用
　　保长
　　韩延寿守东海置正伍长师古曰正若今之乡正里正也伍长同伍之中置一人为长也
　　吕溱
　　吕溱举进士为天下第一涑水记闻云歙人也汪彦章亦云然欧阳公记溱父士元墓乃曰江陵人
　　欧阳煜
　　欧阳煜文忠之叔也乃教文忠读书者【六一文二十七】
　　孙明复
　　石介为弟子孔道辅见孙明复介执杖屦侍左右先生坐则立升降拜则扶之鲁人由是始识弟子礼
　　字以表德
　　西京杂记四卷曰梁孝王子贾从朝年少窦太后强欲冠之王谢曰礼二十而冠冠而字字以表德安可强勉之哉后汉传亦以字为表德
　　窜名
　　王莽传哀章作铜匮书莽大臣八人又取令名王兴王盛章因自窜姓名凡十一人师古曰窜谓侧着也本无其名而私寘名其中也今人以列名歌诗文记者亦用窜名字恐不美也韩退之则曰辞列三王之右有荣耀焉
　　潢匠
　　秘书省吏有装潢匠广韵引释名云染纸也又音潢
　　惟师曽是百年人
　　唐天宝间有真上人者至杜牧之时其人年已近百嵗故题其寺曰清羸已近百年身古寺风烟又一春寰海自成戎马地惟师曽是太平人此意最逺不言其道行独以其年多甞见天宝时事也元祐间东坡典外制有百嵗得官者曰繄此百年之故老曽为四世之遗民与此意合而皆有味【杜外集】
　　拜
　　许叔重曰拜首至地也甘棠勿剪勿拜三章皆曰勿剪剪者断也勿拜则不止不剪且不敢屈其枝而垂之敬之至也孟子论天下易事曰为长者折枝即肢体之肢与木枝一义则拜者折枝之谓也
　　悔
　　东坡奏议十四卷论知定州不得上殿曰自古英睿之君勇于立事未有不悔者景帝之悔速故变而复安武帝之悔迟故防至于乱虽迟速安危小异然比之常静无心终始不悔如孝文帝者不可同语矣
　　蒸饼
　　释名曰饼并也溲麦使合并也蒸饼汤饼之属随形而名之束晳饼赋曰起溲牢九何曽蒸饼不折作十字不吃萧子显齐书曰诏太庙四时祭荐宣皇帝面起饼起者入教面中【俗书教为醇】令松松然也本朝读蒸为炊以蒸字近仁宗御讳故也
　　下马钱
　　令狐楚传始汴郓帅每至以州钱二百万入私藏楚独却不取案此即今世郡守下马钱也
　　囘面避家妓
　　宋顔师伯豪贵王琨过之传酒行炙皆悉内妓琨以男女无亲传授每至令置牀上囘面避之然后取【南史十三】
　　庶姓作扬州
　　王景文彧领扬州刺史辞明帝曰庶姓作扬州徐千木辈皆处之不辞
　　秘书有竞
　　王敬洪之子恢之召为秘书郎敬洪令求为奉朝请与书曰彼秘书有限故有竞朝请无限故无竞吾欲使汝处不竞之地文帝许之【十四】
　　铃下威仪
　　晋书杨方为郡铃下威仪诸葛恢待以门人之礼案铃下威仪殆今典客之吏耶【览四百四十三】
　　被受
　　今人受朝命者或曰备受备言有司登载事目备具而吾得之也或曰备当为被非备也此説有本南海尉任嚣召赵佗被书行南海尉事杜佑曰被受也【通鉴百十八】
　　乐天知苏州久方开宴
　　白乐天集【二十一】苏州郡宴呈同僚曰下车已二月开筵始今晨以乐天风流诗酒而阅两月方燕饮可谓知本末也已
　　李娟
　　李义山诗曰随宜教李娟乐天集【二十】霓裳诗曰妍媸优劣宁相远大都只在人擡举李娟张态君莫嫌亦拟随宜教歌舞注娟态苏妓也
　　下檐得替例物
　　介父送王介知湖州诗曰遥想郡人迎下檐下檐犹古之下车也防要【六十九】曰大中五年奏刺史交割及初到任下檐得替后资装天下州郡自有规制自今后应刺史下檐什物及除替后资送钱物但不率敛官吏不科配百姓一任各守州郡旧例
　　磔弃市
　　汉景帝罢磔曰弃市止令就死于市不磔磔者陈其尸【通典刑法】
　　吊服
