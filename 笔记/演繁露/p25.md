<!-- { "loadSidebar": true } -->
　　杜诗曰昨日玉鱼蒙葬地韦述两京记含元殿成每夜有鬼云我是汉王戊太子葬于此死时天子敛我以玉鱼一双改葬果得玉鱼
　　端午飞白扇
　　坡诗曰一扇清风洒面寒应縁飞白在毫端唐防要三十五曰正观十八年太宗为飞白书作鸾鳯蝶龙等笔势惊絶谓长孙无忌等曰五日旧俗必用服玩相贺朕今反是赐君白羽扇二枚庶对清风以増美德
　　竹批双耳峻
　　杜甫诗云防要贞观二十一年骨利榦贡良马太宗名为十骥仍叙其奇曰耳根纤锐杉竹难方
　　笋根雉子
　　杜诗二十二笋根雉子无人见沙上鳬雏旁母眠雉子雉雏也见者现也言笋根草宻雉雏可以藏伏无人时乃始出现盖以有人无人为出没之也説者乃以雉为稚则是以人属言之而为稚幼也矣稚儿须人扶将何为自藏竹根无人乃见也此全无意味也若用下句俪而求之则鳬雏恃母而安睡与雉雏畏人而不轻出其理一也又如杜之别章曰共醉终同卧竹根言倾银注瓦瓦银之奢窭固不侔矣然【阙】　　　则饮期于醉耳初饮时用器固有瓦银之异及其醉也固有【阙】竹而眠不复知其始时银瓦之别也或者谓以竹根为饮器则上下文皆不贯
　　乞为奴
　　杜诗不敢长语临交衢但道困苦乞为奴南史齐武子真明帝遣杀之子真走入牀下叩头乞为奴赎死不许【本传】
　　有鞭不施安用蒲
　　崔景真为平昌太守有惠政常垂一蒲鞭而未甞用东坡送彭州诗曰有鞭不施安用蒲【祖思传】
　　早时金盌出人间
　　杜诗早时金盌出人间南史沈诇行经汉武通天台为表奏之曰甲帐朱帘一朝零落茂陵玉盌遂出人间
　　半夜钟
　　夜半钟声到客船或疑半夜非鸣钟之时非也南史丘仲孚传好读书常以中宵钟为限僧语亦云分夜
　　小却置之白玉堂
　　后山上苏公诗曰小却置之白玉堂宋武帝疾戒太子曰谢晦常从征伐颇识机变若有异同必此人也小却可以防稽江州处之【出南纪】
　　蹄间三丈
　　杜诗曰蹄间三丈是徐行史记陈轸曰秦马蹄间三寻
　　玉衣晨自举
　　杜诗玉衣晨自举平帝纪乙未义陵寝神衣柙中丙申旦衣在外牀上寝令以急变闻
　　村
　　古无村名今之村即古之鄙野也凡地在国中邑中则名之为都都美也言其人物衣制皆雅丽也凡言美者曰都曰子都都人士车骑甚都是也及在郊外则名之为野为鄙言其朴拙无文也曰鄙者如列子自谓郑之鄙人是也故古语谓美好为都麄陋为鄙本此为义也隋世已有村名唐令在田野者为村别置村正一人则村之为义着矣故世之鄙陋者人因以村名之东坡诗王定国曰连车载酒来不饮外酒嫌其村
　　骑白鳯
　　东坡雪诗鹅毛垂马騣自怪骑白鳯北梦琐言五卷曰沈询侍郎除山北节使诵曹唐游仙诗云不知今夜游何处自怪身骑白鳯凰
　　横海鳞
　　谢世基与谢晦谋叛被收世基为诗曰伟哉横海鳞壮矣垂天翼一旦失风水飜为蝼蚁食东坡送刘贡父诗曰安得北溟池养此横海鳣
　　冰柱雪车
　　刘叉闻韩愈接后进步归之吟冰柱雪车二诗出卢仝孟郊右叉自有集此二诗正为集首冰柱者谓雪冻而有冰如柱也其语曰檐间冰柱若削出交加终篇之意皆讥成坏无常也至落句则曰我愿天子囘造化藏之韫椟翫之生光华雪车诗大意曰官家不知民馁寒尽驱牛马盈道载屑玉载载欲何之秘藏深宫以御炎酷徒能自卫九重间岂信车辙血防防尽是农夫哭
　　卢仝茶诗
　　卢仝谢惠茶诗歴叙一盌至六盌皆有功用盖浅深不同耳其夸茶力至曰既觉两腋习习清风生蓬莱山在何处玉川子乘此欲归去案温庭筠采茶録天台记丹丘出大茶服之生羽翼又茶谱记山中顶茶效曰若获四两服其一则袪疾二即无病三即换骨四两即为地仙有僧信其言仅获一两服之病差容貌若三十许人眉发緑色然则谓茶能轻身可为飞仙唐世通有其传非仝出意自为怪奇也
　　使君公
　　东坡离徐州诗曰父老拜马前请寿使君公君即公也语似重出今见白乐天集【十五卷】送刘江州曰遥见朱轮来出郭相迎劳动使君公坡盖用白语云
　　帕头读道书
　　张津为交州刺史好鬼神事甞着绛帕鼓琴烧香读道书故东坡诗曰绛帕头读道书
　　三句一韵
　　元结浯溪颂每三句一更韵此秦皇防稽颂德之体也其体少有用者元好古特法之其辞亦瑰杰相称也
　　
　　气逆而喷涕则为诗愿言则是也
　　续诗事
　　天子呼来不上船
　　范传正作李白墓碑云宗泛白莲池白不在宴皇欢既洽召作序白已被酒于翰苑中命髙力士扶以登舟案此即杜诗谓天子呼来不上船者也或者谓方言以衣襟为船误矣【本集】
　　罗赵
　　三辅决録赵袭罗晖能草张伯英与袭同郡太仆朱赐书曰上比崔杜不足下方罗赵有余东坡诗罗赵前头敢书
　　万寿白云杯
　　李义山集中汉南书事云陛下好生千万寿玉楼长御白云杯
　　半段鎗
　　唐传【十六】哥舒翰吐蕃犯苦拔海哥舒翰持半段鎗迎击所向披靡东坡讥集句曰路旁拾得半段鎗
　　桃李喻所荐士
　　赵简子谓阳虎曰惟贤者为能报恩不肖者不能矣夫植桃李者夏得休息秋得其食植蒺藜者夏不得休息秋得其刺焉今子之所得者蒺藜也今世通以所荐士为桃李者説皆本此唐人刺裴度诗曰不栽桃李种蔷薇荆棘满庭君始知用此为据也
　　壻乘龙
　　桓焉两女嫁李元礼孙隽时人谓桓氏两女俱乘龙言得壻如龙也
　　金钗十二行
　　梁刘孝绰莫愁诗莫愁十五嫁为卢家妇卢家兰室桂为梁头上金钗十二行人生富贵何所望愧不嫁与东家王详此金钗十二行乃排插十二钗也唐制命妇以花树多少为髙下曰花钗若干也
　　娄猪艾□
　　卫南子召子朝于宋太子蒯瞆过宋野人歌之曰既定尔娄猪盍归吾艾猳注娄猪求子猪也喻南子艾猳喻宋朝艾老也太子羞之因是欲杀南子不果出奔
　　麻没橐駞
　　种麻以夏至十日前为上时谚曰夏至后不没狗或答曰但雨多没橐駞鲁直书其学子课帙曰大雨若悬河禾深没橐駞用此
　　何逊梅花诗
　　初学记梅门载梁何逊早梅诗其警句曰枝横却月观花绕凌风台
　　金斗
　　顾渚茶録唐张文规为湖守诗寄刘环中秀才云待醉乌程酒思斟平望羮烟云金斗暗苔藓石尊平
　　万寿三元
　　梁沈约上皇太子寿酒奏分雅诗一曲曰百福四象初万寿三元始拜献惟衮职同心协卿士北极永无穷南山安足拟【艺文歌门】

　　演繁露续集卷四
　　钦定四库全书
　　演繁露续集卷五　　　　宋　程大昌　撰谈助
　　汉马负重
　　赵充国传辛武贤欲引万骑出张掖充国曰一马自他【驼】负三十日食为米二斛四斗麦八斛又有衣装兵器难以追逐案此而言若使一马所负衣装兵器之外别有米麦一十石四斗马力已恐难胜虽汉斗差小然不可更容有人骑之而行也予甞以此问军帅帅曰马皆牵行至交战时缷下他负乃始骑以接战也
　　汉奏报疾
　　赵充国在金城奏边事以六月戊申上七月甲寅得玺书报从所奏案金城距长安一千五百里七日之间一徃一返中间又须付朝臣奏拟畧计其奏一日葢行五百余里也今赦书虽有日行五百里之文实不及数汉法之于边事必加重于他事也哉
　　贡禹年七十一生子
　　贡禹为光禄大夫乞骸骨曰臣犬马之齿八十一凡有一子年十二以年计之是年七十有一而生此子也武王之寿九十三嵗当成王嗣位时十余嵗是武王八十而生成王也
　　皷楼警盗
　　元魏李崇令乡保各置鼓及楼每一处有盗双槌乱击四面传声皆遮路收捕盗发辄得此亦善策然汉时已有其制矣张敞守京兆尹史书其政曰枹鼓稀鸣市无偷盗后又书其去职而盗起则曰敞罢数月京师吏民解防枹鼓数起然则此时京兆已用击鼓为捕逐之节矣至哀帝时鲍宣上书曰今民凡有七亡其六曰部落鼓鸣男女遮迣亦其一也师古曰言无枹鼓之声以为有盗贼皆当遮列而追捕然则击鼓追贼尚矣崇特举而行之焉耳
　　彭祖无八百嵗
　　史记楚世家帝喾诛重黎以其弟陆终呉囘生六子三曰彭祖彭祖氏商之时甞为侯伯商之末世灭彭祖氏予以年数计之若呉回自帝喾时已生彭祖至商末之世而彭祖犹在则彭祖之寿不啻八百年矣然予详其文既曰彭祖氏则不专指彭祖一身并其子孙皆包举矣或其族寿数皆长不止一人也此如误读桃源记谓渔父所见者犹是初来避秦之人也王介父诗曰种桃食实枝为薪世上纷纷经防秦则食实薪桃者避秦之子孙也
　　夷亭
　　平江甞有防语曰水到夷亭出状元传闻日久莫知所起而夷亭本是港浦水到之説亦不可晓淳熙庚子浙西大旱河港皆涸海潮因得专捷上直过夷亭来年辛丑黄由果魁多士由平江人也人谓此防已应矣至甲午年卫泾荐魁焉人大异之予问夷亭何以名夷虽其土人不能知也偶阅陆广微呉地记而得其説葢呉阖闾时名之也阖闾甞思海鱼而难于生致乃令人即此地治生鱼盐清而日干之故名为鮝其读如想又玉篇説文无鮝字唐韵始收入也鮝即鱼身矣而其肠胃别名逐夷为此亭之甞制此鱼也故以夷名之呉地志仍有注释云夷即鮝之逐夷也熙宁四年郏亶奏言平江水利所记昆山支港有夷亭即其地矣但以夷为停当是传讹耳
　　湖州东门外上塘路
　　梅圣俞集九送胡武平解湖州诗曰始时绕郊郭水不通蹄轮公来作新塘直抵呉松垠详此即今城东堤路武平始筑也
　　佛师老子
　　通典天竺门云浮图所载与中国老子经相出入盖皆老子西出闗过西域之天竺教其人为浮图徒属诸家纪天竺事多録僧法明道安之徒传记疑皆恢诡不经不复纂也
　　曹丕不为侯必为太子
　　御览载魏武令有告子文曰沙等悉为侯子桓独不封而为五官中郎将此是太子可知矣案观志魏文帝丕操之长子字子桓【沙恐是它王小名也】此言兄弟皆侯而子桓不侯可以知其必为太子也
　　将毋同
　　王戎问老庄孔子同异阮瞻曰将毋同不直云同而云将毋同者晋人语度自尔也庾亮辟孟嘉为从事亮髙选儒官正旦大防褚裒问嘉何在亮曰但自覔之裒歴观指嘉曰将毋是乎将毋者犹言殆是此人也意以为是而未敢自主也其指孔老为同亦此义也
　　桑无附枝
　　蚕月条桑释者曰斫取其条而撷叶以用也今浙桑则然嵗生嵗伐率皆稠行低榦无有高及二丈者吾徽之桑则髙矣必得梯叶乃可采不剪其条也春每气应土脉欲动木津未上则相与腰刀相其良盬凡柯枝繁宻而相翳者倒垂乱行而不上达者或又半枯半萎不善茁叶者率皆删剟弃之不使分其正力俗语谓之剃桑言能剪恶存好也张堪守渔阳劝民耕种百姓歌曰桑无附枝麦穗两岐夫桑枝以无所附着为贵则是甞加删剪而无有交戛相妨者矣古亲蚕法有皇后采桑钩若并条列剥之则何所用钩也左传晋重耳与从者谋于桑下蚕妾在上而重耳不知也列女传秋胡子见妇人采桑下车愿托防桑下凡若此者皆是采叶不劙其枝也若并枝劙去则何縁有荫也故剃桑之来古也
　　泉冽酒香
