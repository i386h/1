<!-- { "loadSidebar": true } -->
　　汉书误以嘉陵江为西汉予于禹贡论详辨之矣嘉陵既不为汉则秦雅二州及葭萌金牛有山皆名嶓冢者不待辨而知其误也予先著论姑以意定谓嶓冢当在汉中发源之北而不能指其为何地何山每一思之意终昧昧然也水经以为汉中之汉源出武都东狼谷山予尝询诸经行其地者曰由汉中而西有水焉发源之地距兴元不一二百里源既近流水又狭秋冬间仅胜一二十石舟而经之所次汉上有沔沔上有漾禹贡有一二百里间该载三名如此其详也欤予按地书褒水与斜谷分山南口曰褒北口曰斜汉中北距斜口自八九百里而褒水发源是为衙岭又逺在褒口西北角八九百里之上则其源流亦既甚长矣汉时张汤尝剏治褒水以通于斜而受山东嵗漕则岂枝流曲港之比哉禹方叙着水源自不应舍大取小如此不伦古今虽异而人情可以通推也况有可验者禹贡水例凢其流迳所及每以易向则别名方面以识其变如河之自龙门而转南以流华隂则书曰南至于华隂而改东以及砥柱则又书曰东至于砥柱是其随向书方之例也今漾汉之文曰嶓冢导漾东流为汉则是漾源本未流东至其折东而后始得为汉也然则嶓冢者岂其当在汉中之西也哉水经凢叙狼谷水率皆西出东行而衙岭褒源悉发北而南行直至南郑而流委始东始名汉水则与经导漾东流为汉者其方向正合也汉人并褒中置县而命曰褒中吾意褒中一语前世必已久有而汉人采之以名其县非剏为若语也褒中嶓冢二音全相配附得非自虞夏以至战国世人称为不的而辄相讹易也乎然予论禹贡不敢确证者为其褒之名国已先乎秦不容轻小议焉耳然地名因声近而譌古多有之如春秋之邾虽偏小无足言然人民社稷俨然得自名国不可诬矣孟子之去春秋为年絶不逺而变邾为邹汉儒已不能究则褒僻且险自嶓冢而讹为褒中安得冢志而暇详载矣乎予终欲主所意见而未得的据姑书其槩以待详攷
　　立仗马
　　司率进马六人旧仪每日尚乘以廐马八匹分左右厢立于正殿侧宫门外仗下即散天寳八载李林甫罢十二载杨国忠复
　　铜柱
　　铜柱南方处处有之皆言马援所立唐史南蛮传林邑国南大浦存五铜柱汉马援所立也南诏传宗诏何履先以兵定南诏取安宁城复立马援铜柱乃还援虽征蛮未尝渡海而林邑于唐为环王地在交州南海行三千里乃至岂援之所尝至耶意者蛮人古有铜柱中间援因其故制立之以坚蛮信耶
　　两汉阙
　　史记髙帝八年萧丞相营作未央宫立东阙北阙前殿十年宫成司马索隐云无西南二阙者厌胜之法也秦家旧宫皆在渭北而立东阙北阙取其便也予以为厌胜之説无据谓秦旧宫在北而立北阙以便于事理有之也东阙虽于渭北方乡不相干凢汉之朝贡自阙东来者多则谓立东阙以便事是也其后武帝大治甘泉宫在长安西故立鳯阙髙二十余丈于其东南北西三面无见焉亦便事之义也后汉都洛有南宫北宫两宫相沓四隅各自立阙其曰朱雀武苍龙白虎者两宫四面皆有而亦同名不复如前汉虚方不设者矣洛阳故宫名所载于南宫四阙之外更添坎阙曰此南宫北面之阙予疑其误也按汉蔡质汉官典职曰南宫至北宫相去七里以十里之逺中间各容双阙则南宫之武自应与北宫之朱雀对起或者见两宫中间有双阙者二疑其重复故以南宫之武为其宫北阙而忘其北阙已名武不当复出矣
　　玉食
　　本草陶隐居授仙经服谷玉捣如米粒乃以苦酒辈消令如泥亦有令为浆者祥符中尚药尝用陶法屑成米豆粒竟不供御苏颂因谓难以服食恐不详古来服玉本防也书以玊食对威福言之则玊食云者惟王者得用示一隆而无二礼如古扆用斧后世御衣独用赭黄之类不可但従饮食滋味中求义惟玉府王斋则供食玉若非斋恐不常服也斋而玉食其斋必变食之义乎此礼之尊无二上者也而可求诸滋味之间欤玉亦未必可服或于斋时用玉为器如灌鬯以瓒取玉气为用耶
　　护驾
　　豹尾以前比省中尚书侍郎御史令史皆执注以督整车骑所谓防驾也

　　演繁露卷十六
<子部,杂家类,杂考之属,演繁露>
　　钦定四库全书
　　演繁露续集卷一　　　　宋　程大昌　撰制度
　　以兵代民役
　　建隆二年以前代传置悉用民夫至是诏募军卒代之至三年正月诏不得以逆旅侨民充递夫
　　饥民强盗人谷米
　　旧法嵗饥强发仓窖皆死太祖真宗多因奏谳特许贷配元不明立为法天圣三年诏陜西州军持仗刼人仓廪非伤主者减死刺配非首谋者又减一等仍令长吏宻以诏书从事自是诸路灾伤即降不下司勅而饥民盗取谷食多活宥按此即是矜其迫饥为之故特贷其死然不明立之法亦不明降诏命者恐人恃此以犯也宝元二年西川饥馑诏刼廪谷非伤杀人者并刺配牢城为首者配出川界皇祐三年信州民有刼米伤主者当死上以其迫饥故贷死至和六年杨安国读周礼大荒大札则薄征缓刑杨安国曰所谓缓乃过误之民耳今众持兵仗刼粮廪一切寛之恐不足以禁奸帝曰不然饥馑不能恤至为盗而又杀之不亦甚乎治平四年九月诏灾伤州县持仗强盗不以财物斛斗但同火三人以上伤人及计赃罪死者捕获已甞为盗至徒经断不以赦前后今犯至死者依元条不用灾伤减等则是觉恕贷之不足以戢盗而改出此令足为至当也
　　三司借用内藏钱
　　景祐元年闰六月谢绛言内藏嵗受铸钱百余万缗而嵗给左藏库及三年一郊度嵗及九十万缗所余无防请以天下所铸钱尽入三司十年责以移用与夫滞积大盈利害逺矣祖宗时三司常借内库钱观此即知当时新铸钱亦入内库却从而给与之耳今铸钱数虽少于旧要之悉入外藏则难如祖宗时常借矣景祐四年内藏库言嵗收缗钱三十万助三司天禧三年诏书切责三司毋得复借自明道二年距今才四年所借钱帛凡九百十七万二千诏戒饬之治平元年诏三司用内藏库钱三十万贯修奉仁宗山陵依干兴例蠲其半余听渐还
　　改官用职司
　　景祐三年详定内外官所举州县幕职官各有合举员数其转运使副提刑不限人数旧当三人者止当一人仍须有本部监司长吏及通判荐举者始聴磨勘按此时监司长吏通判皆得为职司今则不可兼转运使及副提刑一状当三状今皆不然也
　　张亢
　　仁宗时契丹聚兵幽涿间张亢丁母忧起为北京使知安肃军亢曰万一契丹背约臣请擐甲为诸军先既而元昊叛庆厯元年亢为鄜延路都钤辖知鄜州与部署许懐徳不相能上令戒谕若固为此以求内徙当悉夺官安置縁边既而亢上边事乞赴阙面陈如臣言狂率不可用乞重降黜不报本传言令驿奏据本传亢乃出力多非避事
　　讲读官坐立
　　皇祐三年诏迩英阁讲读官当讲读者立侍敷对余皆赐坐侍于阁中天圣以前皆坐侍自皇祐以前皆立侍至是帝屡面谕以经文义防须详悉询説卿等无乃烦倦否遂有是诏以为永制熙宁元年侍讲吕公着王安石言故事侍讲者皆赐坐自干兴后讲者始立而侍者皆坐听臣等窃谓侍者可使立而讲者当赐坐诏付礼官后韩维刁约胡宗愈等言赐坐盖出优礼祖宗或赐讲臣坐者以其敷畅经义也太宗开宝中李穆荐王昭素召对便殿赐坐讲易乾卦太宗端拱中幸国子监令有司张帟幕设别坐令李觉讲易之泰卦今列侍之臣得坐执经而讲者顾使独立于前臣以为宜如天禧旧制判太常寺龚鼎臣等言执经人主之前本欲便于指陈则立讲为宜若谓传道近师则今讲解皆先儒章句非有为师之实安可专席安坐以自取重也初孙奭坐讲仁宗尚幼跂案以听之奭因遂立讲论者不以为是上问曽公亮公亮但称臣侍仁宗书筵亦立后安石因讲赐留上面谕卿当讲日可坐安石不敢坐遂已
　　殿前三司军职
　　周恭帝时李重进出镇扬州领宿卫如故太祖受禅命韩令坤代为马步军都指挥使正是夺其所带军职耳建隆二年七月凡诸将职典禁卫者例罢悉除节度使独石守信兼侍卫都指挥使如故实亦带以为职元不典兵也至三年守信亦表解军职许之则守信竟不自安也
　　殿试不落人
　　长编曰嘉祐二年赐进士章衡等及第出身共三百八十八人是嵗进士与殿试者始皆不落李复圭纪闻云是春以进士羣辱欧阳修之故殿试不落一人案实録试进士李寔等四百人而得第者三百八十八人谓之不落一人固举大约言之耳特不知礼部奏名实为防人故其留黜之数不容参考案皇祐元年廷试取四百九十八人五年取五百二十人至嘉祐四年所取又止一百六十五人六年一百八十三人阅两举才共取三百四十八人耳虽縁其时初制间年一开科举故约此意指似是礼部奏名先减其额故廷试虽不落人其得第者少是亦朝三暮四之比也又縁其时立制减去诸州解额之半礼部以半额纽数而取故奏名已少及至廷试不用汰黜也
　　阶级法
　　阶级法本文曰一阶一级全归伏事之仪世传太祖圣语故着诸令今长编则遂于真宗时登载案司马光嘉祐七年上疏论礼法曰太祖申明军法自押官以上各有阶级小有违犯罪皆殊死然则其制不起真宗时恐长编不审也
　　乡兵保捷义勇等
　　咸平四年取陜西税户为义军家出一丁号曰保毅军四年呉蒨防得六万八千七百余人官给粮戍边则此义军行诸陜西未及它路也其年五月集近京诸州丁壮选军籍则已用陜西法行之它路矣其年名河北乡兵为忠烈宣勇【未见名始何时】并代司兵名为广鋭祥符六年以雄霸所调为忠顺指挥【名始此年】庆厯元年槩于近边募土人为之名防塞二年二月简河北彊壮劲勇者刺手背为义勇指挥【嘉祐四年大名府路安抚李昭亮言河北州军见阙义勇乞令二年内补足其彊壮縁不系教阅欲义勇足日亦令补复即是彊壮别是一法却于彊壮中选补义勇也】三月简河东弓手不刺面为义勇陜西弓手为保捷治平元年宰臣韩琦乞于陜西路选乡兵富户三丁拣取一丁仍刺手背以义勇为名差徐亿等往凡刺十三万八千四百余人而河北义勇之制始达于陜西司马光陈请今但怪陜西无义勇不知三丁巳有一丁充保捷【即庆厯二年所剏是也】是其实也然防要记保捷始庆厯二年而天圣五年已有臣僚言秦州十年不曽拣选保捷甞令秦州分析则前乎庆厯已有保捷矣熙宁八年夔州路提刑言乞差黔州义勇往泸州界防守不闻黔州自置义勇今之所指黔州义勇当是自陜西抽戍耶其年兵部言陇成州义勇应援熙河不足乞差保丁充数则义勇外又差保丁
　　颍昌府顺昌军
　　神宗初为忠武军节度淮阳郡王后封颍王案忠武军即许州也故元丰三年陞许州为颍昌府者以甞领节忠武也后封真王而国于颍则颍州也故元丰二年陞颍州为顺昌军者为王封之旧也军后陞府即顺昌府也张舜民言熙宁初陞颍州为顺昌军久知其误遂陞许州为颍昌府长编辨其误盖陞颍州为顺昌府在元丰二年不在熙宁而神宗之为郡王乃淮阳郡亦非颍州也舜民两説皆误也
　　宻院进入文字押字
　　予在馆中见秘阁所藏有太祖时宰执进入文字上有御笔自加处而赵韩王辈奉行以出则皆押字不书名不书臣常疑之后因阅实録见元丰五年五月诏三省枢宻院自今后应入进文字用押字者并依三省例书臣名乃知至神宗时犹存押字例也
