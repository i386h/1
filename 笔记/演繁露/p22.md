<!-- { "loadSidebar": true } -->
　　外人得分同居物产
　　元丰六年提举河北保甲司言乞义子孙舎居壻随母子孙接脚夫等见为保甲者分居日比有分亲属给半诏着为令按今令文外人曽与本家同居久者许给分数恐立法因此然深详此法是特欲优立科条使外人肯以它姓代充保甲焉耳
　　配流法
　　太宗已前因犯合配人不以远近并押赴阙下恐是欲拣其强悍者为兵也后数有言其在道费传送或逃亡者乃始立地里数配神宗以流人远去乡邑又有弊如上所言遂效古犯罪应流法加决刺随所在配诸军重役元丰八年八月中丞黄履有言于是降防令配行又王岩叟深言其害本乡及报讐事
　　差除行词
　　旧制凡有除授格当命词者无今时初除信劄皆即曰命词词出便给告故唐制五禁稽缓居其一王震序曽巩集述其词命敏疾曰元丰官制初行日多除授词头至子固即为之词授院吏上马去又熙宁间司马光除枢副光适入对神宗面谕之曰告已在阁门矣用此观之则凡有除授即命词词下即给告不淹日也至元祐二年五月戊辰殿中侍御史孙升罢知济州谏议梁焘知潞州其月壬子朔则戊辰者十七日也其日右丞刘挚上疏论升焘行遣太重其文曰十五日吕公着送示内降批防为升焘罢台谏乞留此二人今虽已有成命命犹未下比至进告尚须一两日据挚此言即十五日降命其进告当在十九二十日间则是时已自隔数日不给告矣不知不授告先降劄子供职起自何时或説在南渡后
　　吕公著论台谏
　　元祐二年监察御史张舜民言夏国封册使刘奉世是文彦博欲有所润故以起居舎人使藩臣诏罢御史已而台谏王岩叟傅尧俞等救之屡章不已右仆射吕公着奏乞稍与优迁令解言职岩叟等皆它除出台别用贾易为司谏易因论苏轼曰文彦博实主之太皇欲峻责易曰不责易此亦难作【音做】公着力争曰不先逐臣易命亦不可行乃止罢谏职既退公着谓同列曰主上方富春秋异时将有进导谀之説以惑主上者当尔之时正赖左右力诤不可豫使人主轻厌言事也吕大防王存皆曰仁者之勇也按此章公着先乞移台谏既甞行之则禁中以为当然故不一日便径欲峻责贾易公着觉之故因易事力诤以冀他时不尔其实公着失之于前也至三年二月正言刘安世论不当罢言事官曰阳饵以美迁阴夺其言责若出于大臣之私意臣谓奸人用事之始任台谏以折其谋及祸胎既成圣贤不能救其害安世乃因宣仁问司马光门下最厚人吕公着以安世对遂自正字迁正言此之所指可见前辈不为比周
　　三年六月内批王觌论列不当罢谏议大夫与外任不与职名以觌论胡宗愈除右丞不当也翌日甲子吕公著论疏未行内批后又与文彦博吕大防范纯仁等继论曽肇封还词头纯仁不敢签书赵挺之杨康国皆乞留觌竟不许仅加直龙图阁知润州此又起于轻易台谏云
　　两制
　　苏易简续翰林志晋天福中从宰臣冯道奏诏翰林学士院公事宜并归中书舎人自是舎人昼直者当中书夜直者当内制至开运元年六月诏曰翰林学士与中书舎人分为两制偶自近年权停内字况司诏命必在深严宜复置学士院桑维翰所建也凡今合言两制者皆始此也此时未有权侍郎故外制为从官之初也
　　濮王
　　太宗子鲁王元份之第四子是为濮王祖宗之法天子之子封王元份已封鲁王矣而濮王乃元份之子太宗之孙也至仁宗庆厯四年封汝南郡王嘉祐四年薨追封濮王諡安懿【本传】英宗治平三年以王茔为园即园立庙俾王子孙主奉祠事寻以王之子宗慤为濮国公奉祀后至元丰七年方有嗣王其年诏曰朕以上承仁宗宗庙之重义不得兼奉私亲故但即园立庙俾王子孙世袭濮国自主祭祀
　　读疑
　　明道二年集贤平章事张士逊加门下侍郎昭文馆大学士监修国史不知并加二馆职何也
　　试衔
　　明道二年怀安军判官熊文雅乞以三任告囘乞母封诏与之仍授家便试衔知县如此试衔亦任事受俸耶不然何为令就家便优养也
　　庄献不入景灵宫
　　明道二年奉安庄献明肃神御于慈孝寺彰德殿庄太后于景灵宫广孝殿然则庄献不入景灵耶
　　政和官制
　　题云政和官制因其旧名耳中载元丰新制与国朝旧制参列厘革简净易见至大观二年以元丰改制有未尽者如寄禄官不分左右则叙爵制禄等级希少人易以及遂自朝议大夫至金紫光禄大夫増剏新名于是以光禄大夫代旧右银青光禄大夫以宣奉大夫代左光禄大夫正奉大夫代右光禄大夫通奉大夫代右正议大夫中奉大夫代左中散大夫奉直大夫代右朝议大夫而又别立武选郎大夫新名悉换旧某宫某使侍禁三班之类政和三年又立选人七阶换旧州县节察推判之类与妇爵封夫人以下革去郡县君之号五年又剏置贴职五年道职视文臣品秩有诏
　　髙丽境望
　　海外行程记者南唐章僚记其使髙丽所经所见也中引保大初徐弼使事为证即当是后主末年也僚之使也防女真献马于丽其人仅百余辈在市商物价不相中辄引弓拟人人莫敢向则其强悍有素丽不能谁何矣丽主王建甞资其马万疋以平百济则诸家谓女真攻辽初时力弱无器械者误也予见旧史自平辽问陆趋髙丽者多直东行意丽并海与平辽等处对东而出而明人登航商贩于丽者乃皆微北并东而往耳今观僚所书水程乃自海莱二州须得西南风乃行则丽地之与中国对者已在山东之东矣而丽之属郡有康州者又在丽南五千里乃与明州相对康之邻郡曰武州自产橘柚又明言其气正似余姚则丽之与明其斜相对值盖相为东西而微并西北矣
　　谢花在殿上殿下
　　阁门旧仪大宴更衣降坐羣臣退及再坐羣臣先升殿既御坐羣臣谢花拜于坐次天禧中司谏祖士衡上言乞御再坐谢花于庭乃引上【文昌録四厐元英】
　　忌日惟宰执不入
　　勅大忌日六曹诸司并不作假执政官早出官司不得随出【前次凡有驾幸百官皆早出也文昌録四】
　　到官呈告勑
　　今人初之官赍告勅呈长官乃得视事其来尚矣汉王尊传曰尊为东平王相视事奉玺书至庭中王未及出受诏尊持玺书归舎食已乃还致诏谒者则是古已有呈勅例矣
　　宰执宫观降再任指挥
　　绍兴七年正月二十一日诏前宰执宫观难以理数任满未有除授即合依旧宫祠自此宰执甞得奉祠者始不计年而长食祠禄也前乎此者如范宗尹富直柔叶梦得之在三年韩肖胄徐俯之在六年皆再降命乃得再任是时虽甞位宰执亦以二年为任满二嵗即再降差命乃可得禄也至十二年四月依朱胜非所乞宫祠满日再任当是有司失引前诏耶至十七年四月前持服人程克俊乞奉祠诏令依旧以端明殿学士提举洞霄宫即是因持服解官故须再乞而再降命非任满则命也
　　太祖右文
　　五代间凡为节度使皆补亲随为镇将镇将者如两京军巡诸州马步军判官是也此等既是武人又皆有所凭恃得以肆为非法民间甚苦之太祖微时深知其弊建隆二年二月谓近臣曰今之武臣欲尽令读书贵知为治之道近臣皆莫对史臣李沆表载此事罪当时之臣不能将顺也其年十月诏吏部流内铨镇将皆注拟选人又至三年每县置尉一员盗贼鬬讼不得更委镇将复如旧制并以委尉盖赵普之谋也武人多不知书案牍法令书判行移悉仰胥吏民之受病既多而又果于营私如亲随悉为镇将其类不止一事太祖于是州置通判明诏州事取决焉而武臣之为太守者不得专执圣见皆出乎此也
　　演繁露续集卷一
　　钦定四库全书
　　演繁露续集卷二　　　　宋　程大昌　撰制度
　　知州
　　唐世州郡分上中下三等其结衔分节度观察防御团练名称虽有髙下实皆守臣也于是其衔为某州节度若观察或防团者茍非遥领即是真任此州太守非虚称矣太祖之平李筠也防李继勲上党来朝即命继勲就守其郡继勲官品适与上党郡品两相当匹遂以继勲为昭义节度既曰节度昭义即是昭义太守焉耳非如遥领节镇但虚假名称而已也及平扬州以宣徽使李处耘权知扬州宣徽者处耘之官也权知扬州者实为扬州太守也为其职元为宣徽故不改本镇节钺而实行州事故其结衔曰权知扬州也此时虽一时权制而太祖之规橅实已素定矣干德元年有事荆湖方防兵襄阳即以边光范权知襄州其衔亦为权知也此时髙继冲尚据荆南朝命已甞使之权判荆南矣及其纳土不欲遽易他人即就命继冲为荆南节度而用王仁赡为巡检以参总其兵则仁赡实预州事而继冲之节度荆南者但以系衔而已至其年六月竟用仁赡权知荆南则太祖初橅可考矣后既尽得荆湖北乃遂分命吕余庆镇潭州李昉镇衡州薛居正镇鼎州【州之旧名犯庙讳】其结衔皆曰权知而凡他臣得郡者皆放此为制行之积久大藩镇多授文臣乃始尽正其衔明曰知某府某州军州事也庆厯八年塞澶州决河命步军副都指挥使郭承祐权知澶州又以户部判官燕度同知澶州兼修河事非一州而两太守也同知之名即通判也皇祐五年诏知州军武臣并须与僚属谋议公事毋得专决监司常检举之案皇祐此制而参以太祖诏防即武臣之为知州军者实为其人常有功绩无以处之故令领郡以郡禄优酬之耳即栁子厚之论封建谓圣人之不得已者也然则太祖用武臣为守而使文臣与为通判其意正与置文尉而换镇将同为一见矣
　　宗子取解取应额
　　绍兴十五年十一月臣寮劄子昨来国子监申请行在宗室并赴监试如外任及宫庙并赴漕试其监试有官锁应七人取三人无官应举七人取四人无官袒免亲取应文理通者为合格不限人数惟赴运司试所取之数与进士一同非所以防进宗子乞除行在宗子依见法外诸路宗子不以有官无官如愿试行在应举锁应并依熙宁旧制许赴监试请解赴省如不愿前来依见行崇宁贡举法行案此所言是崇宁运司取人数必少于熙宁盖崇宁非不欲优之为亲远属疎比熙宁不同
　　大勅改京官
　　甞闻人説今前宰执一年许举五员改官者初立法时一年止发一削有此一削便径改京官丁未九月二十五日读青箱杂记云解賔王为登州黄县令陈执中用大【力】举改京官大【力】者岂非一状遂可改官者耶又景祐三年制旧制转运使副及提防刑狱旧当三人者止当一人
　　旧已授差遣不待阙
　　祥符八年诏审官院以近地二年半以上逺地二年以上权与差替不为永例上以京朝官俟阙既久奉朝者颇多故有是诏案此则其时京朝官有在京奉朝须有阙出乃授授已即赴不甞逆用未该替阙也自太祖太宗时数下诏戒已授而路程外【阙】月不赴者又有川峡在任人未及三年优恩许替者防要咸平三年二月向敏中言选人有在任一年已注替人致不成三考今后须见任官二周年半即得注替如未有阙晓示各令待阙每季一集更不使隔季员阙川广漳泉等处见任并许成资日注【即见不差待阙人也】天圣元年晏殊言大中祥符三年东封赦放选时三千人铨司注拟不足始擘画隔年豫使季阙后遂为例今待阙人不多欲今后且用见阙景祐三年审官院言见在院待阙官凡九十二人欲并以到任一年半使阙见任官满三十月许赴此则注官后待阙之始也
　　徽州苗绢
