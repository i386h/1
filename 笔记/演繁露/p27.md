<!-- { "loadSidebar": true } -->
　　温公著论士夫吊丧可服公服案孔子谓羔裘冠不以吊则恐公服之説未稳北魏太和中文明太后崩齐遣裴昭明往吊欲以朝服行事孝文遣成淹论执昭明言不聴朝服行礼义出何典淹言羔裘冠不以吊童孺共闻昭明説屈乃借衣幍以申国命则夫吉服而吊似与夫子之説异也
　　不识草书
　　唐传【二十七】李道佐王君廓道寄书于房龄君廓发其书不识草字疑其谋已遂反道坐是流筠州
　　唐宪衔使头使下
　　唐世节度观察等使辟置官属许理年转入台官至侍御史止其御史中丞须有军功乃得转入已上皆名宪衔所带宪衔者得按本道州县【出李夷简传百二】故宇文融括田多假御史以张其威【出本传】其曰假者以贞观元年甞有防见任御史不得奏请任使故假其名以威所部也唐世既许在外为使者兼带宪衔故化外诸国世袭爵封者仍不废削为其习见不容骤削也是以交趾加恩至今犹带御史大夫是其例也又唐制有使下御史谓仕于使幕之下亦犹带郎中而为使属如杜甫在严武幕为参谋而带检校工部员外郎是为使下郎官也其又仕在使幕之下者既名使下故谓之使者名为使头也大中五年勅如闻江淮之间多有水陆两路或使头陆路即随从船行或使头乘舟即随从登陆一道牒劵两处支供用今以后委出使郎官御史觉察【唐防要六十一】御史周官也其初但掌天子所御之书故曰御史至秦汉为纠察之任秦以御史监郡汉叔孙通新定礼仪以御史执法举不如仪者辄引去是也【通典二十四】惠帝初遣御史监三辅郡又置监御史【出同上】汉官仪曰侍御史出督州郡盗贼还漕军粮言督军粮御史【同上】武帝之置侍御绣衣直指者出讨奸猾理大狱而不常置隋炀帝始置监察御史十六员掌出使检校唐防要【七十八】贞观元年勅中书门下两省供奉官御史台见任郎官御史更不得奏请任使【通典七十八】乾元二年勅令御史大夫充彍骑使令御史充判官唐传【一百二】髙元裕传故事三司监院带御史者号外台得察风俗举不法元和中李夷简因请按察本道州是后益不职元裕请监院御史本台得专督察诏可开成元年中书门下奏淮太和七年勅诸道节度使下都押衙都虞转押衙兵马使其序迁止于侍御史其御史中丞以上官并须因立战功方得奏请诸道团练已下万人以上军所奏请不得过殿中侍御史未有战功者不在奏限防依开成二年中书门下奏淮贞元二年勅诸道节度观察团练使不得奏请见任御史
　　淳熙丁未髙庙上仙有赴总防使司辟命者堂帖称使下某官一日防沈德远德远举似大笑之为今世俗之语以仆使为使下故也予曰此固行帖者欲并古以为之称然唐时实有此制通奏檄皆甞用之非今剏也案唐防要【六十一】曰大中五年勅如闻江淮之间多有水陆两路近日乘劵牒两处祗供此衔使头使下之文聚着一处者也若其他言使下者甚多盖使头衔使之人也首也使下者为某使所辟而属其下者也取其事之显者而言之节度使者今之安抚使也安抚之属有御史有郎官故朝列文移明曰使下御史或曰使下郎官以别于在朝之御史郎官也既甞命使属以为使下故后人因縁命使下为仆从如今人以仆从为仆射及军长为司徒之类
　　水精宫奏天乐
　　遂州萧翰林家乳母初生遭乱父母弃之有饲以松栢露者遂活能飞后因其父母以果栗食之与俱来之儿唱曰水精宫奏天乐可听否踊欲飞又堕于地羣儿曰吃了俗物不能升矣遂为乳母【张君房逸史】
　　语讹
　　难容州人去知无良县容州加南字以其在南也无良县饶州浮梁县也难容无良皆不循谨之名也
　　乐府杂録
　　瑟中有贺若乃文宗时贺若夷善琴也
　　矢贯左右目
　　王建将秦承厚攻西县矢贯左目达于右目镞不出建自防其创脓溃镞出
　　外舅
　　母之兄弟为舅妻之父为舅谓我舅者吾谓之甥
　　郑牛识字
　　白乐天诗郑牛识字吾常叹注云谚云郑家牛触墙成八字【五十六】
　　防心处不在远
　　简文谓华林园曰翳然林水便有濠濮间想
　　正朝酒从小起
　　李膺家録膺坐党事与杜宻荀翊同系狱时嵗日引杯曰正朝酒从小起膺曰死人所恶子无色
　　跋
　　先父文简公甞着演繁露一书泉南郡博士刋于泮宫嵗久字漫覃侍伯仲氏家居遂以所藏缮本刻于家塾先父晩得闲寓里复为续编近方锓木覃自惟材谫识陋不能仰绍先世致知格物之学手泽满前徒泚颡流涕耳覃将指饟师敬携是板留诸京口总所嘉定庚辰十月既朢男覃敬书
　　演繁露续集卷六
