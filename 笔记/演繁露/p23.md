<!-- { "loadSidebar": true } -->
　　自杨炎立两税法农田一年嵗输官两色夏蚕熟则输防绵绢丝亦有输麦者秋稻熟则专输米皆及时而取所有也唐行两税不久【只三四年】遂令当输者皆折价输钱陆贽奏议具在可见也徽州唐歙州也有水可通浙江而港洪狭小阅两旬无雨则舟胶不行以此人之于秋苗额中量州用米数许于本色外余尽计米价凖绢价令输以代纳苗以便起发也而苗绢无定额吏得出入为奸乾道丁亥赵德庄为江东漕问所委予曰徽吾桑梓也税额之重居田收十之六也自五代杨行宻时已如此今难减矣而惟有司年年于法外多科此即可以检辖令毋羡取也赵曰予畧知其似矣徽之苗米本州全得用不起一粒已自优如他州矣而不知起发苗绢即是计米输绢也观德庄此言已是为吏辈先言所入矣予但怅然因与之详道曲折始叹程琳之为达识也琳为三司时有建议者患二税色目多欲并为一以便稽检琳独不可曰今并其入而没其名他日奸人拈取旧目曰昔甞取而今漏检者遂成添税一重也此即徽之苗米藏于秋苗绢之类也程公达识也哉
　　黜责帅臣亦降召命
　　凡今为帅者不问文武虽以罪罢亦降召命未知始于何时或言此制为武臣握兵者设而槩以用诸文臣使不为两体耳干兴元年曹伟任真定都部署责授容州观察使知莱州丁谓疑其不受命诏河北运使韩亿驰往收其兵既而曹得责命即日上道则是此时大帅径加责徙遂不托名为召矣又建隆二年孙行友镇定州欲据山寨以叛太祖命武怀节防镇赵之兵伪称巡逻直入定州出诏示之行友聴命削官爵禁锢之则又不以召罢也
　　万寿观
　　端拱造上清宫庆厯三年火止存寿星殿因葺为观大中祥符元年造玉清昭应宫至天圣七年灾止存长生及章献本命殿因葺以为万寿观【东宫记】
　　举子称习进士
　　同进士出身始太平进士出身始祥符诸州助教始熙宁御试不黜落始嘉祐四年举子前此许挟书至祥符止许带礼部韵景祐五年举人见有落解经生唐突自此遂只许解元见闻喜宴钱熙宁始赐苏绅父仲昌生绅十九年解入京始父子相识景德二年契丹犯河北特推举人恩
　　令甲令丙
　　后汉肃纪诏令丙棰长短有数注前书令有先后有令甲令乙令丙
　　郊后谢太乙宫
　　天圣五年刘筠言南郊朝飨玉清昭应宫景灵宫又宿斋于太庙一日之内陟降为劳请罢朝飨玉清昭应宫竢郊祠毕行恭谢之礼从之【实録】
　　初禁矾
　　天圣六年用齐宗矩言巡捉私矾如私茶盐法【实録】
　　谏官不兼他职
　　天禧元年始诏置谏官六员不兼他职首以鲁道宗为之【实録天圣七年】
　　谏官始得面论事
　　是时谏官章须由阁门进又罕得对者鲁道宗请得面论事而上奏通进司遂为故事【同上】
　　郎中致仕与一子官
　　郎中已上致仕与一子官【天圣四年】
　　带馆职出外
　　以馆阁校勘王琪签书南京留守判官公事故事馆阁校勘无出外者以留守晏洙所辟特许之【天圣四年】
　　枌榆
　　汉髙祖少时常祭枌榆之社及移新丰亦立焉【长安记临潼县】
　　张公吃酒李公醉
　　则天时防謡曰张公吃酒李公醉张公易之兄弟也李公言李氏不盛也
　　参知政事知外郡
　　干德中蜀平吕余庆以参知政事知成都参知政事出权藩府自此始
　　监司
　　汉置刺史察州成帝绥和元年更刺史为州牧光武复为刺史隋初雍州置牧余州益置刺史开皇三年罢郡以州统县自是刺史名存而实废唐武德罢郡置州改太守为刺史神龙分天下为十道道置巡察使二人景云改置按察使开元二十二年改置采访处置使
　　女乐太常
　　隋大业六年以所召周齐梁陈散乐悉配太常皆置博士弟子以相传授
　　纳钱度僧道
　　安禄山反杨国忠遣侍御史崔众至太原纳钱度僧尼道士旬日得百万缗而已
　　江南丁口钱
　　呉有丁口钱又计亩输钱徐知诰秉呉政宋齐丘説徐知诰请减丁口钱从之由是江淮旷土尽辟桑柘满野国以富强
　　收茶征聴民自卖茶
　　马殷据湖南判官髙郁请聴民自采茶卖于北客收其征以赡军殷从之【纪事三十八】
　　驿劵出枢宻
　　旧制馆劵出于户部唐明宗天成二年卞圜以宰相判三司安重诲为枢宻使请馆劵从内出圜与争于上前宫人问上知为宰相曰妾在长安中未甞见宰相枢宻奏事敢如此者盖轻大家耳上不恱卒从重诲言圜罢按国初每给驿劵皆枢宻院出头子令三馆中有藏太祖御书帝翰有亲与决者即其来已久矣
　　内中
　　汉纪元封二年甘泉宫内中产芝注内中谓后庭之室也
　　新亭
　　丹阳记新亭呉旧立先基崩沦隆安中丹阳尹司马恢之徙创今地案此所言乃王导正色处则凡晋宋间新亭已非呉时新亭矣
　　三司使
　　置使自后唐张延朗始【本传】
　　方鸠功
　　説文人部释曰具也从人孨声读若汝南□水虞书曰旁救功【土恋反】与今书文不同而孔安国以鸠为聚则本文诚为鸠不为救矣不知许孔孰为真也
　　马步殿三司
　　五代康义成传赞侍卫亲军马步都指挥使云云亲军之号始于明宗其后又有殿前都指挥使之名皆不见其更置之始今天下之兵皆分属此两司矣岂欧公时未有三司耶
　　父子同省人以为非
　　五代豆卢革传革与韦悦俱为庄宗相二人各以其子为拾遗父子同省人以为非遽改他官
　　避亲
　　旧唐职官志吏部下凡同司聮事勾检之官皆不得注大功以上亲按此即知有职掌相涖者应避
　　直学士
　　唐初定制以五品以上官为集贤学士六品以下为直学士今六阁学士直学士髙下必视此为别
　　元祐入仕数
　　今特奏名进士诸科约八九百人一郊子弟奏补得二三百人【同上】
　　丞郎
　　唐称丞郎谓尚书左右丞及尚书侍郎辈也今人多承丞郎之语文字简便以寺监丞郎当之承袭之误也唐刘寛夫传【八十五】宝厯中寛夫为监察御史言以王府官摄祠位轻乞以尚书省左右丞侍郎通摄又潘孟阳传为侍郎年未四十其母谓曰以尔之才而位丞郎使吾忧之冯道曰宰相之权吾初入能用人为丞郎官耳
　　寄禄官阶官
　　政和三年勅特进至承务郎为寄禄官承直郎至迪功郎为阶官按元丰未改官制以前如朝奉将仕承务之类别名阶官皆须在职遇郊始得加之自元丰制行既不以京朝官如正字三丞列曹郎官之类为寄禄官遂取唐世承务朝议之类増广比序以为磨勘迁进之则因以寓禄而神庙时未改州县掾官簿尉之类其元丰三年改定新制诏曰今推本制作参酌损益使台省寺监之官实典职事领空名者一切罢去而易之以阶此时未分寄禄与阶官也至政和六年以神宗官制有未暇尽改者如选人有带知安州云梦县事而实任河东转运司管榦公事者淆乱莫甚今选定选人七等之制如易留守节察判官为承直之类凢七阶立制既定以特进至承务既名寄禄始以新定选人七级名为阶官以别于旧寄禄官称今人槩谓非职掌者为阶官不详考也
　　京朝官实封劄子
　　三朝圣政録太宗许京朝官实封劄子于阁门上进
　　元绛知颍州使服学士金带如旧
　　临安志元时从翰林侍读参知政事出据此即因不得服参政带矣而学士带亦不该服其服学士带特恩也
　　举官连坐自谢涛始
　　涛真宗时为巡抚益利两路使囘举所部官三十余人宰相以为多乃陈诸吏治状而愿连坐奉使举吏连坐自涛始
　　摛文堂
　　强渊明宣政间为翰林学士承防上为増广直庐书摛文堂牓以宠之【临安志云出本传】
　　呉越改元
　　宝正六年嵗在辛卯见封落星石制书辛卯乃后唐明宗长兴二年宝太元年罗隠记修新城县记云癸未嵗癸未乃后唐庄宗同光元年【临安记】以此知呉越虽云禀中原正朔既后唐长兴同光年号与其宝正宝太同嵗而名不同知呉越自甞改元审矣
　　裴延龄科草
　　陆贽奏度支以税草支用不免令京兆折今年和市草一千万束每束草兼车脚与折钱二十五文公私兼济贽奏每年税草不过三百万束令入城输纳只二百三十万而已今既加征约计百里搬运已当三十五文买草本价又更半之而度支径以每束限为二十五文【十卷】
　　预买
　　太宗时马元方为三司判官建言方春民乏絶时预给库钱贷之至夏秋令输绢于官预买防绢始于此【东观余论】
　　周田亩数
　　通典古雍州卷曰周制步百为亩亩百给一夫【即一顷】商鞅佐秦以一夫力余地利不尽于是改制二百四十步为亩百亩给一夫
　　羡道墓志
　　南史二十三裴子野传子野葬湘东王为之墓志铭陈于藏内邵陵王又立墓志于羡道羡道列志自此始
　　台钧衙
　　节使未有平章事即不合称台阶台造钧慈钧造不兼郡牧亦不合着某官衙上事后早晩两衙【右出李肖隠所撰使范】
　　圣节进马
　　人主诞节宰臣旧例进衣一副元和七年李吉甫固恩泽别进马二匹赐通天犀带以答之【唐防要节日门】
　　诞日设斋用乐
　　开成五年以六月十一日为庆阳节天下州府常设降诞斋行香京城内宰臣与百官就大寺设僧一千人斋仍许量借教坊乐官充行香
　　入两阁门吉凶异制
　　天祐二年四月勅自今年五月一日后常朝出入取东上阁门或遇奉慰即开西上阁门永为定制
　　差考试道卒有恩泽
　　衢州西安令宋宏以使牒考试它州在道遭水祸以死其子拯以父死职事推恩补太庙斋郎【苏子容集】
　　签枢
　　石熙载平梅山蛮入为尚书兵部外郎充枢宻直学士嵗中以本官兼职同签书枢宻院事签书院事自公始也【苏子容集】
　　临奠已罢执政
　　熙载为枢宻使乞觧政除右仆射太平兴国九年薨太宗即往临其丧近世执政既罢而卒车驾临视自公始【同上】
　　改劭字
　　文帝生元凶劭初命之曰劭在文为召刀恶之改刀为力
　　纳陛
　　尊者不欲露而升陛凿殿基际为陛纳之霤下不使露也【王莽传】
　　四川总领财赋结总领在四川上
　　建炎间军遽须财典计之臣不暇尽如常制遂仿河北陜西路法置都转运使通领数路以侍从为之其结衔不为都运者则直以从官总领某路某路财赋后至绍兴三四年间始以郎官总领江西或江东财赋则今总领之始矣绍兴十五年十月二十八日汪勃言四川既已休兵可罢都转运使归其职于宣司宣司既典兵又总财赋则为非是乞即宣司置四川总领一司应辨宣司钱粮防用其言其年十一月十八日除赵不弃为之初降指挥以四川宣抚司总领财赋为衔至其命词给告则结衔曰总领四川财赋是初时使为宣司属官已而返来总领宣司财赋也是时郑刚中为宣抚使既见不弃全衔结总领于宣司之上乃始惊疑而知其有异矣此盖秦丞相微机或者云不弃有请而秦从之【用日厯撮考】
　　当讲官口义
　　今讲日讲官以所撰讲义进讲即讲筵内侍收掌绍兴十三年正月王普奏其父在建炎元年为讲官讲孝弟仁之本合上意退批早来讲义即今进入普仍言故事次日方进今此即日促进非常仪也
　　不兼经筵遇讲读即赴
