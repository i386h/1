<!-- { "loadSidebar": true } -->
　　冠服古今异制而苦无明着既其制不能明了则其所施用或当或否皆不可别识矣帻者冠下覆髻之巾也史游急就章曰冠帻簮黄结发纽顔师古释之曰帻者韬发之巾所以整乱发也当在冠下或单着之扬雄方言曰覆髻谓之帻巾或谓之承露或谓之覆髻皆赵魏间通语也夫其従覆髻而言则顔师古谓为整发者是也冠冕有旒崔豹古今注以为垂露则承露云者従借冠言之也汉元帝额有壮发不欲人见始进帻服羣臣皆随焉庾凯醉堕帻机上以头就穿取檀道济被收脱帻投地皆顔师古谓或单着之者也若其人应着冠则以帻籍其下贱而执事则无冠单着帻也应劭汉官仪谓帻者卑贱不冠者之所服是也董偃緑帻傅鞲拜谒武帝帝令起趋东厢就衣冠是也董仲舒止雨书亦曰执事者赤帻挚虞决疑曰凢救日蚀者皆着赤帻以助阳知其皆贱者之服也始有帻时未以覆髻但韬裹鬓毛使着冠使发不防面耳凢此言冠而及帻者其冠皆冕冕冒额故必用帻以收发也古冠冕得通言故也若单着既冠之冠则露发无所事帻也蔡邕独断曰元帝进帻但遮覆额前壮发尚未有巾也王莽头秃始加巾故其俚语曰王莽秃帻施屋后汉书曰半头帻刘侠卿为刘盆子制半头赤帻续汉书曰半头帻即空顶帻其上无屋故以为名东宫故事曰太子有空顶帻一枚空顶即半头也元帝时尚未有巾故东宫用空顶帻者本古也屋即巾也有顔有屋即异乎空顶矣梁冀改易服制作庳帻狭冠是冀自改莽制损下其屋也董巴汉舆服志曰古者有冠无帻秦以为武将首饰为绛帻以表贵贱后稍作顔题汉兴续其顔却结之施巾连题却覆之至文帝乃髙顔续为之耳且崇其屋贵贱皆服之夫耳者结巾之角也巴谓崇屋始于文帝恐不及蔡邕谓为始莽者的也董偃服庖人服故緑帻卫宏汉旧仪曰斋緑帻耕青帻汉官仪曰谒者着湘帻大冠皆随事着色若东观汉记载光武初起服赤帻赐段颎赤帻大冠一具孙坚为董卓所围着赤罽帻溃围而出皆执事者单帻之证也夫止雨救日执事者皆赤帻未必主为助阳也盖汉以火王其在五徳尚赤耳故董仲舒繁露曰以赤统者帻尚赤是专汉制也
　　邹邾
　　赵岐曰邹本春秋邾子之国至孟子时改曰邹矣国近鲁后为鲁所并又言邹为楚所并非鲁也今邹县是也邹山记曰邹山古之峄山也孤桐之所植邾公之所卜山下是邹县本是邾国鲁穆公改邹山従邑变故谓邹山始皇勒铭在此山上合此二説观之邹山记未为审的也邹鲁相閧鲁之臣死者三十三人穆公尚以民莫救上问于孟子则改邾为邹岂鲁力所能哉夫并邾改邹亦大故矣南史无明载攷古者至此殆难审定也
　　百丈
　　杜诗舟行多用百丈问之蜀人云水峻岸石又多防棱若用索牵即遇石辄断不耐故劈竹为大瓣以麻索连贯其际以为牵具是名百丈百丈以长言也南史朱超石传宋武北伐超石董舟师入河阳人縁河南岸牵百丈则知有百丈矣
　　曲逆
　　陈平封曲逆侯或读如去遇非也地理志中山国曲逆县得名因濡【乃官反】水至城北曲而流故曰曲逆章帝丑其名改曰蒲隂则曲逆之读当如本字不当借音
　　蒲卢
　　説文□嬴蒲卢细腰土蠭也按礼人道敏政地道敏树政犹蒲卢也夫从地道敏树之后始言政犹蒲卢真是蒲与卢耳今人释中庸以蒲卢为螟蛉其误当始説文
　　无恙
　　今人问安否曰无恙説者曰恙草间防名也故问安者以无恙言之今按説文恙忧也至它【托何反】条乃曰它従防而长象宛曲垂尾形上古艸居患它故相问无它乎
　　垜殿
　　説文垜堂塾也【丁果反】又云塾门侧堂也今垜殿取此
　　遏
　　魏刘靖魏嘉平三年立遏于渔阳高梁河水经【十四】云遏即堨也以土壅水为遏不知何世加土为堨故栁子厚记袁家堨犹须解释恐人不喻也
　　相鸡狗术
　　荀子儒效篇坚白异同之分隔也不知无害为君子曽不如好相鸡狗之可以为名也是此种杂术古已有之
　　先马
　　荀子正论天子乘大辂诸侯持轮挟舆先马注先马导马也庄子七圣在襄城之野有前马后车后世东宫官有太子洗马释者曰洗先也此亦先马之义也天子出则有先驱太子则洗马言骑而为太子仪卫之先也
　　选案黄纸
　　中书令傅亮以蔡廓为吏部尚书语録尚书徐羡之曰黄门郎以下悉以相委蔡廓曰我不能为徐干木署纸尾遂不拜选案黄纸録尚书与吏部连名故言书纸尾也按此则宋时文书已用黄纸唐高宗时始令凢敕书皆黄纸则不独选案得用也叶石林言太宗时敕已用黄纸不知其何所本也
　　鼻祖
　　扬雄赋曰或鼻祖于汾隅刘徳释鼻为始后人特信徳语和附以为始祖不知鼻之训始何义也説文释皇曰皇大也从自自始也始皇者三皇大君也自读若鼻今俗以始生子为鼻子则鼻之为始汉时已然也説文于辠又曰辠犯法也从辛从自言辠人蹙鼻若辛秦以辠似皇字改为罪合皇鼻二字本释而言之则鼻之训始有以也
　　叶子
　　古书不以简防缣帛皆为卷轴至唐始为叶子今书册也然古竹牒已用叠简为名顾唐始以缣纸卷轴改为册叶耳
　　嘉庆李
　　韦述两京记东都嘉庆坊有李树其实甘鲜为京城之美故称嘉庆李今人但言嘉庆子盖称谓既熟不加李亦可记也
　　林养
　　松陵集陆防樵子诗云生自苍崖邉能谙白云养注养去声读山家谓养柴地为养予按刑浙东民有投牒言林养为人所侵者书养皆作予疑其无所本今读陆诗知二浙方言自来矣
　　托子
　　古者彜有冉爵有玷即今俗称台琖之类也然台琖亦始于盏托托始于唐前世无有也崔宁女饮茶病盏热熨指取楪子融蜡象盏足大小而环结其中寘盏于蜡无所倾侧因命工髹漆为之宁喜其为名之曰托遂行于世而托子遂不可废今世托子又遂着足以便揷取间有隔塞其中不为通管者乃初时楪子环蜡遗制也
　　六更
　　禁中钟鼓院在和宁门谯上其上鼓记五更已竟外间通用漏刻方交五更也杀五更后谯上不复更击钟鼓需平明漏下二刻方椎鼓数十声门开人知促配五更不击六鼓何义也唐王建宫词云每夜停灯熨御衣银熏笼底火霏霏遥聴帐里君王觉上直钟声始得归本朝王禹玉亦有词云焚香熏熨赭黄衣恐怕朝阳进御迟禁鼓六更交早直归来还直立班时以二宫词详之禁中记更鼓不究平晓者盖交更之际翼日当直宫女须以未晓前先来受事则凢应奉蚤朝皆可夙辨若正交五更始来则不及事矣王建言上直钟声者禁中五更晓钟也王禹玉谓六更者明宫殿五更之外更有一更也其实宫鼔以外间四更促为五更故五鼓终竟时蚤于外间耳鼔节未尝溢六也国朝大礼车驾宿斋青城则斋殿门内五更均促使短如宫中常节至青城门外则五夜平分须晓乃竟故奉当具行礼序次以授在事之人皆以宫漏之外别异其言曰街市几更几更为此也
　　腰舟
　　荘子言魏王大瓠濩落无所用何不以为大尊而浮之水上司马云尊如酒器缚之于身浮于江海所谓腰舟也亦鹖冠子中流失船一壶千金者也诗曰匏有苦叶济有深涉瓠之苦者不可食啖则养使坚大裁以为壶而用之济水则虽深涉无害也
　　貍首
　　史记封禅书苌以方事周灵王诸侯莫朝明鬼神事设射貍首貍首者诸侯之不来者依物怪欲以致诸侯诸侯不従徐广曰貍一名不来今俗语呼貍犹然然则射之所射者皆以恶物为鹄故曰毋若尔不宁侯故抗而射汝
　　障扇
　　今人呼乘舆所用扇为掌扇殊无义盖障扇之讹也江夏王义恭为宋孝武所忌奏革诸侯制度障扇不得用雉尾是也凢扇言障取遮蔽为义以扇自障通上下无害但用雉尾饰之即乘舆制度耳蔡薿小词有曰扇开仙掌误也
　　唐绯章服以花绫为之
　　白乐天闻白行简服绯有诗云荣传锦帐花聨萼彩动绫袍鴈趂行注云绯多以鴈衔瑞莎为之则知唐章服以绫且用织花者与今制不同
　　瑟瑟
　　枕语林卢昻主福建盐铁有瑟瑟枕大如斗宪宗召市人估其直或云至寳无价或云羙石非真瑟瑟则今世所传瑟瑟或皆炼石为之耶
　　殿
　　黄霸传鹖雀飞集丞相府张敞奏霸集计吏使能言孝弟风化者上殿则是丞相府中有殿也许叔重曰殿堂也顔师古曰古者屋之高严通呼为殿不必宫中夫古今事物名称随世更易顔言未必无理然元后传王根第中起土山立两市殿上赤墀户青琐董贤传将作大匠为贤起大第重殿洞门师古于此故曰殿有前后僣天子制也则不更以殿为高屋矣岂以殿之重复者乃为天子礼耶不然何以语皆出顔而二传异释也郑司农释周礼朝士所掌外朝曰今司徒府有天子以下大防殿亦古之外朝也司农所见东都制也应劭曰丞相旧位在长安时府有四出门随时聴事明帝时但为东西门耳国每有大议天子车驾亲幸其殿殿西王侯以下更衣并存即周礼外朝也干寳注曰司徒府中有百官朝防殿天子与丞相决大事是外朝之存者由郑应干三説合之人臣府第乃有殿焉则师古谓凢高严之屋皆得称殿似矣而三人同辞皆谓此殿以朝防为名而天子又尝临幸则恐司徒未必敢以聴事也若霸府殿正受计其上则是相府所得专有岂西都于此种等差未致其察也故鲁虽诸侯王而灵光岿然亦不以僣制而毁削也且其得名为殿者以尝受朝备临幸则他公府不皆有而朝防临幸亦止在司徒府耶按汉宫典仪司徒府与苍龙阙对则亦不在禁中诸家谓古外朝在路门之外其地亦与古应也则是殿也虽立于司徒府非司徒可得而有也
　　汉三公
　　董贤传哀帝册贤为大司马曰建尔子公班固曰是时贤虽为三公常给事中则以大司马为三公也史记儒林传倪寛至御史大夫卒史迁曰寛任三公位以和良承意従容得久张汤为御史大夫既被薄责乃曰汤起刀笔陛下幸致位三公又元后传王音为御史大夫列于三公则知汉语亦以御史大夫为三公也
　　千金
　　汉言百金中人十家之产则十金之直可办中人一家之产也然则其数一金不当止于一两矣説者各随所见而别多少皆不适中以予观之古者一代事物各为一制不但正朔服色而已周人之金以镒计谥二十两也汉人之金以斤计斤方寸而重一斤也惠帝初即位赐视作斥上者将军四十金郑氏曰四十金四十斤金是也食货志黄金一斤直万钱则汉云一金者皆为金一斤吕刑赎法计锾输金诸家谓锾六两也金黄铁铜也五金皆金知铜为黄铁也孔颖达曰释舜典者谓赎金为黄金其实铜也故周金虽有锾镒二名而黄金不以锾计也
　　卫霍冢
　　据顔师古注二传则卫霍二冢皆附茂陵霍冢之上琢石为祈连山及人马卫冢之旁有长主冢相并至唐皆无恙而茂陵晋时为人所发矣此张释之所谓其中无可欲者则虽无石椁抑何戚焉者也悲夫





　　演繁露卷十五
　　钦定四库全书
　　演繁露卷十六　　　　　宋　程大昌　撰爰契我
