<!-- { "loadSidebar": true } -->
　　王丝字敦素越之萧山人景祐初为县令防嵗歉丝每家支钱一千以济之期以明年夏输绢壹匹邑人大受其恵称为徳政繇此当路荐之葢是时一缣售价不逾其数尔仕止郎曹典州而已范文正公为作墓志具载其事王荆公当国仿其法施之天下号为和买久之本钱既不复俵且有折帛之害世误始于王仪仲素仪仲文正公之子早即贵逹未尝为邑官至八座没諡懿敏国史本可考其子巩字定国与东坡先生游李定字仲求洪州人晏元献公之甥文亦竒欲预赛神防而苏子美以其任子距之致兴大狱梅圣俞谓一客不得食覆鼎伤众賔者其孙即商老彭以诗名列江西派中又李定字资深元丰御史中丞其孙方叔正民兄弟皆显名一时州人又李定嘉祐治平以来以风采闻尝遍歴天下诸路计度转运使官制未行老于正卿乃敦老如冈之祖葢济南人也同姓名者凡三人世亦多指而为一不可不辩【李阳翟人东坡先生门下士亦字方叔两方叔俱以文鸣诗章又多互于世】
　　郭稹字仲微仕至龙图阁学士权知开封府幼孤母边更嫁王氏既而母亡稹解官服丧知礼院宋祁言稹服丧为过礼请下有司博议因冯元等奏听解官申心丧始此
　　太祖皇帝立极之初西蜀未下益州三泉县令间道驰骑赍贺表率先至阙下上大喜平蜀后诏令三泉县不州郡遇贺庆许发表章直逹榻前至今甲令毎于诸州军监下注云三泉县同是矣元符末龚言序为县尉妇弟江端本子之薄游至邑令簿素与龚不叶相帅游山经宿未回龚摄县事忽赦书至徽宗登寳位龚即宣诏称贺偶未有子亟令子之奉表诣都令归已无及铨曹以初品官无奏异姓无服亲之文沮之子之早负俊名曾文肃当国为将上取旨特补河南府助教今之上州文学也后子之官与职俱至正郎一时以为异事绍兴初四川制司建言陞县为军失祖宗之指矣
　　张逸字天郑州人登进士初尝以枢密直学士知益州蜀人谙其民风华阳县乡长杀人诬道旁者县吏受财狱具乃令杀人者守囚逸曰囚色寃守者气不直岂守者杀人乎囚始敢言而守者果服立诛之蜀人以为神嵗饥民多杀耕牛食之犯者皆配关中逸奏民杀牛以活将废穯事今嵗小稔请一切放还复其业报可凡四守益州逸子峋嵫亦有显名于世嵫诸孙即端明殿学士澄也
　　两朝史章文宪得末云初闽人谣曰南台沙合出宰相至得相时沙涌可涉政和六年沙复涌已而余丞相深大拜十余年前外舅方公务德帅福唐南台沙忽再涌已而朱汉章叶子昻相继登庸
　　昔人最重契义朋从年长则以兄事之齿少以弟或友呼焉父之交游敬之为丈见之必拜执子侄之礼甚恭丈人行者命与其诸郎游子又有孙各崇辈行略不紊乱如分守之严旧例书札止云啓或止稍尊之则再拜虽行高而位崇者不过曰顿首再拜而已非父兄不施覆字宰辅以上方曰台余不敢也前辈名卿尺牍中可考今俱不然诚可太息
　　太平兴国六年五月诏遣供奉官王延徳殿前承防白勲使高昌雍熙元年四月延徳等叙其行程来上云初自夏州歴玉亭镇次歴黄羊平其地平而产黄羊度沙碛无水行人皆载水凡二日次都啰啰族汉使过者遗以财货谓之打当次歴茅家防子族临黄河以羊皮为囊吹气实之浮于水或以囊驰牵木栰而度次歴茅女王子开道族行入六窠砂砂深三尺马不能行行者皆乘槖駞不育五谷砂中生草名登相收之以食次歴楼子山无居人行砂碛中以日为占旦则背日暮则向日日下则止又行望月亦如之次歴卧羊梁劾特族地有都督山唐回鹘之地次歴太子大虫族接契丹界人衣尚锦绵器用金银马乳醸酒饮之亦醉次歴屋地目族葢托云恱王子之子次至托云恱王子族此九族逹靼中尤尊者次歴伊喇王子族有哈喇川唐回鹘公主所居之地城基尚在有汤泉池曰契丹旧为囘鹘牧羊逹靼旧为回纥牧牛囘纥徙甘州契丹逹靼遂各争长攻战次歴阿墩族经马鬃山望乡岭岭上石庵有李陵题字处次歴格啰美源西方百川所防极望无际鸥鹭鳬防之甚众次至托邉城亦名李仆射城城中首领号通天王次歴小石州次歴伊州州将陈氏其先自唐开元二年领州凡数十世唐时诏勅尚在地有野生苦参上可为绵帛有羊尾大而不能走尾重者三斤小者一斤肉如熊白而甚美又有励石剖之得宾鐡谓之吃鐡石又生胡桐树经雨即生胡桐律次歴益都次歴纳职城在大患鬼魅碛之东南望玉门关甚近地无水草载粮以行凡三日至思谷曰避风驿本俗法试出诏押御风御风乃息凡八日至泽田寺高昌闻使至遣人来迎次歴寳庄又歴六钟乃至高昌高昌即西州也其地距于阗西南距大石波斯西距西天步露沙雪山葱岭皆数千里地无雨雪而极每盛暑人皆穿池为穴以处飞鸟羣萃河滨或起飞即为日气所烁坠而伤翼屋室覆以白垩开寳二年雨及五寸即庐舎多坏有水出金岭导之周绕国城以溉田园作水硙地产五谷惟无乔麦贵人食马余食牛及鳬防乐多箜篌出貂鼠白防綉文花蘂布俗多骑射妇人戴油帽谓之苏幕遮用开元七年厯以三月九日为寒食余二社冬至亦然以银或鍮为筒贮水激以相射或以水交泼为戏谓之压阳气去病好游赏行者必抱乐器佛寺五十余区皆唐朝所赐额寺中有大藏经唐韵玉篇经音等居民春月多游羣聚遨乐于其间游者马上持弓矢射诸物谓之禳灾有勅书楼藏唐太宗明皇御札诏勅缄锁甚谨后有摩尼寺波斯僧各持其法佛经所谓外道者也统有南突厥北突厥大众熨小众熨様磨割禄戞司末蛮格哆族预龙族之名甚众国中无贫民絶食者共振之人多夀考率百余嵗絶无天死时四月狮子王避暑于北廷以其舅阿多恱守国先遣人致意于延德曰我王舅也使者拜我乎延德曰持朝命而来礼不当拜复问曰见王拜乎延德曰礼亦不当拜阿多裕悦复数日始出相见然其礼颇恭狮子王邀延德至其北庭歴交河州凡六日至金岭口寳货所出又两日至汉家寨又五日上金岭温岭即多雨雪上有龙王刻石记云小雪山也岭上有积雪行人皆服毛度岭一日至北廷憩高台寺其王烹羊马以具饍尤丰洁地多马王及王后太子各飬马牧放于平川中弥亘百余里以毛色分别为羣莫知其数北廷川长广数千里鹰鹞雕鹘之所生多美草下生花砂防大如防鸷禽捕食之其王遣人来言择日以见使者愿无任其淹久至七日见其王子侍者皆东向拜受赐旁有持磬者击以节拜王闻磬声乃拜既而王之儿女亲属皆出罗拜以受赐遂张乐饮燕为优戏至暮明日泛舟于池中池四面作鼓乐又明日游佛寺曰应运泰寜之寺贞观十四年造北廷北山中出砂山中常有气涌起而无云雾且又光焰若炬照见禽鼠皆赤采砂者着木底鞵若皮为底者即焦下有穴生清泥出穴外即变为砂石土人取以治皮城中多楼台草木人白晳端正惟工巧善治金银铜鐡为器及攻玉善马直绢一疋其驽马充食者才直一丈贫者皆食肉西抵安西即唐之西境七月令延德先还其国其王始至亦闻有契丹使来唇缺以银叶蔽之谓其王曰闻汉遣使入逹靼而道出王境诱王窥邉宜早送至逹靼无使久畱因云高敞本汉土汉使来觇视封域将有异图王当察之延德侦知其语因谓王曰契丹素不顺中国今乃反间我欲杀之王固劝乃止自六年五月离京师七年四月至高昌所歴以诏赐诸蕃君长袭衣金带赠帛八年春与其谢恩使凡百余人复循旧路而还雍熙元年四月至京师延徳初至逹靼之境颇见晋末陷敌者之子孙咸相率迎献饮食问其乡里亲戚意甚凄感畱旬日不得去延徳之自叙云此虽载于国史而世莫熟知用书于编以俟通道九夷八蛮将使指者或取诸此焉
　　绍兴丙辰明清甫十嵗时朱三十五丈希真徐五丈敦立俱为正字来过先人先人命明清出拜二公询以国史中数事随即应之无遗繇是受二公非常之知于弱龄希真之相予多见其词翰中后二十年明清为方壻敦立守滁阳以书与外舅云闻近纳某字之子为壻岂非字仲言者乎具道畴昔时事且过相溢美又数年敦立为贰卿明清偶访之坐间忽发问曰度今此居号侍郎桥何耶明清即应以仁宗朝郎简杭州人以工部侍郎致仕居此里人德之遂以名桥又问郎表德谓何明清云两朝国史本传字简之王荆公集中有寄郎简之诗甚称其贤少焉司马季思来其去复问明清云温公兄弟何以不连名明清答以温公之父天章公生于秋浦故名池从子校理公生于乡中名里天章长子以三月一日生名旦后守宛陵生仲子名宣晚守浮光生温公名光承平时光州学中有温公祠堂存焉敦立大喜曰皆是也且顾坐客云卒然而酬博闻如此可谓俊人矣乌乎敦立今墓木将栱言之于邑
　　郭熙画山水名盛昭陵时尝为翰林院待诏熙寜初其子思登进士第至龙图阁直学士更帅三路既贵广以金帛收赎熈之遗笔以藏于家繇是熙之画人间絶少思亦多材艺有笑谈可用集行于世
　　元祐中吕微仲当轴其兄大忠自陜漕入朝微仲虚正寝以待之大忠辞以相第非便微仲云界以中即私家也卒从微仲之请时安厚卿亦在政府父日华尚康寜且具庆焉厚卿夫妇偃然居东序时人以此别二公之贤否
