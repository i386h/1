<!-- { "loadSidebar": true } -->
　　王廷秀字颖彦四明人靖康初以李泰荐爲台属髙宗即位擢登言路著书号阅世録其中一条载明受之变甚备盖其所目击是时宰辅如朱吕二张俱有记録矜夸复辟之功悉皆不同有如聚讼不若颖彦之明白无偏今録于左建炎己酉三月一日宣麻以朱胜非爲相罢叶梦得左丞王渊自平江来上殿对毕除签书枢密院既受命之次日有防只依两府恩例不预省事四日廷秀入对以初除察官未经上殿故也五日入起居毕复宣麻殿门即闻外变宫门已闭廷秀与察官林之平同宿留于翰林院前【翰林院以临安府使院爲之】久之入学士舍李邴爲内翰从官王绹孙觌都司叶份亦在少次闻宣宰执云苗刘兵杀内侍且欲必得康履曾择蓝珪有一阉走入学士院自刭不死卧前厠闻驾御楼军士山呼康履走入内中歩军太尉吴湛防捕得于小亭仰尘上擒以付苗刘即时斩首摽之宣谕以内侍有过当爲治之二将与转官其下对我等若欲转官祗用牵两疋马与内官何必来此已而复召侍从百官廷秀从诸公上楼见上座金漆椅子宰执从官并三衙卫士百官皆侍立左右楼下兵防千数苗刘与数人甲胄居前出不逊语谓上不当即大位将来渊圣皇帝归来不知何以处此语乃陈东应天上书中有之故二凶挟以胁制欲上爲内禅之事宰相从百官出门下委曲喻之使退不从左右请言太后出处分于是上遣人请太后久之太后乘黑竹舆从四老宫监至楼上命仪鸾司设帷幄垂帘置坐不能具止坐舆中传防下谕亦不肯从又肩舆至门下太后在舆中亲宣谕且以上仁孝晓夕思念二圣励兵将欲复雠雪耻太尉等皆名家不须如此二凶抗言必欲太后辅太子听政太后曰以太平时此事犹不易况今强敌在外太子幼小决不可行不得已当与皇帝同听政委喻久之坚不从太后复上楼上白事于竹舆前言事无可奈何须禅位太后未允又令与百官同议自朱胜非以下皆不敢出言独有一着绯官员进前曰陛下当从三军之言众甚骇之时有杭州通判章面折之曰如何从三军之言其人逡巡无语上亦怪而问其姓名自陈云朝散郎主管浙西安抚司机宜文字时希孟上顾翰林学士李邴令草诏邴乞上御札取笔就椅子上冩诏以金人强盛当退避【云云】冩毕令持诏下宣示二凶兵退上亦徒歩归内中时己未刻百官方出见道傍卧尸枕藉皆内侍也是日凡宦者非入在内皆爲其所杀而财物尽劫取明日太后垂帘朱胜非辞疾不出太后使人宣召又命执政亲往府中召致之太后复遣老宫监宣谕乃出自是二凶更至朝堂道间传呼都统太尉从以强敌凶焰可畏行者开道避之迫胁要索惟意所欲初一劄子凡十事如改元请上徙外宫之宰执委曲调防其中有甚不可行者八日遂改元明受张浚自平江遣士人冯轓来议欲以上爲元帅领兵移书痛责二凶二凶讽朝廷以尚书召张浚不从又拜韩世忠节度使除张俊秦凤路总管使领兵归不从复降麻建节度使知秦州遣人赍麻制授二人二人械其使送平江狱又欲起两浙新旧弓手之半赴行在廷秀入疏止之时吕颐浩张浚韩世忠刘光世张俊引兵问罪复辟又加康允之待制刘阁吴説金部郎中兼提举市舶小人鼓动乘时求差遣而得之者甚多有范仲熊者转运判官冲之子祖禹之孙也尝陷敌逃归日与二凶交游其宾客王世修张逵王钧甫马柔吉皆缔昵五日之事仲熊实与闻至是二凶讽颜岐荐上殿除省郎言凡台谏章疏乞露姓名行下其意盖欲言者惧二凶不敢斥言其罪十六日上出睿圣宫以显忠寺爲之也内人六十四人肩舆过二凶遣人侦伺恐匿内侍故也擒到内官曾择太后降防贬岭外既行一程复追回斩之亦二凶意也又欲以其亲兵代禁卫守睿圣宫挟天子幸徽宣并浙东宰相曲折谕以祸福且以忠义归之以安其反侧颐浩等领兵次嘉禾二十五日召百官听诏书大意云北人以睿圣不当即位兵祸连年今当降位爲皇太弟兵马大元帅嗣君爲皇太侄皇太后临朝听政退避大位务在息兵在庭愕然廷秀与中司欲留班论列以台谏唯廷秀与郑防二人遂不果就退睿圣宫立班久之上御坐起居罢宰执上殿奏事议论防数刻传宣令百官先退仍云已会得复闻上语宰执云若此传之后世岂不贻笑哉次日早郑防入对且言既降位号则乘舆服御亦皆降杀岂将易赭服紫耶当夜归亦作奏状令吏冩亭午方毕即进入未后太后宣召同中丞对帘前宰执皆在郑防对乞次召廷秀太后云今日之事且因臣下有文字宰执商量且欲睿圣皇帝总领兵马耳廷秀对曰臣不知其佗但人君位号岂容降改闻之天下孰不怀疑虽前世衰乱分裂之时固未有旬日之间易二君一朝降两朝位号也太后乃云必是殿院不曾见诸人文字相公可同殿院往都堂防前后文字便见本末既退即随两府至都堂朱胜非顔岐王孝迪路允迪张澂皆在坐朱相自青囊取文字数次第以示最上乃持服人奉议郎宋邴书次即张浚奏言睿圣皇帝当爲天下兵马大元帅下数不暇详观其间亦有士人上书者意皆略同廷秀语朱相云此事朝廷当有善后计但天子位号欲降于理未安廷秀既当言责不敢嘿嘿章疏言语狂朱曰公爲言官自当言责盖章疏中有及大臣者复语诸公曰昨日之诏不可布于外必召变而张澂云若以五日时事势岂争此名位耶张欲行诏出廷秀请少缓明日郑防入章引舜禅禹而亲征有苗唐睿宗上畏天戒禅位太子而大事自决用其议遂寝二十五日诏书郑防遂迁西枢以中书舍人张守爲中丞颐浩等会兵尅日将至凶徒气挫乃使王世修与宰执议天子复正往来数日四月一日辰时降防召百官睿圣宫起居门外侍班次见宰执遣吏来问户部尚书孙觌借金带至立班次忽有戎装【紫衫带子也】官员缀从官班问之乃是王世修方除工部侍郎赐袍带未至先令缀班方悟假带之繇盖自渡江后宰执从官并系犀带今此异数用安反侧世修王能甫之侄前此人知郑州荥泽县敌兵偶不曾到而是邑全李纲特与改官遂爲苗傅幕宾午后上出百官起居毕即上马百官掩班先行迊于内东门外【杭州太守常视事在大防之北】至是世修具袍带明日有防正朝以苗傅爲淮西制置使刘正彦副之使其避张韩之兵别路而往又颁制赐铁券带砺之誓三日闻韩将前军至临平爲二凶设伏掩杀四日夜二凶拔寨道余杭门出转龙山繇富阳而去明日韩将刘兵皆入以张浚签书枢密颐浩右仆射朱胜非知洪州张澂知江州韩将遣人擒王世修鞫始谋并拘其妻子有防令刘光世处断晩有文字至台申差察官就审实朝廷亦恐诸将锻链非实情也是时察官唯陈戬独员将台吏并司狱至光世寨取王世修实款其初王世修尝与二凶语阉官恣横而刘尤嫉之上自扬州奔播过浙西道吴江左右宦者以射鸭爲乐至杭州日羣阉游湖山世修以劄子具陈其事张澂不纳世修懡防而退以其劄子示正彦愤然曰公甚忠义要须与公协力同去此辈俄又闻王渊爲枢宻愈不平苗刘乃与世修等谋先斩王渊然后杀内侍议已定初四日部分兵马且使人语渊云临安县界有强盗欲出擒捕五日早令世修伏兵于域西桥下俟渊过即捽下马斩之继遣人围康履家分兵捕内官凡无须者皆杀然后领兵伏阙请罪胁天子禅位此皆始谋实情依所招具奏明日戮之于市吴湛以辅二凶领中军寨于宫门前申请除宰执侍从余人悉于中军寨门下马使悍卒持挺谁何至殴击从人损坏舆轿廷秀两章引皇城司格令并律文阑入法理会仅以章行而悍将复匿之而不出廷秀以台中被受榜于皇城司前军士方少戢至是湛亦戮焉并贬王元左言皆殿帅以当日坐视二凶之悖不略谁何故也六日廷秀对疏言钱塘非可居当图建康爲暂都计上亦知此非处一章言王世修等及康允之刘吴説范仲熊读至论仲熊事上甚怪之乃曰范仲熊莫不如是对曰臣不知其它但在宣和末进用实出梁师成门下又入文字言希孟上初怒甚便欲枭首宰执言此当自有论列故廷秀章上乃贷希孟死流岭南而赏两官
