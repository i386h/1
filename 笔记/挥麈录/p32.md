<!-- { "loadSidebar": true } -->
　　元祐中舒州有李亮工者以文鸣荐绅间与苏黄游两集中有与其唱和而李伯时以善丹青妙絶冠世且好古博雅多収三代以来鼎彝之为考古图又有李元中字画之工追踪钟王时号龙眠三李同年登进士第出处相若约以先贵毋相忘其后位俱不显【约宋刻作纳】
　　先大父大观初从郎曹得守九江自乡里汝隂之官有同年生宋景瞻者姑溪人其子惠为徳化县主簿迎侍其父以来先祖爱其清修好学甚前席之教以习宏词科日与出题以其所作来呈不复责以吏事防王彦昭涣之出帅长沙令作乐语以燕犒之时有王积中者知名士也以特起爲佥书节度判官且俾预席其藁不存但记忆三聨云少年射防有贾太傅之文章落笔惊人继沈中丞之翰墨从来汝頴之间固多竒士此去潇湘之地幸逄故人况有锦帐之郎官来爲东道且邀红莲之幕客共醉西园先祖读之大喜以谓句句着题荐之于时相何清源卽除书局已而中词科自此声名籍甚惠字子温其子廼贶也绍兴间鼎贵亦不复相闻今又未知其子孙犹知之否
　　九江有碑工李仲寜刻字甚工黄太史题其居曰瑑玉坊崇宁初诏郡国刋元祐党籍姓名太守呼仲宁使劖之仲寜曰小人家旧贫窭止因开苏内翰黄学士词翰遂至饱暖今日以奸人为名诚不忍下手守义之曰贤哉士大夫之所不及也餽以酒而从其请
　　宣和中苏叔党游京师寓居景德寺僧房忽见快行家者同一小轿至传防宣召亟令登车叔党不知所以然不敢拒才入则以物障其前惟不设顶上以小凉伞蔽之二人肩之其疾如飞约行十余里抵一修廊内侍一人自上而下引之升一小殿中上已先坐披黄背子顶青玉冠宫女环侍莫知其数弗敢仰窥始知为崇髙莫大之居时当六月积氷如山喷香若烟雾寒不可忍俯仰之间不可名状起居毕上喻云闻是苏轼之子善画窠石适有素壁欲烦一扫非有它也叔党再拜承命然后落笔须而成上起身纵观赏叹再三命宫人捧赐釂酒一钟锡赉极渥拜谢而下复循廊间登小舆而出亦不知经从所歴何地但归来如梦复如痴也【胡元功云蔽宋刻作敝】
　　徽宗靖康初南幸次京口驻跸郡治外祖曾空青以江南转运使来摄府事应办忽宣至行宫上引至深之所问劳勤渥命乔贵妃者出焉上囘顾语乔曰汝在京师每问曾三此即是也特令汝一识耳葢外祖少年日喜作长短句多流入中禁故尔取七宝杯令乔手擎满酌并以杯赐之外祖拜贶而出明清少依外氏宝杯犹及见之今不知流落何所
　　钱逊叔伯言穆父之子临政有风采知宿州日有虹县士民陈词举留邑宰宰贪酷之声逊叔先已闻之至是众趋廷下逊叔令吏卒举挺击出左右言似不须如此逊叔笑云彼中打将来此间打回去【苏仁仲云】
　　曾文肃熙宁初爲海州懐仁令有监酒使臣张者小女甫六七岁甚为惠文肃之室魏夫人怜之教以诵诗书颇通解其后南北暌隔绍圣初文肃柄事枢时张氏女已入禁中虽无名位以善笔札掌命令之出入忽与夫人相闻夫人以夫贵疏封国称夀禁庭始相见叙旧自后岁时遣问夫人没张作诗以哭云香散帘帏寂尘生翰墨闲空传三壸誉无复内朝班从此絶迹矣后四十年靖康之变张从昭慈圣献南渡至钱唐朱忠靖笔录所记昭慈遣其传导反正之议张夫人者即其人也年八十余终【先娘子云】
　　刘季高岑未逹时詹安世度帅中山以贫甚携王履道书往谒之既至彼舘劳甚至酒食游戏征逐无虚日而畧无一语及他时河北盗贼已充斥留连逾月季高兴懐归之念因漫扣之詹云足下之来何干度岂不能晓其敢苦相挽留耶少刻便令差将兵二百防防行李以济大河乃囘三日之间餽饟稠叠所得凡万缗云【姚令则云】
　　靖康丙午金人内逼次岁之春京城不守恣其威福妄有易置时秦防之为御史中丞陈议状云桧切缘自父祖以来七世事宋身为禁从职当台谏荷国厚恩甚愧无报今大金重拥甲兵临已防之城操生杀之柄威制官吏军民等必欲灭宋易姓桧忘身尽死以辩非理非特忠其主也欲明圣朝之利害尔赵氏自祖宗以至嗣君一百七十余年功德基业比隆汉唐实异两晋顷缘奸臣叛盟结怨隣国谋臣失计误主防师遂致生灵祸京都失守嗣君皇帝致躬出郊坰求和于军前两元帅并议已布闻于中外矣且空竭帑藏居民之所积追取銮舆服御之所用割两河之地共为臣子今乃变异前议自败所盟致二主衔怨庙社将倾为臣之义安得忍死而不论哉自宋之于中国号令一统绵地数万里覆载之内疆场为大子孙蕃衍充牣四海德泽在外百姓安业前古未有兴亡之命虽在天有数焉可以一城而决废立哉新室簒夺东汉中兴于白水东汉絶于曹氏刘备王蜀唐为朱温窃取李克用父子犹推其世序而继之葢继志之德泽在人者浅深根基坚固虽陵迟之甚然四海英雄必畏天之威而不敢窥其位古所谓基广则难倾根深则难拔之谓也西晋武帝因宣景之权以窥魏之神器徳泽在人者浅加以惠帝昏乱五王争柄自相残戮故刘渊石勒以据中原犹頼王导温峤軰辅翼元皇江左之任逾于西京石勒欺天防上交结外以簒其主晋于天下也得之以契丹少主失德任用非人而忘大恩曾无徳泽下及庶特以中国藩篱之地以赡戎人天下其何思之哉此契丹所以能灭晋也宋之有天下九世宥德比隆汉唐实异两晋切观今日计议之士多前日大辽亡国之臣画防定计所以必灭宋者非忠于大金也假灭大宋以报其怨尔曽不知灭大辽者大金大宋共爲之也大宋既灭大金得不防闲其人乎顷者上皇误听奸臣李良嗣父兄之怨灭契丹盟好之国乃有今日之难然则因人之怨以灭人之国者其祸不可胜言缪为计者必又曰灭宋之国在絶两河怀旧之恩除隣国复讐之志而已又曰大金兵威无敌天下中国之民可指挥而定若大金果能灭宋两河怀旧之恩亦不能忘果不能灭宋徒使宋人之宗属贤德之士唱义天下竭国力以北向则两河之民虽异日抚定之后亦将去大金而归宋矣且天生南北之方域志异也【一作且天生南北之国方域至异也】晋为契丹所灭周世宗复定三关是为晋祚报恨然则今日之灭赵氏岂必赵氏然后复讐哉虽中原英雄亦将复报中国之恨矣桧今竭肝胆捐躯命为元帅言废立之义以明两朝之利害伏望元帅不恤羣议深思国计以辨之于朝或有谗倿之言以矜己功能伤敌国之义适贻患于异日矣又况祸莫大于灭人之国昔秦灭六国而六国灭之符坚灭燕而燕灭之顷童贯蔡攸贪土地以奉主欲营私而忘国计屯兵境上欲灭大辽以取燕云之地方是时也契丹之使交驰接境祈请于前为贯攸之计宜伪许而从其请乃欲邀功以兼人之地遂贻患于主而宗庙危今虽焚尸戮族又何益哉今元帅威震中原功髙在昔乃欲用讐间之论矜一己之功其于国计亦云失矣贯攸之爲可不鍳哉自古兵之强者固有不足恃刘聪石勒威足以制愍怀而剉于李矩数千之众符坚以百万之师衂于淝水之孤旅是兵强而不足恃也大金自去岁问罪中国入境征伐已逾岁矣然所攻必克者无他以大金久习兵革中国承平百年士卒弛练将佐不得其人而然也且英雄世不乏材使士卒异日精练若唐藩鎭之兵将相得人若唐肃代之臣大金之于中国能必其胜哉且世之兴亡必以有德而代无徳以有道而易无道然后皇天佑之四海归之若张昌者在上皇时专事燕游不务规谏附防权幸之臣共为蠧国之政今日社稷倾危生民涂炭虽非一人所致亦昌之力也天下之人方疾之若仇讐若付以土地使主人民四方英豪必共起而诛之非特不足以代宋亦不足以为大金之屏翰矣大金必欲灭宋而立昌者则京师之民可服而天下之民不可服京师之宗子可灭而天下之宗子不可灭桧不顾斧【宋刻作越】之诛戮族之患为元帅言两朝之利害伏望元帅稽考古今深鍳斯言复君之位以安四方之民非特大宋蒙福实大金万世之利不胜皇恐恳告之至第二状云桧已具状申【宋刻作中】大元帅府外有不尽之意不敢自隐今更忍死沥血上干台聼伏念前主皇帝违犯盟约既已屈服而今日存亡继絶惟在元帅不然则有监国皇太子自前主恭命出郊以来鎭抚居民上下帖然或许就立以从民望若不容桧等伸臣子之情则望赐矜念赵氏祖宗并无失德内外亲贤皆可择立若必择异姓天下之人必不服从四方英雄必致云扰生灵涂炭卒未得苏桧等自知此言罪在不赦然念有宋自祖宗以来德泽在人于今九世天下之人虽匹夫匹妇未忍忘之又况桧等世食君禄方今主辱臣忧之时上为宗社下为生灵茍有可言不敢逃死伏望台慈更赐矜察无任哀恳痛切皇恐陨越之至此书得之于丹阳苏着廷藻云顷爲秦之孙埙客因传其本词意忠厚文亦甚竒使防之诚有此而无绍兴再相擅国防上专杀尚威则谓非贤可乎昔人有诗云周公恐惧流言后王莽谦恭未簒时若使当时身便死一生眞伪有谁知
