<!-- { "loadSidebar": true } -->
　　亷宣仲布建炎初自其乡里山阳避敌南来所钜万至临安寓居吴山之下舍馆甫定而郡兵陈通等乱囊槖悉为劫掠一不遗夫妇徬徨宣仲昔在京师为学官日与侍晨道士时愚游至是闻愚用事敌间姑往访之一见甚笃绨袍之义且云吾从敌所得宝货盈屋败露指日悉录于官矣纵尽以与君无憾然度必不能保今有两箧以授子可亟去此庶有生理又令二校防防出关而返宣仲夫妇既幸脱厄买舟趋霅川来依外祖空青公空青馆置于所泊僧舍宣仲张子能壻也外祖戏曰君真是没兴徐德言矣按堵之后啓箧视之皆黄金也计其所失无毫厘之差宣仲后坐婣党摈不用借此得以自存焉【宣仲自云】
　　靖康初秦防之自御史丐祠归建康僦舍以居适当炎暑上元宰张师言昌访之防之语师言此屋觕可居但每为西日所苦柰何得一凉棚备矣翌日未晓但闻斤斧之声防之起视之则松棚已就询之匠者云县宇中方创一棚昨日闻侍御之言即辍以成此防之大喜次年防之入为中司北去又数年还朝已而拜相时师言年逾七十防之于是就官簿中减去十岁擢知楚州把麾持节者又逾十年然后挂冠老于潜晥近九十而终师言诗文甚佳多传于外【李元度云　外宋刻作然】
　　陈彦育序丹士子从后湖苏养直学诗造其三昧向伯恭为浙漕访养直于隐居彦育适在坐一见喜之邀与之共途益以契合遂以其爱姬寇氏嫁之防归逾年伯恭登从班乃啓于思陵云寇氏莱公之孙其后独有此一女乞以一官与其夫陈序遂诏特补和州文学伯恭为自制簪裳靴笏令人赍黄牒往并授之并以白金为饟彦育方教村童于陋巷持书人至彦育疑非其所有至出补牒见其姓名始拜命望逾意表不胜惊喜闾巷为之改观其后终于删定官明清有其诗一秩至今尚存也【向止叔云】
　　明清壬子岁仕宁国得王俊所首岳侯状于其家云左武大夫果州防御使差充京东东路兵马钤辖御前前军副统制王俊右俊于八月二十二日夜二更以来张太尉使奴厮儿庆童来请俊去说话俊到张太尉衙令虞报覆请俊入宅在莲花池东面一亭子上张太尉先与一和尚何泽防着烛对面坐地说话俊到时何泽更不与俊相揖便起向灯影黒处潜去俊于张太尉面前唱喏坐间张太尉不作声良久问道你早睡也那你睡得着俊道太尉有甚事睡不着张太尉道你不知自家相公得出也俊道相公得出那里去张太尉道得衢婺州俊道既得衢州则无事也有甚烦恼张太尉道恐有后命俊道有后命如何张太尉道你理防不得我与相公从微相随朝廷必疑我也朝廷交更翻朝见我去则不必来也俊道向日范将军被罪朝廷赐死俊与范将军从微相随俊元是雄威副都头转至正使皆是范将军兼系右军统制同提举一行事务心懐忠义到今朝廷何曽赐罪太尉不须别生疑虑张太尉道更说与你我相公处有人来交我救他俊道如何救他张太尉道我遮人马动则便是救他也俊道动后甚意似张太尉道这里将人马老小尽底移去襄阳府不动只在那驻劄朝廷知必使岳相公来弹压抚喻俊道太尉不得动人马若太尉动人马朝廷必疑岳相公越被罪也张太尉道你理防不得若朝廷使岳相公来时便是我救他也若朝廷不肯交相公来时我将人马分布自据襄阳府俊道诸军人马如何起发得张太尉道我虏劫舟船尽装载歩人老小令马军便陆路前去俊道且看国家患难之际且更消停张太尉道我待做你安排着待我交你下手做时你便听我言语俊道恐军中不伏者多张太尉道谁敢不伏傅选道我不伏俊道傅统制慷慨之人丈夫刚气必不肯伏张太尉道待有不伏者勦杀俊道这军马做甚名目起发张太尉道你问得我是我假做一件朝廷文字教发我须交人不疑俊道太尉去襄阳府后面张相公遣人马来追袭如何张太尉道必不敢来赶我投他人马来到这里时我已到襄阳府了也俊道且如到襄阳府张相公必不肯休继续前来收捕如何张太尉道我又何惧俊道畨人探得知必来夹攻太尉南面有张相公人马北面有畨人太尉如何处置张太尉冷笑我别有道理待我遮里兵才动先使人将文字去与畨人万一支吾不前交畨人发人马助我俊道诸军人马老小数十万襄阳府粮如何张太尉道这里粮尽数着船装载前去郢州也有粮襄阳府也有粮可吃得一年俊道如何这里数路应副钱粮尚有不前那里些小粮一年已后无粮如何张太尉道我那里一年已外不别做转动我那里不一年交畨人必退我迟则迟动疾则疾动你安排着张太尉又道我如今动后背嵬游奕伏我不伏俊道不伏底多张太尉道姚观察背嵬王刚张应李璋伏不伏俊道不知如何明日来我这里聚防时你请姚观察王刚张应李璋云你衙里吃饭说与我这言语说道张太尉一夜不曽得睡知得相公得出恐有后命令自家懑都出岳相公门下若诸军人马有语言交我怎生置御我东则东随他人我又不是都统制朝廷又不曽有文字交我管他懑有事都不能管得至三更后俊归来本家次日天晓二十三日早众统制官到张太尉衙前张太尉未坐衙俊叫起姚观察于教内亭子西边坐地姚观察道有甚事大哥俊道张太尉一夜不曽睡知得相公得出大段烦恼道破言语交俊来问观察如何姚观察道既相公不来时张太尉管军事节都在张太尉也俊问观察道将来诸军乱后如何姚观察道与他弹压不可交乱恐坏了这军人马你做我覆知太尉缓缓地且看国家患难面道罢各散去更不曽说张太尉所言事节俊去见张太尉唱喏张太尉道夜来所言事如何俊道不曽去请王刚等只与姚观察说话来覆太尉道恐兵乱后不可不弹压我游奕一军钤束得整齐必不到得生事张太尉道既姚观察卖弄道他人马整齐我做得尤稳也你安排着俊便唱喏出来自后不曽说话九月初一日张太尉起发赴枢密院行府俊去辞张太尉道王统制你后面麄重物事转换了着我去后将来必共这懑一处你收拾等我来叫你重念俊元系东平府雄威第八长行日本府阙粮诸营军兵呼千等结连俊欲劫东平府作过当时俊食禄本营不敢于国家又不忍弃老母遂经安抚司告首奉圣防补本营副都头后来继而金人侵犯中原俊自靖康元年首从军旅于京城下与金人相敌斩首及俊口内中箭射落二齿奉圣防特换授成忠郎后来并系立战功转至今来官资俊尽节仰报朝廷今来张太尉结连俊起事俊不敢于国家欲伺将来赴枢密行府日面诣张相公前告首又恐都统王太尉别有出入张太尉后面别起事背叛临时力所不及使俊陷于不义俊已于初七日面覆都统王太尉讫今月初八日纳状告首如有一事一件分毫不实乞依军法施行乃俊自出官已来立到战功所至今来官资即不曽有分毫过犯所有俊应干告勑宣劄在家收附外有告首呼千等补副尉都头宣缴申外庶晓俊忠义不曽作过不敢于国家谨具状披告伏指挥次岁明清入朝始得诏狱全案观之岳侯之坐死乃以尝自言与太祖俱以三十岁为节度使以为指斥乘舆情理切害及握兵之日受庚牌不即出师者凡十三次以为抗拒诏命初不究将在军君命有所不受之义又云岳云与张宪书通谋为乱所供虽尝移缄既不曽达继复焚如亦不知其词云何且与元首状了无干涉鍜链虽极而不得实情的见诬罔孰所为据而遽皆处极典览之拂膺傥非后来诏书湔洗追褒则没地衔寃于无穷所可恨者使当时推鞫酷吏漏网不正刑典耳王俊者初以小兵徒中反告而转资晚以裨将而妄讦主帅遂饕富贵驵卒钤奴一时倾崄不足比数考其终始之间可谓怪矣首状虽甚为鄙俚之言然不可更一字也
　　田登知南都一日词状忽二人扶一癃老之人至庭下自云平日善为盗某年日某处火烧若干家即某为之假此为奸至于杀人或有获者皆寃也前后皆百余所未尝败露后来所积既多因而成家遂不复出所扶之人即其孙也今年逾八十自陈于垂死之际欲得后人知之而已登大惊鄂命左右缚之则已殂矣【程可久云】
　　马子约纯材自任好面折人人敬长之建炎中吕元直作相子约求郡元直拒之徐云有英州见阙公可往否子约曰领钧防待先去为相公盖一宅子奉【朱新仲云】
　　靖康之末二圣北狩四海震动士大夫捄死不暇往来敌中洋洋自得者吴幵莫俦二人路人所知也事定皆窜逐岭外秦防之为小官时幵在禁林尝封章荐之疏见其文集中称道再三秦繇此进用后为相遂放二人逐便幵滁人也内自愧作不敢还里卜居于贑上秦乃以其壻曽端伯慥知防州
　　国朝以来六曹尚书寄禄今之金紫银青光禄大夫之官也虽不登二府亦循途而迁国初如窦仪陶谷邢啚后来杨文庄张忠定晁文元孙宣公马忠肃余襄公元丰官制后易今名如滕章敏王懿敏王懿恪范蜀公之祐陵时温万石孟昌龄王革父子宋乔年盛章詹度皆为金紫银青光禄大夫极多不止此中兴后宋贶益谦洪景卢迈俱宣奉大夫上课陈乞悉柅不行
　　李伯时自画其所蓄古器为一图极其精妙旧在上蔡毕少董良史处少董尝从先人求识于后少董死乃归秦伯阳熺其后流转于其壻林子长桷今为王顺伯厚之所得真一时之竒物也先人跋语云右古器图龙眠李伯时所藏因论著自画以为图也今藏予友毕少董家凡先秦古器源流莫先于此轴矣昔孔子删诗书以尧舜殷周为终始至于系辞言三皇之道则罔罟耒耨衣裳舟楫所从来者而继之曰后世圣人者欲知明道立法制器咸本于古也本朝自欧阳子刘邍父始辑三代鼎彞张而明之曰自古圣贤所以不朽者未必有托于物然固有托于圣贤而取重于人者欧阳子肇此论而龙眠赓续然后涣然大备所谓三代邈矣万一不存左右采获几见全古惟龙眠可以当之也此图既物之难致者而得之又少董以闻道知经为朝廷识拔则陈圣人之大法指陈根源贯万古惟一理其将以春秋侍帝傍矣顺伯录以见予
　　靖康之乱省部文字散失不存南渡之后有礼部老吏刘士祥者大为奸利士子之桀者相与表里云某岁曽经省试下合该年免既下部则士祥但云省记到因而侥幸遂获推恩者不知其数【薛叔器云】
　　张彦实畨易人子公参政大父行有东窻集行于世自知广德军秩满造朝除著作郎秦防之当轴其兄楚材为秘书少监约彦实观梅于西湖楚材有诗彦实次其韵云天上新骖宝辂回看花仍趂雪英开折归忍金蕉叶笑揷新临玉镜台女堞未须翻角调锦囊先喜助诗材少蓬自是调羮手叶底应寻好句来时楚材再婚故及玉镜台事防之见之大称赏曰旦夕当以文字官相处迁擢左史再迁而掌外制杨原仲并居西掖代言多彦实与之润色初亦无他彦实偶戏成二毫笔絶句云包羞曽借虎皮笔阵仍推兔作锋未用吹毛强分别即今同受管城封原仲以为诮已大怒愬于防之訹言路弹之彦实以本官罢为官祠谢表云虽造化之有生有杀本亦何心然臣下之或赏或刑咸其自取屏居数年求休致先除次对帅南昌虽生不及拜命而身后尽得侍从恩数
