<!-- { "loadSidebar": true } -->
　　亡友薛叔器家有闗外侯印甚竒古后考之魏建安二十三年尝置此名也又友人家有荡敌军章又明清有横武军印皆不可考伯氏有新迁长印后考前汉书乃新室尝以上蔡为新迁也及友人家多睦子家丞印多睦郡名既亡子之家丞秩甚卑然文印样皆出诸印右尝抚得之或云亦王莽时印毕少董家有雍未央姓名见于急就章
　　明清少游外家年十八九时从舅氏曾宏父守台州有笔吏杨涤者能诗亦可观言其外氏唐元相国之裔一日持告身来乃徴之拜相纶轴也销金云鳯绫新若手未触白乐天行并书后有毕文简夏文庄元章简诸公跋识甚多寻闻为秦熺所取恨当时不能入石至今往来于中也又丹阳吕城闸北委巷竹林中有李格秀才者自云唐宗室系本大郑王房出其逺祖武徳贞观以来告命敕书凡百余亦有薛少保顔鲁公书者奇甚明清每语亲旧经繇不惜一访而阅之李生亦不靳人之观也
　　文中子王通隋末大儒欧阳文忠公宋景文修唐书房杜传中略不及其姓名或云其书阮逸所撰未必有其人然唐李习之尝有读文中子而刘禹锡作王华卿墓铭序载其家世行事甚详云门多伟人则与书所言合矣何疑之有又皮日休有文中子碑见于文粹
　　欧阳文忠公父名观文多避之如碧落碑在绛州龙兴宫之苏东坡祖名序文多云引或作叙近为文者或仿此不知两先生之意也
　　赐生辰器币起于唐以宠藩镇五代至遣使命周世宗眷遇魏宣懿始以赐之自是执政为例
　　至和三年宋元宪建言庆歴郊祀赦书许文武官立家庙而有司终不能推述先典明喻上指因循顾望遂隃十载使王公荐绅下同闾巷昭穆杂用家人縁媮习甚可嗟也臣近因进对屡闻圣言谓诸臣专殖第产不立私庙岂朝廷劝戒有所未孚风教颓龄终不可复反复至意形于叹息臣每求诸臣所以未即建立者诚亦有由葢古今异仪封爵殊制自疑成殚遂格诏书礼官既不讲求私家何由擅立且未信而望诚者上难必责从善而设教者下或有违若欲必如三代有冢嫡世封之重山川国邑之常然后议之则坠典无可复之期矣夫建宗祏序昭穆别贵贱之等所以为孝虽有过差是过为孝殖产利营居室遗子孙之业或与民争利顾不以为耻逮夫立庙则曰不敢宁所谓去小违古而就大违古者今诸儒之惑不亦甚乎于是下两制与礼官祥定制度而王文安以下定官一品平章事以上立四庙知枢参政同知枢签枢以上前任见任宣徽尚书节度使东宫三少以上皆立三庙余官祭于寝凡得立庙者许嫡子袭爵以主祭其袭爵世降一世死则不得别立祔庙别祭于寝自当立庙者即祔其主其子孙承代不许庙祭寝祭并以世数亲疎迁祧始得立庙者不祧以始封有不祧者通祭四庙五庙庙因众子立而长子在则祭以嫡长子主之嫡子死则不传其子而传立庙之长凡立庙听于京师或所居州县其在京师者不得于里城及南郊御路之侧既如奏仍令别议袭爵之制其后终以有庙之子孙或官微不可以承祭又朝廷难尽推袭恩之典遂不果行其略己见宋次道退朝録至嘉祐中文潞公为相乃上章引礼官详定制度平章事以上许立四庙欲乞于河南府营创庙诏从之政和中蔡元长赐宅京师援潞公之请既允所奏且命礼制局铸造家庙祭器并余丞相深以下二府皆赐之绍兴中秦会之表勲锡第又举二例诏令讨论悉如政和之制云
　　钱宣靖吕文靖知制诰衣緑张益之友直邓公子也为天章阁待制勾当三班院侍宴集英殿犹衣绯仁宗顾见即赐金紫吕文穆李仲询及许冲元为两制衣绯蔡元长王子发官制行后为中书舍人皆衣绯贾季华琰为枢密直学士正谏大夫衣緑
　　本朝父子状元及第张去华子师徳梁颢子固兄弟孙何孙仅陈尧佐尧咨四家而已后来沈文通孙晦以祖孙相继近年许克昌寔许安世之亲侄孙而王资深子洋俱为榜眼
　　旧制监司虽官甚卑遇前执政宰藩亦肩舆升防事宣和初薛肇明自两地出守淮南有转运判官年少新进轻脱之甚肇明每不堪之到官未几肇明还旧防因与首台蔡元长语及之且云乗轿直抵脚踏子始下呵舆之声惊耳至今为之重听其他可知也元长大不平翊日降防诸路监司遇前宰执帅守处即入客位通谒自是为例【王孟玉云】
　　熈宁中神宗命馆职张载往两浙劾知明州苗振吕正献与御史程伯淳俱言载贤者不当使鞫狱上曰鞫狱岂贤者不可为之事邪弗许
　　明清家有徐东湖所记太上皇帝圣语其略曰大宗正行司至行在南班宗子所居当作屋百间上曰修营舍宇固非今所急然事有不得已者故春秋于此事得其时制则不书不书者圣人之所许也近时营造之制一下百姓輙受葢缘州县便行科配矣又尝语宰臣等曰为法不可过有轻重惟是可以必行则人不敢犯太重则决不能行太轻则不足禁奸朕尝语徐俯异时宫中有所禁初令之曰必行军法而犯者不止朕深推其理但以常法处之后更无犯者乃知立法贵在中制所以决可行也
　　淳化三年西夏李继捧遣使献鹘号海东青上赐诏曰朕乆罢畋游尽放鹰犬卿地控边塞时出捕猎今还以赐卿可领之也宣和末耶律禧繇此失国呜乎太宗圣矣哉
　　元祐名卿朱绂者君子人也尝登禁从绍圣初不幸坐党锢崇宁间亦有朱绂者苏州人初登第欲希晋用上疏自陈与奸人同姓名恐天下后世以为疑遂易名谔字曰圣予蔡元长果大喜不次峻擢位至右丞未及正谢而卒年方四十【薛叔器云】
　　熈宁中御史言徐徳占奉祠太庙尝广坐云仁宗有遗行诏问状坐客客不敢对以为无徳占云臣比行事至章懿太后室因为客言章懿实生仁宗而不及养后以帝女降后之侄玮主乃与玮不协使仁宗有遗恨臣实洪州人声音之讹遂至风闻上以其言有理笑而薄罚之
　　宣和中蔡居安提举秘书省夏日会馆职于道山食居安令坐上征事各疏所忆每一条食一片坐客不敢尽言居安所征为优欲毕校书郎董彦逺连征数事皆所未闻悉有据依咸叹服之识者谓彦逺必不能安后数日果补外【苏训直云】
　　曾文肃帅定一日晨起忽语诸子曰吾必为宰相然须南迁启其所以公曰吾昨夕梦衣十郎绿袍北向谢恩岂非他日贬司户之征乎后十年果登庸既为蔡元长所挤徙居衡阳已而就降亷州司户参军敕到取幼子朝服以拜命果符前梦十郎即排行也
　　韩似夫与先子言顷使金国见金主所系犀带倒透中正透如圆镜状光彩绚目似夫注视乆之金主曰此石晋少主归献耶律氐者唐世所宝日月带也又命取磁盆一枚示似夫云此亦石主所献中有画双鲤存焉水满则跳跃如生覆之无他矣二物诚絶代之珍也盆葢见之范蜀公记事矣
　　建隆遗事世称王元之所述其间帅多诬谤之词至于称赵普卢多逊受遗昌陵尤为舛缪案国史韩王以开宝六年八月免相至太平兴国六年九月始再秉衡钧当太祖升遐时政在外何縁前一日与卢丞相同见于寝耶称太祖长子徳昭为南阳王又误矣初未尝有此封元之当时近臣又秉史笔岂不详知且载秦王传中云云安有淳化三年而见三朝国史秦王传邪可谓乱道此特人托名为之又案元之自有小畜集序及三黜赋与国史本传俱云淳化二年自知制诰舍人贬商州至道二年自翰林学士黜守滁上咸平二年守本官知齐安郡而此序年月次序悉皆颠错其僞也明矣
　　张贤良咸汉阳人应制举初出蜀过州郡知名士也一见遇之甚厚因问曰四科优劣之差见于何书张无以对守曰载孟子注中因检示之且曰不可不牢拢之也张道中漫思索著论成篇至都阁试六论以此为首题张更不注思而就主文钱穆父览之大喜过阁第一黄六丈叔愚能记守之姓名尝以见告今已忘之张即魏公廼翁也
　　唐文皇聚一时名流于册府始有十八学士之号后来凡居馆殿者皆称之国朝以来仕于外非两制则虽帅守监司止呼寄禄官惟通判多从馆中带职出补如蔡君謩湖州欧阳文忠公滑州王荆公舒州东坡先生杭州如此之甚多刘赣父赴泰倅诗云璧门金阙倚天开五见宫花落早梅明日扁舟沧海去却寻云气望蓬莱葢在道山五载然后得之学士之称施于外者繇通判而然今外廷过呼大可笑矣
　　建炎己酉歳二月金人举国南侵时太上驻跸维敌既次临淮郡相距甚迩有招信尉以所部弓手百余人拒敌是日也尘氛蔽日敌初不测其多寡遂相拒逾半日尉与众竟死不退于是探骑得疾走上闻乗舆百寮仅得南度傥非尉悉力以扼其锋俾探骑得上闻则殆矣尉之姓名不传于世可恨友人王彦国献臣能道其详他日当问之为求大手笔作传近见程可乆云尉姓孙亦尝以白国史汪圣锡矣【后闻孙名荣】
　　三朝史钱俨传云俨能饮酒百巵不醉尝患无敌或言一军校差可伦拟问其状曰饮酒多手益恭俨曰此亦变常非善饮也东轩笔録云冯文简在太原以书姹王灵芝曰并门歌舞妙丽吾闭目不窥但日与和甫谈禅耳平父答曰所谓禅者只恐明公未达耳葢闭目不窥已是一重公案冯深伏其言以二条观之万事莫不安于自然也
　　本朝及五代以来吏部给初出身官付身不惟着歳数兼説形貌如云长身品紫棠色有髭髯大眼面有若干痕记或云短小无髭眼小面瘢痕之以防僞冒至元丰改官制始除之靖康之乱衣冠南渡承袭僞冒盗名字者多矣不可稽考乃知旧制不为无意也
　　靖康间欲追褒司马温公舆论以谓惟范忠宣在元祐间尤为厚徳可俪而有司一时卤莽乃误书文正之名批防行下遂俱赠太师葢不知文正以忠宣徳孺为宰执已追赠至太师中书令兼尚书令魏国公乆矣适何文缜在中书以乡曲之故乃以张天觉厠名其间亦赠太保而天觉熈宁中自人受章子厚知引为察官事见邵氏辩诬为舒信道发其私书贬斥流落于外绍圣初子厚秉钧再荐登言路攻击元祐诸贤不遗余力至欲发温公吕正献公之墓赖曾文肃公力启于泰陵始免其为惨酷甚矣晩既免相末年以校雠道藏复职又有二苏狂率三孔阔疎之表诗有每闻同列进不觉寸心忙之句常希古亦力言其奸后来闽中书坊开骨鲠集辄刋靖康诏书于首繇此天下翕然推尊之事有侥幸乃如此者可发一叹【张文老云】
　　建炎末赠黄鲁直秦少游及晁无咎张文潜俱为直龙图阁文潜生前绍圣初自起居舍人出带此职葢甚乆亦有司一时稽考之失也
　　李成字咸熈系出长安唐之后裔五代避地徙家营丘弱而聪敏长而高迈性嗜杯酒善琴奕妙画山水好为歌诗琐屑细务未尝经意周世宗时枢密使王朴与之友善特器重之尝召赴辇下会朴之亡因放诞酣饮慷慨悲歌遨游搢绅间太府卿卫融守淮阳遣币延请客家于陈日肆觞咏病酒而卒寿四十九子觉仕太宗两歴国子博士其后以觉赠至光禄寺丞云此宋白撰志文大略如此王著书徐篆觉字仲明列三朝国史儒学传叙其世家又同觉子宥仕至谏议大夫知制诰有传载两朝史传云祖成五代末以诗酒游公卿间善謩写山水至得意处殆非笔墨所成人欲求者先为置酒酒酣落笔烟云万状世传以为寳欧阳文忠公归田録乃云李成仕本朝尚书郎固已误矣而米元章画史复云赠银青光禄大夫又甚误也








　　挥麈前録卷三
　　钦定四库全书
　　挥麈前録卷四
　　宋　王明清　撰
