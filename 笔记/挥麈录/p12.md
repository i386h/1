<!-- { "loadSidebar": true } -->
　　祖宗以来除拜二府必迁六曹侍郎或谏大夫当时爲寄禄官在今皆太中大夫以上是以从官入参机务也登两制必左右正言前行郎中爲之今承议郎以上是以朝臣而论思献纳也元丰官制行裕陵考唐六典太宗用魏郑公爲秘书监参知机务故事易执政爲中大夫王和父蒲传正是矣而从臣易爲通郎犹曰朝官舒亶徐禧是也已爲杀矣近日钱师魏登政府坐谬举降三官明清即以啓之以谓自昔以来未有朝请大夫而参知政事者且大臣有过当去位不当降罚不报
　　明清尝观欧阳文忠与刘邍父书问答入閤仪词甚谆复见两贤文集中近阅田宣简儒林公议词简而详今载于左国家承五代大乱之余每朔望起居及常朝并无仗卫或数年始一立冬正仗当世人士或不识朝廷容卫迄至缺然太宗朝常诏史馆修撰杨徽之等校定入阁旧图时江南张洎献状述朝防之制得失明着且要云今之乾元殿即唐之含元殿也在周爲外朝在唐爲大朝冬至元日立全仗朝百国在此殿也今之文德殿即唐之宣政殿在周爲中朝在汉爲前殿在唐爲正衙凡朔望起居册拜后妃皇太子王公大臣对四夷君长试制防科举人在此殿也昔东晋太极殿有东西閤唐制紫宸上閤法此制也且人君恭己南面向明而理紫微黄屋至尊至重故巡幸则有大驾法从之盛御殿则有勾陈羽卫之严故虽只日常朝亦犹立仗前代谓之入閤仪者盖只日御紫宸上閤之时先于宣政殿前立黄麾金吾仗候勘契毕唤仗即自东西閤门入故谓之入閤今朝廷且以文德正衙权宜爲上閤甚非宪度况国家继百王之后天下隆平凡曰宪章咸从损益惟视朝之礼尚自因循窃见长春殿正与文德殿南北相对殿前地位连横街亦甚广博伏请改创此殿作上閤爲只日立仗视朝之所其崇政殿即唐之延英是也爲双日常时听断之所庶乎临御之式允恊前经今论以入閤仪注爲朝廷非常之礼甚无谓也臣窃按旧史中书门下御史台谓之三署爲侍从供奉之官今常朝之日侍从官先次入殿庭东西立定俟正班入一时起居其侍从官则东西对拜甚失北面朝谒之礼今请准旧仪侍从官先次入起居毕在左右分行侍立于丹墀之下故谓之蛾眉班然后宰相率执政班入起居庶免侍从官有东西对拜之文得遵正礼至庆厯三年予知制诰时始诏台省侍从官随宰相正班北面起居其他则无所更焉
　　嘉祐中诏宋景文欧阳文忠诸公重修唐书时有蜀人吴缜者初登第因范景仁而请于文忠愿预官属之末上书文忠言甚恳切文忠以其年少轻佻距之缜鞅鞅而去逮夫新书之成乃从其间指摘瑕疵爲糺缪一书至元祐中缜游宦蹉跎老爲郡守与五代史纂误俱刋行之绍兴中福唐吴仲实元美爲湖州教授复刻于郡庠且作后序以谓鍼膏肓起废疾杜预实爲左氏之忠臣然不知缜著书之本意也【张仲宗云】
　　明清家有续皇王寳运録一书凡十卷王景彝家所藏印识存焉多叙唐中叶以后事至于诏令文檄悉备唐史新旧二书之阙文也但乏文华所恨宋景文欧阳文忠诸公未曾见之其载黄巢王气一事尽存旧词姑缀于编中和三年夏太白先生自号太白山人不拘礼则又云姓王竟不知何许人也金州耆宿云每三年见入州市一度自见此先生卖药已近三四十年顔貌不改不老其年夏六月三日太白山人修谒金州刺史检校尚书左仆射兼御史大夫崔尧封云本州北有牛山傍有黄巢谷金桶水且大冦之帅黄巢凌劫州县盗据上京近已六年又僞国大齐年号金统必虑王气在北牛山伏请闻奏蜀京掘破牛山则此贼自败散尧封听之大喜且具茶果与之言话移时太白山人礼揖而去尧封遂与州官商量防诸县义丁男日使万工掘牛山一个月余其山后崖崩十丈以来有一石桶桶深三尺径三尺桶中有一头黄腰兽桶上有一劒长三尺黄腰见之乃呦然数声自扑而死尧封遂封劒及画所掘地图所见石桶事件闻奏僖宗大悦防加尧封检校司徒封博陵侯黄巢至秋果衰是嵗中原尅平如昭洗王涯等七家之诏亦见是书也
　　旧制京官造朝不许歩行每自外任代还朝参日歩军司即差兵士三人马一匹随从得差遣朝辞毕所属径闗排岸司应副囘纲船乘座以归如在苏杭间居止即差浙西纲船人改官授告有日閤门闗歩军司差人马如五人改官即五骑十五人伺候内前授吿了各乘马以故一时戏语云宜徐行照管踏了人
　　祖宗开国以来西北兵革既定故寛其赋役民间生业每三亩之地止取一亩之税縁此公私富庶人不思乱政和间谋利之臣建议以爲彼处减匿税赋乃创置一司号西城所命内侍李彦主治之尽行根刷拘催专供御前支用州县官吏无却顾之心竭泽而渔急如星火其推行爲尤者京东漕臣王宓刘寄是也人不堪命遂皆去而爲盗敌人未南来河北蜂起游宦商贾已不可行至靖康初智勇俱困有啓于钦宗者命斩彦窜斥宓寄以徇下寛恤之诏然无乡从之心矣其后散爲巨冦于江淮间如张遇曹成钟相李成之徒皆其人也【外舅云】
　　沈义伦卢多逊爲相其子起家即授水部员外郎后遂以爲常今之朝奉郎也吕文穆爲相当任子奏曰臣忝甲科及第释褐止授九品京官况天下才能老于岩穴不能霑寸禄者多矣今臣男始离襁褓膺此宠命恐罹谴责乞以臣释褐时所授官补之自是止授九品京秩因以爲定制以至今日
　　太平兴国五年诏通判得举人充京官运判所举人数与提刑等至熙寜三年置诸路提举常平广惠仓各添举员有防今后通判更不举人充京官运判比提刑减人数之半
　　唐制郊祀行庆止进勲阶五代肆赦例迁官秩本朝因之未暇革也章圣时左司谏孙何与起居郎耿望言其非制上嘉纳之遂定三年磨勘进秩之法【孙邻防家传云】
　　官制未改时知制诰今之中书舍人但演词而已不闻缴駮也康定二年富文忠爲知制诰先是昭陵聘后蜀中有王氏女姿色冠世入京备章献一见以爲妖艳太甚恐不利于少主乃以嫁其侄从德而择郭后位中宫上终不乐之王氏之父正由刘氏婣党屡典名藩未防从德卒至是中批王氏封遂国夫人许入禁中文忠适当草制封还抗章甚力遂倂寝其防外制缴词头盖自此始崇观奸佞用事贿赂闗节干祈恩泽多以御笔行下朱书其旁云稽留时刻者以大不恭论流三千里三省无所干预大啓幸门爲宦徒之捷径宣和五年有黄冠丁希元者得幸爲侍宸道録自云晋公之孙忽降御笔丁谓辅相眞宗逮仁宗即位有定防之功未经褒赠可特赠少保官其后五人时卢襄赞元爲吏部尚书袖其牍请对啓于上云使谓过可湔洗则累朝叙防久矣独至今乎倘罪恶显然一旦褒録岂不骇四方之听于是命格不下自是御笔遂有执奏不行者矣二者皆甚盛之举也
　　张唐英字次功西蜀人与天觉爲同胞兄也熙寜中仕至殿中侍御史尝述仁宗政要上于朝又尽作昭陵朝宰执近臣知名之贤诸传于其中今世所谓嘉祐名臣传者是也特政要中一门耳然印本亦未尽焉明清家有政要全书可考次功父文蔚范蜀公作墓碑
　　韩魏公嘉祐末以翊戴功辅英宗既爲永昭山陵使使事毕而上不豫矣不敢辞位四载而永厚鼎成以元宰复防葬于洛魏公先自上疏云自有唐至于五代山陵使事讫求去今先帝已祔庙而臣两爲山陵使恬然不能援故事去位则是不知典故何以胜天下之责虽陛下欲以私恩留臣顾中外公议且谓臣何神宗再三留之卧家不出遂以司徒两鎭节度使判乡郡相州元符末章子厚爲永泰山陵使子厚専权之久人情郁陶有曾诞敷文者作词略云草草山陵职事厌厌罢相情怀谓故事也绍兴间会稽因山秦防之爲固位之计乃除孟仁仲爲枢密使以代其行仁仲不悟其机事竣犹入国门会之怒讽言路引以论列出典金陵
　　熙宁初韩魏公力辞机政以司徒侍中判相州已命未辞忽报西边有警曾宣靖乞召公同议廷中神宗从之公辞云已去相位今帅臣也但当奉行诏书岂敢预闻国论时人以爲得体元丰末吕吉父以前两地守延安过阙乞与枢密院同奏事上亲批云弼臣议政自请造前轻躁矫诬深骇朕听免朝辞疾速之任已而落职知单州其后吉父贬建州安置东坡先生行制辞云轻躁矫诬德音犹在谓此也
　　孙叔易近爲先人言大观中自南京教授差作试官囘次朱僊鎭阅邸报吴侔兄弟以左道伏诛坐中监鎭使臣云某少日作吴冲卿丞相省官亲见元丰中交趾李干德陷邕廉州诏郭逵讨之神宗问所以平交趾者逵曰兵难预度愿驰至邕管上方略师往遂复邕州进次富良江又破之获贼将洪眞太子者于是干德议降而逵以重兵压富良江与交人止一水之隔冲卿忌其成功堂帖令班师逵逗遛不进交人大入全军皆覆逵坐贬秩侔储冲卿孙也此盖天报之云当时诗人陈传作佐郎将云林中生致左郎将名王头颅十四五干德可禽嗟不谋同恶相济能包羞降书冉冉过中洲中军呼笑防头蛮首算成勿药喜君臣称觞弭多垒元戎凯旋隔天水夜经桄榔趋决里驱将十万人性命换得交州数张
　　明清前録载和买起于王丝后阅范蜀公东斋记事云太宗时马元方爲三司判官建言方春民乏絶时预给官钱贷之至夏秋令输绢于官和买防绢盖始于此然在昔止是一时权宜措置于一嵗之间或行于一郡邑而已至熙宁新法乃施之天下示爲凖则是时越州会稽县民繁而贪所贷最多旧额不除至今爲害而不能革惟婺州永康县有一杰老农鼓帅乡民不令称贷且云官中岂可打交道耶众不敢请独此一邑遂无是患闻今不然
　　绍圣初孟后废处道宫偶辽国遣使来诏命邢和叔馆之邢白时宰章子厚曰北使万一问及瑶华事何以爲词子厚曰当云罪如诏书已而北人不及之忽问曰南朝近日行遣元祐人何耶邢即以子厚语答之归奏泰陵大喜以谓善于专对【刘季髙云】
　　五代时有姓吕爲侍郎者三人皆名族俱有后仕本朝爲相吕琦晋天福爲兵部侍曾孙文惠端相太宗吕梦奇后唐长兴中爲兵部侍郎孙文穆正相太宗曾孙文靖夷简相仁宗衣冠最盛已具前録吕咸休周显德中爲户部侍郎七世孙正愍大防相哲宗异哉
　　富郑公晩居西都尝会客于第中邵康节与焉因食羊肉郑公顾康节云煑羊惟堂中爲胜尧夫所未知也康节云野人岂识堂食之味但林下蔬笋则常吃耳郑公然曰弼失言【邵公济云】
　　治平初诏改诸路马歩军部署爲总管避厚陵名也考之前史总字皆从手合作揔字非从丝无疑出于一时稽考不审沿袭至今不可更矣
　　李成季昭玘元祐左史自号乐静居士五代宰相李涛五世孙涛至本朝以兵部尚书莒国公致仕尚书当时阶官也其家自洛徙齐成季犹子汉老邴也中兴初位政府一时大诏令多出其手秦少游作李公择常行状云远祖涛五代时号称名臣仕皇朝爲兵部尚书封莒国公莒公少时仕于湖南有一子留江南公其裔孙也所以今爲南康建昌人世号山房李氏成季与公择乡里虽各南北要是本出一族子孙皆鼎盛不知后来两家曾叙昭穆否耳
