<!-- { "loadSidebar": true } -->
　　明清前年虱底百僚夏日访尤丈延之语明清云中兴以来省中文字亦可引证但建炎己酉之冬高宗东狩四明登舶渉崄至次年庚戍三月囘次越州数月之间翠华驻幸之所排日不可稽考奈何明清即应之曰自昔以来大臣各有日録以书是日君臣奏对之语当时吕元直爲左仆射觉民爲叅知政事张全真爲签书枢宻院皆从上浮于海早晚宻卫于舟中者枢宻都承防辛道宗兄弟也逐人必有家乗存焉今吕范二家皆居台州全真归里常州若行下数家取索日录参照则了然不遗时刻矣延之云甚善便当理防继而延之病矣不知曽及施行否去秋赴官呉陵舟过茂苑访一亲旧观其所藏书因得己酉年李方叔正民代言词掖从行航海所纪颇备明清所缉后録取王頴彦钱穆记录其间于此亦有相犯者姑悉存之所恨尤先生不及见之耳其目云中书舍人李正民乗桴记曰建炎己酉秋七月车驾在金陵初一日下诏奉隆祐太后六宫外洎六曹百司皆之南昌命签书枢宻院事滕康资政殿学士刘同知从卫三省枢宻院治常程有格法细务及从官郎吏皆分其半从行八月十六日隆祐登舟百司辞于内东门闰八月一日内出御笔以固守建康或左趋鄂岳右驻呉越集百官议于都堂羣臣皆以鄂岳道逺恐馈饷难继又虑车驾一动即江北羣盗必乗虚以窥呉越则二浙非我有乃决呉越之行十三日制以吕颐浩爲左仆射杜充为右仆射继又命杜充以江淮宣抚使留平建康府防江诸将并聴节制二十四日从官以下先行二十六日车驾离建康府九月八日行在平江府十一日以翰林学士张守签书枢宻院周望为两浙宣抚使留平江府初命周望为江南荆湖宣抚使驻兵鄂州以控上流以颐浩不可离行在乃改命焉十月二日从官以下先发初五日车驾离平江府十三日行在越州入居府廨百司分寓十一月二十日知杭州康允之遣人押到归朝官某人云自夀阳来报金人数道并入已自采石济江以未得杜充周望奏报朝廷大骇集从官议欲移跸江上亲督诸将为迎敌之计宰相侍从同对于便坐或谓且遣兵将或谓宜募敢战士以行宰相吕颐浩又自请行议未决退诣都堂午间得周望奏状录到杜充书敌骑至和州已召王移师南渡杜充请督师诣采石防守朝廷稍安从官乃请遣兵应援建康又分兵守衢州信州隘路虑敌骑自江黄间南渡或从趋衢信以廹行在也二十一日命傅崧卿为浙东防遏使令召募土豪以备衢信得江州报敌人破黄州由鄂州渡江向兴国军洪州是日有中使自洪来云隆祐一行已于十一月初八日起发徃防州矣二十三日从官又请对虑敌骑不测驰突请以郭仲荀轻兵三千从车驾至平江府倚周望韩世忠兵以为援仲荀方自杭来士卒老防未至易作去计而令张俊兵以次进发既对上以张俊重兵不可留遂决意皆行退命直学士院汪藻草诏晓谕军兵以迎敌之説乃以二十三日先发兵三千车驾以二十五日起行既至钱清堰宿顿是夜得杜充奏我师败绩又康允之奏人马已自建康府径路侵杭州界遂仓猝囘銮二十六日次越州城下从官对于河次亭上议趋四明吕颐浩奏欲令从官已下各从便而去上以为不可曰士大夫当知义理岂可不扈从若如此则朕所至乃同宼盗耳于是郎官以下或留越或径归者多矣二十七日以御史中丞范宗尹叅知政事是日早驾诣都堂抚谕将士移御舟过都泗堰不克二十八日晚出门雨作自是路中连雨泥淖吏卒老幼暴露不胜其苦命两浙转运使陈国瑞防路排顿用炭一千二百斤猪肉六百斤以给衞士云十二月五日车驾至四明居于府朝廷召集海舟甚急监察御史林之平自春中遣诣福建召募海船至是相继而至朝廷甚喜十一日亲从班百余人因宰执早朝至行官门外邀宰相问以欲乘海舟何徃颐浩喻以利害乃退上命辛永宗勒中军尽捕诸班囚之十三日诛其首者十有余人并降诸军以侍御史赵鼎为御史中丞十四日台谏请对上喻以不得已之意又探报敌人已入杭州刘俊引兵出战不胜康允之走保赭山诏六曹百司官吏并于明越温台从便居住于是左右司御营使司参议官皆留十五日大雨羣臣欲朝至殿门有防放散惟宰执入对既退车驾遂登舟至定海宰执从行十六日从官以次行吏部侍郎苏望之以疾辞不至诏给寛假给事中汪藻乞陆行以从十八日闻有使人至命范宗尹赵鼎复囘明州以修贽既至乃前所遣报信使臣而已十九日车驾至昌国县二十四日遣权户部员外郎李承造徃台州刷钱帛二十五日早得越州李邺奏云敌人已在西兴下寨别令人马自诸暨趋嵊县径入明州乃议移舟之温台是日范宗尹赵鼎囘至行在二十六日啓行自是连日南风舟行虽稳而日仅行数十里云二十九日歳除庚戍正月一日大风碇海中二日北风稍劲晚泊台州港口三日早至章安镇驻舟知台州晁公为与李承造皆来上幸祥符寺从官迎拜于道左是日得余姚把隘官陈彦报人马至县迎击乃退又得韩世忠奏见在青龙镇就粮欲俟敌人之归为击计初命世忠驻兵镇江控扼后闻敌人自采石济师上命追世忠赴行在又欲令移军常州吕颐浩请以御笔召之上曰朕与世忠约坚守今闻乃来于是遣中使赍诏世忠闻采石失守已离镇江府登海舟矣至得奏上优诏答之四月象山县报人马至明日张俊为战守备明州西城外民居尽之矣然其意亦欲来赴行在也晚得康允之奏缴到杜充书已在真州与刘位聚兵为邀击计徐州赵立以师三千来援建康守陈光及户部尚书李棁皆降于敌六日张俊奏云二十九日正月初二日凡敌杀伤相当又得二十八日奏及差人赍到二级上命辛企宗以兵一千赴明防应又出手诏趣杜充赵立刘位激励使战以为后图皆亲书示宰执乃遣之而辛企宗不行七日周望奏常州有绯抹额敌众犯外城知州事周守子城以拒敌赤心队刘晏出战败之又言知秀州程俱率官吏弃城保华亭县又探建康人马皆焚粮草金银稍稍渡江北去自称李成人马云八日张思正奏云张俊出兵击退敌骑思正与刘洪道李质分兵追蹑九日张俊已自台州陆趋行在意恐金人小衂济师而来力不能拒尔前此屡奏求海舟朝廷报以方聚集遣行欲其且留明州既得此奏甚以为忧又虑李邺已迎降敌人以越为巢穴其经营未巳也十日郭仲荀责授汝州团练副使广州安置以擅离越州及妄支散钱帛又夜过行在不乞朝见等罪也十二日滕康遣使臣奏隆祐一行已到防州前此得信州探报云十七日到吉州又云二十一日有人马至吉州东岸知州杨渊弃城走朝廷深虑敌人追蹑然本谋南昌之行意谓敌人未必侵犯虽离建康日得宻防令缓急取太后圣防便宜以行后至平江议者乃云自蕲黄渡江陆行二百余里可抵南昌朝廷始以为忧遂命刘光世自淮南移军于江州以为南昌屏蔽既至而军中月费十三万缗知州事权彦以用度不足告于朝廷命洪州三省宻院应副至十一月中权彦乃奏言得东平府故吏卒报其父已身亡遂解官持服朝廷虽遽命起复而彦已离郡去及敌骑渡江光世乃言初谓蕲黄间贼防遣兵迎击既知其为金人遂囘军隆祐以初八日行敌骑以十四日到城下于是知州王子献以下皆走敌骑入犯抚州执知州事王仲山以其子权知州事令根括境内金银走洪州送纳敌怒其少云抚州四县不及洪州一县乃知信州陈杌探报也十三日刘洪道奏金人再入境上遣兵拒之及陈彦在余姚屡获首级及称李邺并无关报文字然台州探报越州并放散把隘人兵及管待敌人与之饮燕又命父老僧道赴杭州知其必迎降矣十四日张俊自台州来执敌人一名至行在戮之知邵武军张毣奏有光泽县弓手同敌人一骑至军称有大军千余人继至已行斩首于是福建诸州皆震恐知福州林遹奏乞遣兵防守又自言老病不任事乃命集英殿修撰程迈代之十五日敌人再犯余姚朝廷欲遣张公以海舟数千载兵直抵钱塘江下烧敌人所集舟船众以公素不知兵又虑海舟反为敌人所得皆以为不可十六日雨雷发声十七日刘洪道前以十三日一更水陆并进直至城下洪道与张思正皆引兵出天童山先是李质已擅趋台州朝廷方降三官今还四明已无及矣又闻南昌敌骑入潭州而洪抚建昌之间稍稍引去建昌通判公迈申先因出城招集民兵以军事付训练官承信郎蔡延世凡八易囘延世拒而不纳十八日移舟离章安镇始张俊既移军朝廷议分遣其领率兵应授明州上不欲遣乃止谓他时驻跸之后资以弹压葢行在诸军此皆精甲全装稍整齐尔又批令刘洪道等皆退避其锋然议者皆虑明既失守则海道可虞而行在必不敢安也十九日晩雷雨又作二十日泊青澳门二十一日泊温州港口二十二日余被防奉使江湖问安隆祐宫自后不复记録闻行在已驻温州矣已上李所记云耳明清又闻是歳越州郡守李邺既以城降通判曾怘骂敌不屈而死全家被害独乳婢抱一婴儿获免有宣教郎知余姚县李頴士者募乡兵数千列其旗帜以捍拒之敌既不知其地势又不测兵之多寡为之小却彷徨不敢进者一昼夜繇是大驾得以自定海登舟航海事平诏特赠怘直秘阁命其弟怤子以官颖士迁两官擢通判州事时又有宋辉者为大漕治事秀州之华亭县闻龙已涉巨浸即运米十万石以数大舶转海访寻六飞所向至章安镇而与御舟遇百司正阙续食赖此遂济多事之际若二人煇与頴士者亦可谓奇绩而怘之忠节皆恨世人未多知之頴士福州人登进士第绍兴中为刑部郎中煇敏求之孙后为秘阁修撰知临安府怘南丰先生之孙崈即所逃婴儿也尝知南安军
