<!-- { "loadSidebar": true } -->
　　侬贼犯交广毒流数州诸将久无成功狄武襄既受命颛征首责崇仪使陈曙斩之余襄公皇恐降阶祈求武襄慰藉遣之于是军声大振竟破贼而桂人爲崇仪建庙貌祀事至今唯谨东坡先生以书抵广西宪曹子方云闲居偶念一事非吾子方莫可吿者故崇仪陈侯忠勇絶世死非其罪庙食西路威灵肃然愿公与程之邵议或同一削乞载祀典使此侯英魄少信眉于地中如何如何武襄必无滥诛而广人奉事之益严又有东坡之説如此不可晓也隆兴初帅臣张维奏诏赐其庙额曰忠愍曙髙邮人进士及第后换右列灵芝王平甫撰其碑志甚详其壻许光疑始以布衣自岭外防其丧以归人皆多之后登第终吏部尚书
　　唐书特立宗室传赞乃云宰相以宗室进者九人林甫奸谀防亡天下程知柔在位无所发明林甫在奸臣传知柔相昭宗附宣惠太子业传后【第五卷】止叙七人【适之岘勉夷简程石囘】然李麟乃懿祖后李逢吉李蔚俱陇西同系李宗闵出郑王房李揆亦出陇西宰相共十三人也不同作一传何耶

　　挥麈后録卷二
<子部,小说家类,杂事之属,挥麈录>
　　钦定四库全书
　　挥麈后録卷三
　　宋　王明清　撰
　　宋兴已来宰辅封国公者已见宋次道春明退朝録自熙宁以后者今列于后
　　陈丞相【秀】　　王文公【舒荆】　王文恭【郇岐】
　　韩献肃【康】　　章子厚【申】　　韩文定【仪】
　　蔡元长【嘉卫魏楚陈鲁】童　贯【泾成益楚徐豫】何正宪【荣】
　　郑文正【崇宿燕】　余源仲【丰卫】　刘文宪【康】
　　邓子常【莘】　　王　黼【崇庆楚】　蔡　攸【英燕】
　　白丞相【崇】　　吕忠穆【成】　　张忠献【和魏】
　　秦忠献【莘庆冀秦魏益】张循王【济广益】　韩蕲王【英福潭】
　　秦　熺【嘉】　　陈文恭【信福鲁】　汤进之【荣庆岐】
　　虞忠肃【济华雍】　史文惠【永卫鲁魏】　陈正献【申福魏】
　　梁文靖【仪郑】　赵丞相【沂】　　王丞相【信福冀鲁】
　　周丞相【济益】　留丞相【申】　　京丞相【魏】
　　谢丞相　　　　　　　　　　明清
　　蔡元道作官制旧典极其用心甚爲详缜但事有抵牾或出于穿凿者有所未免明清尝略引旧文以证数项于印本上签贴呈似遂初尤丈延之深以叹赏其帙尚存尤丈处不复悉纪姑以一条言之熙宁三年许将以磨勘当迁宰相王安石方欲抑三人之进取遂转太常博士初下笔方成大字堂后官以手约定具陈祖宗旧制当迁右正言安石乃改大字右笔作口字因知前辈堂后官犹能执祖宗之法耳时先公掌外制乃见而知之者明清以谓磨勘吏部成法非宰相所得而专纵使有之王荆公之文过执抝世所共知当新法之行虽韩范欧富司马诸公与之争悉不能囘其意岂一堂吏能转其笔耶元道云先公即延庆王荆公荐李深时苏子容李才元宋次道缴其改官除监察御史之命荆公改授延庆即爲书行延庆字仲远文忠齐之子也别命书读始此
　　方通兴化人与蔡元长乡曲婣娅之旧元长荐之以登要路其子轸宏放有文采元长复欲用之轸闻之即上书讼元长之过既达乙览元长取其疏自辩云大观元年九月十九日勑中书省送到司空左仆射兼门下侍郎魏国公蔡京劄子奏伏宣示方轸章疏一项论列臣睥睨社稷内怀不道效王莽自立爲司空效曹操自立爲魏国公视祖宗神灵爲无物玩陛下不啻若婴儿专以绍述熙丰之説爲自媒之计上以不孝劫持人主下以谤讪诋诬恐赫天下威震人主祸移生灵风声气焰中外畏之大臣保家族不敢议小臣持寸禄不敢言顚倒纪纲肆意妄作自古爲臣之奸未有如京今日爲甚爰自崇宁已来交通阍寺通谒宫禁蠧国用则若粪土轻名器以市私恩内自执政侍从外至帅臣监司无非京之亲戚门人政事上不合于天心下悉结于民怨若设九鼎铸大钱置三卫兴三舍祭天地于西郊如此之非独无益又且无补其意安在京凡妄作必持説劫持上下曰此先帝之法也此三代之法也或曰熙丰遗意未及施行仰惟神考十九年间典章文物粲然大备岂蔡京不得驰骋于当年必欲妄施于今日以罔在天之神灵凡欲奏请尽乞作御笔指挥行出语士大夫曰此上意也明日或降指挥更不施行则又语人曰京实啓之也善则称己过则称君必欲陛下敛天下怨而后已是岂宗社之福乎天下之事无常是亦无常非可则因之否则革之惟其当之爲贵何必三代之爲哉李唐三百年间所传者二十一君所可称者太宗一人而已当时如房杜王魏智虑才识必不在蔡京之下窃观正观间未尝一言以及三代后世论太宗之治者则曰除隋之乱比迹汤武致治之美庶防成康自古功德兼隆由汉以来未之有也京不学无术妄以三代之説欺陛下岂不爲有识者之所笑也元丰三年废殿前宇二千四百六十间造尚书省分六曹设二十四司以总天下机务落成之日车驾亲幸命有司立法诸门墙窻壁辄增修改易者徒贰年京恶白虎地不利宰相尽命毁坼収置禁中是欲利陛下乎是谓之绍述乎括地数千里屯兵数十万建置四辅郡遣亲信门人爲四辅州总管又以宋乔年爲京畿转运使密讽兖州父老诣阙下请车驾登封意在爲东京留守是欲乘舆一动投间窃发呼吸羣助不知宗庙社稷何所依倚陛下将措圣躬于何地臣尝中夜思之不觉涕泗横流也臣闻京建议立方田法欲扰安业百姓借使行之岂不召乱乎又况数年间行盐钞法朝行夕改昔是今非以此脱赚客旅财物道途行旅谓朝廷法令信如寒暑未行旬浃又报盐法变矣钞爲故爲弃物家财荡尽赴水自缢客死异乡孤儿寡妇号泣吁天者不知其防千万人闻者爲之伤心见者爲之流涕生灵怨叹皆归咎于陛下然京自谓暴虐无伤奈皇天后土之有灵乎所幸者祖宗不驰一骑以得天下仁厚之德涵养生灵防二百年矣四方之民不忍生事万一有垄上之耕夫等死之亭长啸聚亡命于一方天下向应不约而从陛下何以枝梧其祸乎内外臣僚皆京亲戚门人将谁爲陛下使乎京乘此时谈笑可得陛下之天下也元符末年陛下嗣服之初忠臣义士明目张胆思见太平投匦以陈己见者无日无之京钳天下之口欲塞陛下耳目分爲邪等贼虐忠良天下之士皆以忠义爲羞方且全身远害之不暇何暇捄陛下之失乎奈何陛下以京爲忠贯星日以忠臣义士爲谤讪诋诬或流配远方或除名编置或不许齿仕籍以言得罪者无虑万人矣谁肯爲陛下言哉蔡攸者垂髫一顽童耳京遣攸日与陛下游从嬉戏必无文武尧舜之道启沃陛下惟以花栽怪石笼禽槛兽舟车相衔不絶道路今日所献者则曰臣攸上进明日所献者则又曰臣攸上进故欲愚陛下使之不知天下治乱也久虚谏院不差人自除门人爲御史京有反状陛下何从而知臣是以知京必反也臣与京皆壶山人也案谶云水绕壶公山此时方好防京讽部使者凿渠以绕山日者星文谪见西方日蚀正阳之月天意所以启陛下聪明者可谓极也奈何陛下略不省悔黙悟帝意止于肆恩赦开寺观避正殿减常膳举常仪以答天戒而已然国贼尚全首领未闻枭首以谢天下百姓此则神民共愤祖宗含怒在天之日久矣陛下勿谓雉鸣乎鼎谷生于朝不害髙宗太戊之德九年之水七年之旱不害尧汤之圣古人之事出于适然今日之事祸发不测天人情危栗如是伏惟陛下畱神听览念艺祖创业之难思履霜坚冰之戒今日冰已坚矣非独履霜之渐愿陛下早图之后悔之何及臣批肝爲沥血书辞忘万死叩天阍区区爲陛下力言者非慕陛下爵禄而言也所可重者祖宗之庙社所可惜者天下之生灵而自忘其言之迫切陛下杀之可也赦之可也窜之可也臣一死生不系于重轻陛下上体天戒下顾人言安可爱一国贼而忘庙社生灵之重乎冐凟天威无任战栗之至谨备録如右臣读之骇汗若无所容臣以愚陋备位宰司不能鎭伏纪纲讫无毫发报称徒致奸言干凂圣听且人臣有将必诛之刑告言不实有反坐之法臣若有是事死不敢辞臣若无是事方轸之言不可不辩伏望圣慈付之有司推究事实不可不问取进止诏轸削籍流岭外后竟殂于贬所元长犹用其兄会爲待制家间偶存此疏録以呈太史李公仁甫载之长编当是时也元长领天下事谁敢言者轸独能奋不顾身无所囘避如此使九重信其言逐元长元长悟其説急流勇退则国家无后来之患元长与轸得祸俱轻三者备矣
　　宣和元年八月丁丑皇帝诏大晟作景钟是月二十五日钟成皇帝以身爲度以度起律以律审声以声制钟以钟出乐而乐宗焉于以祀天地享神朝万国罔不用乂在廷之臣再拜稽首上颂明明天子以身爲度有景者钟众乐所怙于昭于天乃眷斯顾扬于大庭罔不时序亿万斯年受天之祜此翰林学士承防强渊明之文也偶获斯本谨録于右
