<!-- { "loadSidebar": true } -->
　　绍兴壬戌夏显仁皇后归就九重之养伯氏仲信年十八作慈宁殿赋以进云臣闻干天称父坤地称母天地至大必言之以父母者明其尊崇博厚无以加也是以圆首方足皆仰之焘之欲报欲奉无不极尽繇古以来圣人之盛莫过尧舜而孟子以谓尧舜之道孝悌而已矣恭惟皇帝陛下继大人之照宜日中之丰体尧迈舜宪古明王以治天下发为号令典诰庙谟宸断亲仁善邻开物成务者莫不以孝为首臣闻孔子谓曽参曰明王以孝治天下故灾害不生祸乱不作仰惟陛下曩者以皇太后扈从未还愿见之心致轸宵旰四方兆民延颈指日以冀来音久矣斯焉天人交孚邻修睦櫜弓箙矢息师偃革寰宇之间遂臻安堵恭奉騩驾言归阙庭凡在动植孰不手舞足蹈翼鼓膺奋遹观古初夐无前此臣伏以老氏三宝以慈为首乾元之道万国咸宁洪惟慈宁之殿合为嘉名超轶前世致安之道繇是以始形势制作焕乎其有文章仪刑万风化际薄无所不及尧之光被四表舜之丕冒海隅苍生者行见于今日甚盛烈也臣生长当世薰陶渐摩德义之久目覩心欣不能自己思欲颂良图协恭式化成规诚开金石感动远迩以彰圣治莫大之庆而昭述巨美者有日矣辄因殿之名以推原万一至于辞意浅陋言语肤率不能抉竒摘异以为伟不惟不能亦所不敢也臣谨昧死再拜而作赋焉臣恭惟皇帝之嗣位十六载也海宇澄清四方砥平受上天之眷命绍洪基于大明迩安远至措刑兵人熈熈兮春台物荡荡兮由庚六服承德众心成城所以复炎德之辉而迓周之衡先是騩驾从狩邻国克享天心咸有一德式遄来归懽动九域乃命羣工择基之隆储祥之胜坼建问安之上宫列辟肃然而赴职百执鎗然而效忠爰即行阙以成厥功于是上髙拟天下蟠法地削甘泉之繁缛屏含元之侈丽揆太极之宸模就坤灵之宝势乃诹筮筮协从乃稽万物万物无异帝曰钦哉乃彰鸿名慈以覆育于天下宁以镇服于寰瀛盖将昭徽音于太姒而表思齐于周京者也有严有凭或降或升揆之以日筑之登登经始勿亟百堵皆兴伎者献其伎能者精其能否往兮泰来阃决兮垠开仓昊驰耀兮黄祗助培运郢硕之斤斧攻梓之良材万杵散雨兮千镵转雷离娄督绳兮而公输削墨夏育治砾兮孟贲掇荄声隆隆兮伐乔枚势轞轞兮豁层厓长林巨植兮千年之产而万年之材辗如闯直如矗兮崔嵬于时山壤献灵川流效祉陆架水浮风屯云委辐凑鳞集衡行栉比以萃于殿之址也于是匠氏经营百艺骈并砺焉而砺硎焉而硎髙下曲折涂塈丹青此兴造之本意而动作之形容也既而四周凌天而岌嶪九门参空而伶俜阙百常兮屋十寻皆爵兮建瓴儋儋千栭闲闲旅楹岫绮对砌窻霞翼櫺彤墀洋洋金碧煌煌神鸱展吻而呀文犀厌牖而赫张宝排众拱列星间梁橑桷栾楶黼藻鈆黄玫瑰玳瑁翡翠明珰方疏圆井琑连斗扛枅欀上承柱石下当腾双猊兮盘础刻怒兕兮伏相其蟠也九渊之虬屈其翥也若千仞之鳯翔或倒文漆于衞社或荐孤桐于峄阳乌防横截缃蘖交相第栲栵与椅榎积楩柟兮豫章盖天下之竒尽羽粲而国欀夫然未足以比其制未足以形其雄轇轕巄嵸飞云架空出入兮日月吸呼兮雨风开重轩兮累玉鳞万瓦兮游龙髙下发直左右翼从西八东九金砾珉镕平写三山之景坐移羣玉之峰喜泄泄兮乐融融入如遇兮出如逢映斗杓而曈昽挹天汉兮舂容观其巨镇在南长江在东前拥后顾盘错洼隆占皇图之奕奕郁佳气之葱葱天海相际造化溟蒙雕题贯膂大艑艨寻撞戴斗兮航浮索援皆驰驱而致恭采肃慎之楛矢职夷黔之布賨上则天目于潜之山鳯凰南北之巅巉岩嶻嶭窈窕回旋状羣羽之集麓若万马之奔川海门之潮沧溟之渊濠汹奔放势如朝焉皆足以小崤函而吞泾渭等河雒而隘陇岍夫以此而驻跸实一制而万全然而不以为离宫不以为别宇而独以奉长乐之安而为承顔之所故能远迈汉唐夸厯三五则虽兼天下之奉极天下之贵亦人所乐而天所与也凡臣所铺翼而陈之者尚可名言之也非比三吴之盛丽九旂之容衞六宫之深严万物之侈冶不足以隆一人之孝于无穷于是俯而拜仰而重曰当乎法驾言归宗祏生辉千丈万骑如指如麾备一时之盛礼庆万国之洪禧望阊阖兮瑞霏微劐棱兮祥威防驭严严之玉辇建之朱旗华盖效杠天骥骖騑増日星之光明阗老幼之提携千官之班兮鸳鹭兆民之欣兮婴慕喜动于堪舆泽周流于道路乐极者或至于抃跃感深者争先于驰骛沈漻晏然兮屏翳收风靉叇不兴兮丰隆霁怒双闳敞兮如升万室昂兮如诉若乃万寿诞日之辰一人防朝之际济济峨峨羣臣在位皆辅臯而弼防过房杜兮丙魏奉玉巵兮琼甓展采仪兮文陛皇帝躬蹈事亲之美以独髙于万世进退礼乐抑崇下贵隆帝业兮亿载懽祝圣人兮千万岁然后敷兹睿化徧于中下尊卑模范兮盈里闾膏泽渗漉兮盛王霸工在衢士在朝而农在野百度脩明万几间暇无有遐遗睦如姻娅四海安若覆盂九有基如太华于是有客相谓曰子闻今日之盛事欤曰然嘻为尧舜神人以和运绍五帝狱讼讴歌但无为而已矣于致养以云何岂我皇躬勤俭之资恢隆平之时约己以奉太母之训致美以化羣黎之为端壹心而应感斥众异之盱睢焕烂方册照溢书诗哉且客闻厯代之制乎土阶之卑不免乎俭固雕椽之饰不免乎骄奢鲁夸灵光而但述土木之巧魏称景福而徒为制作之华俱游观之是云奚文辞之足夸又岂若我皇绥定家以成孝道允邵羲娲哉且上栋下宇圣人所取也至德要道圣人之孝也作于楚室能修泮宫诸侯之功也与其论诸侯曷若言圣道与其言雄壮曷若言圣德明明我宋得天下之统蒸哉祖宗膺器之重殆二百年休声无壅下之所奉者惟君上之所承者惟亲当君享九重之实而亲安万乘之尊盖匹夫之孝曽闵所难不足以言惟据域中之大飨天下之养然后为重也已析而合既失而得然后为喜之至也旷古所无一旦在已汉唐所恨自我而得凡是数者兼而有之不特为四方之贺又将为万世之光宠也今是殿也不奢不陋不髙不卑合礼之界与天下齐以是为固巩于鼎以是为宝保山谿虽广八荒而为城溟渤而为池倚圆天而为盖立栋梁于四维亦奚有宜乎于是再拜而歌曰苍苍高旻覆下民兮与物为春泽无垠兮一人孝至通帝意兮金石可开不可移兮上下合契定大议兮法驾六騩言还归兮勑以慈宁为殿名兮厥功告成百室盈兮居之克安若石磐兮四方瞻观化益寛兮天人合应助其证兮光啓中兴祖武绳兮绍复大运法尧舜兮旋泽曲轸翕然顺兮孝道克全鉴上天兮寿禄万年其永延兮圣人孝兮感人深责成贤辅兮隽功克忱广殿轩轩兮巨厦深沈晨昏之养兮万乘亲临财丰俗阜兮写于薫琴百姓克爱兮诸侯克钦亘万国兮得其懽心宫殿之制已陈之矣天子之孝既备述矣四方之心见于斯矣口软字碎其言毕矣欲昭圣孝永无极矣日月为字天为卑矣许顗彦周跋云王仲信此赋如河决泉涌沛乎莫之能御也天资辞源之壮盖未之见昔柳柳州云辨如孟轲渊如庄周壮如李斯明如贾谊哀如屈原专如雄柳州论之古人以一字到今不可移易愿吾仲信兼用六语而加意于庄屈当与古人并驱而争先矣伯氏天才既髙辅以承家之学经术文章超迈今古真草篆隶沈着痛快天文地理星官厯翁之所叹伏肘后卜筮三乘九流无不解丹青之妙模写烟云落笔人藏以为宝奏赋之时与范志能成大诏俱赴南宫其后志能登第名位震耀而伯父坎以终兴言流涕如昔人二老归西伯赋云一为尚父一为饿者虽升沈之不同其趣一也
　　蔡元长元符末间居钱塘无憀中春时往霅川游郊外慈感寺寺僧新建一堂颇伟胜元长即拈笔题云超览堂适有一客在坐自云能相字起贺云以字占之走召入见而臣字旁观如月四字居中当在初夏已而果然
　　蔡元度娶荆公之女封福国夫人止一子子因仍是也谈天者多言其寿命不永元度夫妇忧之一日尽呼术者之有名如林开之徒集于家相与决其疑云当止三十五岁元度顾其室云吾夫妇老矣可以放心岂复见此逆境邪其后子因至乾道中寿八十而终然其初以恩幸为徽猷阁学士靖康初既蔡氏败例遭削夺恰年三十五盖其禄尽之岁繇是而知五行亦不可不信也
　　大观丁亥家祖守九江夜登庾楼远望大江中灯焰明灭坐客以为渔火家祖曰不然是必为奸者遣吏往捕之顷刻而至乃舟中盗铸钱其模如火甲状每出炉则就水中蘸而取之焉
　　宣政中有两地早从王荆公学以经术自任全乏文采自建业移帅维临发作长短句题于赏心亭云为爱金陵佳丽乃分符来此拥麾忽又向淮东便咫尺人千里画鼓一声催起内人齐跪江山有兴我重来斟别酒休辞泪官中以碧纱笼之后有轻薄子过其下刮去有字改作没字我字易作你字往来观之莫不啓齿
　　唐牛竒章怪录载萧至忠欲出猎羣兽求哀于山神云当令巽二起风滕六致雨翌日风雨萧不复出郊建炎中金人驻楚泗间时张韩拥兵于髙邮敌誓于众整师大入二将自料非其敌深以为怯将欲交锋之际风雨大作敌众辟易散走损折甚多因遂奏凯范师厚直方滑稽之雄也为参赞军事笑云焉知张七韩五乃得巽二滕六力邪闻者为之閧堂
　　郑德滋晩守京口怠于为政汤致远鹏举为两浙漕宣言俟应办敌使至郡按治之时秦防之当国德求援于秦盖宣和初秦赴试南宫郑为参详官其所取也至是汤别秦以行秦云郑德久不通问有少书信烦为提达因面授之汤视缄题云禀目申呈判府显学侍郎先生门下具位秦桧谨封汤得之幡然而改乃奏其治状遂移帅江东
　　靖康间戎务方殷有士子贾元孙者多游大将之门谈兵骋辩顾揖不暇自称贾机宜时有甄陶者奔走公卿之前以善干事大夫多使令之号甄保义空青先生尝戏以为对云甄保义非真保义贾机宜是假机宜翟公巽毎诵之于广坐以为笑谈元孙建炎龙飞为特奏名第一人
　　明清绍兴壬午从外舅帅合肥郡治前有四丰碑屹然有楼基在焉上云唐崔相国德政碑李华文张从申书天宝中所立也词翰俱妙念欲摹打是时大兵后工匠皆逃避未归已而明清持牧贡造朝私念复来必须偿此志继而外舅易镇京口后十年明清赴寿春幕道出于彼始再往访之则不复存询之云前岁武帅郭振者取以砌城矣大以怅然悍卒无知亦何足责付之一叹
　　明清去夏扫松山隂郡斋中见王成之信所刋其宝藏顔鲁公墨帖自题其后极为夸大固已讶其字画不工及观其后有云杨徽之苏易简张洎钱易同观于玉堂之署尤为可疑遂亟取玉堂题名及史册诸传考之杨文庄初未尝入翰苑虽苏太简自雍熙六年至淳化五年出入禁林十年而钱希白以天圣四年方掌内制距太简之在院相去凡隔四十五年希白卒年五十五是时方为儿童何縁而同造金坡邪今春髙邮守张仲思頠寄以其家藏秦少游所临兰亭刻置黄堂墨本见遗后少游题云元丰二年八月书时年五十九案少游本传及志詺云以建中靖国元年卒年五十三而龙井题名元丰五年三十六则又焉得元丰二年年五十九乎二物皆赝甚明繇是而知凡入石跋识不可不审也
