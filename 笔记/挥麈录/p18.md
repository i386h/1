<!-- { "loadSidebar": true } -->
　　三朝史孟昶传云其在蜀日改元广政周世宗既取秦凤昶惧致书世宗自称大蜀皇帝世宗怒其抗礼不答其书眞迹今藏楼大防所用録于左七月一日大蜀皇帝谨致书于大周皇帝【阁下】窃念自承先训恭守旧匪敢荒宁于兹二纪顷者晋朝覆灭何建来归不因背水之战争遂有仇池之土地洎审辽君归北中国且空暂兴敝邑之师更复成都之境【下阙数字】实爲下国之边陲其后汉主径自并汾来都汴浚闻征车之未息寻神器之有归伏审贵朝先皇帝应天顺人继统即位奉玉帛而未克承弓剑之空遗但伤嘉运之难谐适叹新懽之且隔以至前载忽劳睿德逺举全师土疆防隶于大朝将卒亦拘于贵国幸皇帝惠其首领颁以衣裘偏裨尽补其軄员士伍徧加于粮赐则在彼无殊于在此敝都宁比于雄都方怀全活之恩非有放还之望今则指挥使萧知逺冯从谠等押领将士子弟共计八百九十三人已到当国具审皇帝迥开仁愍深念支离厚给衣装兼加巾屦给沿程之驿料散逐分之缗钱仍以员僚之回还安知所报此则皇帝念疆场则已经革防代举干戈则不在盛朝特轸优容曲全情好永怀厚义常贮微衷载念前在凤州支敌虎旅偶于行阵曾有拘擒其排阵使胡立已下防在诸州安排及令军幕収管自来各支廪食并给衣装却縁比者不测宸襟未敢放还乡国今既先开释已认冲融归朝虽愧于后时报德未稽于此日其胡立已下今各给鞍马衣装钱帛等专差御衣库使李彦昭部领送至贵境望垂宣防収管矧以昶昔在龆齓即离并都亦承皇帝凤起晋阳龙兴汾水合叙乡闗之分以陈玉帛之懽傥惠以嘉音即伫専驰信使谨因胡立行次聊陈感谢词莫披述伏惟仁明洞垂鉴念不宣明清尝跋其后云欧阳文忠公五代史世家序云蜀崄而富故其典章粲然此书文亦奇尤先生所谓岂非出于世修降表李昊斯言信欤顷歳姚令威注五代史惜乎不见是卷也
　　国朝以来父子兄弟叔侄以名望显著荐绅间称之于一时者如二吕正献端左丞余庆二窦可仪望之俨二孙次公何邻防仅二宋元宪庠景文祁二钱子髙彦逺子飞明逸二苏才翁舜元子美舜钦二吴正肃育正宪充二程明道先生颢伊川先生颐二章庄敏楶申公惇二张横渠先生载天祺戬二邵安简亢不疑必二蔡元长京元度卞二郑德夫久中达夫居中二邓子能洵仁子常洵武三陈文忠尧叟文惠尧佐康肃尧咨三苏文安先生洵文忠轼文定辙三沈存中括文通沟睿达辽三王荆公安石平父安国和父安礼三孔经父文仲常甫武仲毅甫平仲三曾南丰先生巩文肃布文昭肇三韩康肃绛持国维庄敏缜三范蜀公镇子功百禄淳夫祖禹三刘邍父敞赣父攽仲冯奉世是也
　　太宗实録淳化五年五月李顺之平带御器械张舜卿奏事言臣闻顺已遁去诸将所获非也太宗云平贼才数日汝何从知之徒欲害人功尔上怒叱出将斩之徐曰前代帝王暴怒杀人正爲此辈然其父戍边以死遂贳之但罢近軄舜卿父训爲定逺军节度使卒于镇故上念之明清后观沈存中笔谈云蜀中剧贼李顺陷剑南两川闗右震动朝廷以爲忧后王师破贼枭李顺収复两川书功行赏了无间言至景祐中有人告李顺尚在广州巡检使臣陈文琏捕得之乃眞李顺也年已七十余推验明白囚赴阙覆按皆实朝廷以平蜀将士功赏已行不欲防其事但斩顺赏文琏二官仍除閤门只候文琏家有李顺案款本末甚详顺本蜀江王小波之妻弟始王小波反于蜀中不能抚其徒众乃共推顺爲主顺初起悉召乡里富人大姓令具其家所有财粟据其生齿足用之外一切调发大赈贫乏録用材能存抚善良号令严明所至一无所犯时两蜀大饥旬日之间归之者数万人所向州县开门延纳传檄所至无复完垒及败人常怀之故顺得脱去三十余年乃始就戮如此则当平蜀时逃去无可疑矣信知盗亦有道焉然舜卿非太宗之全宥则刑归于滥矣顷见王仁裕洛城漫録云张全义爲西京畱守识黄巢于羣僧中而陶谷五代乱纪云巢既遁免祝发爲浮屠有诗云三十年前草上飞铁衣着尽着僧衣天津桥上无人问独倚危栏看落晖又僧史言巢有塔在西京龙门号翠微禅师而世传巢后住雪窦所谓雪窦禅师即巢也然明州雪窦山有黄巢墓歳时邑官遣人祀之至今而太平广记载则天时宋之问谪官过杭州遇骆宾王于灵隐寺披缁在大众中与之问诗有楼观沧海日门对浙江潮之句唐夷坚集言南岳寺僧见姚五季泛闻録云太祖仕周受命北伐以杜太后而下寄于封禅寺抵陈桥推戴韩通闻乱亟走寺中访防欲加害焉主僧守能者以身蔽之遂免太祖德之即位后极眷宠之年八十余临终语其弟子曰吾即泽州明马儿也马儿五代之巨冦也赞宁续传载云开寳末江州圆通寺旦过寮中有客僧将寂灭袒其背以示其徒有雕青李重进三字云我即其人脱身烟焰至于今日而近日陆务观清尊録言老内侍见林灵素于蜀道季次仲季自云尝遇姚平仲于庐山授其人段锦之术未知果否要是桀之徒多能逃命于一时皆此文琏洪进之子也
　　眞宗实録召试神童蔡伯俙授官之后寂无所传明清因于故书中得其奏状一纸今録于此司农少卿管勾江州太平观蔡伯俙奏臣辄陈愚恳仰凟睿聪退省尤甘俟窜殛臣见系知州资任乞管勾宫观奉敕授前件差遣于舒州居住自熙宁八年八月三日到任伏念臣先于大中祥符八年眞宗皇帝遣内臣毛昌达宣召赐对试诵眞宗皇帝御制歌诗即日恩释褐授守秘书省正字臣遭遇之年方始三歳及赐臣御诗云七闽山水多才俊三歳奇童出盛时终篇后批闰六月十五日敕赐见刋刻在本家収秘续宣赴东宫侍仁宗皇帝读书朝夕亲近颇歴歳年以臣父龟从进士及第臣幼小难以住京因乞将带出外又恩赉优渥其后臣年一十七歳以家贫陈乞差遣仁宗皇帝圣念矜怜特依所乞仍有防余人不得援例自兹累歴任使今来本任至来年二月当满切念臣幼稚幸会效官从事勉励愚拙今已白首重念臣生事萧条累族重大又无得力儿男可以供侍一日舍禄无以爲生幸遇皇帝陛下至仁至治无一物失所其于老者惠防尤深臣于祥符八年三歳甲子庚申节未至衰老欲望圣慈特赐许臣再任管勾江州太平观一任觊仍廪稍得养单贫只饬闺门相传忠孝庶防补报以尽余龄候勅防盖元丰初计其年尚未七十司农少卿今之朝议大夫也碌碌无所闻岂非聪明不及于前时耶御诗明清偶记其全篇七闽山水多才俊三歳奇童出盛时家世应传清白训婴儿自得老成姿初当移歩来朝谒方及能言便诵诗更励孜孜图进益青云千里看前期后阅朱兴仲续归田録云伯俙字景蕃与晏元献俱五六歳以神童侍仁宗于东宫元献自初梗介蔡最柔媚每太子过门阑髙者蔡伏地令太子履其背而登既践祚元献被知遇至宰相蔡竟不大用以旧恩常领郡颇不循法令或被劾取防上识其姓名必曰藩邸旧臣且令转官凡更四朝元符初致仕已八十歳矣监司荐之乞落致仕与宫祠其辞略云蔡伯俙年八十歳食禄七十五年余谓人生名位固可得罕得緜长如此者以上朱録中语因并载之
　　张耆既贵显尝啓章圣欲私第置酒以邀禁从诸公上许之既昼集尽驩曰更愿毕今夕之乐幸毋辞也于是罗帏翠幕稠叠围绕继之以烛列屋蛾眉极其殷勤豪侈不可状每数桮则宾主各少愒如是者凡三数诸公但讶夜漏如是之永暨至彻席出户询之则云已再昼夜矣【朱新仲言】
　　韩忠宪亿景祐中参仁宗政事天下称爲长者四子仲文综子华绛持国维玉汝缜俱礼部奏名忠宪啓上曰臣子叨陛下科第虽非有司观望然臣既备位政府岂当受而有之天下将以爲由臣故致此臣虽不足道使圣明之政人或以议之非臣所安也臣教子既以有成又何必昭示四方以爲荣观哉乞尽免殿试唱第幸甚诚恳再三上嘉叹而允所请忠宪既薨仲文子华玉汝相继再中科甲独持国曰吾前已奏名矣当遵家君之言何必布之逺方耶不复更就有司之求故文潞荐持国疏云曾预南中髙荐从不出仕宦其后仲文知制诰子华玉汝皆登宰席持国赐出身至门下侍郎爲本朝之甲族云【玉隆外祖云韩元吉着桐阴旧话却不及此】
　　挥麈后録卷五
　　钦定四库全书
　　挥麈后録卷六
　　宋　王明清　撰
　　韩持国既以忠宪任爲将作监主簿少年清修不复以轩冕爲意将四十矣犹未出仕宋元宪欲荐孔宁极偶观其诗卷乃得持国所和篇诵之大喜遂舍宁极而荐持国繇是赐第入馆嘉祐中与司马文正吕正献王荆公号爲四友元祐初登政府后坐弃地入党籍谪居均州遇赦复官以朝议大夫致仕年八十四以卒尝语其壻王仲弓寔曰以昔日受命覃恩上课计以歳月寄禄恰及是官复何憾邪元龙元吉即其后也【杨如晦云】
　　仁宗朝侍御史王平字保衡侯官人章圣时初爲许州司理参军里中女乘驴单行盗杀诸田间褫其衣而去驴逸田旁家収系之吏捕得驴指爲杀女子者讯之四旬田旁家认収系其驴实不杀女子保衡意疑甚以状白府州将老吏素彊了不之听趣令具狱保衡持益坚老守怒曰掾懦耶保衡曰坐懦而奏不过一免耳与其阿防以杀无辜又陷公于不义校其轻重孰爲愈邪州将因不能夺后数日河南移逃卒至许勘之乃实杀女子者田旁家得活后因众见州将谢曰微司理向防悮杀平人此与夫钱淡成何异位虽不显保衡娶曾氏宣靖之妹生三子回字深父冏字于向字容季俱列两朝史儒学传所著书传于荐绅爲多深父子汶字道原诗文尤奇有集先人作序行于世阴德之报有从来矣
　　李邯郸命诸子名世人难晓后见孙长文云邯郸之长子夀朋取三夀作朋之义次子复圭本三复白圭幼子徳刍以三德苾刍其指如此宜乎人所不解也
　　司马温公元丰末来京师都人叠足聚观即以相公目之马至于不能行谒时相于私第市人登树骑屋窥瞰人或止之曰吾非望而君所愿识者司马相公之风采耳呵叱不退屋瓦爲之碎树枝爲之折一时得人之心如此【晁武子云】
　　温公在相位韩持国爲门下侍郎二公旧交相厚温公避父之讳每呼持国爲秉国有武人陈状省中词色颇厉持国叱之曰大臣在此不得无礼温公作皇恐状曰吾曹叨居重位覆餗是虞讵可以大臣自居邪秉国此言失矣非所望也持国愧叹久之于此亦见公之不自矜也【李粹伯云】
　　王荆公在金陵有僧清晓于钟山道上见有童子数人持幡幢羽盖之属僧问之曰往迎王相公幡上书云中含法性外息尘氛到寺未久闻荆公薨【薛大受叔器云其妇翁蔡文饶目覩】
　　晏元献父名固在相位有朝士乃固始人往谒元献问其乡里朝士曰本贯固县元献怒曰岂有人而讳始字乎盖其始欲避之生狞误以应也前人亦尝记之又元厚之作参知政事日有下状陈乞恩例者啓曰爲部中不肯依元降防挥厚之亦怒曰止爲汝不依元降防挥耳【粹伯云】
　　治平中有时君卿者郑州人与王才叔广渊爲中表游学郡庠坐法被笞以善笔札去爲颖邸书史裕陵以其有士风每与之言时王荆公贤誉翕然君卿数称道于上前宸心繇是注意践祚之后骤加信任然初非荆公结之而才叔是时亦光显矣君卿后至正任团练使卒于元祐间哲宗实録有传存焉其子希孟以毉学及第南渡后康志升允之帅浙西辟爲机幕明受之变楼上乃有从逆之言爲章且叟斥退者复辟之初流于岭外且叟繇此大用
