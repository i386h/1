<!-- { "loadSidebar": true } -->
　　建中靖国徽宗初郊亦见曾文肃奏事録言之甚详在于当日爲一时之庆事十一月戊寅凌晨导驾官立班大庆殿前导歩辇至宣德门外升玉辂登马导至景灵宫行礼毕赴太庙平旦雪意甚暴既入太庙即大雪出巡仗至朱雀门其势未已卫士皆沾湿上顾语云雪甚好但不及时及赴太庙雪益甚二鼓未巳上遣御药黄经臣至二相所传宣问雪不止来日若大风雪何以出郊布云今二十一日郊礼尚在后日无不晴之理经臣云只恐风雪难行布云雪虽大有司扫除道路必无妨阻但稍冲冒无如之何兼雪势暴必不久况乘舆顺动理无不晴若更大雪亦须出郊必不可升坛则须于端诚殿望祭此不易之理已降御札颁告天下何可中辍经臣亦称善乃云左相韩忠彦欲于大庆殿望祭布云必不可但以此囘奏经臣退遂约执政会左相斋室仍草一劄子以往左相犹有大庆之议左辖陆佃云右相之言不可易兼恐无不晴之理若还就大庆是日却晴霁奈何布遂手冩劄子与二府签书讫进入议遂定上闻之甚喜有识者亦云临大事当如此中夜雪果止五更上朝享九室布以礼仪使赞引就罍洗之际已见月色上喜云月色皎然布不敢对再诣罍洗上云已见月色布云无不晴之理上奠瓒至神宗室流涕被面至再入室酌酒又泣不已左右皆爲之感泣是日闻上却常膳蔬食以祷己卯黎明自太庙斋殿歩出庙门升玉辂然景色已开霁时见日色巳午间至青城晩遂晴见日五使巡仗至玉津园夕阳满野人情莫不欣悦庚辰四鼓赴郊坛幕次少顷乘舆至大次布跪奏于帘前请皇帝行礼【景灵太庙皆然】遂导至小次前升坛奠币再诣罍洗又升坛酌献天色晴明星斗灿然无复纤云上屡顾云星斗灿然至小次前又宣谕布云圣心诚敬天意感格固须如此又升坛饮福行过半蒋之奇屡仆于地既而当中妨上行布以手约之遂挽布衣不肯舍而力引之行数级复僵仆上问爲谁布云蒋之奇上令礼生掖之登坛坐于乐架下至上行礼毕还至其所尚未能起上令人扶掖出就外舍先还府又令遣医者往视之及亚献升有司请上就小次而终不许东向端立至望燎布跪奏礼毕导还大次故事礼仪使立于帘外俟礼部奏解严乃退上谕都知阎守懃阎安中令照管布出壝门恐马队至难出恩非常也众皆叹息以爲眷厚五鼓二府称贺于端诚殿黎明升辇还内先是礼毕又遣中使传宣布以车驾还内一行仪卫并令儹行不得壅阏布遂闗卤簿司及告报三帅令依圣防及登辇一行仪仗无复阻滞比未及巳时已至端门左相乃大礼使传宣乃以属布众皆怪之少登楼肆赦又明日诣会圣宫宫门之两庑下所画人马皆有流汗之迹云庆厯西事时一夕人马有声至明观之有汗流至今不灭又有一小女塑像齿发爪甲皆眞物身长三尺许云太祖微时所见尝言太祖当有天下然无文字可考像龛于殿之侧坐殿内【盖殿门也】
　　又云是月奉职程若英乃文臣程博文之子上书言皇子名亶及御名皆犯唐明宗名宜防边方之乱诏改皇子名至是又上书乞换文资从之时亦建中靖国元年后来果验亦异事也因着之
　　神宗更定官制独人官称未正崇宁初吏部侍郎邓洵武上疏曰神宗稽古创法厘正官名使省台寺监之官实典軄事领空名者一切罢去而易之以阶因而制禄命出之日官号法制鼎新于上而彝伦庶政攸叙于下今吏部人自节察判官至簿尉凡七等先帝尝欲以阶寄禄而未暇愿造爲新名因而寄禄使一代条法粲然大备徽宗从其言诏有司讨论于是置人七阶蔡元道官制旧典乃失引之
　　政和四年六月戊寅御笔取会到入内内侍省所辖苑东门药库见置库在皇城内北隅拱辰门东所藏鸩鸟蛇头葫蔓藤钩吻草毒汗之品数尚多皆属川广所贡典掌官吏三十余人契勘元无支遣显属虚设盖自五季乱离纪纲頽靡多用此物以不臣者沿袭至于本朝自艺祖以来好生之德洽于人心若干宪网莫不明寘典刑诛殛市朝何尝用此自今可悉罢贡额并行停进仍废此库放散官吏比附安排应毒药并盛贮器皿并交付军器所仰于新城门外旷阔迥野处焚弃其灰烬于官地埋分明封堠摽识无使人畜近犯疾速措置施行仰见祐陵仁厚之心德及豚鱼敬録于编以诏无极
　　靖康元年正月戊辰金人侵濬州徽考微服出通津门御小舟将次雍邱命宦官邓善询召县令至津亭计事善询乃以它事召之令前驱至近岸善询从稠人中跃出呼令下马厉声斥之令曰某出宰畿邑宜示威望安有临民而行者乎善询曰太上皇帝幸亳社聊此驻跸令大惊舍车疾趋舟前山呼拜蹈自劾其罪徽宗笑曰中官与卿戏耳遂召入舟中是夕阻浅船不得进徽宗患之夜出堤上御骏骡名鹁鸽青望睢阳而奔闻鸡啼滨河有小市民皆酣寝独一老姥家张灯竹扉半掩上排户而入妪问上姓氏曰姓赵居东京已致仕举长子自代卫士皆笑上徐顾卫士亦笑妪进酒上起受妪酒复传爵与卫士妪延上至卧内拥炉又劳薪与上释袜烘趾久之上语卫士令记妪家地名及龙舟还京妪没久矣乃以白金赐其诸孙【蜀僧祖秀云】
　　元祐八年九月三日崇庆撤帘泰陵亲政时事鼎新首逐吕正愍苏文定明年改元绍圣四月自外拜章子厚爲左仆射时东坡先生已讁英州子厚既至蔡元度邓温伯迎合以谓神宗实録诋诬之甚乞行重修繇是立元祐党籍凡当时位于朝者次第窜斥初止七十三人刘器之亦尝以语胡德辉珵见之元城道防録其间亦自相矛盾如川洛二党之未始同心也徽宗登极复皆召用有意调一而平之蔡元长相矣使其徒再行编党人刋之于石名之云元祐奸党播告天下但与元长意异者人无贤否官无大小悉列其中屏而弃之殆三百余人有前日力辟元祐之政者亦叨厠名愚智混淆莫可分别元长意欲连根固本牢甚然而无益也徒使其子孙有荣耀焉识者恨之如近日扬州重刻元祐党人碑至以苏逈爲苏过叔党在元祐年犹未裹头岂非字画之误乎尤爲无谓逈字彦远东坡先生之族子登进士第爲泸川令元符末应日食上言尤爲切蔡元长既使其徒编上书邪等彦远爲邪上尤甚又入元祐党籍之石坐削籍编管华州遇赦量移潼川牵复爲普州岳安尉卒于官绍兴初特赠宣教郎事见王望之赏所作彦远妻史夫人墓志及重修泸川灵济庙碑
　　明清顷访徐五丈敦立于霅川徐询以创置右府与揆路议政分合因革明清即爲考证以对徐甚以击节即手録于其所编今列于后案唐代宗永泰中始置内枢密使二员以宦者爲之初不置司局但以屋三楹贮文书其职惟掌承受表奏于内进呈若人主有所处分则宣付中书门下施行而已昭宗光化二年九月崔爲宰相与上密谋欲尽诛宦官中尉刘季述王仲元枢密使王彦范薛齐偓阴谋废上请太子监国已而太子改名缜即位十二月孙德昭董彦弼周承诲三人除夜伏兵诛季述等翌日昭宗复位三人赐姓李除使相加号三功臣宠遇无比崔与陆扆乞尽除宦者上与三人谋之皆曰臣等累世在军中未闻书生爲军主者若属南司必多更变不若仍归之北司爲便上喻等曰将士意不欲属文臣卿等勿坚求于是复以袁易简周敬容爲枢密使然唐自此乱矣朱梁建国深革唐世宦官之弊乃改爲崇政院而更用士人敬翔李振爲使二人官虽崇然止于承进文书宣传命令如唐宦者之职今士大夫家犹有梁宣底四卷其间所载大抵中书奏请则具记事与崇政使令于内中进呈所得进止却宣付中书施行其任止于如此至后唐庄宗入汴复改爲枢密院以郭崇韬爲使始分掌朝政与中书抗衡宰相豆卢革爲文馆学士以崇韬父名正请改文爲昭文其畏之如此明宗即位以安重诲范延光爲枢密使二人尤爲跋扈晋髙祖即位思有以惩戒遂废之至开运元年复置末帝以其后之兄冯玉爲之自是相承不改国朝因之首命赵韩王普焉号称二府礼遇无间每朝奏事与中书先后上所言两不相知以故多成疑贰祖宗亦赖此以闻异同用分宰相之权端拱三年置签书院事以资浅者爲之张逊是也官制旧典误以爲邓公庆歴二年二边用兵富文忠公爲知制诰建言边事系国安危不当专委枢密院周宰相魏仁浦兼枢密使国初范质王溥以宰相兼参知枢密事今兵兴宜使宰相兼领仁宗然之即降防令中书同议枢密院事且书其检吕许公时爲首相以内降纳上前曰恐枢密院谓臣夺权富公方力争会西夏首领乞砂等称僞将相来降各补借职羁置湖南富公复言二人之降其家已族矣当厚赏以劝来者仁宗命以所言送中书而宰相初不知也富公曰此岂小事而宰相不知邪更极论之时张文定爲谏官亦论中书宜知兵事遂降制以宰相吕夷简兼判枢密院事章得兼枢密院事未几或曰二府体例判字太重于是复改吕公亦爲枢密使五年贾文元陈恭公同爲宰相乞罢兼枢密使以边事寜故也有防从之仍诏枢密院凡军国机要依旧同议施行而枢密院亦自请进退管军臣僚极边长吏路分钤辖以上并与宰臣同议从之张文定复言宰相既罢兼枢密院则更不聚防万一边界忽有小虞两地即须聚防毎事同议自是常事则密院专行至渉边事而后聚议谓之开南防然二府行遣终不相照熙宁初滕达道爲御史中丞上言中书密院议边事多不合赵明与西人战中书赏功而密院降约束郭逵修保栅密院方诘之而中书已下襃诏矣夫战守大事也安危所寄令中书欲战密院欲守何以令天下愿敕大臣凡战守除帅议同而后下神宗善之其后竟使枢密院事之大者与中书同奏禀讫先下俟中书退后进呈本院常程公事凡称三省密院同奉圣防者是也建炎初置御营使本以车驾行幸总齐军中之政而以宰相兼领之故遂专兵柄枢密院防无所干预吕元在相位自以谓有复辟之功专恣尤甚台谏以爲言元既罢政遂废御营司而宰相复兼知枢密院事自范觉民爲始尔后悉兼右府矣秦防之独相十五年带枢密使至绍兴乙亥防之殂次年沈守约万俟元忠拜相遂除去兼带中书与枢府又始分矣
