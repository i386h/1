<!-- { "loadSidebar": true } -->
　　颖彦又记髙宗六龙幸海事云己酉十一月驾幸会稽觇者报敌人分兵渡江一自采石入建康一自黄州过兴国军度采石者杜充兵要击于中流小捷奏乞上亲征二十五日驾起会稽至钱清闻敌人十九日已渡大江二十六日驾自钱清回明州避敌十二月七日至明侍从百官皆散唯宰执从行留张俊军于越辛企宗领中军李质领禁卫防从士卒不满数千泉福州海船皆至庙堂即爲航海计卫兵不欲行九日遂羣噪欲狙击宰执十一日以张思正兵索城中捕乱者戮其爲首数人余分隶五军以御营使司参议官刘洪道知明州与张汝舟两易十六日早上自府衙出东渡门登舟十八日御舟泊定海县二十日参政范宗尹入城探报十六日已陷杭州大肆焚戮宗尹即回从驾张俊以所领军自越来明知越州李邺遣兵邀敌于浙江三捷既而众寡不敌邺遂遣人赍书投拜敌人按兵入越俊兵在明乘其先而恣掠卤时城中人家少遂出城以清野爲名环城三十里居民皆遭其焚刼或以金帛牛酒饷之幸免与纷争杀之有城南汤家子先其卒走歗众来痛撃垂死积稻秆蔽之兵去人或救之者尚活而肤体已焦裂少刻而死二十七日敌引兵自余姚道蓝溪入黄鄮车厩抵湖塘分屯于湖中田舍二十八日俊引兵御之小却于是敌人自城下呼请遣人来寨中议事明日俊遣徐人抵敌寨敌酋释甲与语欲如越官吏投拜拒之自后相持不敢动正月二日午间西风敌兵乘之叩西门时俊与刘洪道坐城楼上遣兵掩击擒毙二渠敌奔北堕田间或坠水势当追而鏖败之而俊亟令収兵要之得失略相当仅能却之而已且张皇奏恺而防勲其后肆眚文云鄞水絶其太半盖谓是也其夜敌兵拔寨西去俊遣人候伺知敌人驻余姚治攻具请于临安之大渠益兵将复来俊托以上防召扈从八日尽起其众入台行甚速而李质亦以班继行思正千余徒屯江东而质思正洪道犹过从夜饮城中居民出者已十七八有士人率众叩洪道马首愿留以御贼洪道绐曰予当数尅敌而胜若等事无虑复下令民迁城外者得取其家之什物储峙于是舟入城者数千只洪道择其大者畱使官属取公使髙丽两库金银器皿轹压之而实于簏舆帑藏储粮载之海舶而洪道所将精卒仅千人横肆乘乱剽掠州人怨之十三夜洪道微服出城既过东岸恐人追袭乃使尽揭浮桥之版居人扶携沿絙索而渡卒复邀夺其所赍拥排遏抑坠水者数千哀号震天地城中唯崇节作院厢军与无赖恶少仅千人以监甲仗使臣并监酒务李木者将之凡此皆欲侥幸敌不至掠取公私之物者十四日敌果复至营广德湖旧寨前遣老弱妇女运瓦砾塡堑十五夜植炮架十余对西门十六日以数炮碎城楼守者奔散走东南缒城而出或浮木渡江生死相半而奔逃村落者与贼遇由是遍州之境深山穷谷平时人迹不到处皆敌人搜剔丛榛如探巢取卵杀掠不可胜数既而破定海以舟絶洋劫昌国县复欲攻山县至碕头风雹大作【俗谓转碕海道最险处也】遂回自正月十六日陷明州至二月三日方去其渠长请于临安之大帅【大帅乃四太子】云搜山检海已毕其明州取指挥报云依州例故自二月初遣人四面放火城中惟东南角数佛寺与僻巷居民偶得存者敌人既去城外羣小以船盗取公私钱物而村落凶顽杀人攘劫毒甚于敌州县官逃避未还有蒋安义张鼐者受敌人僞命蒋爲安抚张爲通判且授安义以两浙运司印一纽安义遂领州事系衔出牓自命其子知鄞县歗不逞以攘取十二日慈溪县令林叔豹领乡兵入城见安义夺其印遗敌人十二人在开元寺病不前者叔豹诛之十六日通判蒋赓自山归郡官稍稍继至洪道亦自台回至奉化县言巳受命制置浙东且桩粮料兵遂之越不知傅崧卿前此已収复也洪道留奉化县比向日诛求益甚而所将精卒暴横市肆邑人蒋琏凶悍人也前此羣聚防守幸敌兵不至自以爲功方肆强梁会洪道卒有殴其党者一夕歗引数千人围岳林寺欲纵火而杀洪道县丞白彦奎哀祈泣恳以和解之必使洪道杀殴人之卒不得已取其卒杖流之乃定洪道既入城与张思正纵其麾下斸民居窖藏逃遁之家偶脱死馁饿甚矣归故址取所藏给朝夕则羣卒强夺之虽焚余椽楹藩篱可爲薪者人不得有公遣数百辈持长竿大钩捞摝河陂池井间谓之阑遗钱物输公十不一二洪道复苛配强敛并得四万缗献之行朝欲失守之罪三月十二日乘舆自温航海至明时井邑已焚荡舟由城外径之越因言者罢洪道以向子忞知明州颖彦家居四明之海滨宜知其详
　　建炎庚戌先人任枢宻院编修十月淮南宣抚司奏楚州城陷镇抚使赵立死之髙宗命先人撰其传以进乙览嘉叹久之今载于后赵立徐州张益村人政和初隶州之武卫军中出戍江南値方腊乱从军往言习知山川人情向背累歴战功声名隐然又戍大名府以捕贼功补本军都虞候资政殿学士王复守徐州立在帐下是时金人已尽得河北兵势弥炽转战京东所至官吏望风避去建炎三年三月侵徐州重围既合复率军民登城力战命立专往来守御外援不至孤城益危立六中飞矢三中兵刃犹拔矢裹疮洒血以战复忠之自持巵酒挥涕以赏立敌帅尼堪在城下愤其难拔大益攻具城破复坚坐防事不肯逃遣人谓敌曰死守者我也监郡而次无预焉愿杀我而舍僚吏与百姓敌犹喻复投降复不从骂敌求死由是与尽室百口俱被害立巷战夺门以出爲敌所得夜杀守者入城潜求复尸抚之恸哭亲爲掩藏立知敌兵乘胜贪得城中弛备鼓率兵邀击于外断敌归路尽焚营垒夺舟船金帛数千计扰击纷散四出军声复振尽乡民爲兵防血相誓戮力平戎退者必斩立之叔扆后期而至立谓曰叔以我故乱法何以临众促命斩之威震诸军一鼓破敌遁去追蹑杀获甚多遂推立爲长乘疮痍之后拊循其民恩意户至召使复业井邑一新朝廷授忠翊郎权知徐州事立奏爲复置庙城中赐名忠烈毎出师与遇嵗时必率众泣祷曰公爲朝廷守节以死必能阴佑遗民也齐人闻之归心焉杜充守建康军兼淮南京东宣抚使命会兵楚州立提忠义山寨乡兵数万人赴是时敌号托诺郎君者围楚益急往来艰梗立斩刈道路乃能行至淮阴与敌遇自昕至夕且行且战出没敌中凡七破敌无有当其锋者遂抵城下楚人被围久闻立来懽迎鼓舞是时立中箭镞入舌下坚不可取命毉以铁箝破齿凿骨钮去移时乃出流血盈襟左右毛发皆耸而立颜色屹然不变建康失守就命立权楚州事时四年正月也然敌骑未退益兵不已用鵞车对楼飞炮架数百事攻州南门半月间登城者数十立皆率兵捍战后分四门出师掩杀敌大败解围驱兵去渡淮六十里驻孙村浦立又败之至五月敌号四太子军者自二浙归又寨于州之九里泾欲断楚粮道立又大破之会朝廷分置诸镇嘉立勲超转徐州观察使承楚州涟水军镇抚使兼知楚州初刘豫窃据郓州闻立在徐州遣故人葛进等三人赍书诱令供税赋立大怒不撤封斩之至是又遣沂州进士刘偲自郓挟两黥兵持旗牓诱立降且言金人大兵将临必屠一城生聚立令拽出就戮偲呼曰我非公故人乎愿公闻一言而就死立曰吾知忠义爲国岂恤故人耶速令以油布焚死市中且表其旗牓于朝廷于是立忠义之声倾天下逺迩向风下之敌又益以太子兵留天长诸兵皆会孙村浦立念敌以众抗孤军非鏖战不能成功提师袭之敌大败夺器甲数千计诸小寨皆溃立私谓僚属曰今敌自山东济师不已城中粮且尽则无以善其后将先取京东已陷没诸郡窒敌路及求粮旁邑则吾事济矣且京东诸州本吾民也闻我之来必解甲相迎是时盐城县水贼张荣者乘乱鸱张立亲往擒之并是粮食将经营京东行至寳应县而承州报敌复聚扬州立遂归而敌再傅城立慨然曰敌终不舍去惟有竭节死守此州而已出北门临城濠外誓众曰不进而退者必遭溺死我且并族尔家矣于是又大捷生致首领三百人敌以数十艘循潮河观城立取火箭射船贼趣往救则出兵劫之焚溺死者净尽无余擒渤海千户李药师等五十人立毎劫敌寨必杀获不赀或命僞于城头张乐宴饮敌疑立在座立乃缒城潜入敌寨杀戮矣立念敌倾国而至愤懑激烈致三书于敌帅龙虎大王等曰尔拥金帛万艘我以楚州全师能各见大阵较胜亦英雄也敌不答至九月初城守百余日矣敌并兵列大寨城下立拥六骑出呼曰我镇抚也首领骁勇其来接战南寨有二骑袭其背立跋马回顾左右手奋两枪敌俱坠地夺双骑将还俄北寨中发五十余骑追立立怒目大呼人马俱辟易明日列三阵邀战立以三队应之敌旁铁骑数百横分其阵而围之又中飞矢立奋身突出重围持挺左右大呼敌落马者不知数是月十六日敌大进攻具鵞车洞炮架以千计薄东门又明日塡濠将进立率进备木寨卧龙穿火濠筑月城靡不备忽报敌将分布兵马近城矣立笑曰将士不用相随吾将观其诡计浅深且令此曹疋马只轮不返上城东门未半忽自外飞炮中其首左右驰救之犹曰我终不能与国灭敌矣令轝致三圣庙中声言疾病祈祷使敌不悟言絶而终然人闻其死知城必陷失声巷哭不可止众以参议官程括权镇抚使犹守旬日至二十九日敌闻哭声知立死百计攻城烈火亘天然抑痛扶伤巷战虽妇人女子亦挽敌俱溺于水事闻天子震悼御史谓立之功近世一人虽张巡许逺不能过诏辍朝一日特赠奉国节度使开府仪同三司赐諡忠烈与十资恩泽后复命官监防葬事建立庙宇以旌其忠时驻跸越州令寺观作仙佛斋醮爲立及战没将士资冥福所以致厚于其终者靡有不及观立自起小校至爲将帅忠义之气挺然铁石其心虽手揽虎兕足蹈河海不少变渝与士卒同甘苦一饭必上下均济故人固其志以死毎掞奏必言敌行灭矣无足忧者愿上寛宵旰之念方主上以文武之略啓中兴之运擢立于卑晦隐微授以淮南一道其知之深矣右仆射兼知枢密院范宗尹当轴处中与廊庙大臣皆嘉立忠义毎于劝赏应酬于内者惟恐后也而立亦不君相之知又如此是时王复之子佾爲枢府官属朝廷命专主楚州奏报闻立被围又命浙西安抚大使刘光世大将陈思恭会诸道兵水陆并进质责将帅促令渡江以援楚州故敌闻救兵且至乘之益急使立而无死将楚州得全少刷人神之愤然观其所建立足以震耀于世虽未能酬其灭敌之心而气亦伸矣赞曰身与义不两立义存而身可亡此古烈丈夫专于报国忠孝之心托以死而无悔也观立天挺英勇风节凛烈岂彭城从昔名将帅所出其山川气俗性习所钟然耶先是诏州县遇冦至许携其民退保山谷而立不爲也意其不忍与城俱亡使少假之肯与敌俱存哉所以立死至城破天爲沉阴昼晦而襃赠隐防照烂竹帛其心明着天与圣主知之矣智力虽踬于一时而名誉动万世也张巡许逺皆出缙绅卿相之族闻见习熟临难行其所知易矣立起自行伍奋不顾身较其时与势比巡逺爲尤难也列其终始大节与攻战百数特详焉庶防爲后世忠臣义士之劝

　　挥麈后録卷九
　　钦定四库全书
　　挥麈后録卷十
　　宋　王明清　撰
　　吴傅朋説知信州朝辞上殿髙宗云朕有一事毎以自慊卿书九里松牌甚佳向来朕自书易之终不逮卿所书当令仍旧説皇恐称谢是日降防令根防旧牌尚在天竺寺库堂中即复令张挂取宸奎榜入禁中説所书至今揭于松门仰见圣德谦仁之不伐也【傅朋自云】
