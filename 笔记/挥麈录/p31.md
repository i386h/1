<!-- { "loadSidebar": true } -->
　　邹志全既以元符抗疏徙新州继又遭温益钟正甫之困辱祸患忧畏濒于死所建中靖国之初召还自流人不及一年遂代言西掖伤弓之后噤不出一语吴兴刘希范时为太学生以书责之陈义甚高云珏少而学经究观春秋责备贤者之义私切疑之以为世之贤者不易得也求之百余年间所得不过十数人求之亿万人间所得不过一二人茍有未至犹当掩蔽以全其名奈何反责其备哉及长式观史氏眇觌昔人特立独行以自着见者甚众然靡不有初鲜克有终其能终始一德以全公忠之节者几希称于当年罕全令名著于史氏鲜有完传岂特贤者之过哉亦当时君子不能相与辅其不及之罪也然则春秋责备之义是乃垂戒万世欲全贤者之善此某所以不避僭易輙献所疑于门下也某自为儿童即闻閤下场屋之名及有知识又诵阁下场屋之文固以阁下为当今辞人然未敢直以古人大节望阁下也曁游太学在诸生中往往有言前数年有博士邹公经甚明文甚高行甚修不能低囘当世以直去位方且叹息愿见风采而不可得未几閤下被遇泰陵进列谏垣极言时政万里逺谪方是之时某亦东下所过郡县每见亲朋故旧下及田夫里妇必问阁下貌孰似年今几逢天子之怒谁与解之家累之重谁与恤之莫不咨嗟称诵或至泣下前此以言得罪者众矣阁下之名独然特出不知何以致此岂忠信之诚感于人心者深而然耶则天下所以待阁下雅亦不为不重矣今天子嗣位首加褒擢授以旧职继拜司谏乃直起居乃典文诰歳未再周职已五易越录超等罕见其比则天子所以望阁下雅亦不为不大矣爰自入朝以来天下之士翘首跂踵冀阁下日以忠言摩上不谓若今之为起居舍人者止司记録而已也不谓若今之为中书舍人者止事文笔而已也逾年之间不过言一张寅亮之不可罪尔其他不闻有所发明言某事可行某事不可行某人可用某人不可用有识之士私切疑之始阁下之为博士不顾爵位力言经术取士之美拂衣而归非知有绍圣之报也其为谏官不避诛责极谏中宫废立之失逺贬蛮徼非知有今日之报也诚以信其所学行其所志耳然昔以博士而言之今以侍从而不言昔未信于君而言之今信于君而不言此人之所以疑也为阁下解者曰阁下之不言以职非台谏也疑者曰唐文宗命魏謩以两省属皆可论朝廷事故范希文为秘阁校理则言人主不宜北面为寿为东南安抚则言郭后不宜以小过废为天章阁待制则言时政所以得失为开封尹则言迁进所以公私后世之议希文者必称其爱君忠国不闻罪其侵官也今以职非台谏而不言是不以希文自处也为阁下解者又曰阁下之不言以当今无大得失也疑者曰唐太宗尝怪舜作漆器禹雕其俎谏者数十不止褚遂良谓谏者救其源不使得开横流则无复事矣当今庶政之行虽曰尽善亦岂无过举者乎百官之间虽日多才亦岂无奸佞者乎从官相继而出岂皆以不称职乎言官相继而逐岂皆以其罪乎事之若制器雕爼者尚多也乃以非大政事而不言是不以舜禹事其君也则阁下不免天下之疑必矣方阁下有正言之命人人相贺其君子曰为我寄声正言公柳宜城坚于守政不以乆位为心自谓舌不可禁故能全其名白居易力争安危不以被斥介意晚益不衰故能全其节公其勿倚勿跛引明主于三代之隆以全令名以利天下其小人曰为我善祝正言公汲直以数切谏不得乆留内爰丝以数直谏不得乆居中公其慎言毋去朝廷今阁下未肯力言时事岂亦哀怜小人不忍违其所请乎岂亦有意君子所谓有待而言乎伏愿阁下上思圣主进用之意下思君子跂望之心数陈谠言以辅圣政使尧舜成康之治复于一朝阁下之功岂浅浅哉某性介且僻动与世忤又恶奔竞之风往来京师几五歳矣其于公卿权贵虽有父兄之旧未尝一登其门輙造门下以献所疑非敢求之也葢以天子仁圣切于治正古人所谓难得之时每欲自为一书以献又耻与觊觎恩赏者同受疑于世私念当今天子素所深信莫如阁下者公忠直道而行亦莫如阁下者阁下不言谁为吾君言之故陈所疑以裨万一狂易之罪诚无所逃然区区之意非独为阁下计也为朝廷计也非独为朝廷计为天下计也未识能赐垂听否志全繇是复进谠论曾文肃荐之祐陵欲令再位言路不契上指文肃云臣近日屡探其议论极通疏兼稍成时名愿更优容上云何可得他如此上又云宰相执政所引人才如浩前年是宣德郎今作两制已多时朕所欲主张人才又却似难葢崇恩以宿憾言先入矣未几文肃罢政志全再窜昭州此文肃手记云尔希范名珏后登第浸登华要建炎初拜同知三省枢密院竟以劲节闻于时为中兴之名臣子唐稽孙三杰也
　　先正有言太祖舍其子而立弟此天下之大公也周王薨章帝取宗室子育之宫中此天下之大虑也仁宗皇帝感悟其说制诏英祖入继大统文子文孙宜君宜王遭罹变故不断如带今有天下者独陛下一人而已恭惟陛下克己忧勤备尝艰难春秋鼎盛自当则百斯男属者椒寝未繁前星不耀孤力无助有识寒心天其或者深惟陛下追念祖宗公心长虑之所及乎崇宁以来防臣进説推濮王子孙以为近属余皆谓之同姓致使昌陵之后寂寥无闻奔迸蓝缕仅同民庶诚恐祀丰于昵仰违天鉴艺祖在上莫肯顾歆此二圣所以未有囘銮之期金人所以未有悔祸之意中原所以未有息肩之时也欲望陛下于子行中遴选太祖诸孙有贤徳者视秩亲王使牧九州以待皇嗣之生退处藩服更加广选宣祖太宗之裔材武可称之人升为南班以备环列庶几上慰在天之灵下系人心之望臣本书生白首选调垂二十年今告归不敢终黙位卑言高罪当万死惟陛下裁赦此娄陟明上髙宗皇帝书也陟明名寅亮永嘉人早才名游上庠有声南渡后始为上虞丞大驾蹔驻越上陟明叩阍抗疏以陈是説首发大计之端上读之大以叹寤富季申时为枢密从而荐之即令召对改官除监察御史告词云汝俊造防名慷慨自任上书论事忧国甚深深有大用之意未几防秦师垣入相嫉之摭其前任微罪废弃以终先人与之有太学同舍之旧封事之初实纵防之手写副本以见遗云时绍兴元年十一月也或云陟明被谴后还乡值江涨父子没于巨浸未知果否
　　蔡持正既孤居陈州郑毅夫冠多士通判州事从毅夫作赋呉处厚与毅夫同年得汀州司理来谒毅夫间与持正游明年持正登科寖显于朝矣处厚辞王荆公荐去从滕元发薛师正辟于中山大忤荆公抑不得进元丰初师正荐于王禹玉甚知遇已而持正登庸处厚乞怜颇甚贺启云播告大廷延登右弼释天下霖雨之望慰海内岩石之瞻帝渥俯临舆情共庆共惟集贤相公道包康济业茂赞襄秉一徳以亮庶工遏羣邪以持百度始进陪于国论俄列俾于政经论道于黄阁之中致身于青霄之上窃以闽川出相今始五人蔡氏登庸古惟二士泽于秦而骋辩汲汲霸图义辅汉以明经区区暮齿孰遇休明之运当强仕之年尊主庇民已陟槐廷之贵代天理物遂跻鼎石之崇处厚早辱埏陶窃深欣跃豨苓马勃敢希乎良毉之求木屑竹头愿充乎大匠之用然持正终无汲引之意是时王蔡并相禹玉荐处厚作大理寺丞防尚书左丞王和甫与御史中丞舒亶有隙元丰初改官制天子励精政事初严六察亶弹击大吏无复畏避最后糺和甫尚书省不用例事以侵和甫和甫复言亶以中丞兼直学士院在官制既行之后只合一处请给今亶仍旧用学士院防钱蜡烛为赃罪亶奏事殿中神宗面喻亶亶力请付有司推治诏送大理寺亶恃主婘盛隆自以无疵欲因推治益明白且上初无怒亶意姑从其请而已处厚在大理适当推治亶击和甫而和甫与禹玉合谋倾亶亶事得明必参大政罪去则禹玉必引和甫使并位代持正矣处厚观望佑禹玉锻链傅致固称亶作自盗赃是时大理正王吉甫等二十余人咸言亶乃夹误非赃罪明白禹玉和甫从中助下亶于狱坐除名之罪当处厚执议也持正密遣达意捄亶处厚不从故亶虽得罪而御史张汝贤杨畏先后论和甫讽有司陷中司等罪出和甫知江宁府致大臣交恶而持正大怒处厚小官规动朝听离间大臣欲黜之未果防皇嗣屡夭处厚论程婴公孙杵臼存赵孤事乞访其坟墓神宗喜禹玉请擢处厚馆职持正言反覆小人不可近禹玉每挽之惮持正輙止终神宗之世不用哲宗即位禹玉为山陵使辟处厚掌牋表禹玉薨持正代为山陵使首罢处厚山陵毕事处厚言尝到局乞用众例迁官不许出知通利军后以贾种民知汉阳军种民言母老不习南方水土诏与处厚两易其任处厚诣政事堂言通利军人使路已借紫矣改汉阳则夺之一等作郡请仍旧持正笑曰君能作真知州安用假紫邪处厚积怒而去其后持正罢相守陈又移安州有静江指挥卒当出戍汉阳持正以无兵留不遣处厚移文督之持正寓书荆南帅唐义问固留之义问令无出戍处厚大怒曰汝昔居庙堂固能害我今贬斥同作郡耳尚敢尔耶防汉阳僚吏至安州者持正问处厚近耗吏诵处厚秋兴亭近诗云云共去时天杳杳鴈连来处水茫茫持正笑曰犹乱道如此吏归以告处厚处厚曰我文章蔡确乃敢讥笑耶未几安州举子吴扩自汉江贩米至汉阳而郡遣县令陈当至汉口和籴吴袖刺谒当规欲免籴且言近离乡里时蔡丞相作车盖亭十诗舟中有本续以写呈既归舟以诗送之当方盘量不暇读始置怀袖处厚晩置酒秋兴亭遣介亟召当当自汉口驰往既解带处厚问怀中何书当曰适一安州举人遗蔡丞相近诗也处厚亟请取读篇篇称善而已葢已贮于心矣明日于公宇冬青堂笺注上之后两日其子柔嘉登第授太原府司户至侍下处厚迎谓曰我二十年深仇今报之矣柔嘉问知其详泣曰此非人所为大人平生学业如此今何为此何以立于世柔嘉为大人子亦无容迹于天地之间矣处厚悔悟遣数徤步剰给缗钱追之驰至进邸云邸吏方往阁门投文书适校俄顷时尔先子乆居安陆皆亲见之又伯父太中公与持正有连闻处厚事之详世谓处厚首兴告讦之风为搢绅复雠祸首几数十年因备叙之【先人手记】
　　秦防之暮年作示孙文云曾南丰辟陈无已邢和叔为英宗皇帝实録检讨官初呈藳无己便许可至邢乃权横笔又微声数称乱道邢尚气跽以请曰愿善诱南丰笑曰措辞自有律令一不当即是乱道请公读试为公櫽括可矣读至有百余字南丰曰少止涉笔书数句邢复读南丰应口以书略不经意既毕授归就编归阅数十过终不能有所增损始大服自尔识闗楗以文章轩轾诸公间以上秦语其首略云文之始出秦方气焰熏天士大夫争先快覩而传之今犹有印行者存焉是时明清考国史及前辈所记即尝与苏仁仲训直父子言之矣案曾南丰元丰五年受诏修五朝史为中丞徐禧所沮寝命继丁忧而终盖未尝濡毫初亦不曾修英宗实録也陈无已元祐三年始以东坡先生傅钦之李直孙同老荐于朝自布衣起为徐州教授距南丰之没后十年始仕亦未始预编摩也邢和叔元丰间虽为崇文舘校书郎不兼史局英宗实録熈宁元年曾宣靖提举王荆公时已入翰林请自为之兼实録修撰不置官属成书三十卷出于一手东坡先生尝语刘壮舆义仲云此书词简而事备文古而意明为国朝诸史之冠不知秦何所据而云义仲道原子也【先人手记】

　　挥麈三録卷一
　　钦定四库全书
　　挥麈三录卷二
　　宋　王明清　撰
