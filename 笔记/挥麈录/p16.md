<!-- { "loadSidebar": true } -->
　　靖康之变士大夫纪録排日编缀者多矣其间盖亦有逸事焉近从亲旧家得是时进士黄时偁徐揆段光远三人所上敌人书云大宋进士黄时偁谨斋沐裁书于大金二帅曰尝谓良药苦口利于病忠言逆耳利于行若夫乐软熟而憎鲠切取谀美而舍忠良虽尧舜无以致治时偁淮右寒生家袭儒业老父每训曰不在其位不谋其政罔可轻言自取戮辱由是钳口结舌守分固穷未曾敢以片言辩时是非方今国家艰难茍有见闻宁忍甘蹈盲聋之域非不知身爲宋民不当以狂妄之辞干冐元帅聪德也非不知一言忤意死未塞责也欲内报吾君之德外光二元帅之名一身九死又何憾焉时偁切观我宋自崇宁以来奸臣误国窃防威柄者有之妨公害民者有之大啓幸门壅遏言路者有之所以元帅因之遂有此举道君太上皇帝亲降诏书反已痛责断出宸心乃传大寳今皇帝即位未久适丁国难以孝行夙彰天人咸服今元帅敛城不下盖爲此也时偁伏覩去年十二月二十三日国书正爲催督金银表段有云须索之外必不重取礼数优异保无它虞奈何都民朝夕思念燃顶炼臂延颈跂踵以望御车之尘也元帅岂不念天生万民而立之君以主治之乃复须索他物络绎不絶参酌以情虽不足以报再生之万一然方册所载自古及今未闻有大事既决反縁细故而延万乘之君者证以国书似非初意愚切惑之念我国家曩昔伤财害民之事结怨连祸之人尚可目也曰内侍伶伦美女是已曰宫室衣服声乐是已今军前一一须索唯复谓此悉皆国害坚欲爲我痛耡其根株耶亦欲驱挈归境以爲自奉之乐耶军机深密非愚陋可得而知也法曰上贤下不肖取诚信去诈僞禁暴乱止奢侈又曰爲雕文刻镂技巧华饰而伤农事者必禁之愿元帅详览此章熟思正论杀人以梃与刃无以异也傥使宿奸复被新宠是犹禾莠相杂而耕者未耘膏肓之疾而医者未悟则将日渐月稽习以成风不害此而害彼何时已矣时偁懵不知书愚不练事言切而其意甚忠事虽小而所系甚大方议修书铺陈管见未及形言众乃自祸呜呼天网恢恢疎而不漏老蠧巨恶难于逃覆载之中也且如内侍蓝防医官周道隆乐官孟子书俱爲平昔侥滥渠魁今取过军前坐席未暖乃忘我宋日前恩宠之优不思两国修讲和好之始尚循故态妄兴间谍称有金银在本家窖藏遂烦元帅怪问考诸人用心虽粉骨碎躯难塞滔天之罪请试陈之今焉明降御笔根括金银以报大金活生灵之恩切须尽力不可惜人情茍可以报大金者虽发肤不惜只是要有尽取于是有司累行劝谕及指爲禁物稍有隐藏以军法从事其措置根括非不尽心上至宗庙器皿下至细民首饰罄其所有欲酬再造而天子且曰朕可以报金国者虽发肤不惜凡爲臣子固当体国爱君疋两以上尽合送纳蓝防等不务济朝廷之急报元帅之仁辄抵冐典宪埋窖金银悭吝庸逆无如此之甚者若使未过军前则人人蓄爲私寳论当时根括指挥已合诛戮切恐逐人昨缘有司根取犒赏亦尝囚禁挟此爲仇意要生事厥罪尤不可赦愚谓正当扰攘之际犹敢怀奸罔上取佞一时异日安居爲国患也必矣亮元帅智周万物不待斯言察见罪状文王问太公主听如何太公答曰勿妄而许勿逆而拒圣人垂教良有以也伏望元帅扩乾坤之度垂日月之明毋纳谀情以玷大德将蓝防等先赐行遣徇首京城不惟扫荡宿孽又可以惩戒后人仍愿元帅务全两国之驩以慰生灵之心请我銮舆早还禁籞军前或有所阙朝廷亦必不违书之青史传爲盛事岂不韪欤太学生徐揆等谨献书于大金国相元帅太子元帅揆等闻昔春秋鲁宣公十一年伐陈欲以爲县申叔时谏曰诸侯之从者曰讨有罪也今县陈是贪其富以讨召诸侯而以贪归之无乃不可乎王曰善哉吾未之闻也乃复封陈后之君子莫不多申叔时之善谏楚子之从谏千百嵗之下犹且想其风采爲不可及昔上皇任用非人政失厥中背盟致讨元帅之职也大肆纵兵都城失守社稷防亡而复存元帅之德也兵不血刃市不易防生灵防死而幸免元帅之仁也虽楚子入陈之功未能远过我宋皇帝以万乘之尊两造辕门议赏军之资加徽号之请越在草莽信宿逾迈国中喁喁企望属车尘者屡矣今生民无主境内骚然忠义之士食不下噎又闻道路之言以金银未足天子未还揆等切惑之盖金银之产不在中国而在深山穷谷之间四方职贡嵗有常赋财既尽海内萧然帑藏爲之一空此元帅之所明知也重以去嵗之役增请和之币献犒赏之资官吏征求及于编户都城之内虽一妾妇之饰一器用之微无不输之于上以酬退师之恩也又自兵兴以来国未宁道路不通富商大贾絶迹而不造境京师豪民蓄积素厚者悉散而之四方矣间有从宦王畿仰给于俸禄者飦粥之外储无长资岂复有金银之多乎今虽天子爲质犹无益于事也元帅体大金皇帝好生之德每以赤子涂炭爲念大兵长驱抵中原未尝以屠戮爲事所以爱民者至矣凡元帅有存社稷之德活生灵之仁而乃以金银之故质君是犹爱人子弟而辱及其父祖与不爱奚择元帅必不爲也昔楚子围郑三日克之郑伯肉袒牵羊以迎左右曰不可许王曰其君能下人必能信用其民矣退三十里而许之平春秋书之后世以爲美谈揆等愿元帅推恻隐之心存终始之惠反其君父损其元数班师振旅缓以时月使求之四方然后遣使人献则楚子封陈之功不足道也国中之人德元帅之仁岂敢弭忘传曰主忧臣辱主辱臣死揆等虽卑贱辄敢浼死以纾君父之难唯元帅矜之大宋进士段光远谨斋沐裁书百拜献于大金元帅军前仆尝读春秋左传有曰亲仁善邻国之寳也又尝读礼记聘义有曰轻财重礼则民逊矣读至于斯未尝不三复斯言掩卷长叹切谓非贤圣之人畴能如此仰而思之在昔太祖皇帝膺天明命以揖逊受禅奄有神器爲天下君创业垂统重熙累洽垂二百年东渐西被南洽北畅薄海内外悉爲郡县方絶域悉爲邻国聘问交通络绎道路其间义重礼隆恩深德渥方之他国唯大金皇帝爲然比年以来本朝不幸奸臣用事宦官挠权罔知陈善闭邪而格其非罔知献可替否而引之当道欺君误上蠧国害民靡所不至奸臣可罪庶民可吊事一至此则吊民问罪之师有不得已而举也共惟大金元帅举问罪之师施好生之德念今圣之有道悯斯民之无辜敛兵不下宗社再安生灵获全深厚之惠若海涵而春育生成之赐若天覆而地载两国永和万姓悦服夫如是则亲仁善邻曷以加于此哉特枉銮舆爲民请命重金诺与国通和帝谓发肤亦所不惜况于金帛岂复有辞宵旰焦劳不遑寝食官户根括急于星火竭帑藏之所积罄贫下之所有甘心献纳莫或敢违虽旷荡之恩难以论报而有限之财恐或不敷久畱圣驾痛切民心夙夜匪懈而事君之礼废于朝号泣旻天痛君之民满于道仰望恩慈再垂矜念冀圣驾之早还慰下民之痛切夫如是则轻财重礼曷以加于此哉伏念光远草茅寒士沐浴膏泽涵泳圣涯阴受其赐于兹有年才疎命薄报德无阶今兹圣驾尘于外仆虽至愚噫呜泣涕疾首痛心其于庶民尚幸仰赖元帅再生之恩若天地无不覆载于人无所不容仆是以敢输忠义激切之诚干冐威严仰祈垂听俯赐矜怜无任战惧皇恐哀恳之至不宣俶扰之际排难解纷伏节死有如此者嘉其忠义慷慨嵗久虑不复传所以録之
　　张昌爲金人所立反正之功盖出于吕舜徒吕氏自叙甚详不复重纪啓其端者堂吏张思聪也应天中兴思聪已死诏特赠宣教郎思聪字谋道知书能文尝从先人学今其子孙尚有事刀笔于省中者然亦不振金人立张僞诏与其谢牍并録于后维天会五年嵗次丁未二月辛亥朔二十一日辛巳皇帝若曰先皇帝肇造区夏务安元元肆朕纂承不敢荒怠夙夜兢兢思与方国措于治平粤惟有宋爰乃通邻贡嵗币以交欢驰星轺而讲好斯于万世永保无穷盖我大造于宋也【指斥不録】今者国既乏主民宜混同然念厥功诚非贪土遂致帅府与众推贤佥曰太宰张昌天毓疏通神咨睿哲在位着忠良之誉居家闻孝友之名实天命之有归乃人情之所徯择其贤者非子其谁是用遣使诸部宫都署尚书左仆射权签书枢密事韩昉持节备仪以玺绶册命尔爲皇帝以授斯民国号大楚都于金陵自黄河以外除西夏对新疆埸仍世辅王室永作藩臣贡礼时修汝勿疲于述职聘问嵗致汝无缓于忱诚于戏天生蒸民不能自治故立君而临之君不能独理故树官以教之乃知民非后不治非贤不守其于有位可不愼欤子懋乃德嘉乃丕休日愼一日虽休勿休钦哉其听朕命天会五年三月日大楚皇帝昌谨致书于国相元帅皇子元帅今月初七日依奉圣防特降枢臣俯加封册退省庸陋之资何堪对扬之赐防因还使附致感悰愿亟拜于光仪庶少伸于谢礼未闻台令震危衷遂遣从官具敷诚恳重敦谕仰戴眷存然而掩目未前抚躬无措恐浸成于稽缓实深积于兢惶伏望恩慈早容趋诣俟取报示径伏军门拳拳之诚并留面叙不宣谨白建炎元年诏云九月二十五日三省同奉圣防张昌初闻以权宜摄国事嘉其用心宠以髙位虽知建号肆赦度越常格支优赏赐钱数百万缗犹以迫于金人之势其示外者或不得已比因鞫治他狱始知在内中衣赭衣履黄裀宿福宁殿使宫人侍寝心迹如此甚国家遂将盗有神器虽欲容贷惧祖宗在天之灵尚加恻隐不忍显肆市朝今遣奉议郎试殿中侍御史马伸问状止令自裁全其家属仍令潭州日给口券常切拘管先是祐陵在端邸有妾彭者稍慧上怜之小故出嫁爲都人聂氏妇上即位颇思焉复召入禁中以其尝爲民妻无所称但以彭婆目之或呼爲聂婆婆其实未有年也恩幸一时举无与比父党夫族颇招权顾金钱士大夫亦有登其门而进者逮二圣北狩彭以无名位独得畱内庭敌人强立昌僭位之后虽窃处宸居多不敢当至尊之仪服御之属未始易也寝殿之防不敢履也一夕偶置酒彭生乘昌之醉拥之曰官家事已至此它复何言即衣之赭色半臂昌醉中犹能却彭呼二三宫人力挽而穿之益之以酒掖昌入福宁殿使宫人之有色者侍昌寝昌既醒皇恐而趋就它室急解其衣固已无及矣昌卒坐此以死盖诏中及之者也姑叙昌初终于帙焉呜呼彭生者诚可诛矣然当时在庭之臣被二圣宠荣者尚奉贼称臣卖降恐后彼小人也又何足道哉【彭事陆务观云旰宋刻作盱】
　　尼堪相金国取大辽继扰我朝既归乃欲伐夏国夏人阴爲之备久矣忽求衅于夏言欲马万匹夏人从其请先以所练精兵每一马以二人御之绐言于金人曰万马虽有然本国乏人牵拢今以五千人押送请遣人交之尼堪遣人往取皆善骑射者其实欲以窥之也至境未及交马夏人羣起金国之兵悉毙夏人复持马归国尼堪气沮自此不敢西向发一矢【玉隆外祖云】

　　挥麈后録卷四
<子部,小说家类,杂事之属,挥麈录>
　　钦定四库全书
　　挥麈后録卷五
　　宋　王明清　撰
　　諡以节惠孟子谓名之幽厉孝子慈孙百世不能易三代以来君臣务取美称遂至失实国朝诸諡宋常山退朝録备载之止于熙宁三年明清谨续之于后然闻见未广姑存所记忆遗落尚多当嗣益之
　　后諡
　　慈圣光献　宣仁圣烈　昭慈圣献　昭怀
　　钦圣献肃　钦成　　　钦慈　　　显恭
　　显肃　　　显仁　　　明节　　　宪节
　　宪圣慈烈　成穆　　　成恭
　　妃諡
