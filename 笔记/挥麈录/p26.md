<!-- { "loadSidebar": true } -->
　　靖康末驸马都尉王师约之子殏爲龙德宫都监祐陵北狩御府器玩服御不能尽从者悉爲其掩有擕以南度事露下廷尉伏罪髙宗欲戮之时叔祖子裳爲卿啓于上曰殏诚可杀但倘非其隐匿则诸物悉爲敌得无从复归天上矣上于是贷而不诛先人摹得其古玉印数十今假于杨伯虎文昺未归
　　建炎己酉髙宗蹔驻跸于建康闽中禽苗傅刘正彦献俘于朝槛车防百两先付之大理狱将尽尸诸市子裳请对以陈云在律俱当诛死然其中妇女有雇买及卤掠以从者倘杀之未免无辜愿赐哀矜上瞿然曰卿言极是朕思虑之所不到即诏除二凶妻子之外余皆释放欢呼而出
　　周望字仲弼蔡州人有口材好谈兵尝爲康邸记室建炎初吕元从而引用之骤拜二府髙宗幸明越命其经略淮浙付委甚重而昧于戎机驾驭无术遂至纷乱平江一城最爲荼毒责昭化军节度副使连州安置以死绍兴己卯其家自理诏复故官泽及其子时凌明甫哲爲右正言明甫平江人也亲见其乡里被害之酷遂上疏疏其罪命乃寝吴越钱穆作収复平江记悉从纪实不能采其文华之要虽有浮冗之词不欲易之建炎四年庚戌春二月金人首领四太子者自明越还师由临安府袭秀州二十五日侵平江府午漏未尽四刻兵自盘门入劫践官府民居廥廪积聚虏掠子女金帛乃纵火延烧烟焰见二百里凡五昼夜三月初一日出阊西侵常润于是平江府烧之既士民前后迁避得脱者十之二三迁避不及或杀者十之六七谨按靖康之乱金人再至阙太上皇帝渊圣皇帝北狩今上皇帝即位于睢阳改元建炎是年秋移幸江都三年己酉春金人南牧淮甸二月初三日大驾渡杨子江幸杭州金人叩江而不济已乃归国四月大驾西还驻跸于金陵宠其府号易江宁爲建康议者谓金陵六朝建国襟带大江岗岭回合北贯淮汴西引川峡南洞襄汉东压吴越甄闽荆广之区四达之国也资其富饶基本王业以经理中原収复京洛实爲胜算开封尹杜充久司留钥天下属望至是召赴行在命为淮南京东西宣抚处置使俾提重兵保诸路又请隆祐太后领皇太子帅六宫及宗室近属前往江表百司庶府非与军兴之事者悉从焉上独与宰相吕颐浩暨三数大臣以次侍从官留金陵治兵诏书有誓坚一死以保羣生之语士民读诏感泣奋厉以爲中兴之期可指日而庆矣杜公既有成命淹回未遣人心稍惑之闰八月一日诏云朕嗣位累年寅奉基绍爱育生灵凡可以和戎息兵者卑辞降礼无所不至而敌人猖狂追逐侵陵未有休息之期朕甚惮之比命杜充提兵防淮然大江之北左右应接我所守者一由荆襄至通泰敌之可来者五六兵家胜难可预言所议众多未易偏废轸念旬月莫适决择朕将定居建业不复移跸与夫右趋鄂岳左驻吴越山川形势地利人情孰安孰危孰利孰害以至彼我之所长歩骑之所宜何崄可守何地可战甚地之钱物可运甚郡之粟糓可漕其各悉心致思以告于朕昔汉髙帝谋臣良将多矣都雒之计已定及闻娄敬一言而用之之意立决吾士大夫之确论朕岂不能虚怀而乐从哉三省可示行在职事官共条具以闻于是羣臣争进避敌之计拜杜公尚书右仆射留镇金陵不复北渡矣二十五日大驾乃复南巡九月初四日驻跸于平江府二十五日诏休兵已兼旬可涓日进发词臣引孟子巡狩补助爲説始平江人犹幸于驻跸倚以爲安至是惶遽失望盖前此驾后诸军多阻乱不静人既畏之又虑敌骑乘冬深入于是逺有散之浙东闽部者而近者亦自匿于山巅水涯之际诏以工部侍郎汤东野爲守臣又命同知枢密院周望爲淮浙宣抚使宿兵府城将官陈思恭巨师古张俊鲁珏李贵【俗号李阎罗者】等悉隶望节制又诏驾后诸军尽命先啓行独以禁卫诸班扈跸九月初四日驾兴平江幸无衅其民复稍稍安集周望遣诸将各部署所隶兵分防境内河内降贼郭仲威领其下万众至自通州屯泊于虎山时大驾驻会稽十一月有防金人于和州欲渡采石及自黄州渡兵已至兴国军界取二十五日移跸前去浙西爲迎敌之计吴人复引领望幸未防建康府报是月十八日碙砂渡将官张超失守敌登岸杜丞相遣都统制官陈淬提领岳飞刘刚等二万人分阵头迎战又命王全军一万三千人相继往来防应二十日陈淬与敌遇于马家渡凡十余合日暮战酣胜略相若会王领西兵畔敌檄镇江府韩世忠江州刘光世应援皆不赴世忠巳望风循海道潜去于是陈淬孤军力弱不能当敌进逼建康城下守臣陈光降之通判杨义死焉杜丞相奔仪眞収拾溃亡移保淮甸大驾顿于越州之萧山县羣臣复劝南避乃幸四明于是平江大震恐周望汤东野集耆艾士夫僧道访问所以爲计者且曰今战守皆已无策矣盖其意在迎降而欲众发其端士民不答而罢望敛诸将兵归城中惧其抗敌取怒也已而金人自建康取捷径劫广德军掠湖州南境破属邑长兴武康安吉遂侵临安府之余杭县急趋临安府守臣康允之去之民自爲守六日而陷渡钱塘江降越州守臣李邺遂逼四明以窥行在有诏周望汤东野等固守平江等望自谓敌不敢犯境而过始少安遂倚郭仲威爲腹心俾尽防诸将与鲁珏张俊居城中遣巨师古控扼吴江陈思恭屯楞伽山李阎罗屯常熟县思恭兵无纪律村落五十里间皆被其害周望诘责之斩队将武节郎张振乃戢而郭仲威居城府外爲忠勇之论望委任之不疑士民亦顾望信以爲重晏然按堵如平日而郊居迁避之家往往而复平江城堞完壮而地下聚水四围渠堑深广周望又竭取民财钱谷以钜万计库廪充牣兵器犀利沛然有余力以是人益安之过明年春正月而来传言者多云敌自越州蹑来路返金陵或又谓自临安府昌化县道宣歙趋当涂渡江而归杭无疋马只轮矣望等素不严斥堠而四境无尉野无烽火但以传言爲信乃遣张俊陈思恭等统兵规入杭州以邀収复之功俊等行渉旬才及秀州陈思恭侦知传言者非实走间道潜军于湖州乌墩镇以观变二月十八日张俊驰报金人侵秀州崇德县俊统兵迎击于宣店走之平江之人且喜且惧以俟后捷十九日征乡兵发太湖洞庭东西山千艘命舟头巡检汤举总之前赴吴江阵于简村二十一日金人侵吴江县巨师古兵不战而溃更以太湖民舟爲向导归于西山二十二日郭仲威遣千兵拒守于尹山已而退师二十三日府中令民逐便出城留少壮者登埤以守是日金人游骑掠城东郭仲威兵未合而返守臣汤东野出奔周望以郡印付仲威二十四日仲威会诸将饮城上士民老幼数万叩头出血请加守御之备仲威奋髯语众曰即发遣骑兵敌行破矣民愼无扰人犹信之日欲晡金人大集于城下仲威及鲁珏兵火广化寺又火医官李世康宅望仲威等皆宵遁其下自城南转劫居民北出齐门而去民之得出郭者多爲所害明日金人遂据城诸将奔遁潜伏外邑觇敌人之行也竞以兵还三月初二日张俊至自昆山初三日巨师古至自洞庭李阎罗鲁珏郭仲威等至自常熟初五日陈思恭至自乌墩各以力胜惟仲威窃据之揭牓于市曰本军已逐退金人収复府城或闻亦用此奏上周望自遁所良久乃出领兵之吴兴十五日始有诏周望等平江失守可发遣诸将兵往常州以北冲袭金人以功赎过云初金人兵焚之余金帛钱糓尚多仲威即据城纵兵掠取昼夜搜抉不已遗民间访旧居即执之笞责苦楚穷问瘗藏之物民亦寃愤故自金人南渡碙砂破金陵广德杭秀常润明越惟平江被害最深盖以兵多将庸民始倚之而不去既堕敌计则又再遭官军之毒是夏疾疫大作米斗钱五百有自敌中逃归者多困饿僵仆或骤得食而死横尸枕藉道路泾港爲实哭声振天地自古丧乱之未有如是之酷也穆目覩其事幸以身免因迹阶乱之由与夫败亡次叙记之以备后世史官采择目之曰収复平江府记者本郭仲威揭示之文具爲吴人讳于不复云建炎四年四月二十日记仲威出于冦盗号郭大刀明年除扬眞二州镇抚使在郡长恶不悛刘平叔光世爲淮浙宣抚置司京口遣其将王德禽仲威至麾下杀之
