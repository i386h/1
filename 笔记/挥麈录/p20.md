<!-- { "loadSidebar": true } -->
　　李端叔之仪赵郡人以才学闻于世弟之纯亦以政事显名爲中司八座终以老龙帅成都兄弟颉颃于元祐间端叔于尺牍尤工东坡先生称之以爲得发遣三昧东坡帅定武辟爲签判以从朝夕酬唱賔主甚懽建中靖国初爲枢宻院编修官曾文肃荐于祐陵拟赐出身擢右史成命未颁而爲御史钱遹论列报罢去国之后蹔泊颍昌值范忠宣公疾笃口授其指令作遗表上读之悲怆之余称赏不已欲召用之而蔡元长入相时事大变祐陵裂去御书世济忠之碑及降防御书院书碑防挥更不施行且兴狱治遗表中语端叔坐除名编管太平州会赦复官因卜居当涂奉祠著书不复出仕适郭功父祥正亦寓郡下文人相轻遂成仇敌郡娼杨姝者色艺见称于黄山谷诗词中端叔丧偶无嗣老益无憀因遂畜杨于家已而生子遇郊禋受延赏会蔡元长再相功父知元长之恶端叔也乃訹豪民吉生者讼于朝谓冒以其子受荫置鞫受诬又坐削籍亦略见徽宗实録杨姝者亦被决功父作俚语以快之云七十余嵗老朝郎曾向元祐説文章如今白首归田后却与杨姝洗杖疮其不乐可知也初端叔尝爲郡人罗朝议作墓志首云姑熟之溪其流有二一清而一浊清者谓罗公也盖指浊者爲功父功父益以怨深刺骨焉久之其甥林彦振摅执政门人吴可思道用事于时相予讼其寃方获昭雪尽还其官与子端叔终朝议大夫年八十而卒代忠宣之表今载于此生则有涯难逃定数死之将至愿毕余忠辄将垂尽之期仰凟盖髙之听臣中谢伏念臣赋性拙禀生艰危忠义虽得之家传利害率同于人欲未始茍作以干誉不敢患失以营私盖常先天下而忧期不圣人之学此先臣所以教子而微臣资以事君粤自治平擢爲御史继逢神考进列谏垣荏苒五十二年首尾四十六任分符拥节持橐守边晩叨宥宻之司再席钧衡之任遇事辄发更不顾身因时有爲止欲及物故知盈满之当戒弗思祸衅之阴乘万里风涛仅脱江鱼之葬四年瘴疠防从山之游忽遭睿圣之临朝首图纤芥之旧物复官易地遣使宣恩而臣目已不明无复仰瞻于舜日身犹可勉或能亲奉于尧言岂事理之能谐冀神明之见啬未复九重之入觐卒然四体之不随空慙田畆之还上乾坤之造犹且强亲药石贪恋嵗时傥粗释于沈迷或稍纾于报效今则膏盲已逼气息仅存泉路匪遥圣时永隔恐叩阍之靡及虽结草以何爲是以假漏偷生刳心沥恳庶皇慈之俯览亮愚意之无他臣若不言死有余恨伏望皇帝陛下仁心寡欲约己便民达孝道于精微扩仁心于广逺深絶朋党之论详察邪正之归搜抉幽隐以尽人材屏斥奇巧以厚风俗爱惜生灵而无轻议边事包容狂而无遽逐言官若宣仁之诬谤未明致保祐之忧勤不显本权臣务快其私忿非泰陵实谓之当然以至未究流人之往愆悉以圣恩而特叙尚使存殁犹污瑕疵又复未解疆埸之严防空帑藏之积有城必守得地难耕凡此数端愿畱圣念无令后患常轸渊衷臣所重者陛下上圣之资臣所爱者宗社无疆之业茍斯言之可采则虽死而犹生泪尽词穷形畱神逝绍兴中赵元镇作相提举重修太陵实録书成加恩吕居仁在玉堂取其中一对云惟宣仁之诬谤未明致哲庙之阴灵不显于麻制中时人以爲用语亲切不以袭爲非也端叔自号姑溪老农文有集六十卷与先人往还者爲多今尚有其亲笔藏于家杨生之子名尧光坠其家风止于调家今犹在宛陵姑熟之间村落中明清前年在宣幕亦尝令访问则狼狈之甚至有不可言者盖繇端叔正始之失使人惋叹王称东都事略云端叔姑熟人非也
　　姚舜明庭辉知杭州有老姥自言故娼也及事东坡先生云公春时毎遇休暇必约客湖上早食于山水佳处饭毕毎客一舟令队长一人各领数妓任其所适晡后鸣锣以集之复会望湖楼或竹閤之极欢而罢至一二皷夜市犹未散列烛以归城中士女云集夹道以观千骑之还实一时之胜事也【姚令云】
　　昭灵侯南阳张公讳路斯隋之初家颍上县百社村年十六中明经第唐景龙中爲宣城令以才能称夫人石氏生九子自宣城罢归常钓于焦氏台之阴一日顾见钓处有宫室楼殿遂入居之自是夜出旦归归辄体寒而湿夫人惊问之公曰我龙也蓼人郑祥逺者亦龙也与我争此居明日当战使九子助我领有绛绡者我也青绡者郑也明日九子以弓矢射青绡者中之怒而去公亦逐之所过爲谿谷以达于淮而青绡者投于合肥之西山以死爲龙穴山九子皆化爲龙而石氏葬闗洲公之兄爲马歩使者子孙散居颍上其墓皆存焉事见于唐布衣赵耕之文而传于淮颍问父老之口载于欧阳文忠之集古録云以上东坡先生所撰颍州昭灵侯广碑米元章作辩名志刻于后云岂有人而名路斯者乎盖苏翰林慿旧碑公名路当是句断斯颍上人也唐人文赘多如此米刻略云尔明清比仕宁国因民讼度地四至有宣城令张路斯祠堂基者坡碑言侯尝任宣城令则知名路斯无疑元章辩之误矣明清向入夀春幕尝以职事走沿淮有昭灵侯祠而六安县有郑公山山下有龙穴今涸矣乃与公所战者郑祥逺也因并记之
　　曾文肃自髙阳帅易青社道出相台冯文简作守相见云本郡有一寄居王大卿名尚恭年髙不出仕有乡曲之誉愿一见公露少恳款使其自言相予共饭可乎文肃颔之翌日俾之同坐即之甚温请间云某有一子颇知宦学趣向不幸早死啓手足际自云初任荆南掾曹秩满赁舟泛江而下偶与一嫠妇共载因而野合有娠既抵京师分首闻妇人免身得雄后售与曾尚书家作妾今计其子亦十余嵗矣不知果否文肃云某向任三司使日置一获云本贵种失身自售携一小儿来见俱随行某以儿子畜之坐上因令呼来大卿公一见抱持大恸云面貌与亡儿无少异者今愿以见予文肃云虽如此然事不可料闻公今嵗当任子愿爲内举毕赍补牒来当遣人送归王且悲且喜彼此后皆如文约文肃诸子兄弟名连丝字表德上以公字此子取名约字公详示不忘曾氏而公详之异母弟亦连名绹字公敏后易敏功公详仕至郡守终奉直大夫敏功子炎以公详荫入仕尝爲枢宻使嫠妇在文肃家生二子至今两族如一家焉妇亦姓王果名族从弟乃信孺革与其子鼎相继尹京云【外祖手记】

　　挥麈后録卷六
　　钦定四库全书
　　挥麈后録卷七
　　宋　王明清　撰
　　国朝以来自执政径登元台不歴次揆而升者薛文惠吕正惠毕文简丁晋公王文惠厐庄敏韩献肃司马文正吕正愍章申公何清源郑华原白亨徐择之沈守约叶子昻独相而久者章子厚是也故其罢相制云爲之不置次辅所以责其成功后来秦师垣岂止倍其数耶前此如王文公蔡师垣虽信任之笃古今所无见之训词然中书右府各皆官备而未始专持柄权嵗月之深如是秦得志之后有名望士大夫悉屏之逺方凡龌龊委靡不振之徒一言契合自小官一二年即登政府仍止除一防循故事伴拜之制伴食充位而已盖循旧制二府一员伴拜不可阙也稍出一语斥而去之不异奴隶皆褫其职名恩数奏荐俱不放行犹庶官云
　　御书碑额其始见之宋次道退朝録御书阁名或传蔡元度爲请祐陵书以赐王荆公家未详也次道所纪碑名之后韩忠献曰两朝顾命定策元勲曾宣靖曰两朝顾命定策亚勲富文忠曰显忠尚德司马文正曰清忠粹德赵清献曰爱髙武烈曰决策定难显忠基庆髙康王曰克勤敏功钟庆韩献肃曰忠弼孙温靖曰纯亮范忠宣曰世济忠韩文定曰世济厚德姚兕曰世济忠武赵隆曰旌忠冯文简曰吉德王文恭曰元丰治定弼亮功成蔡持正曰元丰受遗定策勲臣折可适曰旌武刘仲偃曰旌忠襃节陈长卿曰襃功显德秦敏学曰清德啓庆御书阁名王文公曰文谟丕承蔡元长曰君臣庆会元度曰元儒亨会吴敦老曰勲贤梁才父曰耆英刘德初曰儒贤亨会杨正父曰安民定功翊运兴德史翁曰清忠亮秦会之曰决策和戎精忠全德郑达天云勲贤承训何伯通云嘉会成功蔡攸曰济美贤余源仲曰贤弼亮功邓子常曰世济忠嘉曰亨曰醇儒王黼曰得贤治定蔡持正曰襃忠显功蔡攸曰缁衣美庆朱腼曰显忠童贯曰襃功髙俅曰风云庆会秦会之曰一德格天杨正父曰风云庆会史翁曰明良亨会其它尚多未能尽纪当俟续考
　　元丰中先祖同滕章敏王荆公于钟山临别赠言云立德广量行惠非特爲两公别后之戒安石亦终身所行之者也先祖云以某所见前二语则相公诚允之但末后之言相公在位时行青苗免役之法于天下未审如何公黙然不应
　　东坡先生爲韩魏公作醉白堂记王荆公读之云此韩白优劣论尔元祐中东坡知贡举以光武何如髙帝爲论题张文潜作参详官以一卷子携呈东坡云此文甚佳盖以先生醉白堂记爲法东坡一览喜曰诚哉是言擢寘魁等后拆封乃刘焘无言也
　　东坡先生爲兵部尚书时爲説之言黄州时陈慥相戏曰公只不能作佛经曰何以知我不能曰佛经是三昧流出公未免思虑出耳曰君知予不出思虑者胡不以一物试之陈不肯曰公何物不曾作题目今何可相烦者复强之乃指其首鱼枕冠曰颂之曰假君子手爲予书焉可也陈于是笔不及并墨且笑曰便作佛经语耶説之请公书是颂曰不揆辄欲着其作颂始初本末如此以视后之学者而留落颓堕其初志三十有三年矣今年以其颂归谢甥伋伋闻而有请所不得辞遂亟识之并以当时所书李潭马赞归伋宣和七年乙巳二月十六日丁巳朝请大夫致仕晁説之题右晁四丈以道跋东坡书着之于编欲使后人知作文之所因眞迹今藏谢景思家
　　李撰字子约毗陵人曾文肃在眞定李爲教授家素穷约夫人尝招其母妻燕集时有武官提刑宋者妻亦预席宋妻盛饰而至珠翠耀目李之姑妇所服浣衣不洁凊各携其子俱来宋之子眉目如画衣装华焕李之子憃甚然悉皆诵如流左右共哂之夫人笑曰教授今虽贫诸郎俱令器它时未易量提刑之子虽楚楚其服但趋走之才耳子约五子四登科三人至侍从二人爲郎弥纶弥大弥性弥逊弥正也宋之子浚止于閤门祗候果如夫人之言【老亲云】
　　陈珹虚中莹中之弟也以名家典郡知吉州日徐师川通判郡事师川恃才傲世不肯居人下尝取虚中所判抹而改之然非所长也虚中语师川曰足下涂抹珹之批判虽不足道然公所改抹未当奈何况夫佐官妄改长官已判于法不轻即呼通判防人吏将坐以罪师川知己之屈也祈原之虚中曰此亦甚易君可使珹之前判如故即便释吏矣师川于是以粉笔涂去巳之改字以呈虚中虚中遂贳之虚中能以理服师川不复饰非皆可喜也
　　蔡元度爲枢宻与其兄内相力祈解政迁出于郊外观音院去留未定也平时门下士悉集焉是时所厚客已有叛元度者元度心不能平饭已与诸君歩廊庑观壁间所画炽盛光佛九曜变相方羣神逞威之际而其下趋走有稽首黙敬者元度笑以指示羣公曰此小最叵耐上面胜未分他底下早已合掌矣客有惭者
　　元祐初扬康功使髙丽别禁从诸公问以所委皆不答独蔡元度曰髙丽磬甚佳归日烦爲置一口不久康功言还遂以磬及外国奇巧之物遗元度甚丰它人不及也或有问之者康功笑曰当仆之度海也诸公悉以谓没于巨浸不复以见属独元度之心犹冀我之生还吾聊以报其意耳【韩简伯云】
