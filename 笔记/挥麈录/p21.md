<!-- { "loadSidebar": true } -->
　　汴水湍急失足者随流而下不可复活旧有短垣以限往来久而倾圮民佃以爲浮屋元祐中方达源爲御史建言乞重修短垣防其堤岸疏入报可遂免渰溺之患达源名桐庐人陈述古壻多与苏黄游奏疏见其家集中用载于此臣闻爲治先务在于求民疾苦与之防患去害至于一夫不获若巳推而纳于沟中昔者子产用车以济渉未若大禹思溺者之由巳溺之心如此故能有仁民之实形于政令而下被上施欣戴无斁今汴堤修筑坚全且无车牛泞淖故途人乐行于其上然而汴流迅急坠者不救顷毎并流筑短墙爲之限隔以防行人足跌乘马惊逸之患毎数丈辄开小缺以通舟人维缆之便然后无殒溺之虞比来短墙多隳而依岸民庐皆盖浮棚月侵嵗展岸路益狭固已疑防患之具不周矣近军巡院禁囚有驰马逼坠河者果于短墙隳圮之处也又闻城内续有殒溺者盖由短墙但系河清兵士依例修筑而未有着故官司不常举行欲望降指挥京城沿汴南北两岸下至泗州应系人马所行汴岸令河清兵士并流修墙以防人跌马惊之患毎数丈听小留缺不得过二尺或有圮坏即时循补其因装缷官物权暂拆动者候毕即日完筑或有浮棚侵路亦令彻去委都水监及提举河岸官司常切检察令天下皆知朝廷惜一民之命若保赤子圣时之仁术也达源生三子元修字时敏元若允迪元榘道纵皆有才名于宣政间允迪尝爲少蓬世以爲阴德之感时敏之子即务德也
　　东坡先生自黄州移汝州中道起守文登舟次泗上偶作词云何人无事燕坐空山望长桥上灯火閙使君还太守刘士彦本出法家山东木强人也闻之亟谒东坡云知有新词学士名满天下京师便传在法泗州夜过长桥者徒二年况知州邪切告収起勿以示人东坡笑曰轼一生罪过开口常是不在徒二年以下【张唐佐云】
　　建中初曾文肃秉轴与蔡元长兄弟爲敌有当时文士与文肃啓略云扁舟去国颂声惟在于曾门策杖还朝足迹不登于蔡氏明年文肃南迁元度当国即更其语以献曰幅巾还朝舆颂咸归于蔡氏扁舟去国片言不及于曾门士大夫不足养如此【老亲云米元章】
　　绍兴中章子厚在相位曾文肃居西府文肃忽苦腹疾子厚来视病坐间文肃忽思沙棠粥时外祖空青先生曾公卷在侍侧咄嗟而办文肃食之甚美子厚犹未去也询其速致之术空青云适令于市中货沙棠馅檐中买来取其穰入粥中故耳子厚赏叹云它日转运使才也其后空青仕宦果数歴输挽
　　石豫者宁陵人外憃而中狡崇宁初以交通阍寺姓名遂达于崇恩繇是至位中司首言邹志完再窜昭州昭慈复从瑶华降复元祐人立党籍碑皆其疏也当时士大夫莫不愤其奸凶后五十年其子敦义爲广东提刑坐贜黥隶栁州
　　毛泽民受知曾文肃擢寘馆阁文肃南迁坐党与得罪流落久之蔡元度镇润州与泽民俱临川王氏壻泽民倾心事之惟谨一日家集观池中鸳鸯元度席上赋诗末句云莫学饥鹰饱便飞泽民即席和以呈元度曰贪恋恩波未肯飞元度夫人笑曰岂非适从曾相公池中飞过来者邪泽民惭不能举手【吴傅朋云】
　　钱昻治郡有声以材能称于崇观间尝帅秦州时童贯初得幸爲熙河措置边事恃宠骄倨将迎不暇独昻未尝加礼昻短小精悍老而矍铄一日赴天宁开啓待贯之来久之方至昻问之曰太尉何来暮邪贯曰偶以所乘骡小而难骑动必跳跃适方欲据鞍忽盘旋庭中甚久以此迟迟昻曰太尉之骡雄也雌邪贯对曰雌者也昻曰既尔难奈何不若阉之贯虽一时愧怒而莫能报其后贯大用事卒致迁责【陆务观云】
　　崇宁三年黄太史鲁窜宜州携家南行泊于零陵独赴贬所是时外祖曾空青坐钩党先徙是郡太史留连逾月极其欢洽相予酬唱如江樾书事之是也帅游浯溪观中兴碑太史赋诗书姓名于诗左外祖急止之云公诗文一出即日传播某方爲流人岂可出郊公又逺徙蔡元长当轴岂可不过爲之防邪太史从之但诗中云亦有文士相追随盖爲外祖而设
　　元祐中有郭槩者东平人法家者流遍歴诸路提防刑狱善于择壻赵清宪陈无已髙昌庸谢良弼名位皆优而谢独不甚显其子乃任伯后爲参知政事无已集中首篇送外舅郭大夫诗是也赵髙子孙甥壻皆声华籍甚数十年间爲荐绅之荣耀焉良弼显道之弟也
　　曾国老【弼】崇宁中爲湖北提举学事时王庆曾作学事司干当公事按行诸郡与之偕行次汉阳欲絶江之鄂渚国老约庆曾晨炊相与同渡庆曾辞以茹素自于客馆饭毕而后追路国老怏怏亟登舟庆曾食未竟忽闻国老中流不济船中无一人免者庆曾后四十年爲参知政事国老弟即文清用其防典补官身贵而后有闻【仲躬云】
　　钱忱伯诚妻瀛国夫人唐氏正肃公介之孙既归钱氏随其姑长公主入谢钦圣向后于禁中时绍圣初也先有戚里妇数人在焉俱从后歩过受厘殿同行者皆仰视读厘爲离夫人笑于旁曰受禧也盖取宣室受厘之义耳后喜回顾主曰好人家男女终是别盖后亦以自谓也【陆子逸云】
　　明清于王岐公孙晓浚明处见岐公在翰苑时令门生辈供经史对偶全句十余册恨当时不曾传之也
　　先祖初任安州应城尉有村民爲人所杀往验其尸而未得贼先祖注观之次有弓手持盖于后先祖即令缚之云此人两日前差出是处面有爪痕而尸手爪有血以是验之当尔讯治果然
　　米元章崇宁初爲江淮制置发运司勾当达纲运置司眞州大漕张励深道见其滑稽玩世不能俯仰顺时深不乐之毎加形迹元章甚不能堪会蔡元长拜相元章知己也走私仆愬于元长乞于衔位中削去所带制置发运司五字仍降防请给序位人从并同监司元长悉从之遣仆持人敕命以来元章既得之闭户自书新刺凌晨拜命毕呵殿径入谒扺张之防事张惊愕莫测及展刺即讲钧敌之礼始知所以既退愤然语坐客云米元章一生证候今日乃使着矣后元章以能书得幸祐陵擢列星曹国朝以任子爲南宫舍人者惟厐懋贤元英与元章二人元章晩益豪放不拘绳检故蔡天啓作其墓碑云君与西蜀刘泾巨济长安嶭绍彭道祖友善三公风神萧散盖一流人也又云冠服用唐规制所至人聚观之视其眉宇轩然进趋襜如音吐鸿畅虽不识者知其爲米元章也
　　李良辅者憸人也元符末在永州主岐阳簿有教授李师聃祖道蜀中老儒黄太史鲁之姻家善士也范忠宣迁是郡祖道作诗庆其生初有江边闲济川舟之句良辅与之有隙遂上其本祖道坐此削籍流九江良辅用赏改秩浸至郡守建炎初吕元当轴良辅造朝求差遣元旧知其事询所以然良辅犹以爲绩効歴歴具陈之元直笑曰初未知本末之详正欲公自言之尔即命省吏拘于客次奏于上除其名人皆快之【余晋仲云】
　　邹志完元符三年自右正言上疏论中宫事除名窜新州钟正甫将漕广东次年上元广帅朱行中约正甫观灯已就坐矣忽得宻防令往新州制勘公事正甫不待桮行连夜星驰以往抵新兴追逮志完赴司理院荷校囚之正甫即院中治事极其暴虐志完甘爲机上肉矣诘旦忽令推吏去其杻械请至帘下劳问甚勤云初无其它正言可安心置虑归休愒处某亦便还司矣志完出正甫果去且遣骑致馈极腆志完惘然不知所以又明日郡中宣徽宗登极赦书盖正甫先已知矣未防志完被召遂登禁路绍兴二年秦会之罢右仆射制略云自诡得权而举事当耸动于四方逮兹居位以陈谋首建明于二策防烛厥理乖素期又云予夺在我岂云去朋党之难终始待卿斯无君臣之义此綦叔厚之文禠职吿词云耸动四方之听朕志爲移建明二策之谋尔材可见谢任伯之文綦谢婣家也秦大憾之先是髙宗有亲批云秦桧不知治体信任非人人心大摇怨讟载路丁卯嵗啓上诏毁宰执拜罢録谓载训词也至乙亥歳秦复知御札在任伯之子伋景思处作劄子自陈大槩云陛下是时尚未深知臣所以有此乞行抽取得防下台州从伋所追索得之是秋又令其婣党曹泳爲择酷吏刘景者擢守天台专欲鞫勘景思寓居外邑黄岩山间景视事之次日遣捕吏追逮景思以姓名传檄县令差人防防甚峻景思自分必死将抵郡城外渡舟中望见景备郊迎之仪一见执礼甚恭至馆舍则美其帷帐厚其饮食景思叵测是晩置酒延伫座间笑语极驩而罢始闻早已得会之讣音矣又逾旬景思拜处牧之命二事絶相然终不知所兴之狱谓何也
　　先祖早嵗登科游宦四方留心典籍经营収拾所藏书逮数万卷皆手自校雠贮之于乡里汝阴士大夫多从而借传元符末坐党籍谪官湖外乃于安陆卜筑爲久居计辇置其半于新居建炎初冦盗蜂起惟德安以邑令陈规元则帅众坚守秋毫无犯事闻擢守本郡先祖之遗书留空宅中悉爲元则载之而去后十年元则以阁学士来守顺昌亦保城无虞先祖汝阴旧藏书犹存又爲元则所掩有二处之书悉归陈氏先人每以太息然无理从而索之先人南渡后所至穷力抄録亦有书防万卷明清忧患之初年幼力弱秦伯阳遣浙漕吴彦猷渡江攘取太半丁卯嵗秦会之擅国言者论会稽士大夫家藏野史以谤时政初未知爲李泰发家设也是时明清从舅氏曾宏父守京口老母惧焉凡前人所记本朝典故与夫先人所述史藁杂记之悉付之回禄毎一思之痛心疾首后来明清多寓浙西妇家煨烬之余所存不多诸侄辈不能谨守又爲亲戚盗去或它人久假不归今遗书十不一存毎一归展省旧箧不忍复啓但流涕而已
　　唐著作郎杜寳大业幸江都记云隋炀帝聚书至三十七万卷皆焚于广陵其目中盖无一帙传于后代靖康俶扰中秘所藏与士大夫家者悉爲乌有南度以来惟叶少蕴少年贵盛平生好収书逾十万卷寘之霅川弁山山居建书楼以贮之极爲华焕丁卯冬其宅与书俱荡一燎李泰发家旧有万余卷亦以是嵗火于秦岂厄会自有时邪
　　徐得之君猷阳翟人韩康公壻也知黄州日东坡先生迁谪于郡君猷周旋之不遗余力其后君猷死于黄东坡作祭文挽词甚哀又与其弟书云轼始谪黄州举眼无亲君猷一见相待如骨肉此意岂可忘哉君猷后房甚盛东坡常闻堂上丝竹词中谓表德元来字胜之者所最宠也东坡北归过南都则其人已归张乐全之子厚之恕矣厚之开燕东坡复见之不觉掩面号恸妾乃顾其徒而大笑东坡每以语人爲蓄婢之戒君猷子端益字辅之娶燕王元俨孙女爲右阶觕有文采建炎中富季申登枢府以其故家处以永嘉路分都监时曾觌爲穗盐场官与其子本中厚善曾既用事荐本中于孝宗遂得宻侍禁中韩氏子弟亦有攀縁而进者本中娶赵氏从圣野之孙即磻老家女也【苏训云】
　　故事两制以上方乘狨座余不预也大观中童贯新得幸以泰宁军承宣使副礼部尚书郑久中使辽国遂俱乘狨座繇是爲例韩勉【夫云】
