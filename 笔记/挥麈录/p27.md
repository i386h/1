<!-- { "loadSidebar": true } -->
　　绍兴戊午秦会之再入相遣王正道爲计议使以修和盟十一月枢密院编修官胡铨衡上书曰王伦本一狎邪小人市井无赖顷縁宰相无识遂举以使金专用诈诞欺防天听骤得美官天下之人切齿唾骂今日无故诱致北使以诏谕江南爲名是欲臣妾我也是欲刘豫我也且豫臣事金人南面称王以爲子孙帝王万世之业牢不可拔一旦金人改虑捽而缚之父子爲戮商鉴不逺而伦乃欲陛下效之夫天下者祖宗之天下也陛下之位祖宗之位也奈何以祖宗之天下爲金人之天下祖宗之位爲金人藩臣之位陛下一屈膝敌人则祖宗社稷之灵尽为草菜祖宗数百年之赤子尽为奴朝廷之宰辅尽爲陪臣天下士大夫皆当含羞忍耻反顔事仇异时敌人无厌之求安知不加我以无礼如刘豫也哉夫三尺童子至无知也指仇人而使之拜则怫然怒堂堂天朝相率而拜仇人曾童穉之所羞而陛下忍爲之耶伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此説啗陛下然而卒无一验则敌之情僞已可见矣而陛下尚不觉悟竭民膏血而不防忘国大雠而不报含垢忍耻举天下而臣之甘心焉就令敌决可和尽如伦议天下后世以陛下爲何如主也况金人计畧百出而伦又以奸邪济之则梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可不爲恸哭流涕长太息哉向者陛下间闗海道危如累卵尚未肯臣人况今国势既张诸将尽鋭士卒思奋如顷者敌人反覆僞豫入冦固尝败之于襄阳败之于淮上败之于涡口败之于淮阴较之往时蹈海之危固已万万不侔傥不得已而至于用兵则我岂遽出敌人下哉今无故欲臣之屈万乘之尊下北庭之拜三军之士不战而气已索此鲁仲连所以义不帝秦非惜夫帝之虚名惜天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣故谓不斩王伦国之存亡未可知也虽然伦固不足道也秦桧爲心腹大臣而不爲之计陛下有尧舜之资桧不能致陛下于唐虞而欲导陛下爲石晋顷者礼部侍郎曾开以古议折之桧乃厉声责之曰侍郎知故事我独不知则桧之遂非愎谏已自可知而乃建白令台省大臣佥议可否盖畏天下议巳令台省侍臣共分谤耳有识者皆以谓朝廷无人吁可惜也孔子称管仲相桓公民到于今受其赐夫管仲伯者之佐尚能展一匡之勲而为衣裳之防秦桧大国之相也反欲舎中兴之羙而为降王之事则桧也不惟陛下之罪人实管仲之罪人也孙近傅会桧议遂得参知政事天下望治有如饥渴而近伴食中书漫不知可否桧曰敌可讲和近亦曰可和桧曰天子当拜近亦曰当拜臣尝至政事堂三发问而近三不答但云巳令台谏侍臣议之矣呜呼身爲执政不能参赞大政徒取容充位如此若敌骑长驱近还能折冲御侮耶窃谓秦桧孙近皆可斩也臣备员枢属义不与桧等共戴天区区之心愿斩三人头竿之槀街然后羁留敌使责以无礼徐兴问罪之师则三军之士不战而气自倍不然臣有赴东海而死耳宁能处小朝廷求活耶疏入责爲昭州盐仓而改送吏部与合入差遣注福州签判盖上初无深怒之意也至壬戌嵗慈宁归养秦讽台臣论其前言弗效诏除名勒停送新州编管张仲宗元干寓居三山以长短句送其行云梦绕神州路怅秋风连营画角故宫离黍底事昆仑倾砥柱九陌黄流乱注更钢狄摩挲何处天意从来髙难问况人生易老悲如许更南浦送君去凉生岸栁销暑耿斜河疎星淡月断云微度万里江山知何处回首对床夜语鴈不到书成谁与目断青天怀今古肯儿曹恩怨相尔汝举大白唱金缕衡在新兴尝赋词云富贵本无心何事故乡轻别空使猿惊鹤怨误薜萝风月囊锥刚要出头来不道甚时节欲驾巾车归去有豺狼当辙郡守张棣缴上之以谓讥讪秦愈怒移送吉阳军编管棣乃择使臣之刻核者名游崇管押封小项筒过海衡与其骨肉徒歩以渉瘴疠路人莫不怜之至雷州太守王彦恭趯虽不学而有识适使臣者行囊中有私茶彦恭遣人捕获送狱奏治别差使臣防送仍厚饟以济其渡海之费衡赖以少苏彦恭繇此贤士大夫推重之棣讦衡后即就除湖北提举常平乘轺一日而殂又数年秦始闻仲宗之词仲宗挂冠已久以它事追赴大理削籍焉衡囚朱崖防一纪方北归至端明殿学士通奉大夫八十余而终諡忠简此天力也【此一段皆衡之子澥手爲删定】













　　挥麈后録卷十
　　钦定四库全书
　　挥麈后録卷十一
　　宋　王明清　撰
　　孙仲益毎爲人作墓碑得润笔甚富所以家益丰有爲晋陵主簿者父死欲仲益作志铭先遣人达意于孙云文成缣帛良粟各当以千濡毫也仲益忻然落笔且溢美之既刻就遂寒前盟以笔龙涎建茗代其数且作啓以谢之仲益极不堪即以骈俪之词报之略云米五斗而作传绢千匹以成碑古或有之今未见也立道旁碣虽无愧词谀墓中人遂成虚语【翟无逸云】
　　韩璜叔夏爲司谏奉使江外回赴堂白事徐康国爲两浙漕亦以职事入谒中书康国自谓践扬之久率多傲忽既诣省候于廊庑以待朝退一緑衣少年已先在焉天尚未辨明康国初不知爲叔夏也貌慢之偃然坐胡床双展两足于火踏子之上目视云霄久之始问曰足下前任何处緑衣曰乍脱州县时方事之殷外方多以献利害得审察之命因以求任使者康国疑爲此等易之曰朝廷多事之际随材授官乍脱州县者未易遽干要除有堂吏过与之揖康国且诧于緑衣曰此某中奉也某在此倘非诸公调防亦焉能久安耶语未终丞相下马遣省吏致意康国曰适以韩司谏奉使回得防有所问未及接见吏引緑衣以登回首揖康国而趋康国始知爲谏官惊怅恐怖脚蹙踏子飜空灰火满地皇灼而退是时有流言刘刚据金陵叛刚知之束身星驰诣阙自明适康国翌日再造有黮袍后生武士复在焉康国反前日之辙先揖而问之曰适从何来武士曰来自建康康国遽问曰闻刘刚已反公来时如何武士作色曰吾即刘刚吾岂反者想公欲反耳康国又惭而去越数日竟爲叔夏弹其交结堂吏臣所目覩而罢【外舅云】
　　傅崧卿子骏以都司奉使二浙回行在所时王唐翁张全眞爲参政子骏既至堂中诸公问以部使者郡太守治状子骏曰浙东提防刑狱王翿不识次欲啓知明州张汝舟始悟适犯唐公讳矣思所以避之卒然曰明州张守尤无状顷刻之间二执政姓名俱及之【钱德载云】
　　范择善同宣和中登第得江西教官自当涂奉双亲之官其父至上饶而殂寓于道旁之萧寺中进退彷徨主僧怜之云寺后山半适有一穴不若就葬之不但免般挈之劳而老僧平日留心风水此地朝揖絶胜诚爲吉壤择善从之即其地而殡之其后择善骤贵登政府乃谋归祔于其祖兆请朝假以往改卜时老僧尚在力劝不从才徙之择善以飞语得罪于秦会之未还阙言者希指攻之云同以迁爲名谒告于外搔扰州县迁谪而死【赵宣明云】
　　季汉老与秦会之贺进维垣啓云推赤心于腹中君既同于光武有大勲于天下相自比于姬公秦答之云君既同于光武仰归美报上之诚相自比于姫公其敢犯贪天之戒汉老得之皇恐者累月
　　建炎末范觉民当轴下讨论之制论崇观以来泛滥受赏迁擢与夫入仕之人官曹殽乱宜从镌汰自此侥幸之徒屏迹不敢出绍兴辛酉御史乃言以谓方事之殷从军之人多有受前日之滥赏者愿亟罢此文以安反侧诏从之盖是时秦会之初用事也先是宣和初郑达夫爲相达夫与会之俱华阳王氏壻会之以其兄楚材梓嘱于达夫防傅墨卿使髙丽达夫俾楚材以傔从墨卿补下班祗应洎回即以献颂赴殿试祐陵实録亦略载之又王显道以达夫壻冒宠位中大夫秘阁修撰且会之夫人同包也金彦行安节爲谏官尝陈其事于会之疏中二人摈迹累年至是御史希会之之防以爲之地繇此二人俱被峻用不及一嵗皆登从班
　　建炎末先人爲枢密院编修官被防专一纂集祖宗兵制书成进呈髙宗皇帝览之称善谕宰臣范觉民宗尹云王某所进兵制甚佳朕连夕观之爲目痛可改官与陛擢差遣其书赐名曰枢庭备捡时秦会之爲参知政事素与先人议论不同虽更秩然自此去国矣王鈇字承可会之舅氏王本观复之子会之心欲用之荐于上谓有史才名适与先人偏旁相似上忽问云岂非修兵制者乎会之即应之云是也诏再除枢属徐献之琛亦王氏甥与会之爲中表而师川之族弟会之知髙宗眷念师川不替一日奏事啓上云徐俯身后伶俜可怜有弟琛能承兄之业愿陛下録用之上从其请其后承可献之皆爲贰卿会之并縁防上率皆此
　　绍兴己未周敦义葵爲侍御史梁仲谟汝嘉爲户部尚书敦义欲论之甫属藁而泄其事于仲谟时秦会之秉钧仲谟致恳款于会之会之领略之是夕敦义牒阁门明朝有封事求对翌日会之奏事即拟除敦义爲左史天意未允敦义方侍引会之下殿即喻阁门云周葵已得防除起居郎隔下又明日敦义立螭前愬之髙宗喻会之云周葵遽易之何也会之云周葵位长言路碌碌无所建明且进退百官臣之职也傥以臣黜陟不公愿先去位上云不须如此是日批出周葵与郡遂出守霅川秦含怒未已思多方误之未防易守平江会李仲永椿年爲浙漕应办北使会之喻意仲永使爲之所仲永之回即入奏敦义在郡锡燕北使饮食臭腐致行人有词讲和之初不宜如此敦义落职罢郡谢表云虽宰夫是供各司其軄耳然王事有阙是谁之过欤自是投闲十五年
　　绍兴庚申秋敌人败约复取河南故地秦会之在相位踪迹颇危时冯济川檝爲贰卿一日相见告之云金人背盟我之去就未可卜如前此元老大臣皆不足虑独君乡衮未测渊衷如何公其爲我探之翌日济川求对啓上云金人长驱犯淮势须兴师如张某者当且以戎机付之髙宗正色曰宁至覆国不用此人济川亟以告秦秦且喜且感济川云适观天意檝必被逐愿乞泸川以爲昼绣至晩批出冯檝令与外任遂以檝爲待制帅泸南在任凡十二年【张文老云】
　　方公美庭实兴化人其父宣和中尝爲广南提学以卒公美后登科至绍兴间自省郎爲广东提刑以母忧去官服阕复除是职公美辞以不忍往秦会之不乐降防趣行公美勉强之官谢上表云三舍教育先臣之遗爱尚存一笑平反慈母之音容未逺读者哀之已而竟没于岭外【苏少连云】
　　马子约纯绍兴中爲江西漕时梁企道杨祖爲帅每强盗勑下贷命必配潮州喻部吏至郊外即投之江中如此者屡矣子约云使其合死则自正刑典以其罪止于流故赦其生犹或自新既断之后即平人尔倘如此与杀无罪之人何以异乎二公由此不咸后以他事交愬于朝俱罢去初熙宁中子约父处厚黙知登州建言乞减放沙门岛罪人处厚时未有嗣梦天锡一子当夀八十仕至谏议大夫前人已记之矣子约隆兴初以太中大夫致仕夀八十一而终太中盖官制前谏议大夫也
　　绍兴丁卯嵗明清从朱三十五丈希眞乞先人文集序引文既成矣出以相示其中有云公受今维垣益公深知倚用而不及明清读至此啓云窃有疑焉朱丈云敦儒与先丈皆秦会之所不喜此文传播达其闻听无此等语至掇祸明清云欧阳文忠与王深父书云吾徒作事岂爲一时当要之后世爲如何也朱丈叹伏除去之
