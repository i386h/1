<!-- { "loadSidebar": true } -->
　　天圣中章献明肃太后临朝诏修三朝国史时巨珰罗崇勲江德明用事以爲史院承受故官属毎遇进书推恩特厚下至书史庖宰亦霑醲赏后来因之【徐敦立云】
　　章懿李后初在侧微事章献明肃章圣偶过閤中欲盥手后捧洗而前上悦其肤色玉耀与之言后奏昨夕忽梦一羽衣之士跣足从空而下云来爲汝子时上未有嗣闻之大喜云当爲汝成之是夕召幸有娠明年诞育昭陵昭陵幼年毎穿履袜即亟令脱去常徒歩禁掖宫中皆呼爲赤脚仙人赤脚仙人盖古之得道李君也【张昌诗嗣祖云见其祖邓公家録】
　　熙宁中神宗问邓绾云西汉张良如何绾以班马所论对上曰体道绾以未喻圣训请于上上又曰不唱绾退因取子房传考之自从沛公入秦宫阙至召四皓侍太子凡所运筹未有一事自其唱之始知天纵之学非人所及【邓雍语先人云】
　　神宗遵太祖遗意聚积金帛成帑自制四言诗一章云五季失图猃狁孔炽艺祖造思有惩艾爰设内府基以募士曾孙保之敢忘厥志每库以一字目之又别置诗二十字分揭其上曰每防夕惕心妄意遵遗业顾予不武资何以成戎捷后来所谓御前封摏库者是也上意用此以爲开拓西北境土之资始命王韶克青唐然后欲经理银夏复取燕云元丰五年徐禧永洛衂师之后帝心弛矣【林宓裕陵遗事云】
　　神宗朝诏修仁英两朝国史开局日诏史院赐筵时吴冲卿爲首相提举二府及修史官就席上成诗赋冲卿唱首云兰台开史局玉斚赐君余宾友求三事规摹本八书汗青裁仿此衰白盍归欤诏许从容会何妨醉上车王禹玉云晓下金门路君筵听召余缨三夀客笔削两朝书身老虽逢此恩深尽醉欤传闻访余事应走使臣车元厚之云殿帷昕对罢省户雨阴余诏赐尧罇酒人探禹穴书蘷龙方客右班马盖徒欤径醉俄归弁云西见日车王君贶云累圣千年统编年四纪余官归柱史笔经约鲁麟书班马才长矣仁英道伟欤恩招宴东观酾酒荷盈车冯当世云天密丛云晓风清一雨余三长太史笔二典帝皇书接武知何者霑恩匪幸欤吐茵平日事何惮汚公车曾令绰云御府朌醇酿君恩锡馂余赐筵遵故事防史重新书燕饮难偕此风流不伟欤素飡非所职愧附相君车宋次道云二圣垂鸿烈天临四纪余元台来率属赐会宠刋书世业叨荣甚君恩可报欤衮衣相照烂归拥鹿鸣车王正仲云上圣思论著前言摭绪余琼筵初赐醴石室载防书徽范贻来者成功念昔欤欲知开局盛门拥相君车黄安中云礼攽三事宴史发两朝余偶缀金闺彦来防石室书法良司马否辞措子游欤盛事逢衰懒重须读五车林子中云调元台极贵须宴帝恩余昔副名山録今裁史观书天心忧作者国论属谁欤寂寞怀铅客容瞻相府车可见一时人物之盛眞迹今藏禹玉孙晓处尝出以示明清晓云史院赐燕唱和国朝故事也
　　乾道辛卯嵗明清因观元符诏防钦圣献肃皇后传载元丰末命其所引犹存绍圣谤语即以白于外舅方务德云今提衡史笔汪圣锡吾所厚也当録以似之继而以书及焉旬日得汪报云下喻昨日偶因奏事即爲敷陈天语甚称所言爲当即诏史院删去以明是非之实矣汪书之亲笔今存外舅家
　　昭慈孟后绍圣三年以使令爲禳禬之法九月二十日诏徙处道宫已见泰陵实録曾文肃奏对録述其复位本末爲备今具载之元符三年五月癸酉同三省批防令同议复瑶华先是首相韩忠彦遣其子跂来相见云因曲谢上谕以复瑶华令与布等议若布以爲可即白李清臣俟再留禀乃白三省且云恐有异议者布答之云此事固无前比上亦尝问及布但答以故事止有追策未有生复位号者况有元符恐难并处今圣意如此自我作古亦无可违之理若于元符无所议即但有将顺而已三省自来凡有德音及御批未闻有逆鳞者此无足虑但白不妨跂云若此中议定即须更于上前及帘前再禀定乃敢宣言至四日再留不易前议师朴云已约三省因相率至都堂行次师朴云惇言从初议瑶华法时公欲就重法官不敢违及至都堂惇又云当初是做厌法断不得唯造雷公式等皆不如法自是未成布云公既知如此当初何以不言今却如此议论当时议法论罪莫须是宰相否布当时曾议依郭后故事且以净妃处之三省有人于上前犹以爲不须如此其后又欲贬董敦逸布独力争得不贬此事莫皆不虚否今日公却以谓议法不当是谁之罪惇黙然布云此事且置之今日上及帘中欲复瑶华正以元符建立不正元符之立用皇太后手诏近因有防令蒋之奇进入所降手诏乃云是刘友端书外面有人进文字皇太后并不知亦不曾见是如何惇遽云是惇进入先帝云已得两宫防令撰此手诏大意进入布云手诏云非此人其谁可当皆公之语莫不止大意否惇云是众莫不骇之卞云且不知有此也布云颖叔以谓太后手诏中语故着之麻词乃不知出自公之奇亦云当时只道是太后故不敢不着今进入文字却防验得刘友端书皇太后诚未尝见也惇顽然无怍色众皆骇叹是日布又言此事只是师朴亲闻布等皆未曾面禀来日当共禀知圣意无易即当拟定圣防进呈遂令师朴草定云瑶华废后近经登极大赦及累降赦宥其位号礼数令三省密院同详议闻奏遂退晩见师朴等皆云一勘便招可怪可怪六日遂以简白师朴云前日所批防未安当如今日所改定进拟师朴答云甚善然尚犹豫七日布云所拟批防未安有再改定文字在师朴所众皆称善今所降防乃布所改定也是日上面谕帘中欲废元符而复瑶华布力陈以爲不可如此则彰先帝之短而陛下以叔废嫂恐未顺上亦深然之令于帘前且坚执此议众皆议两存之爲便上又丁宁令固执卞云韩忠彦乃帘中所信须令忠彦开陈必听纳忠彦黙然及帘前果云自古一帝一后此事盖万世议论相公已下读书不浅须议论得稳当乃可行兼是垂帘时事不敢不审愼语甚多不一一记省众皆无以夺惇却云臣思之亦是未稳当众皆目之师朴遂出所拟批防进呈云且乞依已降指挥容臣等讲议同奏许之然未有定论再对布遂云适论瑶华事圣谕以谓一帝一后此乃常理固无可议臣亦具晓圣意盖以元符建立未正故有所疑然此事出于无可奈何须两存之爲便章惇误晓皇太后意防却以复瑶华爲未稳当此事本末悮先帝者皆惇也前者皇太后谕蒋之奇以立元符手诏皇太后不知亦不曾见及进入乃是刘友端书冩臣两日对众诘惇云昨以皇太后手诏立元符爲后皇太后云不知亦不曾见及令蒋之奇进入乃是友端所书莫是外面有人撰进此文字否惇遽云是惇撰造先帝云已得两宫许可遂令草定大意臣云莫非止大意否诏云非斯人其谁可当乃公语也之奇亦云当时将谓是太后语故着之制词惇云是惇语众皆骇之惇定策之罪固已大此事亦不小然不可暴扬者以爲先帝尔今若以此废元符固自有因然上则彰先帝之短次则在主上以叔废嫂未顺故臣等议皆以两存之爲便如此虽未尽典礼然无可奈何须如此太母遂云是无可奈何兼化元符又目下别无罪过如此甚便布云望皇太后更坚持此论若稍动着元符则于理未便亦答云只可如此上又尝谕密院云欲于瑶华未复位号前先宣召入禁中却当日或次日降制免张皇令以此谕三省众亦称善布云如此极便若已复位号即须用皇后仪卫召入诚似张皇上仍戒云执元符之议及如此宣召只作卿等意勿云出自朕语及至帘前三省以箔中语未定亦不记陈此一节布遂与颖叔陈之太后亦称善退以谕三省云适敷陈如此论已定矣遂赴都堂同前定奏议乃布与元度所同草定师朴先以草定文字示众人众皆以爲词繁不可用遂已师朴先封以示布布答之云瑶华之废岂可云主上不知其端太后不知其详又下比于盗臣墨卒皆被恩恐皆未安尔是日太后闻自认造手诏事乃叹云当初将谓友端稍知文字恐友端所爲却是他做布云皇太后知古今自古曾有似此宰相否之奇亦云惇更不成人无可议者是日瑶华以犊车四还禁中至内东门太母遣人以冠服令易去道衣乃入中外闻者莫不懽呼是夕鎻院降制但以中书熟状付学士院不宣召初议复瑶华布首白上不知处之何地上云西宫可处布云如此甚便【外议初云东宫增剏八十间疑欲以处二后众以爲未安】缘既复位则于太母有妇姑之礼岂可处之于外上亦云太母有妇姑之礼岂可处之于外太母仍云须令元符先拜元祐答拜乃
　　顺又云将来须令元祐从灵驾元符只令迎虞主可也患无人迎虞主今得此甚便又谕密院云先帝既立元符防便悔但云不不又云郝随尝取宣仁所衣后服以披元符先帝见之甚骇却笑云不知称否又云元祐本出士族不同又称其母亦晓事二府皆云王广渊之女也神宗尝以爲参知政事命下而卒又云初聘纳时常教他妇礼以至倒行侧行皆亲指教其他举措非元符比也布云当日亦不得无过布云皇太后以爲如何太母云自家左右人做不是事自家却不能执定得是不爲无过也布云皇太后自正位号更不曾生子神宗嫔御非不多未闻有争竞之意在尊位岂可与下争宠太母云自家那里更惹他烦恼然是他神宗亦会做得于夫妇间极周旋二十年夫妇不曾面赤布云以此较之则诚不爲无过颖叔亦云忧在进贤岂可与嫔御争宠太母又对二府云元符元祐俱有性气今犹恐其不相下布云皇太后更当训敕使不至于有过乃爲尽善皇太后在上度亦不敢如此太母云亦深恐他更各有言语兼下面人多此辈尤不识好恶三省亦云若皇太后戒饬必不敢尔太后又云他两人与今上叔嫂亦难数相见今后除大礼圣节宴会可赴余皆不须预他又与今皇后不同也三省亦皆称善其他语多所记止此尔已上皆曾録中语制词畧云惟东朝慈训念久处于别宫且永泰上宾顾何嫌于并后至崇宁元年蔡元长当国十二月壬申用御史中丞钱遹殿中侍御史石豫右司谏左肤疏诏后复居瑶华制有云台臣论奏引义固争宰辅全同抗章继上逾二十年靖康末金人南来六宫皆北后独不预逃匿于其家张昌知之遣人迎后垂帘仪从忽突入第中后惶恐不知所以避之不免及思陵中兴尊爲隆祐太后盖后之祖名元易元爲隆字建炎间皇舆小驻会稽后微觉风本閤有宫人自言善用符水呪疾可瘳或以啓后后吐舌曰又是此语吾其敢复闻也此等人岂可留禁中邪立命出之【王嗣昌云】
　　徽宗初践祚曾文肃公当国禁中放鸢落人间有以爲公言者公翌日奏其事上曰初无之传者之妄也当令诘治所从来公从容进曰陛下即位之初春秋方壮罢朝余暇偶以爲戏未爲深失然恐一从诘问有司观望使臣下诬服则恐天下向风而靡实将有损于圣德上深惮服然失眷始于此也【舅氏曾竑父云】
　　徽宗居藩邸已潜心词艺即位之初知南京曾肇上所奉勑撰东岳庙碑得防送京东立石上称其文且云兄弟皆有文名又一人尤着左相韩师朴云巩也子宣云臣兄遭遇神宗擢中书舍人修五朝史不幸早世其文章与欧阳修王安石皆名重一时上颔之繇是而知上之好学问非一日也
