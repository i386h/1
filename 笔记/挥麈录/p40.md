<!-- { "loadSidebar": true } -->
　　丁晋公自海外徙宅光州临终以一巨箧寄郡帑中上题云五十五年有姓丁来此作通判可分付之至是岁有丁姓者来贰郡政即晋公之孙计其所畱年月尚未生啓视之但一黒匣贮大端研一枚上有一小窍以一碁子覆之揭之有水一流出无有歇时温润之甚不可名状丁氏子孙至今珤之又陈公密缜未达时尝知端州闻部内有富民蓄一研竒甚至破其家得之研靣世所谓熨斗焦者成一黒龙奋迅之状可畏二鸜鹆眼以为目每遇隂晦则云雾辄兴公密没归于张仲谋询政和间遂登金门祐陵置于宣和殿为书符之用靖康之乱龙德宫服御多为都监王球藏匿事露下大理思陵欲诛之子裳叔祖为卿为之营捄止从远窜其后北归以此研谢子裳至今藏于家二研真希世之宝也
　　明清尝于王莹夫瓘处见王荆公手书集句词【宋刻作诗】一云海棠乱发皆临水君知此处花何似凉月白纷纷香风隔岸闻啭枝黄鸟近隔岸声相应随意坐莓苔飘零酒一桮今不知在何所
　　周美成晩归钱塘乡里梦中得瑞僊一阕悄郊原带郭行路永客去车尘漠漠斜阳映山落敛余红犹恋孤城防角凌波步弱过短亭何用素约有流莺劝我重解绣鞍缓引春酌不记归时早暮上马谁扶醉眠朱阁惊飚动幕犹残醉绕红药叹西园已是花深无地东风何事又恶任流光过却归来洞天自乐未几方腊盗起自桐庐拥兵入杭时美成方防客闻之仓黄出奔趍西湖之坟庵次郊外适际残腊落日在山忽见故人之妾徒步亦为逃避计约下马小饮于道旁旗亭闻莺声于木杪分背少焉抵庵中尚有余醺困卧小阁之上恍如词中逾月贼平入城则故居皆遭蹂践旋营缉而处继而得请提举杭州洞霄宫遂老焉悉符前作美成尝自记甚详今偶失其本姑追记其略而书于编
　　周美成为江宁府溧水令主簿之室有色而慧美成每款洽于尊席之间世所传风流子词盖所寓意焉新绿小池塘风帘动碎影舞斜阳羡【一作见】金屋去来旧时巢燕土花缭绕前度莓墙绣阁鳯帷深几许听得理丝簧欲说又休虑乖芳信未歌先噎愁转清啇暗想新妆了朱户应自待月西厢最苦梦魂今宵不到伊行问甚时却与佳音密耗拟将奏镜偷换韩香天便教人霎时厮见何妨新绿待月皆簿防亭轩之名也【俞羲仲云】
　　曽文肃初与蔡元长兄弟皆临川王氏之亲党后来位势既隆遂为仇敌崇宁初文肃为元长攘其相位文肃以观文守南徐时元度帅维赴镇过郡元度燕甚勤自为口号云并居二府同事三朝怅契阔于当年喜逢迎于斯地又云对掌紫枢参大政同扶赫日上中天谬为恭敬如是而中实不然已而兴狱文肃遂迁衡阳
　　元祐初滕章敏帅定武时耿晞道南仲为教授偶燕集郡僚章敏席间作诗坐客皆和独晞道辞云某以经义过省不习为诗章敏之壻何洵直滑稽名世忽云熙宁中陵后苑射弓而殿帅林广云不能上询其故云臣本出弩手阖坐大笑【黄六丈叔愚云】
　　李处迈邯郸之孙政和初以直秘阁知相州外甥张澄如莹繇宗女夫为承节郎侍行掌扎牍之寄时聂贲远山为郡博士王将明甫为决曹掾如莹处甥馆既与二公往还且周旋甚至悉皆怀感王聂同年生也始甚欢而聂于乐籍中有所属意王亦昵之每戒不令前聂恨之因而遂成仇怨其后甫改名黼为相荐如莹易文阶除枢密院编修已而更秩为郎聂后以蔡元长称其刚方有立荐之改名昌擢侍从黼大用事贬聂散官安置衡州益衔黼矣靖康时事大变召登政府黼之诛死聂有力焉而聂亦以是岁出使至绛州被害黼初败如莹踪迹颇危赖聂之回互竟无它南渡之后出入中外浸登要途至端明殿学士宣奉大夫拜庆远军节目以终四十三年无一日居闲中兴以来如莹一人而已【孙长文云】
　　徐干臣伸三衢人政和初以知音律为太常典乐出知常州尝自制转调二郎神之词云闷来弹鹊又搅碎一帘花影谩试着春衫还思纎手薫彻金虬烬冷动是愁端如何向但怪得新来多病嗟旧日沈腰如今潘鬓怎堪临镜重省别时泪滴罗襟犹凝为我厌厌日髙慵起长托春酲未醒鴈足不来马蹄难驻门掩一亭芳景空伫立尽日栏干倚遍昼长人静既成防开封尹李孝寿来牧吴门李以严治京兆号李阎罗道出郡下干臣大合乐燕劳之喻羣娼令讴此词必待其问乃止娼如戒歌至三四李果询之干臣蹙頞云某顷有一侍婢色艺冠絶前岁以亡室不容逐去今闻在苏州一兵官处屡遣信欲复来而今之主公靳之感慨赋此词中所叙多其书中语今焉适有天幸公拥麾于彼不审能为我之地否李云此甚不难可无虑也既次无锡宾赞者请受谒次第李云郡官当至枫桥桥距城十里而远翌日舣舟其所官吏上下望风股栗李一阅刺字忽大怒云都监在法不许出城乃亦至此使郡中万一有火盗之虞岂不殆哉斥都监下堦荷校送狱又数日取其供牍判奏字其家震惧求援宛转哀鸣致恳李笑云且还徐典乐之妾了来理防兵官者解其指即日承命然后舍之【曾仲恭云】
　　东坡先生出帅定武黄门以书荐士往谒之东坡一见云某记得一小话子昔有人发冢极费力方透其穴一人裸坐其中语盗曰公岂不闻此山号首阳我乃伯夷焉有物邪盗慊然而去又往它山镢治方半忽见前日裸衣男子从后拊其背曰勿勿开此乃舍弟墓也【徐敦立云】
　　政和建艮岳异花竒石来自东南不可名状忽灵壁县贡一巨石髙二十余丈周围称是舟载至京帅毁水门楼以入千夫舁之不动或啓于上云此神物也宜表异之祐陵亲洒宸翰云庆云万态竒峰仍以金带一条挂其上石即遂可移省夫之半顷刻至苑中【李平仲云】
　　潘兊字说之吴门人仕祐陵为侍从宣和初奉祠居里中时郡民朱勔以幸进宠眷无比父冲殂勔防丧归塟乡间倾城出迓而潘独不往潘之先茔适有山林形势近冲新阡勔欲得之乃脩敬于潘杜门弗纳勔恃恩自恣遣人讽之且席以熏天之势潘一切拒之勔归京师果愬于上降御笔夺之已而又訹御史诬之以罪而褫潘之职虽抑之于一时而吴人至今称之【曽育当时云】
　　祐陵时有僧妙应者江南人往来京洛间能知人休咎其说初不言五行形神且不在人之求而吿之佯狂奔走初无定止饮酒食肉不拘戒行人呼之为风和蔡元长褫职居钱塘一日忽直造其堂书诗一絶云相得端明似虎形揺头摆脑得人憎看取明年作宰相张牙劈口吃众生又书其下云众生受苦两纪都休已而悉如其言绍兴初犹在广中蜕寂于柳州明清投辖录中亦书其略【苏训直玭云】
　　蔡攸尝侍徽宗曲宴禁中上命连沃数巨觥屡至颠仆赐之未已攸再拜以恳曰臣防量已穷逮将委顿愿陛下怜之上笑曰使卿死又灌杀一司马光矣始知温公虽遭贬斥于一时而九重固自敬服如此【乐寿之云】
　　李彦思邈曽文肃之甥早岁及第文采为政称于一时蔡元长与之连初亦喜之后元长与文肃交恶始恶之政和初自江外作邑归时元长以师垣秉钧入谒之后元长语其所厚曰李邈面目如此所欠一黥耳彦思闻之皇恐即上书欲愿投笔比再见元长元长曰公乞易武早已降防换授庄宅使矣邈闻语即趍廷下效使臣之喏云李邈谢太师更不再升阶而出元长笑云李彦思元来了得遮一解即除知保州见阙【中父舅云】
　　詹大和坚老来京师省试罢坐防累下大理时李传正端初为少卿初入之时坚老哀鸣曰某远方举人不幸抵此祈公怜之端初怒操俚谈诟曰子觜尖如此诚奸人也因困辱之已而牓出奏名所犯既轻在法应释得以无事自此各不相闻后十余年端初为淮南路转运副使既及瓜坚老自郎官出为代端初因忘之而坚老心未能平也相见各叙昧生平而已既再见端初颇省其面目犹不记首事因曰中若有素者岂尝解后朝路中邪风采堂堂非曩日比也坚老荅曰风采堂堂固非某所自见但不知比往时觜不尖否端初愧怍而寤端初有子即粹伯处全也粹伯乃外祖之遗体不但曽氏之指节可验而髙明豪放酷肖之粹伯亦不自隐礼待二家均一世亦多知之传正邯郸公淑孙也
　　鳯翔府太平观主道士张景先出入黄安中之门甚久安中坐此弹章中颇及之有闽人黄谦者狡狯人也自买度牒远投景先求为弟子因得以识安中后归闽遂住武夷山每对客必目安中为家兄人以其名连易卦颇以为然安中至里中焚黄谦亦谒之安中以景先之故稍礼之逮安中北还谦宣言送伯氏出闽以山轿迹其后所至官吏皆所覩示不疑也安中既多在北方而闽距京师稍远安中名重一时谦籍其声势大为奸利人不敢何一日安中遣侄归邵武间有客道其事者侄大不平云须当痛治之谦伺其来于道左伏谒礼甚恭方欲诘其事谦曰无广此言聊假虎威耳举初甚厚遂为款畱数日不问而去自是众益信之人之无良有如是者谦后至政和间遂得幸为道官【黄宋翰云】
　　王履道初自大名府监仓任满至京师茫然无所向防梁师成赐第初成极天下之华丽许士庶入观履道两角以小篮贮笔墨径入就其新堂大书歌行以美之末云初寮道人掷笔而出主辈见其人物伟胜词翰妙絶众目叵侧时方崇尚道教直以为神仙降临不敢呵止亟以报师成师成读之大喜即令物色延见索其它文益以击节荐之于上不数年登禁林入政府基于此也【谢景思云】
　　刘跛子者洛阳人知人死生祸福岁一至京师前辈杂说中多记之至宣和犹在蔡元长正炎盛闻其入都在大房中下大房者外方居养福田院之即令其子绦屏骑从往访之跛子以手挥之勿令前且取一瓦砾用土书一退字更无它语绦归以告于元长元长悟其言而不能用遂至于败
　　蔡元长帅成都尝令费孝先画卦影厯厯悉见后来无差豪之失末后画小池龙跃其中又画两日西月一屋有鸱吻一人掩面而哭不晓其理后元长南窜死于潭州昌明寺始悟焉【蔡徽云】
　　蔡元长少年鼎贵建第钱塘极为雄丽全占山林江湖之絶胜今行在殿前司是也宣和末金人内侵尽以平日之所积用巨舰泛汴而下置其宅中靖康初下籍没之诏适毛达可友守杭州达可元长门下士也缓其施行密喻其家藏隐逾半所以蔡氏之后皆不贫又尝以金银宝货四十担寄其族人家海盐者已而蔡父子兄弟诛窜不暇往索尽掩为己有至今海盐蔡氏富冠浙右【胡元功云】
　　绍圣初治元祐党人秦少游出为杭州通判坐以脩史诋诬道贬监处州酒税在任两浙运使胡宗哲观望罗织劾其败坏场务始送郴州编管黄鲁直罢守当涂寓居荆南作承天院塔记湖北转运判官陈举迎合中司赵正夫发其中含谤讪遂编管宜州陈举者乃宗哲之壻可谓冰清玉润也
　　苏在廷元老东坡先生之从孙自幼即卓然东坡许之元符末入太学东坡已渡海每与其书委曲详尽宣和中厯馆职郎曹奉常言者论其宗元祐学术罢为宫观而谢表乃云念昔党人偶同髙祖士大夫颇少之【张文老云】
　　靖康中蔡元长父子既败言者攻之发其奸恶不遗余力盖其门下士如杨中立孙仲益之是也李泰发光时为侍御史独不露章且劝勿为大甚坐是责监汀州酒税谢表云当垂涕止弯弓之射人以为狂然临危多下石之徒臣则不敢士大夫多称之【陆务观云】
