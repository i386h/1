<!-- { "loadSidebar": true } -->
　　隆兴改元嵗明清在会稽因爲友人言先人初爲曾氏壻尝于外家手节曾文肃公日録有庚辰嵗在相位日一帙眞迹外家后来失去见于外祖曾空青三朝正论后序矣先人节本偶存焉其中一则记赵谂事谂弟诙于渝州所居柱上题云隆兴二年天章阁待制荆湖南北等路安抚使再题云隆兴三年随军机宜李时雍从行谂不轨事发凿取其柱赴制勘所并具奏其所题之意诙坐此亦死如此则隆兴之号岂可犯耶友人云愿借一观遂以假之亟驰元本送似当轴者继即开陈遂改乾道之号友人繇此乃晋用然先人手泽不可复取而此书不传于世矣友人后登从班交往既厚不欲书其姓名初谂以甲科爲太常博士谒告省其父庭臣于蜀道中梦神人授以诗云天锡雄材孰与戡征西才罢又征南冕旒端拱被龙衮天子今年二十三繇此有猖狂之志伏诛时适及歳刑部郎中王吉甫独引律中文以谓口陈欲反之言心无眞实之状吉甫坐绌诏改渝州爲恭州谂初登第时太常少卿李积中女有国色即以妻之成婚未久而败或云冯时可者谂遗腹子也
　　髙俅者本东坡先生小史笔扎颇工东坡自翰苑出帅中山留以予曾文肃文肃以使令已多辞之东坡以属王晋卿元符末晋卿爲枢宻都承防时祐陵爲端王在潜邸日己自好文故与晋卿善在殿庐待班解后王云今日偶忘记带箆刀子来欲假以掠可乎晋卿从腰间取之王云此様甚新可爱晋卿言近创造二副一犹未用少刻当以驰内至晩遣俅赍往值王在园中蹴鞠俅候报之际睥睨不已王呼来前询曰汝亦解此技邪俅曰能之漫令对蹴遂惬王之意大喜呼隶辈云可往传语都尉既谢箆刀之贶并所送人皆辍留矣由是日见亲信逾月王登寳位上优宠之眷渥甚厚不次迁拜其侪援以祈恩上云汝曹争如彼好脚迹邪数年间建节循至使相遍歴三衙者二十年领殿前司职事自俅始也父敦复复爲节度使兄伸自言业进士赴殿试后登八座子侄皆郎潜延阁恩幸无比极其富贵然不忘苏氏毎其子弟入都则给养问防甚勤靖康初祐陵南下俅从驾至临淮以疾爲解辞归京师当时侍行如童贯梁师成辈皆坐诛而俅独死于牖下【胡元功云】
　　挥麈后録卷七
<子部,小说家类,杂事之属,挥麈录>
　　钦定四库全书
　　挥麈后録卷八
　　宋　王明清　撰
　　黄太史鲁本传及文集序云太史罢守当涂奉玉隆之祠寓居江夏尝作荆南承天寺塔记湖北转运判官陈举承风指采摘其间数语以爲幸灾谤国遂除名编隶宜州时崇宁三年正月也明清后阅徽宗诏防云大观二年二月壬午淮南转运副使陈举奏臣巡按至泗州临淮县东门外忽见一小虵长八寸许在臣船上防以烛照之已长四尺有余知是龙神以箱复金迎之遂入箱中并箱复送至庙中知县黄巩差人报称所有箱内揭起金钱已失小虵止有开通元寳钱一文小青虫一个次日早差人赍送臣船臣切思之神龙之示人以事必以其以臣承乏漕事实主财赋不示以别物而示以钱者以其如泉之流行于天下而无穷也不示以别钱而示以开通元寳以其有开必有通而无壅也示之以青虫一者其虫至微背首皆青腹与足皆金色青东方色也示其有生意金西方物也示其有成意也臣切以谓神龙伏见陛下复修神考漕运与盐法使内外财赋丰羡流通不滞一方而无有壅塞公私通行靡有穷竭故见斯异臣不隐黙谨述事由并开通元寳钱一文及小青虫一个盛以涂金银合子谨专人诣阙进呈奉圣防陈举特罚铜二十斤其进开通钱并青虫儿涂金银合封全并于东水门外投之河中以戒诡诞敬缀于编仰见祐陵圣聪明察奸欺繇是而知所谓陈举者诚无忌惮之小人所爲若是不独宜州之一事也遗臭千载可不戒哉
　　伯祖彦辅以文学政事扬歴中外甚久元符中爲司农卿哲宗欲擢贰版曹已有定论有卖卜瞽者过门呼而问之云何日可以有喜术者云目下当动不如意夀数却未艾更五年后作村里从官是时伯祖已爲朝议大夫偶白事相府言忤章子厚遂挂冠去国明年徽庙登极已而遇八寳恩转中大夫又以其子陞朝迁太中大夫又数年年八十一乃终伯祖名得臣自号凤台子有注和杜少陵诗麈史行于世
　　大观中有妖人张怀素以左道游公卿家其説以谓金陵有王气欲谋非常分遣其徒游説士大夫之名望者有范寥信中成都人蜀公之族孙始名祖石能诗避事出川以从怀素怀素令寥入广以訹黄太史鲁时鲁在宜州危疑中闻其説亟掩耳而走已而鲁死寥益困遂诣阙陈其事朝廷兴大狱坐死者数十人寥以无学籍授左藏库副使赐予甚厚寥又言润州进士汤东野德广实资助其垂橐而趣其行德广自布衣授宣义郎司农寺簿赐绯衣寥毎对客言其告变实鲁纵防之使鲁在奈何【舅氏曾宏父云】
　　张怀素本舒州僧也元丰末客畿邑之陈畱常插花满头佯狂县中自称戴花和尚言人休咎颇验羣小从之如市知县事毕仲游怒其惑众禽至庭下索其度牒江南李氏所给也仲游不问抹之从杖一百断治还俗逓逐出境自是长发从衣冠游号落托野人初以占风水爲生又以淫巧之术走士大夫门因遂猖獗既败捕获于眞州城西仪眞观室中有美妇人十余狱中供出踪迹本末时仲游死已久诏特赠太中大夫官其二孙史册不载毕氏干照存焉
　　蔡文饶薿帅维扬郡庠有士子李者不拘细行以豪自任文饶闻其名呼与之言遂延致书室以教诸子且不责以课程已而文饶易镇青社携与俱行人疑之经嵗辞归文饶赠遗甚厚又惠槐简一云此薿释褐所赐足下不晩亦当魁天下官职夀数与薿悉相埓后皆如其言李即顺之易建炎龙飞第一人也【廉宣仲云】
　　五代李涛与弟澣俱才望澣仕晋爲内相耶律德光侵京师载之以归仕契丹亦显有应歴集十卷后涛相汉犹及见本朝有传载三朝史中涛五世孙即汉老邴也汉老之弟唐老邺建炎初守越州随敌北去亦爲之用事有可笑如此者
　　道家者流谓蟾蜍万嵗背生芝草出爲世之嘉祥政和初黄冠用事符瑞翔集李譓以待制守河南有民以爲献者譓即以上进祐陵大喜布告天下百官称贺于廷上表云九天睿泽溥及含灵万嵗蟾蜍聿生神草本实二物名各一芝或善辟兵或能延夀乃合爲于一体允特异于百祥命以金盆储水养之殿中浸渍数日漆絮败溃赝迹尽露上怒黜譓爲单州团练副使谢表云芹献以爲美野人之爱则深舆乘而可欺子产之智焉在譓至之孙也【舆乘疑作鱼烹】
　　政和中将作监贾谠明仲奉诏爲童贯治赐第于都城既落成贾往谢之贯云久劳神观而悤悤竟未能小款翌早朝退无它幸见过防心而已明仲领其意诘朝既见賔主不交一谈顷之一卒持二物若寳盖璎珞状张于贯及巳之上视之皆眞珠也各命二双鬟捧卓子一只至所座前又令庖人持银镣灶即防之侧燎火造包子以酒食行凡三毎一行易一卓凡果楪酒杯之属初以银次金又次以玉其制作奇絶目所未覩三杯即彻贾亦辞出蹔至局中然后归舍见数人立于门云太傅致意适来大监坐间受用一分器皿及双鬟悉令持纳计其逾数万缗贾繇此雄豪至今以富闻湘中谠逵之孙也【贾虞仲云】
　　宣和庚子蔡元长当轴外祖曾空青守山阳时方腊据二浙甚炽初元长怨陈莹中以陈尝上书诋文肃编置郡中欲外祖甘心焉既至外祖极力照瞩之适莹中吿病外祖即令毉者朝夕诊视具疾之进退与夫所供药饵申官已而不起亦令作佛事僧众下至防肆之徒悉入状用印系案僚吏以爲何至是外祖曰数日之后当知之已而朝廷遣淮南转运使陆长民体究云盗贼方作未审陈瓘之死虚实外祖即以案牍缴奏以闻人始服先见之明【中父舅云】
　　刘斯立跂忠肃同老之子克家能文自号学易老人有集行于世政和中以忠肃在党籍屏居东平杜门却扫息交絶游人罕识其面有戚里子王宣赞者来爲州钤辖家饶财多声妓重义好客舍适同里巷闻斯立之贤有愿交之意托人寄声欲致一饭之款斯立从之且并招斯立所厚善者预席从郡中假侑觞之人极其欢洽有李延年者尝坐法失官亦居是愿厠其间王君距之延年大不平适往京师理雪时王黼爲中司延年与之有旧因往谒之黼问东平近有何事延年即以王君开燕爲言黼又询席间有何説延年云广坐中及宫闱二月九日之事客退黼遣吏以授延年令笔其语延年出于不虞宛转其词黼见之怒云当先送大理寺延年皇恐迎合以迁就之且引坐客李禔爲证黼即以上闻诏付廷尉鞫治遣吏捕斯立于郓方以忠肃讳日饭僧佛寺就斋所禽赴天狱锻链讯掠极其苦楚惟禔抵谰不承方欲移理间斯立之犹子长言闻斯立之困辱年少气鋭遂自陈言从已出狱具长言寘刑窜海岛斯立编管夀春府席间主宾既皆坐罪下至奔走执事倡优侍姬悉皆决杖延年诏复元官此亦一客不得食而然然比之奏邸狱寃则尤爲酷焉禔清臣子斯立王定国壻也【赵子通及忠肃孙董云】
　　王伦字正道三槐王氏之裔祖端父毅俱以材显母晁氏昭德族女家贫无行不能治生爲商贾好椎牛酤酒往来京洛放意自恣浮沉俗间亦以侠自任赒人之急数犯法幸免闻士大夫之贤者倾心事之先人在京师正道间亦款门先人以其倜傥待颇加礼一日从先人乞诗送行云天下将乱欲入庐山爲道士宣和末先人去国不复相闻正道少与孙仲益有布衣旧仲益官中都毎周旋之靖康末李士美罢相就第正道忽造拜于堂下士美问其所以自言愿随相公一至禁中有欲白于上士美曰方退闲荐士非所预也正道自此日扫其门防有防令前宰执赴殿廷议事正道又拜而恳曰此伦效命之时也士美不得已因携之而入伦自陈于殿下曰臣眞宗故相王旦之孙也有致君泽民之术无路而不得进宣和中尝上书言大辽不可灭金人不可盟果如臣言今围城既急它无计策臣谨当募死士数万愿陛下侍上皇挟诸王夺万胜门决围南幸钦宗忠之慰劳甚厚解所佩夏国寳剑以赐且以片批曰王伦事成日可除尚书兵部侍郎伦既拜赐翌日再对自言已得豪侠万余悉愿效死幸陛下勿疑即行时宰相何文缜已主和议正道怒发上冲冠文缜斥曰若何人敢至此耶正道曰尔何人乃至此耶又曰万一天子尘虽诛相公数百辈何益文缜怒以谓狂生言既不用恐爲乱请上诛之且乞就令卫士执之上意未决正道惧无以自脱时仲益在禁中因求计仲益仲益曰昨日所拜小戎文字在否正道腰间取御批以示之仲益曰得此足矣子但立于从班中谁敢呵子岂有无故就殿上擒一侍郎之理乎伦从其言入厠侍臣之列人果不敢前翌日文缜始画防送御史府伦已得间出都矣二圣北去髙宗即位于宋伦走行在所上书自伸前志乞使沙漠问二圣起居自布衣拜五品借侍从以往制词略云胄出公侯资兼智勇朕方俯同晋国命魏绛以和戎汝其逺慕侯生御太公而归汉经年始还不用久之徽宗防问至起拜龙图阁学士爲梓宫奉迎使浸登二府凡三四往返竟留北边伦虽无大过人然大胆敢爲既贵之后凡往日故旧与夫屠贩之友悉以自随而任以官既拘于北北人欲用爲留守不从而杀之襃防甚厚李平仲孙长文互言如此先人爲之作御剑铭今载家集中
