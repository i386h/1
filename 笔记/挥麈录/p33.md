<!-- { "loadSidebar": true } -->
　　窃惟国家道德仁义蓄养天下自一命以上随其器宇各霑恩泽祖宗以来平时奬待羣臣之恩至厚者葢虑一旦缓急之间贵其尽节死职以忠报朝廷伏见顷者敌兵所加靡然风偃知名之士几无而仅有于乱离中隂访得三人焉不论之朝廷实虑忠臣义士衔寃愤无以自明太原总管王禀当敌人作难之时在围城中奋忠守义不顾一身一家之休戚遇一两日輙领轻骑出城马上运大刀径造敌营中左右转战得敌级百十方徐引归率以为常宣抚使张孝纯视城之危一日防监司食谋欲降敌禀知之率所将刀手五百人谒孝纯列刀于前起论曰汝等欲官否众曰然禀曰惟朝廷立功则官可得又曰汝等欲赏否众曰然禀曰惟朝廷御敌则赏可致且曰汝等既欲官又欲赏宜宣力尽心以忠衞国借如汝等軰流中有言降者当如何羣卒举刀曰愿以此戮之又曰如禀言降当如何卒曰亦乞此戮之又曰抚宣与众监司言降当如何卒曰亦乞此戮之孝纯自后絶口不复敢言降事而城中兵权尽在禀矣又于守城过有隄备敌人巧设机械屡出竒计见攻禀候其来必以意麾解之后围益急民益困仓库军储且尽城中之人互相啖食披甲之士致煑弩筋胶塞饥势力既竭外援不至城既陷父子背负太宗皇帝御容赴火而死又有晋宁知军徐徽言敌骑攻城极力保防绵歴时月婴城之人疲于守御敌骑既登城军士散走徽言奋臂疾呼独用矢斧尽杀先登者众见知军如此气乃复振敌亦稍却后为监门官宣賛舍人石赟开门纵敌已入知不可奈何遂置妻妾儿女于空室中积薪自焚且仗劔坐防事前敌人至者皆手刃之须积尸多敌众羣至遂为所擒渠长赏其英毅深欲活之使降徽言不降使之跪徽言不跪与酒令饮既授酒以杯掷敌面曰我尚饮尔酒乎慢骂不已敌怒持刃刺徽言袒裼就刃刃未及死骂声不絶又有眞定师臣李邈城破擒复令作帅邈曰坐邈不才使一城生灵陷于涂炭纵邈无耻复受官爵有何面见朝廷及一城阜老乎卒不肯受寻之燕山敌亦欲保全之而邈意畧不少屈又不肯去顶发敌人责之邈髠而为僧谓曰更以二分润官敌大怒牵赴市令斩将刑神色不变言笑如平时告刑者曰愿容我辞南朝皇帝以死拜讫南向端坐就戮燕山之民皆为之流涕此三者葢人杰也惜不逄时使不得成功于世然当是之时怙乱要生靡所不有而禀軰风节如此质之古人诚未多得虑朝廷未能防之使忠义之士与庸人共就湮没实可悯悼伏望矜恤将禀等忠烈宠之爵命葬之衮服建祠以图其像载事实以刋之碑仍乞访寻子孙重加旌异且令劄付史官以忠孝少厉偷俗之弊右此顷岁得之故人荣芑次新凡间虽失所着人姓氏嘉其用心忠愤激切故用录之因而夷考三人行事禀开封人追封安化郡王锡赉甚腆擢其子为枢宻院属官曾丞相懐即其壻也徽言衢州人赠晋州观察使諡忠壮程致道为作志铭邈临江军人名儒中之子曾南丰之甥进士及第累为监司与蔡元长不叶换右阶以青州观察使死节赠少保諡忠壮有道防士逈之兄也
　　建炎己酉苖傅刘正彦反吕张二公檄诸州之兵以勤王檄至霅川郡守梁端防寓客谋之外祖曾公卷在坐众未及言公奋然曰逆顺甚明出师无可疑者间数日二凶取兵公请械系使人母令还当是时微公几殆髙宗反正中司张全眞守白发其忠诏进职二等赴阙全眞奏议集中载其荐牍亦已刋行故不复录
　　外祖跋董令升家所藏真草书千文畧云崇宁初在零陵见黄九丈鲁云元祐中东坡先生钱四丈穆父飰京师宝梵僧舍因作草书数东坡赏之不已穆父无一言问其所以但云恐公未见藏真真迹尔庭坚心切不平绍圣贬黔中始得藏真自叙于石扬休家谛观数日恍然自得落笔便觉超异囘视前日所作可笑然后知穆父之言不诬也
　　钱义妻德国夫人李氏和文之孙女早岁人物妹丽建炎初侍其姑秦鲁大主避敌入淮次眞州而为巨寇张遇冲刧骨肉散走度大江抵句容境上复为贼之溃党十余人所畧同时被掠侪六十軰姿色皆胜敺之入村落閴无人迹之境悉置一古庙中每至未晓则羣盗皆出扄鏁甚固至深夜廼归必携金缯酒肉而来葢椎埋得之逾旬无计可脱一日午间忽闻庙外有嗽咳之音诸妇出隙中窥之一男子坐于石上即呼来隔扉与之语男子云我荷檐于此所谓货囊者妇各以实告且祈哀以求生路许以厚图报谢其人复云此距廵简司才十余里吾当亟徃告之以营捄若等今夕必济幸无怖也何用报乎至夜盗归醉饱而寝忽闻锣声甚振廼廵简者领兵至矣尽获贼徒无一人脱者询妇軰各言门阀皆名族贵家于是遣人以礼津送其归夫人后享富贵者数十年顷歳其子隽道端英奉版舆过天台夫人已老亲为明清言之
　　向伯恭为淮南漕张昌僭窃于京师遣向之甥刘逵赍伪诏来伯恭不啓封焚之械系逵于狱遣官奉表劝进高宗于河北其后以此柬上之知至位法从挂冠而去宠遇极渥世所共知而胡仁仲宏作其行状亦尝及焉时又有徐端益字彦思婺州人也为宿州虹县武尉昌赦书至邑邑令以下迎拜宣读如常仪端益不屈膝而走事定伯恭为言于朝诏换文资后终于朝请大夫子亦登科彦思博学多闻与先游从所厚者也先人甞以诗着其节淳熙戊申冬明清调官于临安解后其次子于相府方识之以其父前绩祈造化于周益公坐客莫有知者于立谈间乃指明清为引证旧闻益公将上得防令与属官差遣
　　赵叔近者宗室子登进士第有材畧建炎初为两浙提刑统兵平钱塘之乱擢龙图阁时大驾驻维以抡守秀州治绩甚着或有言其贪污者免所居官拘系于郡遣朱芾代其任芾到官未久颇肆残酷军民怨愤有茶酒小卒徐明者帅其众囚芾迎叔近复领州事叔近知事不可遏登防呼卒徒安慰而告之曰新守暴虐不防致汝軰所以爲此我当爲汝等守印请于朝别差慈祥恺悌之人来拊此一方羣卒俯伏不敢猖獗奏牍未及彻阍而朝廷已闻诏遣大军徃讨之矣先是王渊在京爲小官时狎露台娼周者稔甚乱后为叔近所得携归家渊每对人切齿是时适渊爲御营司都统制张韩俱为渊部曲渊命张提师以往张素以父事渊拜辞于廷渊云赵叔近在彼张黙解其指将次秀境叔近乘凉舆以太守之仪郊迎于郡北沈氏园张即叱令供析方下笔而羣刀悉前断其右臂叔近号呼曰我宗室也众云汝既从逆何云宗室已折首于地秀卒见叔近杀始忿怒返戈婴城以距敌纵火欧畧一郡之内喋血荼毒翌日破关诛其首恶虽曰平定然其扰尤甚凯旋行阙第功行赏焉张于乱兵中获周娼以献于渊渊劳之曰处置甚当但此妇人吾岂宜纳君当自取之张云父既不取某焉敢耶时韩在旁渊顾曰汝留之无嫌也韩再拜而受之既归韩甚以宠嬖为韩生子韩既贵盛周遂享国封之荣朝廷后知叔近之死于不幸诏特赠集英殿修撰制词云士有以权济事当时赖之未几奸人图之于今公议归之此朕所深悼者也可无愍典以光泉壤哉尔属籍之英吏能优昨者嘉禾适所临典旁近部狂寇三发悉赖尔以定一方怗然而适与祸防可谓眞不幸矣御史以寃状闻朕用尽伤追荣论譔式表忠勤尚或有知歆此休命官其二子【邹浩然云】

　　挥麈三录卷二
　　钦定四库全书
　　挥麈三录卷三
　　宋　王明清　撰
　　刘廷者开封人向氏甥颇知书少年不捡无家可归从张怀素左道于眞州一日怀素语廷云吾尝遣范信中往说诸迁客于湖广间乆之不至闻从京口入都矣岂非用心不善乎子其往京师侦探之廷俶装西上道中小缓而进比次国门则见怀素与其党数人皆鎻颈累累而过防防甚严廷皇怖休于旅邸又数日变易名姓买舟南下有二白衣軰与之共载既相欵洽忽自云我开封府捉事使臣也君识一刘廷秀才否近以通谋为逆事露官遣我捕之君其为我物色焉廷畧不露其踪迹次临淮岸分背自此遁迹江淮间建炎初思陵中兴应天乃更名诲上书自奋应募愿使敌廷召对称防自韦布授京秩秘阁借侍从以行将命有防擢显谟阁守楚州制词云昨将使指之光华备歴征途之崄岨命分忧于凋郡并进于清班己酉岁金人渡淮诲奔走钱塘时大驾已幸四明杭守康志升允之委城而遁军民乃共推诲领郡适敌寨于郊外诲登钱塘门楼遣人下与计事又唱言诲欲以城献敌者为众所杀时有黄大本者江湖浪人也靖康初蔡绦効丁晋公赂海商遣表之计使大本持书于吴元中云自谓不出蔡氏可乎心应知之葢谓其父畴昔有保防东宫之功果为开封府所获上之元中坐此免相然元长竟得弗诛大本己酉岁亦以上书补京官假朝奉大夫秘阁奉使北方既归为池州贵池县丞坐赵元振秉钧恨其前日与蔡氏为地使元长得逃于戮遂正刑典又有朱弁字少张徽州人学文颇工早岁漂泊游京洛间以道为学官于朝一见喜之归以从女弁以啓谢之云事大夫之贤者以其兄子妻之又以李虚中之术较量休咎游公间六飞在维有荐之者授修武郎阁门宣賛舍人副王正道伦出疆被拘在朔庭因正道之归赍表于上云节上之旄尽落口中之舌徒存叹马角之未生魂飞雪窖攀龙髯而莫逮泪洒氷天上览之感怆厚恤其家留匈奴凡十九岁绍兴壬戌始与洪光弼张才彦俱南归易宣教郎直秘阁主管佑神观以终旅殡于临安近朱元晦以其族人为作行状而尤先生延之作志铭迁于西湖之上有聘游集三十卷曲洧纪闻一书事多出于氏之言世颇之及与洪张为輶轩唱和集去岁朝廷録其孙为文学云
　　明清顷有沈必先日记言奏事殿中髙宗云近有人自东京逃归闻张九成见为刘豫用事可怪必先奏云张九成在其乡里临安府盐官县寄居去行阙无百里而逺两日前方有文字来乞将磨勘一官回授父改绯章服幸陛下裁之上云如此则所传妄矣可笑不便与一差遣召来盖子韶廷试策流播伪齐人悉讽诵故疑焉翌日降防除秘书郎
　　吕元秉钧既乆又侍上泛海囘越益肆其功自任威福赵元镇为中司上疏力排之元移元镇为翰林学士元镇引司马温公故事以不习骈骊之文不肯就职且辞且攻之章至十数上元直竟从防免以优礼而去元鎭径除签书枢密院事时建炎四年四月也
　　许志仁龙舒之秀士能诗善谑早为李伯纪之门賔伯纪捐舘诸子延缁徒为佛事羣僧请懴悔之词于许乃取汪彦章昔所行谪词中数语以授之僧徒高唱云朋邪罔上罪消灭欺世盗名罪消灭如此者不一诸子愤怒询其所繇知出于志仁诟责而逐之【李元度云】
　　绍兴初梁仲谟汝嘉尹临安五鼓往待漏院从官皆在焉有据胡床而假寐者旁观笑之又一人云近见一交椅様甚佳颇便于此仲谟请之其説云用木为荷叶且以一柄揷于靠背之后可以仰首而寝仲谟云当试为诸公制之又明日入朝则凡在坐客各一张易其旧者矣其上所合施之物悉备焉莫不叹伏而谢之今逹宦者皆用之葢始于此
