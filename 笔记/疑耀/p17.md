<!-- { "loadSidebar": true } -->
　　儒不可不通释典释亦不可不通儒书离之则两伤合之则并美雷次宗周续之尝从释慧逺受毛诗郑氏笺今世佛子多以不能习儒乃去而为释欲其阐教乌可得哉
　　九言诗
　　古之诗自二言以至七言止耳后人有八言以毛诗十月蟋蟀入我牀下我不敢效我友自逸为八言之始独未有九言者挚虞流别论曰泂酌彼行潦挹彼注兹指为九言余检诸夲皆云泂酌之章章五句则非九言明甚顔延之亦云诗体夲无九言将由声度阐缓不协金石故仲治云然耳今之诗有九言者其法非古也
　　司马温公之贫
　　今制黄册凡粮米多者自立一户粮少者共立一户此宋制也司马温公罢相居洛中所买田宅犹以兄郎中公为户谓粮少不自立户也以宰相田粮不能自立一户亦足以防顽矣苐未知其产所入若何今兰溪赵文懿公自登第以至柄国十年止守祖父遗产瘠壤四十七畆毫不加旧若其后人田宅稍饶则皆治生所致扵公无与余从公逰二十年犹未悉公及公捐馆其里人数为余言如此公之相业不具论独清修一节则司马之后如公者指不多屈矣
　　琴辩
　　世本曰琴作扵神农而琴操曰作扵伏羲尔雅曰大琴谓之离孙叔然曰音多变声流离也此伏羲之琴也乐录曰二十七郭璞从之未详其制之长短何如中华古今注曰二十五琴或曰二十皆失之而乐录为正按伏羲以木王三与八皆木之数也故三其九而二十七为之耳广雅曰伏羲琴七尺二寸则八其九而七十二寸为之长也亦以木为数也广雅曰琴长三尺六寸六分五邢昺曰此常用之琴也长三尺六寸六分者象三百六十六日五象五行至文王武王始加大为君小为臣五第一为宫其次商角征羽二少宫少商上曰池言其平下曰滨言其服前广后狭象尊卑上圆下方法天地十三徽象十二月加闰此即今之琴也夫以伏羲之离而名之曰大琴乃后人名之耳比琴为大故曰大琴在伏羲时止名离不名琴也少宫少商二始扵周矣而减二十七为五减七尺二寸为三尺六寸六分与名之为琴也皆在周之先也不知始扵何时请以俟知者
　　九河考
　　古之九河诸书相传者曰马颊即马笃河曰覆釡河曰钩盘河曰鬲津河曰徒骇河即徒河皆在今济南府境而胡苏河简河洁河皆在沧州又云徒骇河亦在沧州惟太史河莫详所在自汉以来讲求九河者甚详汉世近古止得其三唐人累集积之语遂得其六欧阳忞舆地记又得其一或新河而载以旧名或一地而立为两说要之皆似是而非无所依据至其显然谬戾者班固以滹沱为徒骇而不知滹沱与徒骇不相渉也乐史扵马颊又以汉马笃河当之郑氏求之不得其说乃谓齐桓公塞九河为一河今河间弓髙以东至平原鬲津徃徃有其遗处春秋纬寳干图云移河为界在齐吕鎭阏八流以自广宜蔡九峯深折其非也夫曲防齐桓之禁也岂躬犯之即霸者轻变古而重扵自利然河水可塞而河道可尽平乎郦元水经独曰九河碣石苞沦扵海程子宗之乃援尚书禹贡夹右碣石之文谓九河果从碣石入海今兖冀之地皆无碣石而碣石尚在海中去岸五百余里卓然可见是九河之说当以郦元为正今之治河者輙言九河故道穿凿求之宜乎支离而无益于河矣
　　龙涎香
　　龙涎香眞伪难辩按张世南防宦纪闻云诸香龙涎最贵广州市直毎两不下百千次等亦五六十千出大食国近海傍常有云气罩山间即知有龙睡其下或半载或二三载土人更相守视俟云散则知龙已去往观必得龙涎或五七两或十余两视所守人多寡均给之又有说大洋海中有涡旋处龙在其下涌出其涎为太阳所烁则成片风漂至岸人取之龙涎入香能収敛脑麝气虽经数十年香味仍在岭外杂记云龙枕石睡涎沫浮水积而能坚鲛人采之以为至寳新者色白稍久则紫甚久则黑白者如百药煎而腻理黑者亚之如五灵脂而光泽其气近扵臊似浮石而轻和香焚之则翠烟浮空结而不散又一说龙出没海上吐出涎沫有三品一曰泛水二曰渗沙三曰鱼食泛水轻浮水面善水者伺龙出随而取之渗沙乃被波浪飘泊洲屿积多年风雨浸滛气尽渗扵沙土中鱼食乃因龙吐涎鱼竞食之复作粪散扵沙碛其气腥秽惟泛水者可入香用余二者不堪往嵗有诏求龙涎香而眞伪莫辩余故录之以广时人耳目
　　汉碑
　　孙宗鉴东臯杂录言汉碑额多篆身多隶是矣独云隶多凹篆多凸则洪适之隶释欧阳修之集古录赵明诚之金石录皆未及也岂汉碑尚有遗扵三公之见闻者耶
　　柴桑
　　山海经所载皆山川之大者独未载庐山而止载柴桑之山郭景纯曰柴桑山在浔阳南与庐山相连余意庐山旧当名柴桑及匡君兄弟庐之遂称庐山耳今以柴桑别为一山而曰与庐山相连似误
　　荔枝
　　荔枝之名诸书皆未详其义扶南传谓结实时枝弱蒂牢不可采皆以刀斧剜取其枝故以为名余按荔枝之树甚髙大惟树杪结实最多故采者不能攀其枝多连枝斫之耳蒂牢之说殊不然也
　　消摩
　　呼药为消摩详杜兰香别传兰香降嫁张硕硕问祷祀事香曰消摩自可愈疾滛祀无益消摩谓药余意消摩按摩也今治病者有按摩之术
　　击壤
　　尧民击壤壤以木为之其形如履前广后锐长尺四寸阔三寸将戏先侧一壤扵地遥扵三四十歩外以手中壤敲之中者为上今京师中儿童犹有此戏或以桃或以甃其击壤之遗乎独吴盛彦有击壤赋曰论众戏之为乐独击壤之可娱因风化势罪一杀两或击之法与今不同耳
　　以糟饲马
　　今京师官马虽有刍豆之给皆为马军干没日惟以枯糟饲之故虽有良马不一二年輙毙矣海马骨者最巨水火俱不能毁惟以糟沤之遂腐海马神马也其骨且畏糟今乃以糟饲凡马乎然京师售马者云以糟饲之可壮惟其暴壮是以易毙
　　家里
　　白乐天诗还家问乡里讵堪持作夫乡里谓妻也南史张彪传呼妻为乡里今我不忍令乡里落他处今人言家里夲此
　　五大夫松
　　秦始封泰山松为五大夫此秦时第九爵也非谓五株松为五员大夫也今人相传为一松封一大夫五松五大夫殊谬
　　芍药握椒
　　毛诗溱洧之卒章赠之以芍药芍药破血女人无子当服之故芍药之赠为男滛女东门之枌其卒章贻我握椒椒气下逹可以壮阳故握椒之赠为女淫男此先儒之俚谈然理或有之
　　千文
　　千字文刘公嘉话曰梁武帝教诸王书令殷铁石扵王右军书中搨一千字不重者毎字一片纸杂碎无序武帝谓周兴嗣曰卿有才思为我韵之兴嗣一夕编次进上须髪皆白南史文学周兴嗣传又云武帝檄魏文于右军书中书千字令兴嗣韵之非殷铁石也又有一说武帝喜钟繇书而秘书省所藏钟繇眞迹甚多独年久漫灭散乱乃令兴嗣韵之为千文未知孰是今世有钟繇千文与兴嗣所韵者不同乃后人伪撰也
　　兰香
　　余里中制兰香乃以土香曰白木香者为骨即今牙香粗榦也剉成片以水渍之数日去其木气然后烈日下干燥方采树兰花与此香片用纸包褁复暴扵烈日凡数易花而后成【树兰一名珍珠兰】今俗云传扵吴商不知此薰香法在宋已有之自吾广始不始扵吴也余阅宋叶寘论香品吾广故有吴氏者以薰香获富素馨茉莉柚子花皆可为之顾文荐负暄录亦云畨禺有吴监税者以香名岂即其人耶独未言及树兰花今树兰花薰香盛行而素馨茉莉柚花皆未有制者试为之当不减树兰也树兰独产广东不见传疏亦不知其当作何名以其花香似兰草而木为夲故曰树兰其花如黄粟盛扵夏间亦可以薰茗
　　东方朔滑稽
　　东方朔传有幸倡郭舍人令朔射覆中之武帝榜舍人舍人不胜痛呼号而朔嘲焉曰咄口无毛声謷謷尻益髙舍人恚曰朔擅诋欺天子从官当弃市帝问朔何故诋之朔曰与为隐耳口无毛狗窦也声謷謷鸟哺鷇也尻益髙鹤俛啄也获免余谓朔之初为此语实以诋欺舍人非隐语也舍人曰幸倡必弄臣之流口无毛者少而无须也声謷謷謟佞而取给也尻益髙者滛交之态也非诋欺而何然即朔之假为隠语其诋欺更甚以其无毛之口为狗窦以其仰食扵人为鷇之仰哺以其俯首而求食为鹤之俛啄皆以鸟兽之类眎之而武帝与舍人不暇察耳刺如此非自托扵滑稽何以免于世哉
　　木棉
　　余乡多木棉集韵绵作棉树髙者至于十丈其枝如桐叶如胡桃叶而稍大花如今之玊兰花红如渥丹一树常数千枚春夏放花其红焰烛天花谢乃结子剖之如酒匜其殻坚硬其中有絮皓白故曰木棉今名攀枝花吴录云其絮如蚕所作者非也唐李琮诗腥味鱼中墨衣装木上棉则此棉亦可作衣絮今止充裀褥而已方勺泊宅编称海南蛮人以此纺织为布布上出细字杂花卉尤工巧名曰吉贝布即古白防布也防音牒苐余郷既未有以木棉为布者即询之海南诸蛮亦不知其制为何似或云曹溪六祖所传信衣曰屈防布即白防布乃西域木棉心所织者余尝见之实类褐岂西域木棉与中土不同耶范政敏遯斋闲览又云林邑等国出吉贝布木棉为之不知六祖信衣即林邑等国所产否陶九成南村辍耕录又云闽广多种木棉纺绩为布名曰吉贝松江东去五十里许曰乌泥泾多种之彼初无踏车椎弓之制率用手刮去子线竹弧置案间振掉成剂厥功甚艰国初有一妪名黄道婆者自崖州来乃教以纺织之具至扵错纱配色综线挈花各有其法以故织成被褥帨文采甚巧土人多以此致富者妪卒土人祠焉陶九成元人也世代尚近其详着如此余尝以询之松江士夫皆不知木棉为何树吉贝为何布岂道婆者卒其织造之法莫传故土人不复种艺此树耶据陶说道婆崖州人则泊宅编谓海南蛮人能为此布其言不诬若六祖信衣果西域木棉心所织者则其法当如秦洮间织褐试仿其法以织木棉便可成布不必复求道婆遗法矣闽中呼绵花为吉贝其声稍转为家贝或云非木棉也林邑所产疑即此物又有山吉贝不堪作布
　　朱提银
　　今人多称白金为朱提非是蜀之叙州府有朱提山出银诸葛孔明有言汉嘉金朱提银采之不足以自食若以银为朱提亦可以金为汉嘉乎唐韩愈赠崔立之诗我有双饮盏其银得朱提亦非以银即为朱提也
　　蜀汉不制乐
　　三国时魏最强吴次之而蜀为最弱者非独其土地蹙也葢人才文物亦单陋焉即以礼乐考之魏武帝常使魏袭制鼓吹曲十二章矣吴孙休亦常使韦昭制鼔吹曲如魏之数矣独不闻蜀有制乐者岂其时救亡之不给而不暇及此耶抑其人皆乐扵军旅不能如二国之从容文物也安得诸葛武侯起而问之
　　分野
