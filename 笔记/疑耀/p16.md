<!-- { "loadSidebar": true } -->
　　魏了翁谓皇帝王三者皆节惠易名之諡也人主生称皇帝自秦政始汉髙帝遂因其陋至今不改是生而为諡也故三皇五帝三王皆后人所諡者苐今之有天下者不称为皇帝将何称耶安得此老复起而诘之
　　梅竹宜瘠地
　　梅与竹皆植物中有幽致者然梅以古为韵竹以坚为材故肥壤植梅虽华茂而其韵常之以枝榦不苍也肥壤植竹虽森发而其材常脆以枝节易蠧也宋叶梦得善种竹后遇王份秀才曰竹在肥地虽美不如瘠地之竹或岩谷自生者其质坚实断之如金石以为椽常竹十嵗一易者此倍之梦得归而验之果信余于竹而悟梅不宜肥壤又于梅与竹悟人间世之瘠者为药石而肥者为疢疾也
　　药树监搜
　　元防之有诗曰松门待制应令逺药树监搜可得知余初不晓监搜之义又疑药树为有误及阅厐元英文昌杂录亦为药树岂树有名药者耶抑或可为药之树也若监搜则唐制百官入宫殿门必搜检而以监察御史掌之其立位在药树之下至大和元年始诏停此制云
　　佛书可疑
　　余尝疑今中国所行佛书葢经数译而后成因忆契丹初入中国者实名安巴坚时李琪譔赐契丹诏乃作阿布机后有归自虏中云虏人实呼为安巴非阿布也身毒国在汉时译作捐笃其后又译作干笃复名之曰干竺今且为天竺矣译者但取语音相近不问字义云何设有人持中国所行五千八百卷往彼土不知与当时双树下语一一契合否
　　汉闰之误
　　三嵗一小闰五嵗一大闰自唐虞已然若汉书表及史记汉未改秦厯之前迄至髙后文帝皆书闰九月葢秦之厯法不明凡应置闰者皆总而致之于嵗末也其亦据左传所云归余于终而误用之者耶
　　婟嫪
　　今世诨语宿娼客曰孤老世多不解其语余阅要雅游壻曰婟嫪婟胡故切嫪力到切皆恋惜意因忆史记秦始皇母后所幸曰嫪毐者正义云嫪躬到反毐酷改反索隠云嫪姓毐名汉书注嫪氏出邯郸王邵云贾侍中说秦始皇母与嫪毐淫坐诛故世人骂淫曰嫪毐广韵亦云毐者无行之称也则非名矣今之呼游壻为婟嫪也其起于毐耶是嫪毐非姓名而索隠及汉书似误矣
　　珠池
　　防州珠池乃海之港也刘恂岭表録异记谓海边之中有岛岛上有大池其底与海通岂恂之所见别有岛上之池耶
　　乌宝
　　元髙明有乌宝传曰宝素势利其富室势人每屈輙往虽终身服役弗为厌若窭子贫氓即倾心愿见终不一往尤不喜儒虽暂相往来亦终不能久留也余之不能为乌宝主人也固宜
　　石有生长
　　汉青衣尉赵孟麟羊窦道碑乃磨崖也洪适释谓此碑崖石增长字体失真余颇疑之崖石岂有增长之理或苔藓所蚀耳后遇李观察开芳为言晋江公夏器祖墓有一石笋初仅尺许嵗渐生长至三尺余公遂为南宫第一人相墓者以此石笋为贵征其族人妒忌夜折之遂不复长故公位仅至员外郎乃知洪氏之言非虚也
　　子孙用祖宗乐
　　韩苑洛论乐谓祖宗之乐决不可奏于子孙之庙岂可以子孙坐于上而呈祖宗之形容哉子孙有功德者宜别为乐葢子孙之乐则可奏之祖宗之前以慰恱祖宗之心也此说亦近理苐乐所以象成功子孙岂一一皆有成功者功之未成而欲舍祖宗之乐未知有事于庙时用乐乎不用乐乎安得苑洛复起而质之
　　骨董
　　骨董二字乃方言初无定字东坡尝作骨董羮用此二字朱晦庵语类乃作汨董今人作古董字其义不可晓
　　拾青紫
　　世人皆知拾青紫如拾地芥为夏侯胜语而不知青紫二字何所本汉制丞相太尉金印紫绶御史大夫银印青绶皆官阶之极崇者故云拾青紫谓紫绶青绶也顔师古注以青紫为卿大夫之服余因详检史汉诸书汉卿大夫未有服青紫者顔师古但据当时所见尔
　　种竹
　　种竹者必以五六月虽烈日无害世言五月十三日为竹醉日可移竹余居田间好种竹不必此日凡夏月雨天皆可种也若杜少陵诗西窓竹影薄腊月更须栽又以冬而种竹石林避暑録所载尝依少陵诗于腊月种竹卒无一生者岂地有不同耶
　　持斋
　　宋文帝尝谓求那跋摩曰弟子常欲斋戒不杀迫以身徇于世不获从志跋摩曰刑不失命役无劳民则风雨顺时寒暖应节百谷滋荣桑麻菀茂如此持斋斋亦大矣如此不杀德亦众矣宁在阙半日之飡全一禽之命然后为斋耶噫今世之愚民无论已余尝见缙绅间有手不离念珠口不离南无断荤止酒持诵饭僧作大功德然而贪杀甚于盗跖者岂未闻跋摩之语耶





　　疑耀卷五
<子部,杂家类,杂考之属,疑耀>
　　钦定四库全书
　　疑耀卷六
　　明　张萱　撰
　　茶
　　古人冬则饮汤夏则饮水未有茶也李文正资暇录谓茶始于唐崔宁黄伯思已辩其非伯思尝见北齐杨子华作邢子才魏收勘书图已有煎茶者南牕纪谈谓饮茶始扵梁天监中事见洛阳伽蓝记及阅吴志韦曜赐茶荈以当酒则茶又非始扵梁矣余谓饮茶亦非始扵吴也尔雅曰槚苦茶郭璞注可以为羮饮早采为茶晚采为茗一名荈则吴之前亦以茶作饮矣第未必如后世之日用不离也葢自陆羽出茶之法始讲自吕惠卿蔡君谟辈出茶之法始精而茶之利国家且借之矣此古人所不及详者也
　　林逋
　　林逋居孤山畜一鹤客至则童子放鹤逋见鹤即归其好客如此宋江邻几作杂志载许洞嘲逋诗有豪民送物伸鵞颈好客窥门缩鼈头之句葢无根之也邻几载之何意李畋闻见录载和靖隠居朝廷命守臣王济访之逋闻之即懐诗文求见济乃以文学保荐逋及诏下唯赐帛而已济曰草泽之士不学稽古不友王侯文学之士修词立诚俟时致用今林逋两失之矣夫以和靖之髙隠而犹以诗文取讥亦不念古人身既隐文焉用之语也今之自称山人者又何以文为哉
　　乐府之误
　　乐府夲以被管者今所传古乐府词多不可读沈休文曰乐人以声音相传大字是词细字是声声词合写愈传愈讹至今遂不得其解耳故后人作古乐府止用其题不袭其意亦不谐其调如朱鹭则咏鹭之色艾如张则咏射雉事或五言或七言或近体或歌謡皆如咏物体葢自魏而后皆然不特唐人也至扵可被管与否不复问矣
　　书简用死罪
　　侯鲭录谓晋宋兵革之间禁书疏非吊丧问疾不得輙行晋人书启多用死罪死罪是违制令故也余谓不然汉董仲舒诣丞相公孙记室书已前用之矣
　　张楚
　　陈胜自立为王号张楚刘徳曰若云张大楚国也张晏曰先是楚为秦灭今立之为张也而师古从晏说余谓两说皆兼为是立楚而号曰张犹大唐皇宋大明云尔
　　王弼注利贞
　　王辅嗣注易利贞者性情也曰不性其情何能久行其正不性其情言不以性制情也句法甚古而理亦明尽止此四字不知宋儒费几多说话
　　孔子责冉求
　　季氏伐颛防冉有季路问扵孔子孔子不责由而责求曰求亡乃尔是过与且呼其名而责之此正宁有盗臣意
　　王道王路
　　洪范无有作好遵王之道无有作恶遵王之路注疏止言王之道为正道王之路为正路而已道路二字未分别蔡沉集传亦未及解新安陈氏止云互词叶韵耳抑何卤莾也箕子作洪范其字岂轻下者余按周礼遂人及匠人自遂上之经至扵川上之路凢五又有经涂环涂野涂大小相异而道容二轨路容三轨是道小而路大也则作好之害小作恶之害大耳
　　夷齐不食周粟
　　伯夷叔齐不食周粟饿扵首阳之下葢不食周之禄非絶粒不食也古人禄皆以粟如原思为宰与之粟五秉是也时夷齐特不欲为周之臣故辞其禄耳若自耕之粟未尝不食也饿而采薇者粟或不足有时采薇以充之非止食一薇也周土之毛即所耕之粟亦毛也程伊川之说得之特未发明耳三秦记谓夷齐食薇三年顔色不变得无诞乎宋石曼卿谓夷齐不死扵周之土而死扵蒲阪以蒲阪为尧舜揖逊之区葢有深意焉苐首阳之山散见各郡国诸家纷纷未有的据夷齐之死或在首阳或在蒲阪宜详之
　　獬豸
　　獬豸性忠能触不直咋不正见扵徃籍不一而足宋罗泌不以为然因引齐庄公有臣曰王国卑与东里徼讼三年不决乃令二人共一羊盟扵社二子相从刲羊以血洒社读王国卑之词已竟东里词未半羊起触之是能触不直者羊之性也不必獬豸余因忆里中故老尝言有重辟甚寃厯数官皆不能直有一郡守复判此狱而郡堂一鹿闯至公案上衔其文卷啮碎之左右不能夺郡守心动遂反前断而寃者得白是鹿性亦能知曲直矣鹿与羊凡畜也能知曲直况神羊乎能知曲直者有羊与鹿而况可谓无獬豸乎天生神物自有出扵常理之外者草木最为无知尚有指佞之草而谓无獬豸者过也苐许叔重又以獬豸似牛与神羊之名戾或羊类或牛类所不可知耳
　　伯益之夀
　　孟子称伯益避位扵禹之子启详阅诸书伯益乃髙阳氏之子其犹子黎逮事其父则髙阳之崩益年不下四十矣厯髙辛唐虞凡二百二十载是伯益年必二百六十嵗乃及禹之传位扵启也尧之诸臣夀最髙者惟彭籛臯陶伯益三人而臯陶年百有六十则前闻之彭籛或云即彭祖或云非是独未闻伯益二百六十嵗之说岂孟子别有所授耶
　　尧舜被诬
　　尧舜禹以圣人为之君又以圣人为之臣禅受之际昭著往防岂复纎芥可疑而竹书纪年谓尧之末年徳衰为舜所囚故相之汤隂有囚尧城又谓舜既囚尧遂堰塞丹朱使父子不相见故鄄城西又有堰朱城语因之亦曰舜放尧扵平阳而任昉记亦以朝歌有狱基禹囚舜故地也扵是刘知几遂疑舜废尧既立其子俄又夺之嗟嗟尧舜禹而犹不免于稗官小说之妄议又何怪乎秦火耶余按竹书纪年出于魏晋间是时魏晋得国无不簒弑者知无以自解于世而逢君之臣伪撰此书为主分谤耳竹书又云殷仲壬即位居亳其卿士伊尹相之仲壬崩太甲立伊尹放太甲于桐乃自立后三年太甲潜出自桐杀伊尹立其子伊陟伊奋命复其父之田而中分之夫太甲伊尹之事见于尚书孟子者不可信耶左传曰伊尹放太甲而相之卒无怨色杜预乃以竹书而疑伏生之尚书为有昏妄则以小人心置君子腹者不独刘知几矣
　　鼻天子冡
　　舜封象于有庳即今湖广永州府零陵县今零陵尚有有鼻墟罗长源谓鼻庳音相近也余按幽明録始兴有鼻天子冡鼻天子城今统志亦载之始兴属今南雄府而南康记南康县亦有鼻天子城先儒或谓始属始兴今属南康故统志于南康不载鼻天子城冡岂南康始兴古皆为楚地傲象虽封于零陵及卒乃葬扵南康耶然南康始兴去零陵逺甚象封扵零陵矣卒乃葬扵始兴耶余窃惑之统志又云始兴鼻天子墓昔人掘之见铜人数十拥笏列侍器饰皆金银俄闻墓内击鼓大呼惧弗敢取而返夫铜人狥葬乃出扵末代非有虞之世所宜有也此鼻天子非象明甚罗长源作路史扵古今疑误最为详核而亦以始兴之鼻天子为庳象何也
　　张生梦舜
　　舜号泣扵田为怨慕孟子必有所据纂异记有张生至蒲闗梦舜召之问以所业生曰孟子舜问何人也生诵其书至号泣怨慕章舜谓孟子不能善传其意朕之泣怨已不合于父母耳号天怨慕非朕之所行者想舜当时用意亦合如此苐所述梦中舜语谓孟子为不知而作则孔子之语也莫之为而为莫之致而致则又孟子语也孔孟生扵舜之后凡若干年舜既死而亦习孔孟语乎其诞妄如此罗长源路史亦引据之殊足掩口
　　儒释相通
