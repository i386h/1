<!-- { "loadSidebar": true } -->
　　寒食节荆楚嵗时记云去冬至节一百五日即有疾风甚雨谓之寒食据厯当是春月清明前二日或谓冬至至清明凡七气至寒食止百三日殊不知厯家以余分演之也元防之连昌宫词有云初过寒食一百六特宫中许然烛一百六又在清明前寒食后古人寒食之节初无定时后人既合为一而又指为三月之三日恐不可信民间值此节断火凡三日齐人呼为冷节又曰熟食又曰禁烟又按桓谭新论太原郡民以隆冬禁烟五日后汉周举传太原士民每冬中輙以介子推焚死之故一月寒食莫敢举烟举为并州刺史以盛冬去火损残民命禁止之俗遂顿革则此节又在冬仲非春月矣禁火三日或五日或一月其风俗之不同乎初学记所载琴操注又谓介子推以五月五日焚死晋文公哀之每值是日禁民间不得举火则寒食之说又非冬仲是寒食之节其说有三也及考左传史记所纪介子推事絶无焚死之文惟晋乘及汉刘向新序乃云子推隠于介山文公求之不得遂以火焚其山子推坚不出因以焚死余按晋乘文字大非春秋时口吻其为伪书无疑葢傅防刘向者不足据然亦未尝明言春月冬仲及五月也先贤传邺中记皆因之余谓介子推事当以左传史记为信焚死之说甚为谬妄晋文公好贤下士岂有贤人不肯出遂以火焚之其说不攻自破则寒食禁火自别有说非为子推断可识也余偶阅周礼司烜氏仲春以木铎徇火禁于国中注云为季春将出火也今寒食凖节气是仲春之末清明是三月之初禁火当是周制但司烜氏徇火禁乃出火非禁火岂欲出新火故亦禁旧火乎或云龙星木之位也春属东方心为大火惧火盛故禁火是以寒食有龙忌之禁其说益明矣
　　上墓设乌饭
　　寒食节上墓其制亦未见于古独郑正则祠享仪曰孔子许望墓以时祭祀未尝明言以寒食节则四时皆可上墓矣五代史帝纪云寒食野祭焚纸钱亦止言野祭又未尝明言上墓唯唐开元勑上墓以寒食日同拜扫礼此后世寒食上墓之所由起也梦华録乃云十月朔都城士庶皆出城飨墓又非以寒食也此则风俗之不同耳余里中上墓皆以清明重阳二节独清明日上墓必以乌饭其法先以青矾渍米捣枫树叶染之亦非无谓零陵总记居人遇寒食节以杨桐叶细冬青染饭色青而有光食之资阳气道家谓之青精干石防饭杨羲与许逺游书故服防不即此物陶隠居登真诀亦云太祖真人有此法又法南天竹叶煮汁渍饭名曰黒饭故杜甫云岂无青精饭使我顔色好郑畋诗圆明青防饭光润碧霞浆余里中乌饭即此法也苐古人虽有此饭非以上墓上墓设乌饭岂亦荐其时食之意乎
　　生儿诗
　　苏东坡洗儿诗人皆养子望聪明我被聪明误一生惟愿生儿愚且鲁无灾无难至公卿朱晦庵生其父松于晬日亦作诗行年已合识头颅旧学屠龙意转疎有子添丁助征戍肯令辛苦更冠儒二公皆一意也然士大夫生子而遇此时作此诗亦世道之不幸乎
　　以行呼
　　朋友相呼以行数唐宋以来皆然其俗起于北齐张稷为豫章王主簿与刘绘俱见礼接未尝呼名呼为刘四张五前此未闻也苐此等相呼虽雅亦近于狎黄山谷尝避暑于李氏园亭题壁云荷舞竹风宜永日氷壶凉簟不能回题诗未有惊人句防唤谪仙苏二来秦少游见之言于坡公曰以先生为苏二大似相薄公亦改容然坡公读山谷煎茶诗曰黄九怎得不穷足以相当矣
　　社稷
　　礼记曰共工氏之霸九州也有子后土能平九州故祀以为社左传曰共工氏有子句龙能平水土故祀以为社句龙即后土也厉山氏之子柱能植五谷故祀以为稷是后土乃社之神柱乃稷之神矣至蔡邕独断则曰周弃生而能植百谷稷乃百谷之长因以稷名其神此说为是葢稷之神乃空名非实指弃与柱社之神亦空名非实指后土也又有祖社之社冬官左祖右社风俗通曰共工氏有子脩好逺游没而祀为社故出行者皆祀之说文云祈清道神谓之社晋稽含社赋序有事于逺者吉凶偕名是共工氏有二子皆为社神矣又有社日之社亦实无定神歴代皆以国家所乘五行之运为之亦无定日杜工部社日诗用伏日事姚令威丛话以为误不知史记年表秦德公始年用伏日祠社伏与社乃同日也至汉乃有春秋二社始与伏分耳
　　二氏
　　佛藏惟四十二章经其来甚古苐未知果出于佛否维摩经亦南北朝作如小乘诸品皆西僧为之道经独道德南华列御冦丹经黄庭隂符诸篇尚可观其余皆伪书也余尝欲取二氏书删之佛藏拟所存者不能十之一道藏拟所存者不能百之一未审功力能及此否
　　太监云竒
　　丞相胡惟庸之变首发其谋者赠司礼监太监云竒也竒南海人时竒以内使守西华门去庸居第甚迩庸谋逆诡称所居井涌醴泉邀上幸而伏甲以待竒侦得之走当跸道勒上马言状气郁舌鴃不能宣上恚甚左右挝棰乱下竒臂折犹奋指逆臣第上悟登西皇城楼瞰逆臣第中皆伏甲因亟发禁兵捕之而后召竒则气絶矣诏赠竒内官监少监赐葬太平门北中山王墓之左有司嵗时致祭嘉靖中守备髙隆王萱等复上其事请于朝特赠司礼监太监加谕祭少司空何孟春为文纪之墓及考国史则谓惟庸以他事多不轨故被戮不及醴泉出邀上临视事又以醴泉出为故里第石笋发井涌数尺非丞相府也云竒发逆谋功甚大而史亦佚其名何也
　　女儿把子
　　今江南女儿未破者额前发缚一把子即张子野词垂螺近额晏小山词双螺未学同心结垂螺双螺即把子也
　　诸葛入蜀
　　诸葛孔明弃荆州入蜀苏老泉甚诋其非世儒多是之而不知其说本元魏崔浩之对毛修也详毛修之传
　　疑冯宿代韩昌黎笔
　　韩昌黎文起八代之衰当时委未有能识之者其论佛骨疏宰执疑其同幕冯宿代笔亦是怪事宿浙之东阳人贞元中进士歴刑工二部侍郎有格后三十卷行于世弟定审寛皆进士俱以文名
　　观日出入
　　周穆王驾八骏欲西观日所入处秦始皇作石桥海上欲东观日所出处英主好竒类如此
　　东汉碑文
　　东汉文字碑碣之类多有不成文理者如咸阳令唐扶颂云造立授堂四逺童冠抠衣受业着録千人夫以讲堂为授堂又四逺童冠为句其下云五六六七训导若神五六者用冠者五六人又六七者用童子六七人之文也此何等语
　　篆体
　　篆书以清圆劲拔为上秦李斯真迹不可复覩唐李阳冰乃斯之复出也自江南徐鼎臣铉始变而为肥已逺于古然犹不失古意至元赵子昻素爱鼎臣书所作大小篆多类鼎臣由是学者翕然效之甚至彭亨浊俗如腯豕然不知子昻天资髙迈所书自过于人俗子辈尘胞陋质欲逐其迹乃画虎不成反类狗耳
　　兽名穷竒
　　神异经后人伪书也汉东方朔诙谐好言竒怪故此经托名朔耳且其文甚陋而野非朔之笔明甚苐所载有兽曰穷竒者言见忠信之人则啮而食之见奸邪之人则擒禽兽而饲之此亦非茍作者岂有激而云然耶山海经有云邽山有兽状如牛猬毛曰穷竒音如嘷狗是食人郭璞注或云似虎一名神狗则实有此兽未知同否
　　绣襦传竒
　　今俗演绣襦传竒郑元和杀骏马奉妓人李亚仙此乃元翰林学士王元鼎与妓人顺时秀事也
　　古装书法
　　今秘阁中所藏宋板诸书皆如今制乡防进呈试録谓之蝴蝶装其糊经数百年不脱落不知其糊法何似偶阅王古心笔录有老僧永光相遇古心问僧前代藏经接缝如线日久不脱何也光云古法用楮树汁飞麫白芨末三物调和如糊以之粘纸永不脱落坚如胶漆宋世装书岂即此法耶
　　秦始皇年嵗
　　秦始皇十三嵗嗣位嵗在甲寅是年汉髙祖始生始皇元年为乙夘至二十六年庚辰乃自立为皇帝三十八年辛夘始崩是在位三十七年而称皇帝止十二年也
　　妇人不宜称姬
　　古者妇人不称名出嫁之后即以父母之姓为名如春秋王姬齐姜宋子之类是也故姬者周之姓也如齐称姜宋称子耳后世字学不明以姬字为女人通称已误汉有薄姬栗姬宪姬是又以姬为妾矣蔡京当国改公主为帝姬更足掩口时公主乃赵姓既于姬字不合岂以帝之女可为人之妾耶宋人精于考究而当时卒无一人驳正者则为京之权所怵也
　　五刑
　　古今攷谓五刑唐虞以来有之未知上古起在何时汉文帝始除肉刑刻颡截鼻刖足割势四者皆肉刑也余阅黄帝鍼经帝与岐伯论人不生须者有宦不生须之语则黄帝时已有宦者是黄帝时即有宫刑也余意鸿荒之世礼乐刑罚虽不能如后世之详悉苐其大槩在黄帝时皆已创立五刑其或起于黄帝乎但白虎通又云五帝画象者其服象五刑也犯墨者幪巾犯劓者赭其衣犯髌者以其墨幪其髌处而画之犯宫者履屝犯大辟者布衣无领又按慎子云以画跪当墨草缨当劓履屝当刖艾跸当宫是以尚书曰五刑有服故凡斩人体凿其衍形曰刑画衣冠异章服曰戮则黄帝时又似五刑未设何以有宦者请再考之
　　张德钊书石本孝经
　　昭德读书志所录石经皆有书人姓字独孝经云不知所书何人余阅他书乃知孝经张德钊书也【德钊曽守简州平泉县令赐绯鱼袋】
　　生而有文在手
　　鲁公子季友生而有文在手曰友因以命之初疑其妄及阅唐元和姓纂尧之长子监明死而子生有文在手曰刘故封于刘周平王少子生而有文在手曰武遂为武氏又南氏姓源韵谱盘庚妃姜氏梦龙入怀孕十二月而生手把南字长封荆州号南赤龙又鲜于氏血脉谱子仲之子曰文生而有文在手左曰鱼右曰羊及长封渔阳为燕附庸又阎氏唐表周昭王少子生而有文在手曰阎康王封于阎城又薛氏血脉谱文王曹夫人见赤龙交而孕十二月生子手把薛字因以为氏此皆谱牒家之言多不足信然季友之说世亦有之非妄也
　　戒蜡
　　僧家言僧腊者犹言年嵗也又言戒蜡者腊当作蜡余偶阅一内典西方结夏时以蜡为人其轻重相同解夏之后以蜡人为验轻重不差则为念定而无妄想否则血气耗散必轻于蜡人故谓之曰戒蜡非年嵗之腊也
　　受财产
　　李药师受张仲坚家产张建封受裴尚书资财既居之而不辞入室之初婢仆有不用命者即鞭挞之英雄行事大略相同
　　玉牒
　　宋朝玉牒凡一朝大政事大号令大更革大拜罢皆载焉仙源积庆乃牒中之一欵耳详云庄四六所载进玉牒表自首至尾皆世系与朝政相对今制玉牒乃止载宗室世系不及朝政也
　　火葬
　　姑苏火葬虽屡经禁戒恬不为止盖其俗自古已然矣元祐中范纯仁尝帅太原河东地狭民惜地不其亲纯仁收无主烬骨别男女异穴以又檄诸郡仿此仍自作记数百言曲折委致以规变薄俗而俗始稍变苐姑苏纯仁之乡也能变太原而不能变其乡何耶
　　莼鲈
　　张季鹰见秋风起輙思莼鲈世皆知其有初服之想而已余阅本草莼鲈同羮可以下气止呕岂季鹰在当时意气抑欝遇事呕逆故作此念耶
　　牛头阿旁
　　古帝王多有云蛇身牛首者非真身如蛇首如牛也今相家者常称人为鹤形虎形其人岂真如鹤如虎哉陶景乃疑佛氏所述地狱中有牛头阿旁者为三皇五帝何怪诞若是
　　钜灵
　　钜灵之迹传载所纪多在蜀中水经所称钜灵谓河神汉武帝内传东都进一小人长七寸东方朔谓为钜灵盖名同而神异也
　　皇帝王
