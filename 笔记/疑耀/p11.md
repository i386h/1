<!-- { "loadSidebar": true } -->
　　前代俳优之辈多有以吾孔子为戏至宋至道二年重阳皇太子诸王宴琼林苑教坊有以吾孔子为戏者宾客李至言唐太和中乐府以此为戏太宗笞伶人以惩无礼鲁哀公以儒为戏尚不可况敢戏及先圣乎太子叹其言而止之此戏遂絶若李至者诚有功于名教也
　　假葬
　　今俗过信堪舆多停捾于土上以砖石甃之至数十年逺犹不瘗埋者徽郡为甚余阅通典亦有假葬三年即吉除服议晋郄诜母亡便于堂北壁外下棺谓之假三年即吉卫瓘以其不应除服而议之是假葬虽闻于古然而非礼也今有数十年不下棺而子孙除服从吉仕宦者可令卫瓘见乎
　　建文还京
　　建文帝之老而还京也广西通志正统五年帝在思恩州自言于知州岑英转闻巡按御史奏驿送赴京尝留题四诗于横州南门夀佛寺贵州通志则以所题四诗乃在金筑长官司罗永庵与郑晓吾学编同余意当以贵州志为正且帝之还京在天顺年间而正统五年有僧自称为建文帝者乃奸僧杨行祥也广西志书正统五年帝还京其失于考订如此
　　坛醮之始
　　僧道二流道士之名先见太霄经云周穆王因尹轨真人制楼观遂召幽隠之人置为道士平王东迁洛邑置道士七人汉明帝永平五年置二十二人是时佛方入中国也赵与时谓用道士设醮祈福延夀则汉建安二十四年吴将吕病孙权命道士于星辰下为请命是设醮之法始于此亦周公金縢子路请祷遗意余谓唐陈羽诗云汉武清斋读鼎书内官扶上画云车坛上月明宫殿闭仰看星斗礼空虚是设醮祈请汉武已有矣非始于吴孙权也
　　地下有世界
　　西僧利玛窦尝谓余言天上有一世界地之下亦有一世界皆如此世界闻者多以为幻妄余阅酉阳杂俎有人掘井深已倍于常井数丈不见水忽闻向下有车马人物喧哄之声近如隔壁出以告州将将遣人验之不诬欲奏其事恐涉于怪而止遽令塞之是玛窦之言亦似有据也
　　周礼大司乐辩
　　周礼大司乐所载大祭乐止有四音而无商音郑氏注曰祭尚柔商属金刚也故不用商此傅防于内事外事刚日柔日之说也贾公彦亦从之先儒乃为之说曰周以木德王商之金能尅木故讳而不用余谓楚固失之齐亦未得也夫五德之运起于后世防纬家周公制乐时未闻其语且司马史周武王伐殷时有火自上复于下至于王屋流为乌其色赤故先儒皆谓周以火德王是木王讳金不足据矣宋儒又有言鬼神畏铜商属铜故佩玉之声中商律者不用尤为臆说余不知乐苐以乐志诸书细按其图有正声有子声有变声太蔟在少商调中者即黄钟之商也特用太蔟之子声子声者正声之半也故曰少商夫五音之全易辩也其半而为少为子又为变难辩也周乐奏于圆丘者圜钟为宫黄钟为角太蔟为征姑洗为羽奏于方泽者函钟为宫太蔟为角姑洗为征南吕为羽奏于宗庙者黄钟为宫大吕为角太蔟为征应钟为羽或皆自其正声言之未及详述其子声耳故熊朋来谓大司乐未尝无商而阙商声者特不用于起调与毕曲也似亦得之然谓更代易世俗乐不知改作如唐以土王不知去角而但因周礼亦阙商宋因唐制亦阙商此又偏信五德之说者也宋乐书注引琵琶如梦人授谱始有湘妃怨哭顔回二曲皆征调近代俗乐原无征调亦犹大司乐之无商也夫五音十二律循环相生原无间断此乃天地自然之妙凡一律中既有正有子有变而十二律之为正为子为变者亦皆含焉一毫无所增减乃可成律倘周公作乐果不用商必且叅差不齐岂能与黄帝之云门咸池尧之大章舜之大韶禹之大夏汤之大濩叶奏一堂以供六祀哉夫六代之乐五音皆全而谓叶六代之乐者五音有不全乎故余谓周乐虽止四音而五音必无不全之理即其上文亦曰凡六乐者文以五音矣又何疑焉古人文字简要特举其槩郑氏未及细详遂谓无商而疑于刚柔之说后人又疑于鬼神五德之说此皆强作解事者也夫乐以象德也余闻之宾牟贾问武乐于孔子迟之迟而又久何也孔子曰病不得其众也又曰恐不逮事也又曰久立于缀以待诸侯之至也又曰周道四达礼乐交通则夫武之迟久不亦宜乎夫商属金属义属言其声明而敏与武王病不得众恐不逮事而舒缓以待诸侯之意稍乖故周公制乐尚迟久而嫌敏急不以商之正声为宫耳谓之无商声不可也又尝退而求乐歌先儒谓欲知乐者先须识等子今按周之乐歌载在三百篇者试以四声等子韵之则又专用宫商征羽夫歌与奏相合乃为乐歌有商声而奏可无商声乎故余谓周乐之未尝无商也于此益明独角之一声则乐歌始终不用此又何说焉自古制乐者其五音十二律皆起调于宫音葢宫者五音十二律之君也周乐祭天则以黄钟之羽起调祭地则以太蔟之羽起调至祭宗庙则虽黄钟为宫而其起调亦黄钟之羽非黄钟之宫也夫黄钟为君律宫为君声起调即无君而入调虽有君又为他音所役是尊臣而抑君也说者又为之说曰羽水也周以木德王水能生木故皆起调于羽君弱臣强已兆于此周公圣人岂其智有不及或者天定之数圣人亦且安之未可知耳余又不敢以为然也孔子之对宾牟贾亦曰有司失其传久矣周衰诸侯僣窃又皆去其籍礼乐之制葢残阙不完复经秦火乐比礼更为残阙汉孝文时得魏文侯乐人窦公者年百八十嵗两目皆瞽献其书乃周官宗伯之大司乐也夫以数百年之简帙出于一瞽人之手能保其无残阙乎大司乐之旋宫不相管摄今太蔟为征又复重出其为错简明甚汉初诸儒尚能习礼而习乐者则寥寥无闻周礼一书多出汉儒手稍得其影响輙附防之大司乐所载必非周公当时之制抑当时五音十二律其上下损益相生及四声之韵与今或当防异后世以今人音律求古音律岂能一一皆合乎且上下损益相生其为隔八无疑而先儒又有谓周乐皆隔五易律者是今人求今人尚觉矛盾况以汉儒求周制乎故乐歌阙角必别有义亦断非五行之说若起调以羽不以宫安知今之所谓羽即周公所谓羽乎罗长源有言后世黄钟安知非古大吕后世应钟安知非古无射故姜夔议乐请各用本均宫角征羽正谓此也然其称为角为征为羽可见古人已备六十调矣故谓周乐皆以羽起调者余又不能无疑也或曰天地元声岂以世代变易子谓五音十二律古今防异者此亦臆说余曰说则臆矣不观之诗乎诗三百篇先儒谓皆可被管弦者朱晦庵乃言三百篇中可被管弦止数章此既异矣先儒有以等子韵谱取三百篇字字韵之竟无一章合律者孰谓古今人音韵一一同哉夫人之声固万有不齐总之止有五音而已律且有八十四矣人之声能有八十四音乎故古之圣人所称声为律者止禹一人是自禹而外即圣人之声亦未皆一一合律也盖五音十二律既有正有子有变而三声之中有老有少有次又有老之老有少之少有次之次故曰五音之变不可胜穷也夫等子于五音亦足以尽变者尚难以叶三百篇具在之诗当汉儒时即平上去入四声尚未立而遽信其所附防影响者谓圣人之乐果阙商阙角且以兆弱君也何其过信汉儒轻疑圣人哉余读书不多读乐书尤不能多故臆说如此以俟知乐者是正焉
　　附徐司马銮议
