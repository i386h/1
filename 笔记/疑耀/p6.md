<!-- { "loadSidebar": true } -->
　　司马温公元丰末来京都人奔竞观之即以相公目之左右拥塞马至不能行及谒时相于私第市人登树骑屋窥瞰之隶卒或止之曰吾非望而君愿识司马公耳至于呵叱不退而屋瓦为之碎树枝为之折及薨京师之民罢市而徃吊粥衣以致奠巷哭以过车者葢以千万数上命户部侍郎赵瞻内侍省押班冯宗道护其丧归葬瞻等还言民哭公哀甚如哭其私亲四方来防葬者数万人而岭南封州父老相率致祭且作佛事以荐公者其词尤哀炷香于手顶以送公葬者九百余人京师民画其象刻印粥之家至一本饮食必祝焉四方皆遣人购之京师时画工有致富者张淏云谷襍识谓千古一人而已余谓温公之后又有一人焉余乡海忠介是也忠介乆居田里嵗癸未起南京都察院入京之日黄童白叟填溢街巷以观公凡乡民过其第者必求一见踵相接也公每归私第輙危坐聴事不退居亦不闭门以便乡民之求见者公问见我何为欲言事乎乡民叩首无事止愿一见海爷顔貌耳自朝至暮不少休及卒于官人争画其像画士亦多致厚资还榇之日老防提携顶鑪香夹道呼海爷爷号泣如丧考妣倾城皆至舟次罢市数日今江南郡邑相传公已为神皆尸祝于家毎于公死日相率追荐至有费千金设一醮者此与温公何异夫温公在宋尝为执政君子谓其有旋干转坤之功故人皆归之忠介未尝一日得行其志而人之归之亦与田夫野老皆号为司马相公妇人孺子亦知其为君实者同一恱服此岂可以声音笑貌为防苐忠介得于人者与温公同得于天者则不及温公逺甚温公有子康官至侍读忠介则黒衣之缀蔑如天之报施善人又何异耶温公身后又有不幸者绍圣初章惇蔡卞请发塜斵棺帝不许乃夺赠谥仆所立碑复贬崖州司户参军蔡京用事复降正议大夫至列名于姧党之碑若忠介则葢棺之后人无异言令闻不已此又温公所不能得于公者也
　　佛书入中国
　　世但知佛书自汉明帝时始入中国不知秦之先中国已有其书隋经籍志曰其书乆已流布遭秦火之世所以湮灭又刘向列仙传曰得仙者百四十六人其七十二人已在佛经又汉哀帝元夀元年博士弟子景卢受大月氏王口浮屠经此皆白马未入中国之前也况明帝时傅毅对帝所言皆是佛书使先此未有佛书毅何从而得之是明帝前虽有其书尚未盛行自白马既来之后其说乃浸淫耳
　　殿廷植花栁
　　唐朝殿廷皆植花栁故杜甫诗香飘合殿春风转花覆千官淑景移又曰退朝花底散归院栁边迷宋朝殿廷则植松楸而不植花栁者以见严毅也我朝殿廷松楸花栁皆不植亦有深意
　　黄册
　　今制丁口税粮十嵗一籍其数曰黄册自刘宋时已有之齐髙帝即位尝勑虞玩之与傅坚意检定诏曰黄籍人之大纲国之政端云云时亦称人籍今世多不解黄字之义余偶阅唐开元制凡男女始生为黄四嵗为小十六为中二十有一为丁六十为老每嵗一造计帖三年一造户籍即今之黄册也谓之曰黄亦自男女之始生登籍而名之耳
　　尾大不掉
　　尾大不掉此非喻言也西域有兽曰羯尾大于身之半非以车载尾则不可行元白湛渊有咏羯诗羯尾大如斛坚车载不起此以不掉灭彼以不掉死
　　雁足书
　　雁足传书世传为苏武事但武实未尝以书缚雁足葢汉使者常惠自胡中还知武尚在故汉家令人入胡求武托言上林获雁得武书也元中统间有宣慰副使郝经充信使使宋宋留之真州十六年不还有以雁献经者经畜之雁见经輙鼓翼引吭似有所诉经感悟择日率从者具香案北向拜舁雁至前手书一诗于尺帛系雁足而纵之其诗曰露落风髙恣所如归期囘首是春初上林天子援弓缴穷海累臣有帛书复书于左中统十五年九月一日放雁获者勿杀国信大使郝经书于真州忠勇军营新馆虞人获之以献元主恻然曰四十骑留江南曾无一人雁比乎遂进师南伐越二年宋亡此又效苏武而为之也然武留胡中十九年始还汉家不能为武问罪于胡经留宋十六年始还而元主卒以此灭宋为之一叹经字伯常泽州人
　　群龙无首
　　易群龙无首王弼注云以刚健而居人之首则为物之所不与也孔颍达未疏无首之义今之占家谓龙之刚猛在首干之六爻皆用九是纯阳之卦也不宜复济之以刚必变而为柔是无首者无刚也余谓不然通干之卦皆是阳刚必纯刚而后可为干故象曰天行健君子自强不息无刚是无健也防乎息矣以上诸爻皆不宜息岂以干之六爻而可息耶且初九曰潜龙九二曰见龙九五曰飞龙上九曰亢龙皆指一龙也而此独曰群龙则非一龙可知夫首者先也无首者言当此群龙俱兴之时我不可以身始事也故象曰天徳不可为首者谓阳刚既在我则候时而动不宜首事左传曰无为祸始即此意也且乾坤二卦其理相通彼此互用故坤之彖有曰先迷失道后顺得常葢居后而不居先在群龙之时即干亦宜如此不特坤为然也余故曰群龙无首谓无为事首而非谓刚徳可无也若谓刚徳不可纯用必变而为柔则上九之亢龙已先详之矣而此又言无刚得无重复乎宋均曰万物之始莫能先之不可为首先之者防随之者吉此说得之宜补注疏之阙
　　佛不能作福
　　唐懿宗末年信佛故迎佛骨苐佛骨至而大驾遂晏亦足以明佛之不能作福矣
　　书啓慎余字
　　今人作书啓于左方之末书慎余左冲无他诸语世皆仍之而不详其所始余阅程大昌攷古谓古人以尊赐卑者书启必于纸尾批曰与某人如宋时诏勑批答之类故纸尾结言慎余等语者示行卑不敢更有他语也
　　术者决王荆公去位
　　王荆公在相位时尝向一术者求卜术者曰功名富贵如此又何卜焉公作色曰今力乞去上未许请防旦夕便去得否耳术者曰相公相公得意浓时便好休予徃日曾为相公言之矣要去便去只在相公不在上也不疑何卜公怅然叹服去意遂决噫今之钟鸣漏尽自托于上之不许卒客死长安者安得此术人一决乎
　　易字义
　　易经之易说文曰蜥蜴蝘蜓守宫形象也是易即蜥蜴也余按尔雅及注疏诸书蜥蜴之形殊与易字不相似戴侗作六书故亦已疑之古人制字象形最多亦最似而于虫豸之类尤不茍作故易字上从日下从月为东西代明变易之象是矣若说文下从勿不从月而曰此象形也于蜥蜴之形何象焉尔雅释虫有曰王蛈蜴者注即螲蟷也似蜘蛛居穴中吐丝网穴口有足江北人呼为蛈蜴余谓其形实象易字故亦曰蜴而从勿不从月者象其足也且蛈与蜥音相近或蛈蜴误为蜥蜴亦未可知况尔雅止言蜥蜴未言蜥蜴之蜴为易也即蛈蜴之蜴亦未明言为易然曰象形则易为蛈蜴而非蜥蜴不待辨矣说文多有可疑此其一也
　　楚子问鼎
　　楚子问鼎罗泌以为妄谓楚庄贤君孙叔敖贤相灭陈且复于申叔之对入郑且舍于郑伯之服非复前日之顽犷也周为共主彼岂遽然而窥之又谓鼎非传国之物问之何益亦似有见苐左氏所载王孙满之言未必皆妄也余谓九鼎在周乃上代所宝者故周公卜洛亦以安九鼎为首称楚居汉南尝闻鼎之名欲一见之而不可得故过周之疆问周之鼎亦向慕之私耳王孙满恶其强梗遂切责之谓其窥伺神器而楚子问鼎初心未必遽至是也若谓楚实未尝问鼎而以左氏为防则又不尽信书之过矣
　　汉髙后答匈奴书
　　汉髙后时匈奴冐顿遗书曰愿以所有易其所无亦誖谩甚矣髙后召群臣议樊哙欲击之季布谓哙可斩是亦一见但令谒者张泽报书即不能直词切譲亦宜置有无相易之语于不问可也今书乃盛自贬损曰年老气衰发齿堕落行歩失度单于过聴不足以自汗能无汗顔乎
　　伙頥沈沈字义
　　陈胜既王陈其故人尝与佣耕者之陈求见及见胜殿屋帷帐曰伙颐渉之为王沈沈者马班二史皆同其下文曰楚人谓多为伙索隠曰服防云頥者助声之词也谓渉为王宫殿帷帐其物伙多惊而伟之故称伙颐也而班固则削去颐字岂以词助且上止言伙渉故此不必加一颐字耶王文恪曰伙颐方言也班书不宜削去甚是若沈沈二字索隠未释应劭注班书曰伙音祸沈沈宫室深邃之貎也沈音长含反余谓沈沈二字亦当是方言若以为宫室深之貌则于伙颐二字重复矣沈沈之语必有所指今苦未能详耳
　　汉书人物表同名
　　古今人同名同姓者甚伙但前汉人物表有一士鞅在中上又有一士鞅在中下相去不远殆不可晓岂有两鞅耶抑误书也
　　机云为顾妇赠答
　　陆士衡为顾彦先赠妇末章结句愿保金石躯慰妾长饥渇是以为彦先之妇赠彦先也且士衡既为彦先赠妇而士龙又为彦先妇答不知彦先之妇于机云兄弟何所葛而形之翰墨如此
　　六朝文法不通
　　六朝操觚之士其文法真有不可解者刘越石赠卢谌诗宣尼悲获麟西狩泣孔丘及卢谌赠刘越石其诗序有云在木阙不才之资处雁乏善鸣之分卷异蘧子愚殊甯生匠者时盻不免馔賔以匠者时盻应在木句以不免馔賔应处雁句而于中间乃添入卷异愚殊二句上下剌戾如是
　　雪月二赋
　　谢惠连雪赋谢希逸月赋词藻既同机轴不异惠连之赋止多王起为乱耳苐希逸警语濬于心灵大非惠连所可彷佛昭明并録窃所未安他且勿论即惠连起语雪宫建于东国雪山峙于西域此老学究口吻也希逸肻道之乎
　　韬略非吕望笔
　　兵家六韬三略相传为太公望之书苐骑战之法始见于赵武灵王而六韬首列其说何也余意太公望尝为此书久或亡去今所传六韬三略乃楚汉间好事者所补非望笔也班固志又有六弢下篇则周史所作乃定襄时人又曰显王之世崇文縂目谓汉世已失此书又不知作何语也
　　明月夜光
　　明月夜光世皆习知其为至宝然莫详其本末高诱注淮南子汉时中山之国有隋侯见大蛇伤断以药傅而涂之后蛇于夜中衔大珠以报之因曰隋侯之珠葢明月珠也是珠名明月起于汉也然秦李斯上书巳曰有隋和之宝垂明月之珠和卞和也隋者非汉中山国之隋矣岂上古故有隋之珠名明月而蛇所衔以遗中山隋侯者亦即此珠耶髙诱注淮南止言汉中山之隋侯珠是纰漏也高诱又曰夜光之珠有似明月是明月珠之外又有夜明珠矣故班固两都赋上既云隋侯明月下又云悬黎垂棘夜光在焉亦以明月夜光为二珠而许子重即以明月为夜光呉都赋亦云隋侯于是鄙其夜光则明月珠亦名夜光是一珠而两名也或一珠或二珠经典失详故说者参差苐夜光明月皆珠也而西京赋曰流悬黎之夜光缀隋珠以为爥悬黎者璧也非珠也邹阳亦曰夜光之璧是璧亦有夜光不特珠矣尹文子曰田父得宝玉径尺置于庑上其夜光照一室是夜光为通称不系于珠与璧也余谓明月夜光固不系于珠与璧凡珠与璧夜中能有光照人者皆得名之不必实指隋侯之珠与悬黎之璧也五臣注文选未得其详故稍详之
　　瑚
　　瑚之名详于载籍广雅曰瑚珠也误矣张铣注西京赋亦曰瑚珠树也亦误岂其止见瑚之制为珠者而未见瑚耶瑚止宜言树不得言珠也瑚生于海中司马光类编云或生于山不知何所防又桑葛切
　　辇路
　　辇路二字世皆以为车辇所行之路李周翰注文选辇路楼陛也上林赋辇道纚属如淳注曰辇道阁道也与李说同是辇道即辇路皆非道路矣又甬路亦飞阁之复道今人以官署墀内之道为甬路乃传误也
　　慎子名姓辨
