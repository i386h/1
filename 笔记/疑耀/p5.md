<!-- { "loadSidebar": true } -->
　　自有九经以来镌于石者有十四种而始之者东汉也世鲜有能详者故论列焉○汉建寜间蔡邕以八分书书石经而其文则諌议大夫马日防五官中郎堂谿典光禄大夫杨赐议郎张驯韩説太史令单飏等奏求校定者也洛阳记曰石经五部碑凡四十六板三行分树于太学之前西行周易尚书公羊传共碑二十八板时十六板存十二板毁南行礼记碑共十五板悉毁然尚有可读者东行论语三碑而二碑毁矣是蔡邕所书四十六碑此时毁者已十八板而存者尚有二十八板也然亦止周易尚书论语礼记公羊传五经而已隋志乃云镌刻七经皆邕笔岂建寜石经至隋时尚有七而记洛阳者未及见耶七经之外皆不书岂其力有未及耶方仁声泊宅编石经防云石经残碑在洛阳张景元家世传蔡中郎书未知何所据而邕所书石经乃八分仁声误以为三体不知三体者乃谢承书也东汉书儒林传注熹平四年又诏谢承书五经镌碑乃古文篆三体其碑高一丈许广四尺骈罗相列与邕碑不同水经注又云汉光和六年刻石镂碑载五经立于讲堂前余按建宁熹平光和皆献帝年号建寜四年熹平六年光和六年是十六年之中三书石经矣然熹平石经虽知为谢承之笔而不知所书为何经光和石经非惟不知经为何经书为何体即书者亦不知其何人矣岂邕既书七经之外未书者熹平续书之熹平未书者光和续书之耶若然则东汉石经葢十有七矣夫邕之石经八分也承之石经三体也光和之石经不知其书为何体然三石经想亦不出五与七之外其间必有重书而其文亦必有互异者今三石经皆亡无从考据唐经籍志又有蔡邕金字论语二卷而隋经籍志则一字论语二卷即金字本不言作者姓名后人遂以唐史为误然其书乆亡亦穷经博古者之一憾也○魏陈留邯郸淳尝书三字石经于汉碑之西亦即汉之三体也然亦未详其为何经正始中又有一字石经江式曰魏尝立二字石经其迹已亡亦皆未详经为何经笔为何人一字二字之为何体也○晋裴頠尝奏修国学刻石写经○唐开成元年郑覃奏言宜凖汉旧事镂石太学示万世法乃表周墀崔球张次宗孔温业等是正之凡九经共一百六十卷亦不知为何人书大厯中司业张参又承诏校定五经镵石太和七年又勑唐度覆定石经并孝经论语尔雅为九经凡一百五十九巻字様四十巻则开成九经未收孝经论语尔雅而九经者不知何经即太和九经自孝经论语尔雅外其六经者亦不知为何经也但太和字体大乖师法名儒宿学多不窥焉是唐有两石经也李阳氷又愿刻石作篆备书六经后不果其所称六经岂即周易尚书毛书春秋传礼记及周礼耶今秘阁所藏有孝经二册乃唐宗八分书天寳四年国子祭酒李齐古摹勒上石者完好如故葢宋搨也○伪蜀相母昭裔尝取唐太和本琢石于成都而文与唐本小异孝经论语尔雅则广政甲辰张徳钊书周易辛亥杨钧孙逢吉书尚书周徳政书周礼孙朋吉书毛诗礼记仪礼张绍文书公羊谷梁二传则宋皇祐间田元均补刻孟子宋宣和间席叔献补刻皆未著书者名氏阅统志宋绍兴间席益尝刻礼殿圣贤图于成都石经堂岂益即叔献耶春秋传亦未知为何人书而于祥字皆阙其画此必孟蜀时笔也余幸承乏西省校阅秘阁藏书及见蜀本石经周易三册尚书三册毛诗八册左氏春秋三十册公羊七册谷梁七册礼记十四册周礼八册仪礼十册孝经十册论语三册孟子三册尔雅三册完好如故独左氏春秋未知为何人书其纸墨之精拓法之妙当是宋物真希世寳也抚玩一月不忍释手○宋至和元年命皇侄右屯卫大军克继书石经又以上所书论语刻石国子仁宗又命以易诗书周礼礼记春秋孝经作篆二体刻石于太学两楹杨南仲书周易十书十三诗二十春秋十二礼记二十时与南仲同书者草泽章友直殿中丞张次立也国子王洙乃言刻石经已十五年矣止完一孝经耳尚书论语见书镌未就乞促限毕工余经权罢从之绍兴十三年内出御书左氏传及史记列传周易令临安知府张澄刋石十四年又出御书尚书毛诗十六年又出御书论语孟子皆刻石立于太学然御书间有困倦輙令宪圣呉后代书与御书毫不可辩是绍兴石经未必皆高宗笔也然赵宋御笔高宗最胜而宪圣能乱其真亦彤史中之希有乎苐自古镌石者惟经而绍兴独镌史记列传此亦腐史千载特逹之知也
　　贺季真乞休
　　贺季真乞鉴湖归老古今以为美谈余攷其时年已八十余矣故其回乡诗防小离乡老大回声音难改髩毛衰家童相见不相识却问客从何处来夫仕宦而至八十余不归复何为耶季真尝谒一卖药王老问黄白之术持一珠贻之老即以珠易饼共食季真心念寳珠何以易饼口不敢言老曰悭吝未除术何由得是季真者乃贪恋富贵一老悖耳张旭谓贺八真清鉴风流千载人岂别有所据耶若以乞鉴湖归老时为风流则鉴湖有灵必为吐秽矣因考汉二疏乞身亦皆居闲曹耳若居津要未知能勇退否白居易有诗散员疏去未为贵小邑归休何足云此足以评二疏矣

　　疑耀巻一
<子部,杂家类,杂考之属,疑耀>
　　钦定四库全书
　　疑耀卷二
　　明　张萱　撰
　　栁子厚非国语
　　楼迂斋谓栁子厚文章皆学国语却着非国语是私其所自得而讳其所从来也其天资刻薄如此今世有一士人止能读一部文选其所撰述皆窃文选中糟粕以自衒但对人辄排斥文选是亦一子厚也余谓即能作文选便足佳何以讳为苐恐其不能为文选耳子厚之非国语其文即可为国语否耶而奈何讳之
　　施全
　　施全于岳武穆死后欲刺秦贼而不得者但全先尝为秦客最狎名在十客之列今岳死而雠秦岂忠义在人心即恩私不能夺耶
　　贾谊苏洵薄徳
　　汉贾谊之知名于文帝朝者以守呉公荐之也史逸其名即谊终身亦未有一言及呉公者余尝疑之苏老泉为布衣时未知名有雅安守刘大简字简夫者深器之以书上韩魏公欧阳文忠公张忠定公荐之语甚切至东坡颍濵文章满天下独无一语及简夫老泉集中亦止有与简夫辞辟试一书耳而与简夫请纳拜书及老泉所作简夫墓铭今皆不载岂编集时有意去之耶古人谓感恩易知巳难贾谊之于呉公老泉之于简夫可谓知巳矣岂有所讳而然耶请纳拜者请行门生礼也生前即愿出门下身后即讳而去之亦薄徳矣余见有一显贵人在故相赵文懿公门下二十年恩遇甚厚而文懿公捐馆辄肆诋毁真犬彘之不若也
　　喷
　　广陵尝有一名医以医致富其门如市即贵显之家不轻造也偶广陵守署中有病者亟召之医不得已诣堂下守适有公事不及呼前而此医适作两三声守问曰何为而医曰外人有念医士者守笑曰乃肺家中风耳而云外人相念则为肺病且不晓何名曰医遂叱之去此医退术遂不行余谓守虽知为肺病而不知人相念则乃古语也毛诗终风章愿言则郑氏笺曰女思我心如是我则也宋王易燕北録契丹俗戎主及太后喷近位畨汉臣僚齐道沿防离华言万嵗也今岭外人喷亦或呼曰大吉利市者即此意故汉艺文志有喷耳鸣十六卷则者古人亦以吉凶有相关者若月令曰季秋行夏令则人多鼽是未必皆肺病也今喷耳鸣书已亡想有可观者
　　生乞圹志
　　宋时有防王安石者尝守番禺以书求安石曰某所恨微躯安健惟愿早就木冀得丞相一薶铭庶防名附雄文不磨灭乎后世近有乞生圹志于名公贵人者想同之也
　　荔枝
　　西京襍记南越尉佗献汉髙帝龙眼树负暄襍録谓即今之荔枝也岂宋时龙眼尚未到于上国耶顾文荐亦博物者何言之误也
　　石炭
　　今西北所烧之煤即石炭也苏东坡集中有石炭行然亦未着其所自始前汉地理志豫章郡出石可燃为薪隋王邵论火事其中亦有石炭二字则知石炭即为煤而用于世已乆矣
　　介之推烛之武
　　介之推烛之武介与烛皆地名非姓也二人贤者为国人所取信故特标其地以异于众耳如汉四皓皆以所居为氏而其本姓竟莫可攷
　　开脇而产
　　陆终氏娶鬼方之女孕而不育十一年开其左脇而出三人焉又开其右脇而出三人焉长曰昆吾次参胡次彭祖次防人次安次季连皆有名徳于世而受姓为侯伯谯周作古史考乃以为妄废而弗论见亦隘矣彼修已背坼而生禹简狄胷坼而生契皆为帝王是天将兴之必有异于人者非常理所可测也魏黄初五年汝南屈雍妻王氏生男从右脇下水腹上出而平和自若数月创合母子无恙宋时莆田有市人妻生男从股髀间出亦无恙此亦足以明陆终氏之非妄矣
　　诗叶管
　　诗自三百篇而后至于我明卒未有一语可被管弦者葢文采有余性情不足也音调出于性情性情和而后音调谐此天地自然之妙不假安排者近世有取陶渊明归去来辞李太白把酒问月李长吉将进酒苏长公前后赤壁赋协入声律宋玉灼碧鸡漫志谓之暗合孙呉余按今人之以诸公诗赋谱诸管弦者皆更换其句错综其章添减其字方于声律可协皆非诸公原文也于孙呉终非暗合矣
　　妒妇不可少
　　诸葛武侯以丑妇为养心之资余谓妒妇亦然南唐枢宻杜业妻张氏甚妒烈祖命元皇后召张诫之曰业位望通显得置妾媵何拘忌如此非妇道所宜张雪涕而言曰业本狂生遭逢始运多垒之初陛下所借者驽马未竭耳而又早衰多病若纵之反贻其祸将误于任使矣烈祖闻之大加奨叹以银盘防段赏之余谓嗣既得血气将衰若张氏者诚不可少也
　　庄周鼓盆
　　庄周妻亡鼓盆而歌世以为达余谓不然未能防情故歌以遣之耳情若能忘又何必歌
　　四防
　　四防者昆屯穷竒梼杌饕餮也尧投之四裔以御魑魅也四裔者四夷也余谓四防在朝虽为防族然有今之君子所不能及者是以彼之下驷亦足走我之上驷也不然岂能以变四夷御魑魅防今之君子且有居中国而身为魑魅者不知尧何以处之
　　司马文正海忠介
