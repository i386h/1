<!-- { "loadSidebar": true } -->
　　孟子鲁欲使慎子为将军赵岐注慎子名滑厘正义同朱考亭从之又按史记慎到赵人谓慎子即慎到是到又慎子之名诸书皆同但下文此则滑厘所不识也为慎子自呼余按古人自呼皆呼名未有呼字者岂慎子以滑厘为名而以到为字耶皆不可晓庄子天下篇又曰慎子与彭蒙田骈为友学墨子弟子禽滑厘之术故薛仲常应旂着四书人物攷遂以慎子所云滑厘乃述其师非自呼其名也岂师弟同名耶姓谱诸书又以滑厘字慎子其后以字为氏而以滑厘为慎氏所自出则益误矣慎子之先当有慎氏慎之姓非自滑厘始也
　　结字即髻字
　　古有紒字而无髻字紒音界即髻也史记西南夷魁结即魁髻乃借结为髻韩退之石鼎联句长颈髙结正用此字高结之下有防中作楚语句苏东坡有云长颈髙结防是不知结即为髻也故结读作髻是也杨用修乃欲读凡结髪皆为髻发似误葢结发即髻犹读结为髻字义能无重复
　　名字相同
　　古人名字一族之中且有相同者岂其族大且众不相闻耶据左传鲁庄公之孙有仲婴齐而鲁文公又有孙曰公孙婴齐仲婴齐者公孙婴齐之从祖又且同时而名同何也郑有公孙段字子石而印段亦字子石乃公孙段从父子也士文伯亦范宣子之族而与宣子同名见昭公六年传此不可晓
　　冠服不必反古
　　今人行谊文章皆不求如古人惟于冠服间动必以古为式所称生今反古者非耶昔司马温公依古式作深衣幅巾缙带毎出朝服乗马用皮匣贮深衣随其后入独乐园则衣之尝谓邵康节曰先生亦可衣此乎康节曰某为今人当服今时之衣温公叹其言合理生今反古者思之
　　袴制
　　裈即袴也古人袴皆无裆女人所用皆有裆者其制起自汉昭帝时上官皇后为霍光外孙欲擅宠有子虽宫人使令皆为有裆之袴多其带令不得交通名曰穷袴今男女皆服之矣
　　祷梦九鲤湖
　　闽中九鲤湖祷梦者响应灵异无虚祷者然亦于事后乃验或有当人之身不验身后子孙始验者余庚子请告南归经过其地仆夫以祷梦请余谓之曰吉凶祸福我既不能前知即前知亦岂能移易者祷之何益
　　延笃挂名常侍碑隂
　　赵明诚金石録载汉中常侍州辅碑隂其乡人为辅立碑者题名自汉阳太守而下凡四十有九人惟延笃叔坚见汉书耳明诚谓东汉名贤大夫死则门生故吏为之立碑而题其隂延叔坚当代显人乃挂名于阉竪之辈似亦可耻余谓不然叔坚尝有书与李文徳矣此岂出入阉竪之门者且叔坚后坐钩党废锢乡里至图其形于屈原之庙非终始无庇安能有此洪适因引汉灵帝时太丘长陈仲躬吊中常侍张譲归葬颍川事以释之便自快然葢时政既惽达而得位则正色立朝不可朋奸此经也身退穷处则同尘所以逺害亦一时之权君子所不废也叔坚居里而同郡为阉竪勒石借其名以为重叔坚岂得而拒之乎此非门生故吏之比明诚又何疑焉
　　坡公论画竹
　　苏子瞻畵竹从地一直起至顶米芾问何不逐节分子瞻曰竹生时何尝逐节生及作文与可筼筜谷畵偃竹记有曰竹之始生一寸之萌耳而节叶具焉自蜩蝮蛇蚹以至于劒防十寻者生而有之也今畵者乃节节而为之叶叶而累之岂复有竹乎故畵竹必先得成竹于胸中执笔熟视乃见其所欲畵者急起从之振笔直逐以追其所见如雕起鹘落少纵则逝矣与可之教予如此予不能然者内外不一心手不相应不学之过也故凡有见于中而操之不熟者平居自视了然而临事懵焉丧之岂独竹乎余谓此言不独畵竹为然即推而山水诸丹青又推而临池又进而天下国家何事不然是东坡言技乃言道也
　　坡公诗文
　　苏东坡絶世之才早年学诗独宗刘禹锡而不及王杨卢骆髙岑李杜诸公晚年虽曰学李青莲其得意处虽迫真然多失于粗止能为白居易则以信手拈来不复措意耳又言平生不好司马史记然其文多有模仿司马者朱考亭谓坡公晚年海外文字多是信笔胡说全不看道理此又非知坡公也
　　佛字辩
　　今人以佛为余尝求之不得其说使此佛字为西方所制则译之为觉可也苐佛未入中国时先有此佛字矣曲礼曰献鸟者佛其首畜鸟者则勿佛佛者抝戾而不从之言也又释名曰辔佛也言牵引拂戾以制马也是佛即为拂而古文拂作又作古人观象而后制字以两弓从一矢拂之谓也是佛者拂人者也其弃父母离妻子山河大地一切而归于空皆拂之谓也以佛为觉葢译者尊信其说而故为此美释耳不知西方本来果以佛为觉乎即此一字而译者失之则五千八百卷中皆以汉语译之者一一皆西方本来意义乎请以质之事佛者
　　疟病圣人
　　周武王克商之二年即病疟是疟且病圣人也何问君子周公虽以身代告天然武王竟以此疾不起乃知人之夀夭皆定于天虽忠如姬旦亦不能囘天也
　　大麓辨
　　书尧纳舜于大麓孔安国辈以为大録万机之政而桓谭新论亦以为领録天下之事若今之尚书然故东汉始以牟融録尚书事葢本于此后代多因之故有以大麓为三公之位者王克己非之矣张九成曰处之深林大泽之间谓观圣人者皆当自其难堪处观之耳尧之知舜岂待以难堪者试之防惟大传曰尧推尊舜属以诸侯致天下于大麓之野应劭云麓者林之大也郑康成云山足曰麓罗长源得之其说曰古者天子以大事命诸侯则为坛于国之外尧聚诸侯以命舜陟位居摄致天下之事欲天下诸侯皆明知舜之受命也是可以剖千古之惑但长源又云因地譬意大麓者大録天下事也是又于前妄未尽袪也余谓纳于大麓烈风雷雨不迷者或当纳麓之时适有烈风雷雨而舜偃然自若殊无惊布见其镇定耳夫震雷虩虩不丧鬯舜能不迷于烈风雷雨此非超越寻常足以当天下之大任者乎故舜之授禹亦有纳麓烈风雷雨之事葢告终易代皆上关天意尧授舜舜授禹而纳于大麓皆有烈风雷雨或天以此而试舜禹亦未可知故当此受禅之日烈风雷雨不迷是足以任天下之大而天遂与之矣如后代有禅位者登坛之日雷雨震电遂至颠陨不能成礼者视舜禹之不迷益可见也此谓天以此试舜禹理或有之而尧以此试舜舜以此试禹则后儒之妄也
　　经与传各行
　　汉初为传注者皆与经别行春秋三传之文亦皆不与经连故石经书公羊传并无经文至马融为周礼注乃云欲省学者两读故具载本文是后汉以来始就经为注也
　　三字名辨
　　人名未有三字者杨用修以战国董之蘩菁谓之蘩菁是三字名也余不敢以为然左传介之推烛之武介与烛皆地名两之字皆语助非名也董之蘩菁之字即同介之推烛之武之字犹云称杨用修杨之用修云尔
　　论语微子篇
　　论语微子篇凡十一章一微子去之次栁下惠三黜次孔子去齐去鲁次楚狂次长沮桀溺次荷蓧丈人次逸民次太师辈去周此皆门人叙述圣贤出处大致而于末乃缀以周公谓鲁公章缀以周有八士章者何居余谓周公谓鲁公章大意言所厚者薄则无往不薄亲而可施又何有于贤士大夫大臣不以则必愎狠而信任小人无大故而弃故旧则新间旧小加大矣求备一人则贤才有弗获自全者矣此尚可仕于其朝耶非此四者圣人固不忍去其国也故三人之或去或死栁下惠或绌或处孔子之去齐去鲁乐师之适齐适楚意可知矣彼接舆沮溺辈何足以语此防而终之以八士者葢慨慕于盛朝谓八士何幸而生于其时以乐行其志不至于为三仁为栁下惠为乐师云尔甚矣孔门弟子善于述圣志也
　　二王名字之缪
　　字学之难不特今人也晋人善书苐不甚解字义如王氏父子名羲字逸少名献字子敬殊不可晓羲有纯义于逸何与献有成义于敬何与父名羲子名献尤为可笑礼含文嘉曰羲者献也后汉书王莽立斗献献音羲礼器羲尊即周礼献尊故叔献亦作叔戏戏与羲通故羲与献通父子立名岂可茍者羲献名虽异而义则同甚矣晋人之不识字也
　　针砭药饵
　　世皆知神农尝百草而孔丛子及世纪皆谓伏羲已先为之并制九针以拯夭枉余意百草之尝始于伏羲而特详于神农耳余又按灵枢经岐伯对黄帝以九针是针亦古已有之矣非始于黄帝也治病者惟针之效最神疑古先有针而后有药饵也针本以石为之名曰砭后世乃易以金耳故曰药石者谓药与砭非谓金石之石也
　　冦莱奢俭不同
　　冦莱公寝处一青帏二十余年时有破壊益命补葺或以公孙事靳之公曰彼诈我诚虽弊何忧然知邓州时制花蜡烛不油灯罢官日厠溷间烛泪在地徃徃成堆何此奢而彼俭也青帏之弊岂真异于公孙
　　觔斗
　　今人以头竪于地以脚畨上为觔斗戏诸书皆作觔斗惟孙吾与韵防定正于十五坚末収跟字注脚跟也又跟头戏倒头为跟也或作则觔斗字当从孙吾与为跟头谓以头为跟也今作觔斗两字皆误
　　刘表工书
　　今人皆知临池家有钟元常而不知元常有同学友胡昭又不知元常与昭皆受书法于刘景升也董北苑曰刘景升为书家祖师钟胡皆其弟子昭肥繇瘦各得一体耳今景升遗迹絶无存者艺文志有刘表集亦已久亡独三国志载表与袁尚兄弟书其笔力不减崔蔡之流而表初又为党人在八及之列其文行如此宜乎书法之工也
　　有余不足
　　人间世自有参差不能如一者自是正理如周天有三百六十五度四分度之一夫三百六十度可矣而必加之五又加之以四分度之一一嵗有十二月二十四气三百六十日宜无余欠矣然气则盈而朔则虚故律之数必有空积忽微之数亦有竒零假借是天地造化犹不能无有余不足而况于人乎
　　水银
　　水银一曰汞广雅谓之澒音同本草图经曰水银生符陵平土今出秦州商州道州邵武军而秦州者来自西乃于山石中采麤次硃砂作鑪置砂于中下承以水上覆以盆器外加火煆养则烟飞于上水银溜于下是以人力制之而后成者陶居曰水银有生熟生符陵平土者是出殊砂腹中亦别出沙地今不闻有此至于西来者彼人亦云皆烧煅也及按西粤志云泗城州出水银取之之法以人其用人从外境市之或逃走僮仆或姧商防雇役人徃售至其家初以酒饭饲之三日即引至水银坑中挖窟埋之露其首三日其人痒不可忍号呼彻天乃以铁铲去其首仍埋之数日取出则满腹膓胃指甲骨髓中皆水银矣安南国近慿祥州地亦有水银坑取法同是与本草异也
　　焦仲卿妻
　　焦仲卿妻刘氏后人常悲其以严姑见逐卒能守志杀身余读其诗氏非贤妇也姑虽呵责始未相逐乃氏自请去耳一还其家为弟兄所逼遂适太守之郎君此可谓守志不移耶其举身赴清池乃遇仲卿于途要之以死恐非其志也
　　夏世最文
　　夏尚质周尚文余以为夏固不质而周亦不文也无论夏之九鼎以图像物者想其工巧必非周所能作即今攷古博古二图所载周之鼎彞诸物已不能如商之工巧何问夏防又如禹贡一书其文章之妙亦岂周书诸篇所能彷佛乃知天下至文必在于质以文为文其文陋矣
　　字学之难
