<!-- { "loadSidebar": true } -->
　　犹升遐乃死为章句【阙】　　　　　故汲书纪年帝王之死皆曰陟书云在位五十载陟者纪舜之崩也何谓南廵哉他又云舜伐苗民崩于苍梧夫伐苖者禹也已窜三危矣何得劳无为之舜于耄期之时耶都敬聴雨纪谈乃疑舜冡在零陵之九疑而九疑在南岳千有余里苍梧在广西域内去九疑又数百里书云舜南廵狩至于南岳岂又幸九疑遂崩而葬其地乎孟子言舜卒于鸣条鸣条在东方夷服今又不闻有舜陵是敬亦有疑而不能祛者也罗长源曰象封有鼻墓在始兴有鼻者有庳也即今道州九疑之墓或象塜耳不然啇均窆也大荒南经赤水之东苍梧之野舜子啇均所葬元次山九疑山图记亦谓啇均窆其隂岂啇均徙此因葬之后世遂以为舜陵耶汉章帝时零陵文学奚景于泠道舜祠下得笙白玉之琯十二枚吕氏春秋戴延君大戴礼伏子贱尚书大传许叔重説文应仲逺风俗通陈晋之乐书范蔚宗后汉书皆言昔西王母献舜玉琯注云西王母神也曽伯端集仙録亦云舜在位西王母使献白玉琯以和八风则白玉之琯为舜之寳器明矣胡为乎藏于零陵哉无乃帝舜诸子分封巴陵上虞衡山江华等国各锡寳器如成周锡封之制而啇均则得白玉之琯遂流零陵耶又按舜陵载在山海经者非一説海内南经苍梧山帝舜葬其阳又大荒南经帝舜葬于岳山又海北经有舜台台即陵也又海内朝鲜记南方苍梧之泉其中有九疑山舜之所葬在长沙零陵界中夫山海经世称伯益作而长沙零陵乃秦汉郡名则知此书多后人附益而九疑舜陵不可信矣又寳椟记云舜葬于苍梧有鸟自丹州而来吐气名曰冯霄能衔土成丘坟舜墓鸟所营也集仙録又云舜瞑目端坐乗空而至南方之国其中有九疑山焉厯数既徃归理兹山真源赋云舜因南廵走马逐鹿同飞苍梧莫知所去王仲任论衡书虚篇云舜苍梧象为之耕四説尤妄诞不足辩故朱晦庵粤西舜祠记业已疑之曰舜死苍梧无明文可据独未为之辩耳司马光有诗虞舜在倦勤荐禹为天子岂有复廵狩迢迢渡湘水似为得之是舜之不死于南廵狩与不葬苍梧明甚彼洞庭又安得有二妃墓哉嗟嗟礼有三不吊水其一也以大圣人而诬以不吊之灾万世下卒未有辩白之者不亦悲乎若山海经云洞庭之山帝之二女居之然亦曰帝之二女而已未尝明言谁之女也岂以尧典有二女之文遂以洞庭二女即尧典之二女耶郭璞稍晰其妄曰湘君湘夫人自是二神且既谓之尧女安得复称湘君因引礼记舜葬苍梧二妃不从此亦足为考古一快独惜舜不葬于苍梧璞亦未之辩也罗长源复曰虞舜晚年已禅禹矣南狩之举总之伯禹则二妃必不从舜于苍梧沈存中继其説亦云舜陟方之时二妃皆百余嵗岂宜复称女信若二説是舜且未尝南廵狩则尚书亦不足据矣景纯又云即令二女从舜其灵逹鍳通无方尚能鸟工龙裳救井廪之难岂不能自免风波况二女乃帝舜之配不应降附小水为夫人故当以此二女为天地之女夫鸟工龙裳乃迂怪之谈既不足据而帝妃不可降于洞庭小水为夫人天地之女又可降于小水为夫人乎此王逸韩愈所以力辩之似得其情也罗长源又为之説此二女者当为舜之第三妃癸比氏所生者是舜之二女也一曰宵明一曰烛光其説亦有所仿山海经有言舜妻癸比氏所生二女处河大泽其灵能照百里然亦未明言处于洞庭也长源又岂以河大泽可为洞庭也耶陈士元心叔亦该博者其江汉丛谈乃谓湘祠为舜之二女黄陵墓为癸比氏所葬而以山海经之言为实至引陆士规黄陵庙诗帝子不知春可去乱山无主鹧鸪啼帝子者谓舜女也此又信山海经之过也余按竹书纪年舜即位三十年而后育卒后育者娥皇也葬于渭帝王世纪又云舜三妃娥皇无子女英生均舜崩之后曽随其子徙封于商故曰商均商州有女英塜至唐时盗乃发之今平阳府蒲州南十五里曰苍陵谷者亦有娥皇女英塜绛州鼓堆祠神为妇人像祠中石刻亦云舜之二妃夫渭与商与蒲与绛三者必有一实然皆非楚地则岳之湘妃墓非女英之窆明甚独盗所发女英塜乃多得大珠璆金玉盌又似与茅茨土阶之风不协则不能无疑者竹书云鸣条有苍梧山舜崩遂葬焉按今山西平阳府即古河中地解州安邑县西北二十里有鸣条岗一名鸣条陌而舜墓具在孟子曰舜卒于鸣条此万世不易之定论也郑康成以鸣条为南夷地谬之谬矣但古今地理诸志鸣条之地并无苍梧之山岂古之河中地或有苍梧而世代绵邈图牒失真寖不可考记礼者或傅防竹书与竹书之或傅防礼文皆不可知也余谓考古者当以圣经为正信汉儒不如信吾孟轲氏故舜既葬鸣条则虽南廵矣断非崩于苍梧二妃一葬于渭一葬于商或葬于蒲洞庭湘妃岂得云舜之二妃楚辞所称湘君湘夫人信如景纯所核断非舜妃亦非舜女近代撰楚通志者皆博古君子也亦未及详考而是正之故不得不为之辩
　　附徐司马銮书
　　读洞庭湘妃辩援引博而弹驳精大快人意今鸣条岗即在安邑舜陵亦在安邑以孟子卒于鸣条一言断之确乎无疑再考竹书纪年舜三十二年命夏后总师陟方岳三十三年夏后受命神宗三十五年命夏后征有苖四十九年帝居鸣条五十年陟此本文也注云鸣条有苍梧山今海州注系沈约所述隠侯博而傍渉不尽据经当由檀弓一语误之史记及孔氏尚书传疏皆本檀弓宋孙奭孟子疏又本史记孙又引书传云鸣条在安邑之西而不能深辩今天下称苍梧者三粤西苍梧今梧州洞庭苍梧今岳州鲍照赋所谓南驰苍梧也九域志东海县有苍梧山今海州贑榆县粤西舜祠无谓已不待辩洞庭苍梧之説至今牢不可破然宋陆均作翼孟已曽疑之困学纪闻引吕氏春秋舜葬于纪以苍梧山在海州界近莒之纪城以附防于吕覧及竹书注海州之説愚以为此亦穿凿好异之见耳竹书文最古纵有譌亦不出于汉儒之手据尚书五十载陟方乃死似总言舜受禅后遍陟方岳乃崩如竹书三十二年所云纪其大政非必以陟方为舜崩之年也九疑舜墓千古以来孰知其处特衡岳舜所南廵今有舜祠理为近之海州苍梧山记载几湮絶无舜墓舜祠遗址岂有帝都冀方而身没乃葬于海僻一隅莒纪小国春秋时且为附庸唐虞时当甚荒落帝陟方岳朝羣后当之名岳通都乃之穷海之濵野死不还而葬此乎唯孟子卒于鸣条与竹书四十九年帝居鸣条语合故当以孟子为信矣又有帝王世纪一説有苖氏叛舜南征崩于鸣条殡以瓦棺葬于苍梧九疑山之阳是为零陵谓之纪市此其无端牵合尤为可笑虞书有苖弗率命禹徂征即在三十四年禹受命神宗之后与纪年所载无异越十五年而帝始陟亲征而死敢于诞妄瓦棺殡葬乃周人以葬下殇者而以证帝制抑又诞矣礼经苍梧一语或出汉儒且苍梧既无定名安知古鸣条之野不有以苍梧号者山海经云苍梧山帝舜葬其阳丹朱葬其隂舜以唐封丹朱即今平阳则古苍梧即鸣条地可为一证如云楚之苍梧则丹朱亦从舜南廵而葬此耶足下所述已详已悉因尚有数种姑述所闻以共折时人三尺之喙若舜墓之説明则湘君湘夫人尧女舜妻之谬不攻自破矣
　　石经
