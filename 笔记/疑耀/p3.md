<!-- { "loadSidebar": true } -->
　　汉高帝初为亭长告归之田有老人过请饮因相吕后及孝恵帝鲁元公主皆大贵及见高帝乃曰乡者夫人儿女皆以君君相贵不可言高帝谢曰诚如父言不敢忘徳唐太宗方四嵗有书生谒高祖曰公在相法贵人也然必有贵子及见太宗曰龙凤之姿天日之表其年弱冠必能济世安民书生辞去高祖使人追而杀之杀之是也先儒谓其徳色如汉高祖者非也何者古今欲为不义求福于非望者多起于佞人之谀词有以激发而成之当秦隋亡之时欲为汉祖唐宗之所为者不知其几为父老书生之谈者亦不知其几彼父老书生偶騐于二帝耳安知其不以告他人哉以是告他人而不騐者多是激发他人求福非望以防于祸败者亦多嗟夫匹夫狂言天下受祸其罪可胜诛哉追而杀之唐高之逺识过汉高万万矣史乃谓唐高之追杀书生惧其语泄理亦有之苐其意虽私其事则是如以为徳色不过女子小人歆慕富贵之心英雄如季而肯遽徳色于偶然之虚誉乎
　　巫觋惑人
　　南人信鬼里中有以妇人代神语曰圣即古之巫也亦有男人为之者即古之觋也尝有妇人丧子徃圣男所请问其子圣云子来矣圣乃代其子语云我饥当得母乳此妇人遂开襟出其乳哺之于是圣男就抱此妇人颈哺乳此妇人不觉痛哭而归语其夫以圣为亡子状相与神之其夫大怒挞之曰汝子死而问圣圣妄为汝子而欲乳汝辄开襟出乳乳之设他日汝夫死汝或问圣而圣妄为汝夫欲求汝合汝得无从之乎余闻之不胜扺掌后读元魏高允諌高宗书有言敝俗未改者谓祭必立尸使亡者有凭今魏俗已葬防人直求貌类者事之如父母燕好如夫妻损败风俗凟乱情礼与开襟乳圣为子正同
　　生烟
　　刘禹锡竹枝词瀼西春水縠文生宋人小説以此生字为生熟之生殊足一笑杨用修亦以为然至引谢朓诗逺树暧芊芉生烟纷漠漠又引谢灵运赋云披宿莽以迷径覩生烟而知墟此为生烟何者为熟烟耶此三处生字皆当作生发之生方有意味
　　蒌字
　　今南人多用梹榔及蒌然皆不解蒌字刘渊林蜀都赋注縁木而生其子如桑椹味辛香生巴蜀岭南即郑樵所辩西南夷蒟醤曰浮留是也又名扶留徐广曰木似谷树其叶如桑用叶作醤以酢羮蒟亦作枸音矩徐广注音窭俗呼作蒌葢本于此苐今乃藤生非树生也故蒟醤者以蒟为醤今其制已不可知然亦醤成乃可称蒟醤若称蒟即为蒟醤是秫可制酒而未制酒之秫亦可称秫酒乎又云司马相如使蜀时求而得之者苐今巴蜀絶无此物惟滇中有之其子作穂土人干之以代其叶殊不类桑椹若产岭南者又絶不作穂刘渊林云实长二三寸辛似姜不酢小顔云縁木而生二説得之
　　郁林葛
　　粤中多产葛惟郁林州所产者知名最乆齐武帝作估客乐曲被管乗龙舟游江中令榜人皆着郁林布作淡黄袴以舞此曲即今之郁林葛也
　　泰山神祠
　　海内神祠惟泰山碧霞元君最盛然世莫详神所自出余阅马端临通考泰山絶顶故有玉女池池侧有玉女石像泉源壅浊宋真宗登封先营顿置泉忽涌出清泚可鉴味甚甘美王钦若请浚治之像颇摧折诏易以玉石既成上与近臣临观复砻石为龛祭焉及考李谔瑶池记谓黄帝建岱岳观尝遣女子七人云冠羽衣奉香火以迎西昆真人则元君或亦七女中之得道而仙者织女名天孙而岱岳亦名天孙岂以此邪李白游泰山诗玉女四五人飘飖下九垓似亦有据是元君在唐已有之至宋而香火始盛耳
　　星命
　　禄命家言其星辰名字皆后人杜譔不足信者熊退叟尝作命説送术者云岫有云三代盛时家有受田阡陌未裂防耗之星夫何居里有公选科目未兴科名科甲之星夫何丽此言真足以袪干古之惑
　　韩昌黎未见道
　　昔人谓韩昌黎因文见道余谓昌黎文固自佳而道或未之见无论三上书三及门为有识者所嗤即潮州到任谢表更露破绽通篇千余言无非帖首揺尾乞怜之态夫东西南北唯君所命何逺何近何美何劣昌黎则首言潮地逺恶人所不堪毛遂自荐虽五尺之童羞之昌黎则继言其学问文章为时辈推许至论述朝廷功徳则古人不譲此时朝廷有何功徳足以称述而昌黎至欲以封禅泰山歆动人主夫司马相如何足效也始以諌佛骨而见斥既欲以请封禅而媒进非两截人乎谓之见道谁则信之宋石介独尊信昌黎尝着尊韩论其徂徕集中不一而足且曰吏部不敢名也岂好而知其恶者耶
　　洞庭湘妃墓辩
　　按永州志帝舜陵在九疑山一名永陵礼记檀弓舜葬苍梧之野司马史记舜南廵崩于苍梧之野归葬零陵之九疑又载于家语皇覧竹书世纪岳之洞庭有君山其上为湘妃墓古今相传为尧之二女以妻舜者舜南廵溺于湘江二妃从征偕溺而死神游洞庭之湖故湖有黄陵庙以祀二妃详具秦博士之对始皇也王逸楚词亦遂以二妃为湘君与湘夫人而刘向张华郦道元罗含诸人相承为万世不解之惑及乐正子寰宇记张叔范零陵志杨廷秀挥麈録呉格甫九疑考古并述之楚灵王作章华之台壅汉水旋其下以象舜陵而秦皇汉武皆尝望祀宋置守陵五戸而国朝布在祀典仍建庙箫韶下二妃墓在黄陵庙西云乃汉荆州牧刘表所建国朝命有司以六月六日致祭焉余按尚书舜五月南廵狩至南岳即衡山也是嵗八月复西廵狩矣溺死之説谬妄不足辨独怪孔氏传舜典陟方注亦曰舜南廵狩死于苍梧之野而葬焉尤足掩口夫尚书所称舜陟方乃死是在受终文祖之后而南廵狩则尧未殂落而舜摄政之时安得云舜以南廵狩而死于苍梧耶但舜葬苍梧又见礼经与秦博士合夫尚书圣经也礼经则出汉儒之手秦始皇时尚书犹在孔壁中秦博士未之见也岂其时始皇廵狩遍天下百姓疲劳而博士辈托言舜以廵逰溺死警悟君心耶抑尚书未出而谶纬百家荧惑耳目博士亦妄言傅防故传礼者又傅防博士耶或为之説曰古者天子五载一廵狩尚书所载舜廵狩在摄政时安知受终文祖之后不复廵狩故或复廵狩而溺死亦未可知耳余曰否否廵狩大典也天子而溺死大变也受终复廵狩而溺死尚书岂有不明言以纪之者且舜年二十以孝闻三十尧妻以二女五十摄行天子事五十八尧崩六十一践位故董鼎曰舜廵四岳朝诸侯封山濬川考礼正刑汲汲不少暇乃摄政时事至践位后则惟责成于岳牧九官垂裳恭己而已孔子曰有天下而不与此自舜践位后言也岂复出而廵狩耶况尚书已明言三十徴庸三十在位五十载陟方乃死是舜之死葢百一十嵗也复廵狩而溺死耶説者又以陟方为廵狩韩退之乃云地倾东南南廵非陟也陟者升也方乃死者释陟为死也苏子瞻云陟方
