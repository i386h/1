<!-- { "loadSidebar": true } -->
　　　梁侍讲山舟先生，家世人品均第一流，第有濬仲之癖，两遭小人之辱，胥以阿堵启衅，虽出意外，而责备贤者不得谓非白璧微瑕也。嘉庆庚申，予筦将盈，黎明，袁二如观察召，并令偕幕友顾伴檠往。至则愤然上坐者谢中翰恭铭也，观察向予曰："君亦东山门下士，敬属暂为看守，伴檠为我修禀复抚台，且传钱塘解辕听办。"乃起传呼上院。谢乃告罗，求予二人转禀，备述端绪，曰："昔东墅师捐馆，诸子均在家，惟三郎杨镇视含殓，存历年廉俸及修贽赠赙，得万五千金，五股各授三千余，俱以归楚，惟四郎一股系孤儿寡妇，独掯不给。梁年伯不察，偏听谰言，孤寡哓哓，向家督苛索，故急不择音，蒙昧至此，乞二公代剖其情。"观察即命予二人往见山舟先生于卧室，白鬚数茎，已为捻断，且颊有爪痕。伴檠佯为不知，以观察之意告，侍讲艴然曰："我受生平未尝之辱，何以更为若辈作调人！"予乃进曰："为公受此横逆，夫已肆无忌惮若此，不可不令辇下诸公共闻之。且他日钟王石刻中多一老拳帖，亦为萃墨异闻。"公乃解怒为笑，诺之，且封三千金票嘱中丞转付三郎，以了纠葛。后三年，予谒观察，适上院方归，告予曰："适闻有廷寄到。"以询中丞，中丞笑曰："无甚紧要，第我与君皆在案中，散后即往拜薇垣。汝与清公稔，为我探之。"往则薇垣已赴辕谢步矣。予以覆，观察曰："已知之矣，乃谢杨镇遗状尸控事也。"初，少宰供奉尚书房，曾带杨镇伴读，棣萼参商，久尘天听，至是夭折。其妻顾氏本苏州妓女，故有是控。大金吾奏，发浙府查讯，芸台中丞以回避故，转委薇垣也。清公覆奏："恭铭照违犯教令例，发新疆，但恭铭隙肇鴒原，鄙同鴟吓，其不顺于父均由杨镇媒蘖使然，厥罪惟均，以故免议，应请革去员外职衔，遗业归公，充伊父祭产。"得旨以谢墉内值前劳，伊子免其发遣，遗业各归各业，毋许争竞，恭铭着地方官约束，山舟先生始服予之先见。后终以总持家政，老而不传，以令侄粤西侯补知府四郎积逋事，遭细人诟侮，向予自忏。予谓侍讲清德，是第一流人，所累者富耳，公若清贫，谁不助公。公曰："吾诚不欲使先公积累自我而堕。"予曰："此语未然，先公积累大在旗常，次在恩泽，文章翰墨，又其亚也，公独不思疏广语乎？能使子孙均如张文和、刘文正，甚至不能自存，俾朝野威仰清德，未必非文庄志也。"公怃然而已。
　　　鄂尚书
　　　予所见伟人如孙文定之镇定、百文敏之宏毅，皆绝伦超群。然读书数十年，酝酿有素，故充实光辉，岩廊炳耀，乃有未尝学问，且奔走戎马间，日不暇给，而能仔肩艰巨，且渐通文艺，此真天之所助矣。鄂尚书辉，世本叶赫，改隸正白旗，三十尚为白身，日卧酒肆，如史宏肇，其友申泰规之，为凑钱二十千，具冠靴，得挑马甲，乃更为计曰："子无兄弟，如宗祀何？"汉军李氏有女，年已廿七，甚淑，为聘娶之。门户初立，而准酋役起，揀赴戎行，时李夫人已抱子，均托之申。去十年奏凯归，得守备，居未几，复以游击从阿文成征金川，荐陟总兵，镇建昌。适甘肃回匪苏四十三滋事，摺请军前效力，乃赐金绮，授领队大臣，督兵攻石峰堡，见堡中一首，垂墉发枪，即援弓射之颠。正驰骑往取其级，忽标下中军启曰："请大人回营。"公叱曰："堡已垂下，回营何居！"曰："大人已受重伤！"回视下体，血殷战裳，蓦然遽倒，舁归大营，呼医搜出铅丸二，始悟援弓射酋时已中枪而未觉也，文成据情入告，奉旨赏赛尚阿巴图鲁。后陛见，天语垂问，对以臣疏于卫足，幸不陨越，悉仗天威。嗣是世袭男爵，开府川滇，皆由此起也。信一如，如司命，初督成都，廓尔喀叛，群议以为督臣自合坐镇，成将军带兵往办，一如独谓不然。后得旨切责，谓鄂辉从前办理不善，今有安坐省城，降为副都统，迅速前往，乃握一如手曰："我违子言，甚惭于子，然此行非子不可，能万里相从乎？"一如曰："此王事也，仪虽小臣，岂敢惮劳。且士为知己，虽死不避。"遂偕行。后一如之赏花翎、升知府，皆鄂所请也，故举主谊尤笃。予与春木主其家，即视如骨肉，姓碧鲁氏，本以属国从龙，犹有关东质朴故习，少不甚识字，服官久，乃渐辨清汉文。暮年位高，幕中多文士，忽胸中豁然，观纲鑑多见解，且能以浅语作诗。被谴时，与惠中丞一联云"尽容鲍子能知我，岂有曾参解杀人"，诚异人异事也。尝过春木寓斋，见南来所携香饼二匣，即撮而啖之，顾其长君鄂弥善曰："味不甚佳，黑者尤劣，何贵为？"众皆掩口，亦盛德事也。
　　　死后为神
　　　读昌黎《罗池庙记》，知柳州之神昭昭也，况以死勤事，殁而为灵，理非虚臆。传中丞鼎，初官普洱参军，尚留辕效力，与仲最狎，蚤鼓后，必招共话，押门迄，亦来寓剧谈。见人一善，必慕效之，手抄一如摺稿至四帙。事母至孝，交友以诚，面如傅赭，目奕奕有威光，余谓君必从神祗道中来，应掌杀伐。劫后果以同知署福将军翼长，剿贼无算，群苗畏之如雷霆，戴之如日月，为生祠以祀之。嘉庆庚申，解何半生还，便道省墓，予谒之杭寓，备述劳苦，且言生平无诳语，许此囚以不死而不得践为歉。予谓君非迦蓝，何必守五戒，如愧此囚，收之作部将可耳。嗣力化苗民，创建书院，移书延予掌教，予以道远辞之。又二年，冒暑入觐，以亚父之疾薧于途次，朝野痛惜。予嘱辰沅道张公崇奉之，复札云：无烦料理，三厅民已易生祠为总管庙而宏敞之，水旱疾疫必祷，牲醪无虚日矣。又戴郡伯延木以野人之扰，督兵边防，夜渡湍溪，溺焉，民素感其慈惠，御灾捍患，不忝国殇之雄，且愤夜郎师之泯其勳，祀以为城隍神，余属后仕周肖廉作碑记之。而浙之余姚亦思其遗爱，共祀之，余戏谓此如罗刹江之奉子胥，亦苧罗村之争西施也。雨村在浙时，好与余虐谑，故报之，思之腹痛。傅公功在苗疆，视鄂西林有过之，而能以杀人者生人，尤可与阮昭武垺。戴公权杭府一载，所决重案数日，真能片言折狱，且善钩距狡狯自吐其情。坐堂皇时，民即以城隍目之，两掷千金济阿温州时玉环之急，而独以黄岩幼孩命案、张钰与朱大年交讼，遂为属员所累，被议捐复，别选蛮府，以致捐生，伤哉！两公皆绝世才，傅公威严，戴公跌荡；傅颀而长，戴肥而矬，性情状貌，至今犹想见之。至如张观察之为神霄辖吏，钱武功之为水府分司，骨青威神，不皆端士，然均率性任情，如赵思肖所云，纯是天理，绝无人欲者。彼螫螫蝎蝎，毒于蜂虿；伈伈伣伣，媚甚狐狸，顾乃饰为循吏，貌取干材，我知其足胫生毛，死为下鬼，受犁舌地狱报。
　　　平阳案
　　　温之平阳，民风犷悍，每岁催科，绅士尤多包揽。有庄以莅者，新中武举，遂夺多士之所包而悉揽之，众不服，讼之，呼之不至，捕之则拒，又结硬手许鸿志为羽翼，阖邑畏之，且效之附之。前令蒋澄已七十，乞休去温守杨太鹤惑于庸妄，谓非武健不足胜任，访得豫章大挑班徐映台有文武才，乃荐之。徐亦觊其可越次也，欣然就之，瞰其他往，要而缚之，庄果不能匿，喜甚，亲解赴府。庄以莅子邀许鸿志鸠众夺犯，徐下车博之，许略拊其肩，一臂已垂不能举，胥役更望风而逃，乃上府泣诉，杨守仓惶通禀，混称数千人夺犯殴官，居然民变。平阳虽隶浙省，去闽较近，时菊溪师以观察发闽侯补，制军阿雨窗檄公往办。甫入境，即有披执迎马首者，询之则温协也，公下车握手，与讲均礼，大喜，公馆拜会，言知公督部，谨率卒四百备仪卫，公正色曰："无事则同僚，办事则予固星使也。盖阿公入奏，得旨以公补江苏臬使，即以为此案钦差矣，君来何人之命？"曰："敬听指挥。"曰："果尔，即立饬介士归汛，迟先揭汝！"协尚逡巡，公顾左右曰："若地方闻而滋事，先断主兵者之首！"始轰然偕逝。公乃出示，但罪庄以莅一人，余均宽贷，许鸿志年逾七十，自以例得免罪先出，以莅远遁，而其子以非主名，且恋巢，避近郊，先就擒。时清中丞以缉匪驻宁波，遣浙臬朱公理来协办，朱亦公门下士，公谓朱曰："吾奉制军差，宜遵制军所奏。但此案闽省但据镇道所禀，未经查勘，况辞称数千人，诛戮必广。寄语清公，无须眩惑耳！"抚军感服。予趋谒于温次，公示以揭稿，覼缕数千言，首勘夺犯之地东阻峻岭，西界深溪，南北均塗田，可屯处不及一亩，则数千人之说不攻自破矣。行至中途，以莅望见有人，大声呼救，预谋纠众之讹亦解，而以莅之非为首更见，乃定斩一人许鸿志，绞一人庄以莅，其余城旦二人胁从杖释，有土官均以失察议处，庄以莅缉获另结，皆公手定，不烦幕府捉刀，奏上如议。如此大案，如此完结，不特民命保全无算，即员弁亦受庇问涯。无奈庸人选事，另启隙端，以至重发钦差，地方大累，员弁皆遣戌，而杨首亦拟满徒，真所谓自作孽，不可活也。
　　　袁痴
