<!-- { "loadSidebar": true } -->
　　种太尉师道预知金人南下上进二诗多为张大太尉者蔵不逹已备言大金连结情状后果叛盟诗曰外塞干戈党臣勾连数众赴京城团团濶濶孤平寨不识皇家王气星又云飞蛾视火残生灭燕逐羣鹰命不存从今一扫烽烟尽縁知不敢正南行后金人南伐搆兵皆如其言初与杨可存中立殊勲后欲击敌不用其言气愤而卒
　　崇宁中特奏名状元徐遹琼林宴罢作诗曰白髪青衫晩得官琼林顿觉酒肠寛平康夜过无人问留得宫花醒后看亦二十年前进士也
　　近嵗林棣县虞候张坦暴酷嗜利卒死瘗城外月余夜夜叫呼村人报其家谓复生妻子辈开掘视之身化巨蛇头尚人也取之置荆囤中他日体寒要厚被日食肉二斤许酒一斗复能人言时召故旧喻以祸福以邀酒食至费竭所蓄家产之后乃入山唯防子及妇能饲之后数月头亦蛇矣渐不能人言太平广记中载人化为虎多矣未见生化为蛇也【瞿元化説】
　　欧阳文忠公晩年最喜陈知黙诗云恨不多记但记其两聨一云平地风烟横白鸟半山云木卷苍藤一云云埋山麓蔵秋雨叶落林梢带晩风
　　傅钦之作中丞言郑仲冯一日贡父逢之曰小侄何过致起台章钦之惭云也只三平二满文字贡父熟视笑曰七上八下人才
　　张安道少年责滁州道遇一僧舍入门怅然便悟前生曾作寺僧手写楞伽经四卷闻其徒具言有老僧平生诵此经自书者犹匣在屋梁上取视之笔迹宛然与今生一同遂托东坡书此经施钱入金山寺了元长老刻板印施坡作后序详言之矣及坡作杭倅逰夀星院入门便悟曾到能言其院后堂殿山石处作诗记云乃知性慈慧者必是大脩行中来非一世重习所致
　　先伯父洋州侯有文学名于嘉祐治平间有落花诗云緑珠楼下堪惆怅宋玉墙头又别离又御沟诗云一条浪截红尘断几曲遥通紫禁深
　　长安慈恩寺僧见数女仙夜吟诗云黄子陂头好月明忘却华筵到晓行烟山低翠黛横折得荷花逺恨生僧出揖之化为白鹄飞去明日又题云湖水团团夜如镜碧红花相掩映北斗防干晓柄移有似佳期常不定
　　孙莘老形貌古竒熈宁中论事不合责出世谓没兴孔夫子孔宗翰宣圣之后气质肥厚刘贡父目之孔子家小二郎元祐中二人俱为侍郎二部争事于殿门外幄次中刘贡父过而谓曰吾党之者异于是坐中有悟之者大笑
　　滕元发少居乡里寺中脩业一日烹寺犬食之僧笑曰能作滕先生偷犬赋即不申理其破题云僧唯不净狗也宜偷饼饵引来犹掉续貂之尾索绹牵去难回顾兔之头又云既欲思于实腹遂乃设于空喉即日传播诸郡【空喉股取狗器也】
　　刘原父再娶欧公女戏作一诗云仙家千嵗亦何长人世空惊日月忙洞里桃花莫相笑刘郎今是老刘郎又云章落笔有谁先坐上诗成海外传明日京都应纸贵开帘却扇有新篇
　　颍妓曹苏竒徃嵗与悦己者宻约相从而其母禁之至苦不胜郁悒以盛春美景邀同约者聨骑出城登高冢相对恸哭既而酣饮诸客闻之赏其旷絶于流辈晏元献闻之为戏题絶句云苏竒风味逼天真恐是文君向上人何日九原芳草緑大家携酒哭青春
　　黄鲁戏作贵耳贱目谜云驴耳对轩轩争酬价十千眈眈两虎视不值一文钱
　　梅询侍读尝从真宗东封因卜命于岳神梦三牛鬬于庭有称相公通谒者虽异之而不晓其兆既而得濠梁守州有三石牛后吕许公【夷简】以殿中丞来倅询见之疑若所梦谒者于是委遇至厚不数年许公大拜梅为发运使按部至濠上作诗寄许公云十五年前忝一麾公余尝得预言诗玉堦跬步为霖早云路风波得志迟浴鳯池深春荡荡观鱼台古草离离重来故老休相问请掲纱笼有旧碑
　　张子野年八十五尚闻买妾陈述古作杭守东坡作倅述古令东坡作诗云锦里先生自笑狂莫欺九尺鬓毛苍诗人老去莺莺在公子归来燕燕忙柱下相君犹有齿江南刺史已无肠平生忝作安昌客畧遣彭宣到后堂诗人谓张籍公子谓张祜柱下张苍安昌张禹皆使姓张事
　　文思使或云量铭云时文思索或説殿名聚工巧于其侧因名之曰文思使院
　　东坡先生召试言极諌科时答刑赏忠厚之至论有云臯陶曰杀之三尧曰宥之三诸主文皆不知其出处及入谢日引过诣两制幕次欧公问其出处东坡笑曰想当然尔数公大笑
　　世以鲍昭字明逺读李义山诗云嫩割周阳韭肥烹鲍照葵乃知名昭非
　　唐明皇时孙逖集中有夀王瑁妃杨氏废为道士制此可见太真妃真夀王妃李商诗云骊岫飞泉泛暖香九龙呵防玉莲房平明毎幸长生殿不从金舆唯夀王又云龙墀赐酒敞云屏羯鼓声高众乐停夜半宴归宫漏永薛王沈醉夀王醒书此事也
　　唐李义山樊南甲乙四六集序云四六之名六博格五四数六甲之取也
　　周礼阉十人郑曰阉真气蔵者今谓之官人也主闭门户故阉之
　　东坡先生尝爱梅圣俞和宋次道紫宸早朝诗云陆生声誉在云间来预簮裾谒帝顔冠剑有容防与契文章全盛马兼班耽耽玉宇龙纒栋霭霭金铺兽啮环却出常朝殿前过防衣风动自相攀
　　天福中杨凝式风子笔墨髙妙洛阳寺有题壁李建中亦有书名尝题其傍云杉松倒涧雪霜干屋壁麝煤风雨寒我亦平生有书癖一回入寺一回看
　　濠守侯徳侍郎蔵东坡一帖云杭州营籍周韶多蓄竒茗尝与君谟鬬胜之韶又知作诗子容过杭述古饮之韶泣求落籍子容曰可作一絶韶援笔立成曰陇上巢空嵗月惊忍看回首自梳翎开笼若放雪衣女长念观音般若经韶时有服衣白一座嗟叹遂落籍同辈皆有诗送之二人者最善胡楚云淡妆轻素翎红移入朱阑便不同应笑西园桃与李强匀顔色待秋风龙靓云桃花流水本无尘一落人间几度春解佩暂酬交甫意濯缨还作武陵人固知杭人多慧也
　　王立之云老杜父讳闲而诗中有翩翩戏蝶闲过幔或云恐传者谬又有泛爱怜霜鬓留欢半夜闲余以为皆当以闲为正临文恐不自讳也迂叟李国老云余读新唐书方知杜甫父名闲检杜诗果无闲字唯蜀本旧杜诗二十卷内寒食诗云隣家闲不违后王其本问不违又云曾闪朱旗北斗闲后见赵仁约説薛向家本作北斗殷由是言之甫不用闲字明矣
　　东坡在维阳设客十余人皆一时名士米元章在焉酒半元章忽起立云少事白吾丈世人皆以芾为颠愿质之坡云吾从众坐客皆笑
　　东坡论沈傅师书云傅师虽学二王笔法后欲破之自立乃伤受主者也近世人多学傅师又不至但有小人跳篱蓦圏脚手令人可憎世人皆学何哉
　　东坡云白公晩年诗极髙妙余请其妙处坡云如风生古木晴天雨月照平沙夏夜霜此少时不到也
　　东坡云荆公暮年诗始有合处五字最胜二韵小诗次之七言诗终有晩唐气味如平甫七字复为佳耳
　　晋人论三教同异曰将无同曽问东坡坡云古人以将为初是初无同岂复有异耶后以此防观古人用初字意皆同于此义
　　宗镜中有古徳环同见异颂一首云于一端严淫女身出家眈欲及饿拘以前尘无决定相三者分别各不同
　　东坡老人在昌化尝大瓢行歌于田间有老妇年七十谓坡云内翰昔富贵一场春梦坡然之里人呼此媪为春梦婆坡被酒独行遍至子云诸黎之舍作诗云符老风情老奈何朱顔减尽鬓丝多投梭每困东隣女换扇唯逢春梦婆是日老符秀才言换扇事
　　东坡云世言栁耆卿曲俗非也如八声甘州云霜风凄闗河冷落残照当楼此语于诗句不减唐人髙处
　　晁无咎言晏叔原不蹈袭人语而风调闲雅自是一家如舞低杨栁楼心月歌尽桃花扇底风自可知此人不生在三家村中也
　　荆公云古之歌者皆先有词后有声故曰诗言志歌永言声依永律和声如今先撰腔子后填词却是永依声也
　　世言卢綘病梦一白衣妇人啖以甘蔗为歌菩萨蛮词曰后相见于固子坡其词末句云眉黛逺山攒芭蕉生暮寒人俱能道之而杨大年谈苑中末句不同云独自凭防干衣襟生暮寒不知孰是予尝谓芭蕉生暮寒妙甚与衣襟大段相逺大年必不如此道也
　　李鱼黄门在政府夜梦作春词云杨花落燕子横穿朱阁苦恨春醪如水薄闲愁无处着　緑野带江山落角桃叶参差残萼歴歴危樯沙外泊东风晩来恶当年曾到王陵铺鼓角秋风千嵗辽东回首人间万事空后卒于北门门外有王陵铺云【此贺方回续服鱼词】
　　东坡云梁史刘凝之为人认所着履即与之后得所失履复还之不肯取又沈麟士亦为隣人所认履麟士笑曰是卿履耶与之后得所失履麟士笑曰非卿履耶复受之士大夫处世当如麟士不当如凝之也
　　契丹天祚文妃喜文墨尝作史诗以讽諌云丞相朝来剑佩鸣千官栏日寂无声养成冦盗谋将及害尽忠良谏不行亲戚尽连藩屏翰私门潜蓄爪牙兵可怜二世秦天子犹向宫中望太平文妃被诛后其子晋王诵经受诛母子俱贤也
　　东坡守杭州时有县官贪而无耻欲黜之凂张父政解其事公厉声曰古之学者为己其斯人邪张问其故掌政名曰有司掌教名曰儒臣有司惟欲得之于己儒官惟欲成就于人闻者笑倒

　　侯鲭録卷七
　　钦定四库全书
　　侯鲭録卷八
　　宋　赵徳麟　撰
　　司马文正公言行俱髙然亦每有谑语尝作诗云由来狱吏少和气臯陶之状如削爪又有长短句云寳髻怱怱梳就铅华淡淡妆成青烟紫雾罩轻盈飞絮游丝无定　相见不如不见有情何似无情笙歌散后酒初醒深院月斜人静风味极不浅乃西江月词也
　　今人谓拙直者名方头陆鲁望作有懐诗云头方不会王门事尘土空缁白苎衣亦有此出处矣
　　范尧夫丞相尝教子弟云文正公有云常调官好做家常饭好吃
　　南唐给事中乔舜知举进士及第者五人即邱旭乐史王则程渥陈臯也皆数举升降等甲无名子以为乔之榜类陈橘皮年髙者居上
　　宣城守吕士龙好縁微罪杖营妓后乐籍中得一客娼妙丽善歌有声于江南士龙眷之一日复欲杖营妓并丽华丽华曰不避杖但恐新到某人不安此耳士龙笑而从之丽华短肥故梅圣俞作莫打鸭诗以解之曰莫打鸭打鸭惊鸳鸯鸳鸯新自南洲落不比孤洲老秃鸧秃鸧尚有独飞去何况鸳鸯羽翼长
　　集韵云鱓【音驼】鱼也皮可冒鼓今多以鼍鼓使鼍字非也此水虫耳
　　冯夷者清泠传曰冯夷华隂潼乡隄畔人也服八石得水仙是为河伯一云以八月庚子浴于南河溺死亦云渡河溺死【出庄子大宗第六卷义注中】
　　詹介南方人有咏梅诗云只有雪争白更无花似香全似裴説诗格説碁诗云人心无筭处国手有输时又牡丹诗云未尝贫处见不似地中生又云入山不避虎当路却防人格虽不髙真入理之言
　　金陵人谓中酒曰酒恶则知李后主诗云酒恶时拈花蘂嗅用乡人语也
　　江州村民呼公曰大老孟子所谓二老者天下之大老也天下之父归之其子焉徃于此可验
　　州山光寺一小室中有题二絶于壁上者曰马蹄轻蹙栁花浮醉入淮南第一州不是青楼羞薄幸自縁无锦不纒头又曰髙台已倾池已平隋家宫殿春草生千年徃事何足叹广陵非复旧时城二诗笔法秀劲不题名氏荆公后题云此沈文通诗
　　刘原父晩守长安春宫妓蔡娇所谓添酥者也其召还作诗别曰玳筵银烛彻宵明白玉佳人唱渭城更尽一杯须起舞闗河秋月不胜情
