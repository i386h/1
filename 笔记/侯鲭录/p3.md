<!-- { "loadSidebar": true } -->
　　东坡先生在岭南言元祐中有见李白酒肆中诵其近诗云朝披梦泽云笠钓青茫茫此非世人语也少游尝手录其全篇少防叙云观顷在京师有道人相访风骨甚异语论不凢自云尝与物外诸公往还口诵二篇云东华上清监清逸真人李白作也诗云人生烛上花光灭巧妍尽春风绕树头日与化工进昔我飞骨时惨见当涂坟青松霭朝霞缥缈山下村既死明月魄无复玻璃魂念此一脱洒长啸登昆仑醉看鸾鳯衣星斗俯可扪又云朝披梦泽云笠钓青茫茫寻流得双鲤中有三元章篆字若月蛇逸势如飞翔归来问天姥妙义不可量金刀割青素灵文烂煌煌燕服十二环想见仙人房暮跨紫鳞去海气侵肌凉龙子善变化化作梅花妆遗我累累珠靡非明月光劝我穿綘缕系作裙间垱揖子以疾去谈笑闻余香
　　王平甫年十一过洪州府滕王阁诗盖其少成如此又再赋一首叙其事云滕王平昔好追游髙阁依然枕碧流胜地几经兴废事夕阳偏照古今愁层城树宻千家笛江渚人孤一叶舟怅望沧波吟不尽西山重叠乱云浮十四嵗再题一首其序云予始年十一时从亲还里中道由洪州泊滕王阁下俯视山川之胜而求士大夫所留之诗凡百余篇自唐杜紫微外皆世俗气不足矜爱乃作一章牓之西楹后三年客淮上思其幼时勇于述作不自意其非也輙改作一章以志当时之事其旧者往往传于江西今故并存之诗云地势逺迂徐孺亭穷南有客两曽经檐前燕雀鸣相鬬潭里蛟龙困未醒乱霭苍茫侵树色惊涛浩荡失天形当时好景无同赏对此悲歌孰为聴
　　张子野云徃嵗吴兴守滕子京席上见小妓兠娘子京赏其佳色后十年再见于京口絶非顷时之容态感之作诗云十载芳洲抚白苹移舟防水赏青春当时自倚青春力不信东风解误人
　　黄子思云余尝守官咸阳县之后临渭河汀屿中连嵗秋有孤鴈来栖于葭苇中今嵗冬深不复至矣或已在缯弋或去而之他皆不可知也感而为诗题亭壁云天寒霜落鴈来栖嵗晩川空鴈不归江海一身多少事清风明月我沾衣
　　东坡云元祐三年二月二十一日与鲁直天启防于伯时斋舍录仙所作或梦中所作尝记太平广记中有人为物所引入墟墓间皆鲜华洞户忽为刼墓者所惊遂失所见但云芫花半落松风晩清又録诗云江上樯竿一百尺山中楼台十二重老僧楼上望江上遥指樯竿笑杀侬又云爷娘送我青枫根不记青枫几回落当时刺绣衣上花今日为灰不堪着又云酒尽君莫沽壶干我当发城市多嚣尘还山防明月又云卜得下峡日秋江风浪多巴陵一夜雨肠防木兰歌又云浦口潮来初漫莲舟溶漾采花难芳心不惬空归去防待潮来更折看又云忽然湖上片云飞不觉中流雨湿衣折得荷花浑忘却空荷叶盖头归又云寒草白露里乱山明月中是夕苦吟罢寒烛与君同
　　乌鲗八足絶短者集足在口缩喙在腹形鞋嚢其名乌鲗噏波噀墨迷射水慝以卫害焉【海物异名】
　　熙宁中鲁直入宫教余兄弟伯父五开府酒余脱浅色香罗袄衣之鲁直醉中作诗云叠送香罗五色衣着来香气入书帏到家慈母惊相问为説王孙脱赠归
　　鲁直评东坡书曰学问文章之气郁郁葱葱散于笔墨之间此所以他人终莫能及

　　侯鲭录卷二
　　钦定四库全书
　　侯鲭録卷三
　　宋　赵德麟　撰
　　张文潜作七夕歌为东坡所称词云人间一叶梧桐飘蓐行秋回斗杓神宫召集役灵鹊直渡天河云作桥桥东美人天帝子机杼年年劳玉指织成云雾紫绡衣辛苦无懽容不理帝怜独居无与娯河西嫁得牵牛夫自从嫁后废织纴绿云鬟朝暮梳贪懽不归天帝怒谪归却踏来时路但令一嵗一相逢七月七日河边渡别多防少知奈何却忆从前恩爱多怱怱离恨説不尽烛龙已驾随羲和河边灵官晓催发令严不管轻离别空泪作雨霶泪痕有尽愁无歇寄言织女若休叹天地无穷防相见犹胜嫦娥不嫁人夜夜孤眠广寒殿
　　东坡于闽中驿舍见一诗录之不知谁氏子作后闻乃姚嗣宗诗云欲挂衣冠神武门先寻水竹渭南村却旧斩楼阑剑买得黄牛教子孙
　　一道人败道后作诗云瑶峯一别杳难期消渇从教醉枕欹不信丹青能画得五更灯暗月来时
　　司马池乃文正公之父仁庙时作侍制亦善作小诗云冷于陂水淡于秋逺陌初穷见渡头赖得丹青无画处画成应是一生愁
　　山谷茶磨铭云楚云散尽燕山雪飞江湖归梦从此祛机
　　参寥杭州城外题小诗云城隈野水绿逶迤袅袅轻舟掠岸过欲采芸兰无覔处野花汀草占春多
　　东坡在徐州参寥自钱塘访之坡席上令一妓戱求诗参寥口占一絶云多谢尊前窈窕娘好幽梦恼襄王禅心已作沾泥絮不逐东风上下狂
　　瞿塘之下地名人鲊瓮少防尝谓未有以对南迁度门闗乃用为絶句云身在门闗外天命轻人鲊瓮头船北人恸哭南人笑日落荒村闻杜鹃
　　古人作律诗有当句对者两句更不湏对如陆龟蒙诗云但説潄流并枕石不辞蝉腹与龟肠是也
　　汉书云背尊章嫖以忽老杜诗云堂上拜姑嫜玉篇云凡夫之父母曰嫜老杜云姑嫜何耶【正俗云古谓舅姑嫜今亦俗呼为姑钟盖自章音转为童也】
　　咸平三年六月诏保州保塞县丰归乡东安村乃宣祖之旧里而百姓赵加起实沠天潢久安地着虽为疎属实重宗盟宜佩赤緺以光白社可左屯卫军仍赐加起等妻女首饰衣服银器有差时遣内侍自保州召加起至遂有是命
　　祖宗时用唐武德故事宗姓在异姓品上景德四年举行
　　几头酒山东风俗新沐讫饮酒谓之几头顔师古云字当为禨音机禨谓福祥也按礼云沐稷而靧梁髪晞用象栉进禨进羞工乃升歌郑康成注云沐靧必进禨作乐盈气也此谓新沐靧体故更进饮食而作乐以自辅助致福禄也此古之遗法乎
　　洋者山东谓众多为洋尔雅洋观裒众那多也今谓海之中心为洋亦水之众多处
　　露布人多用之亦不知其始春秋佐助期曰武露布文露沈宋均云甘露见其国布散者人上武文采者则甘露沈重【初学记】
　　桃实经冬不落者俗谓之桃奴橘奴者谓江陵千树为木奴防阳记李衡宻遣十人于武陵新阳洲上作宅种柑千树临死勅其儿曰汝母恶吾治家穷困如是吾洲有千头木奴不责汝衣食嵗上绢三疋亦足用耳呉末洲柑成嵗得绢数千疋据此非橘明矣又按谚曰木奴千树无防年盖言果实可以市易五谷此即木奴之号果之都称者也【出北户录】
　　谢承云后汉李夀长为青州刺史其所经厯它州县瞻察牧守长吏治政优劣上言曰臣以为政一流虽非所部夫东家有犬不见西家之有鼠臣之所见敢不以闻
　　江淹为宗室建平王譲表称宗尊
　　防子【力员反】战国策防子之相似唯其母知之利害之似唯智者知之防子谓双生子也
　　世之嫁女三日送食俗谓之暖女广韵中正有此説使餪字人初生产子俗言首子亦使此萌字【音真】俗谓以竹孤桶古使字【音生】酒初也
　　昔唐末豫章有观音禅衲见南方禅客多搭白常以瓿器盛染色劝令染之今天下皆谓黄袍为观音衲也方等者即周徧义上观论云方等者或言广平今谓方也者法也如般若有四种方法即四门入清凉也故云方也所契之理即平等大慧故云等也票顺方等二者而立戒坛也既不抱禁惠广大而平等之故谓之广平
　　西王母见穆天子作歌曰白云在天丘陵自出道路悠逺山川间之子无死尚能复来穆王曰余归东土和洽诸夏万民平均吾愿见汝比及三年复而野余尝对东坡诵之坡云决非食肉人语
　　世言枭秃鸟非也唐起居郎苏楷駮昭宗諡号河朔士人目楷为衣冠土枭
　　陆长源以勲徳为宣武军司马韩愈为巡官同在使幕或戱年辈相违周愿曰大虫老鼠俱是十二相属何违之有旬日布于长安
　　西京杂记云玉之未理者为璞死鼠未腊者亦为璞刋误云礼曰祭上环又曰吾食于少施氏而饱少施氏食我以礼吾祭作而辞曰疏食不足祭也此则祭物之意谓神农火食德侔造化后人追而敬之今代崇尚佛氏之众生士子孺人宜遵典教今谓之出生也
　　欧阳文忠公尝以诗荐一士人与王渭州仲仪仲仪待之甚厚未几败仲仪归朝见文忠公论及此士人文忠公笑曰诗不可信也如此
　　东坡冉谪惠州日一老举人年六十九为隣其妻三十嵗诞子为具邀公公欣然而往酒酣乞诗公戱一聨云令閤方当而立嵗贤夫已近古稀年
　　防阳时同官李友谅仲益赠张子齐思仲家歌人团茶予题其封云色映宫姝粉香传汉殿春团团明月魄却赠月中人
　　瓦珑鐼殻浑沌钱文如建瓴外眉而内渠其名尾垅注云眉为髙为眉渠为疏为渠一名魁陆尔雅曰魁陆注本草云魁状如海蛤圎而厚有纵理文小岭表录异云瓦殻中有肉紫色曰天脔炙也
　　髙力士责在驩州咏荠菜诗为鲁直所称云两京作芹卖五溪无人采贵贱虽不同气味故常在
　　元防之贬江陵府士曹少年气俊过防阳夜召名妓剧饮别作诗云花枝临水复临堤也照清江也照泥寄语东风好擡举夜来曽有鳯凰栖谢师厚作襄倅闻营妓与二胥相好此妓乞书扇子遂改二句云寄语东风好擡举夜来曽有老鸦栖
　　王介甫少时作石榴花诗云浓绿万枝红一防动人春色不须多此老风味又薄岂铁心石肠者哉
　　东坡云王晋卿尝暴得耳疾意不能堪求方于仆仆答之曰君是种断头穴胸当无所惜两耳堪作底用割舍不得限三日疾去不去割取我耳晋卿洒然而悟三日病良已以诗示仆云老婆心急频相劝性难只得三日限我耳已较君不割且喜两家皆平善今定国所藏排耳圗得之晋卿聊识此耳
　　东坡云琴曲有瑶池燕其词不协而声亦怨咽变其词作闺怨寄陈季常去此曲竒妙勿妄与人云飞花成阵春心困寸寸别肠多少愁闷无人问偷啼自揾残妆粉抱瑶琴寻出新韵玉纎趂南风来解幽愠低云鬟眉峯敛晕娇和恨
　　晁无咎云司马温公有言吾无过人者但平生所为未尝有对人不可言者尔东坡云予亦记前辈有诗云怕人知事莫萌心此言予终身守之
　　东坡云砚之美者必费笔不费笔则退墨二德难兼非独砚也大字难结宻小字常局促真书患不整草书患无法茶苦患不美酒美患不辣万事无不然可以付之一笑也
　　刘子仪侍郎三入翰林颇不怿诗云蟠桃三窃成何味上尽鼇头迹转孤移疾不出朝士问者继至询之云虚上攻石中立滑稽在坐云只消一服清凉散意谓两府始得用青凉伞也
　　东坡云刘十五孟父论李十八公择草书谓之鹦哥娇意谓鹦鹉能言不过数句大率杂以鸟语十八其后进以书问仆近日书如何仆答之可作秦吉了矣然仆此书自有公在干侯之态也
　　东坡云乆在江湖不见伟人在金川见滕元发乗小舟破巨浪来相见出船巍然使人神耸好一个没兴底张镐滕公且为我致意别后酒狂甚长进也杜甫诗云张公一生江湖客身长九尺眉苍谓张镐也萧嵩荐云用之则为帝王师不用则穷谷一村叟耳
　　东坡题鲁直草书尔雅后云鲁直以真实心出逰戱书以平等观作欹侧字以磊落人录细碎书亦三反也
　　东坡书与毛维瞻云嵗行尽矣风雨凄凉然纸窗竹屋灯火青荧时于此有少佳趣无縁持献独享为媿想当一笑也
