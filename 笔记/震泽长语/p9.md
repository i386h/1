<!-- { "loadSidebar": true } -->
　　日遶须弥半，常行不息。南，阎浮提，日正中；东，弗婆提，日则始没；西，瞿陀尼，日初出；北，郁单越，正夜半。

　　日宫有影以阎浮提树，髙大，影现月轮，故有此影。又云“此树有鸡王栖其上。彼鸣则天下鸡皆鸣（世谓日中乌也。）”

　　海有八德。大海渐深，潮不过限，不宿死尸，百川来会，而无异称，万流悉归，而无増减，出真寳珠，众生皆住其中，同一咸味。

　　过去名“庄严刼”，现在“贤刼”，未来“星宿刼”，谓之三世。有问佛“刼为何量？”佛答“有如全段石山百年一拂，山已磨灭，此刼未终。”又言“兠率天，人一百年以六铢衣，一拂至石销尽，以为一刼。”

　　庄严刼坏交贤刼，初，严浮人物八万四千岁，身长八丈，过百年，命减一年，身减一寸，如是递减，至十岁，身长一尺，则减刼之极也。过尔之后，复入増刼，凡遇百年，命增一年，身增一寸，如是递增，至八万四千岁，身八丈，则增刼之极也。一增一减，共一千六百八十万年，名一辘轳刼。凡二十辘轳，共三万三千六百万年为一成刼。自成刼之后，交往刼已经八减八增。今当第九减刼，每刼有一佛出世，至今减人年一百岁时，释迦文佛出世，已得一万四千二百七十九万三千年也。此去更过七千年，为减刼之极，复入第九增刼，渐增至二万岁时，铁轮王出世。此增刼之极也。复入第十减刼，至八万岁时，弥勒下降。是时，阎浮真金为地，地平如掌，秔稻自生，思衣衣来，思食食至。无量快乐，男女五百岁，乃方婚嫁，所有一切，世界皆具，此四种相刼谓“成坏空。成而即住、住而复坏、坏而复空。空而又成。”

　　世界初成，光音天人下来，各有身光，飞行自在，见有地，肥极，为香羙，取食多者，即失神足，体重无光，日月始生，因贪食，故地肥灭没，复生婆罗，婆罗灭没，复生粳米，朝割暮生，食彼米，故才分男女形相，行不净，行下而从之。虽然。与吾圣人，亦异矣。 

　　○梦兆 

　　周礼六梦有“献吉梦，赠恶梦”之说。诗亦有“熊罴、蛇虺、旄旟、众鱼”之兆。其占审矣。然后，人日之所为，扰扰昏乱，夜之所梦，亦何能准其有应验者，书之，亦可见人事之有定数也。 

　　徐文定公初试京师。梦至一所，若今文渊阁者。上有三老立焉。授公以钥匙一握，公出至门，宻数之其匙，得六。后公入仕，司经局、左右春坊、詹事府、吏部，至内阁，司印果六。又公为詹事时，服阕至苏城，闻王时勉名医也。令诊之时，勉既诊以公脉，有歇，至不敢言。公曰“吾脉素有异时。”勉曰“如是则无妨。”然终不乐。次谒范文正庙，少憇忽坐睡。梦一衣冠伟人来谒。曰“勿忧也。公之寿年还有两干。”觉而思之，以为二十年也。其后二十二年卒，盖『干』之为字两『十』，两『一』，合为二十二云。其神验如此。庚戌会试。公与汪伯谐学士为主考，余为同考。一夕余送卷至堂。汪对余谓“公日来不怡。”某问“何也？”汪曰“以不得好卷。”既而曰“公昨梦人馈一大钱，何也？”某曰“昔人谓『文如青钱，万选万中。』其有异卷乎？”汪曰“公又梦人馈黄牡丹三大本，何也？”余未有以应。时，钱福有名场屋。某退而思之，大钱之兆，其在福乎？独牡丹之说未得。杨介夫曰“此亦福之兆也。不闻『洛阳相君忠孝家，可怜亦进姚黄花』，为钱惟演故事乎？斯人也。髙科兆矣。而非端士。”是科会试、殿试，福皆第一而不克终。

　　乙未会试。公与邱文庄公，主考。久之未得魁选。公与文庄约夕各黙祷于天，以祈梦兆。明日，公语文庄曰“公有梦乎？”邱曰“无也。”邱问“公何梦？”公曰“余梦至一所，大浸茫茫，不见水端。忽有一物若鼋焉。昻首登岸，余以三箭挿其上。”梦如是，人颇异之而未详所主。或以大浸渺漫，其湖广洞庭之间乎？公不谓然。鏊时新发解，家在太湖。公以为其应也。及揭牓，某果忝第一。谓“三箭者，三元也。”深以状头望余，而余不克副其意，终未知梦之所属。后余在翰林，久以公荐为学士。又荐为少詹事。余诣谢，乃言于公。曰“所谓三箭者。应矣。某不才辱公荐，会试一也。学士二也。詹事三也。非三箭而何？”公曰“不然，盖吾当时梦有异，其挿箭也。为品字之象，其一品之兆乎？”某不敢当而退。公不禄。后余以菲才谬登政府，虽不久秩一品。公一日问余曰“君德以刚为主，何所出？”余对“在汉监。”因问公“问此何为？”公曰“吾梦科场出此题耳。”明日果然。公又言“吾应举时，梦庭有枯木复生，其颠木之有由枿乎？”与同舍生言之。入，果是题也。岂其心静而生明乎？抑公将大贵，神明有告之者乎？ 

　　进士松江张黼言于余曰“黼未第时，尝梦中有人言，若登第，在状元前。”觉而思之，世岂有科名先状元者乎？吾殆无科名之望矣。及丁未会试，名在十五，铅山费宏十六。是科，宏，状元及第。计得梦时，宏尚未生也。 

　　唐寅，字子畏，少有逸才。发解应天第一。横遭口语坐废，自吴至闽，诣九仙蕲梦。梦有人示以“中吕”二字，归以问余曰“何谓也？”余亦莫知所指。一日，过余于山中壁间，偶掲东坡满庭芳。下有“中吕”字。子畏惊曰“此余梦中所见也。”试诵之，有“百年强半，来日苦无多”之句，黙然。后卒年五十三，果应“百年强半”之语。  
　
