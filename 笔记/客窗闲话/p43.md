<!-- { "loadSidebar": true } -->
　　一日，翁督家僮饭一牛甚肥，先生顾之，啧啧称羡。翁正色曰：“此老夫家之宝万里牛也。方乘之游爪哇国而回，故需亲视。奴辈以大辽人参十觔饲之。”先生见无人诘问，诺而退。未几，翁抱恙已笃，其子侍之。翁忽自掴其口骂曰：“老悖，汝终身无实言，荒谬至此，死奚辞耶？”其子惶恐，请先生入解之。先生曰：“我非良医，无法处此。无已请翁乘食辽参之万里牛，遁入爪哇国中，或免此难。我亦附尾行矣。”不辞而去。
　　
　　芗厈曰：天下事竞有不能实言者，若言言诚实，亦成笑柄。昔有道学先生以诚敬自矢，每言行皆载籍。有友入其斋，先生不在，阅籍见有某夜与老妻敦伦一次语，友嫌其亵，以笔点之而去。先生归，查籍记事，见敦伦处俱加一点，不觉忿然曰：“何人敢与我妻行此事，亦登我籍中。其信然耶？其欺我耶？”遂贻笑千古，或曰：“然则如何而后可？”我对曰：“有如圆谎先生，事理通达，环转无穷，妄而不谬，可入言语一科。”
　　
　　鬼孝子
　　
　　孝子滇人也，谈者忘其姓氏，平日为人负载营生，家仅老母，为巫而愚者也。凡为巫之道，先不惜小费，贿通大家婢仆，刺探隐事，及有事登场，假鬼神微露其意，则人皆畏惧，不惜重金求解。孝子之母蠢然一妇，不能为此，偶为人呼去，或被哂逐而回。日无进项，惟赖子肩度日矣。其子得钱供母，惟恐不甘旨，每饭必俚歌以侑食，俾其母欢乐而饱，方敢自食。有时得钱多，则为母备寒衣，己甚蓝褛不顾也。故母食贫处贱，而饱暖逸居。不幸其子忽患寒疾，不治而亡。母痛欲自裁者屡矣，皆为邻姥救免。
　　
　　一日思子嚎啕，午夜忽见其子痛哭投怀曰：“母毋畏，儿心故未常死也。儿本孽鬼，故生无福寿。今生以事母，故鬼神欢喜，得无罪。游行冥途，闻母悲声，求假来奉侍，且愿蠲儿来生福以福母亲。神皆许之，此后不患饥寒矣。”母曰：“虽汝一片诚心，其奈阴阳途隔，尚能以力求食乎？”孝子曰：“是不能，将藉母之力以营生。”母曰：“奈何？”孝子曰：“母故巫者也。昔巫而假，故见哂于人。今巫而真，当门庭如市矣。”母又曰：“奈何？”孝子曰：“儿请广布城乡曰某妇得神术，知过去未来事。能奉之者，消灾救难，且不勒索于人，随人布施，人有不愿者乎？”母曰：“我素拙于言，恐无益也。”孝子曰：“儿鬼也，母能见儿，他人无睹。有求教者，请以儿言告之。儿于过去事，一见其人，即悉未来事。能知一年休咎，已足动人听闻。母无虑焉。儿今去示梦于好事者，使之传布，母请高抬声价，坐享于家。”母曰诺。孝子乃隐。
　　
　　次日，十余男妇以斗米眉豚，叩门而拜。母惶恐不自安，曰：“何为乎？”来者众皆稽首而告曰：“昨梦城隍神以姥已成神巫，凡小巫，帝命管束。尔等若不往奉事，刻即降祸，故不敢不来耳。求姥收录，而今而后，我等皆姥之徒矣。”母无以应，忽见其子冠金蟒玉侍侧，请母高坐，而诲之曰：“汝等既知感戴，此后惟吾言是听，当福汝。勿效某等不信神言，汝看今日必有报应。”众但见母言，未常睹孝子形状，佥唯叩首去。母谓孝子曰：“汝何来，何得此盛服？”孝子曰：“儿假诸本邑城隍神者。”母曰：“触犯正神，将无得罪乎？”孝子曰：“凡神皆忠孝之人为之，其神已归天曹，惟正月间一至人间查考善恶，不与凡人溷处。其平日守位者，皆儿辈耳。故可假用衣冠，神知之亦不责也。”
　　
　　是日，宦家有召巫者，即不信神言之某某，正表扬主家隐事。众方环观耸听，忽自掴其口，伏地诉曰：“神责我不应贿通某媪，生事诳言。着自击面一百。”两手自责，口告饶命。又曰：“小人就至神巫家请罪。”狂奔而去。主家大笑，诘媪，不敢隐，亦自服其辜。遂撤其供献，及应给之财帛，亦至母家投纳。母正默坐时，忽见狰狞鬼卒押一人，头脸红肿，至母前跪拜请罪。正皇惑间，又见某绅率家人妇女盛送礼物，且为某巫跪求忏悔。母殊不安，即见其子出曰：“公等请起，某巫自犯正神，无与公等事。但此辈帝命老妇统辖，不信者自取其祸。公等至诚，不但无祸，请看某月日，公子得捷报进士第几名矣。”后果如其言。是以奉神巫者举国若狂。祈福祷灾，踵门不绝。母若倦时，派其徒代应，亦无不验，有欲延请至家者，母高自位置，咸命其徒代之，有得则给与十之四五，较平日所进向多。故其徒感戴，尊奉不敢稍懈。母故丰衣足食，市田宅，役奴婢，居然大家。夜间无事，孝子率鬼党搬演杂剧，唱阴间善恶报应故事，胜于世剧。母顾而乐之，往往夜半不肯眠，孝子再三谆劝而后息。
　　
　　孝子家本盛族，以读书出仕者不乏人，因其子母业鄙，宗人不甚往来。今母如是之盛，且身分自居，并未一出，而入争奉之。故其等夷及卑幼辈皆来趋奉，亦有所觊觎耳。睹其景象光昌，竟分日问安侍膳。母于富贵者礼之，贫贱者济之，举族悦服。族长欲为择继，因立贤立爱，争执未定。孝子知之，谓其母曰：“儿奉母又十余年矣。天下无不散之筵席，今母年八旬，既寿且康，奈儿假满不得再留人间。盍先为母刨基业于地下，然后奉母西归，不亦乐乎？但冥间重者诰命，而先人亦无承祀。儿阴择得族弟诸生某，长厚而有福泽，可为父后。已密遣赴都谋功名，不日事备。请母于热闹场中归去，受冥途清福何如？”母喜曰：“善。”
　　
　　当是时，族长正在宗祠，会族老公议其事，忽有人报曰：“大官府来矣。”族长出迎，见一人四品衣冠，前后护从，俨然宪司气概，近前则族孙某也。昂然升堂，从者为燃烛炬焚香拜祖毕，揖族长而言曰：“我奉母命赴都报捐候铨，今得督理苏、安两省十府粮储道，兼辖卫备弁兵。引见后，奉命莅任。为父母加级，请得二品封典，请假上寿。此皆母自定计，恐预言之，族中倘起争端，未免有伤敦睦之道。故命先默为之，今我与嗣父母已名列帝廷，无可更改矣。敬请传齐族众，在列祖位前公立继约，诹吉率妻子往母家承祀。”族长唯唯。未几，老少咸集，见事已不可移，乃趋炎而附承之。公议是日唤优伶具盛席送某生入继。
　　
　　至日，母家已走启门庭，结彩棚十余座，张各种洋灯，辉煌夺目。广招亲友，远近偕来，值提塘武弁赍送诰命亦至。地方官及绅耆不期而会者数百人。幸宅宇宽广，前知而有备，百余筵咄嗟立办，故从容不迫，井井有条。内外演剧，百戏佥来。其执事自大门排入厅事，鼓吹若雷，内外传呼之声不绝。中堂设龙亭，内供诰授通奉大夫布政使司某暨夫人某氏诰轴一通。紫缎金书，煌煌天语。于是笙箫叠奏，小优吹《朝天乐》《步虚声》前引，太夫人衣蟒腰玉，仙鹤补服，霞披朝珠而出，婢仆抠衣，儒生鸣赞，九顿首拜。受毕，移位正坐。继子妇率孙儿女，朝服叩首侍立。然后官弁亲友、宗人百执事以次拜贺。邻里乡党之来观者潮涌，不得入，延颈引领，登屋而望，几至颠堕。幸孝子默护之，故无伤。母左顾右盼，锦绣在前，珠玉在后。不觉眩晕，命子妇支持宾客，登榻凭几，垂眸少息，见孝子以八座相迎，冥然而卒。
　　
　　论者曰：“孝莫大于尊亲，亦莫厚于众养。以担夫而致父母受二品封，使衿民备十方供，孝之至也。嗟乎！孝子何寥落于生前，而赫喧于身后耶？”芗厈曰：“此资格限之也。古者乡举里选，先德行后文章。若孝子者早应策名天府，位列公卿间矣。无奈问内才不识诗文之体，问外财亦无升斗之储，何所藉而奋发于今之世耶？惟阴曹无资格，任孝子金冠玉带以奉母，乃得大展其才华。呜呼！与其郁郁生，何如堂堂死耶？”
　　
　　荆茅
　　
　　楚诸生荆茅，字贡苞，训蒙为业。在前明嘉靖间，是邑大旱，赤地数百里，人心惶惶。有司竭尽求雨之法不得，乃示召能致甘霖者酬百金。向无此例，所以市里喧传。荆知之，与其妻戏述云：“惜无法以致此金，亦名利两全之事也。”其妻曰：“是亦何难。子速为有司言能三日致雨。使之洁净坛坫，子衣冠坐，诵圣经，宜必得之。”荆曰：“天道难知，岂可戏有司取咎耶？”其妻曰：“子试为之，得雨则受酬，不得雨，不过讪笑，何罪之有？”荆从其言，昧昧晋谒。有司如其法使祷，未及二日，大雨滂沱，通邑霑足，上下欢腾。有司钦佩，于酬仪外加以币帛，鼓吹送之。
　　
　　未几，省垣需雨孔急，有司以荆生致雨事上达。大府檄召。荆恐，怼其妻曰：“我本无能，汝促我为戏，竟为宪召，何术以应？昔也德汝，今则怨汝矣。”妻曰：“子自无能，怨妾何为？妾之所知，非有异术，因厨悬咸鱼于今三载，凡二三日内雨至，先必落水。验之屡矣。子述告示之日，适咸鱼落水之时，故信之确。今亦不难，子持此鱼至省，悬于卧内。见大府时，以先贤董仲舒五龙祈雨之法，铺张陈设。若鱼干无水，总以坛不如式，器用不全，频使改作，以延时日。若一得鱼水，即登坛诵经，未有不获者。何怨之有？”荆无法，不能不用妇言。及赴省会，则鱼已汗淋。急谒大府，朝登坛而夕如注矣。得重酬回，喜出望外。
　　
　　此大府乃严相分宜门下者，知嘉靖帝好道，密告分宜以荆生进。特旨召见，荆乃携妻入都，帝问道原，荆进诚意正心之说曰：“至诚之道可以前知。诚者，明之根本也。修齐治平不外乎此。”帝曰：“粹然儒者之言，宜与方士辈异。”命为金马门待诏。嗣亦因求雨验，迁钦天监卿，日近御前。于是都下趋之者众，渐致富矣。
　　
