<!-- { "loadSidebar": true } -->
　　某甲者，家小康。有中表某乙，孑然一身，贫而无赖，屡屡借贷，亦小周之。时值冬季，乙又向甲贷百千偿债，甲怒其无厌，挥诸大门之外而闭也。乙始而叫骂，继思无以对债主，遂缢于檐椽之下。甲久不闻声息，出后户探之，见悬尸，恐甚，幸暮无知者，亟操巨金，往投讼师。时师方与数友为叶纸戏，甲备述来意，师曰：“予戏大负，无暇虑也。”甲出金献，师曰：“汝亟回解尸下，毋令外人觉，再来有说。”甲受计往，释尸又至，则命其观局，约三时许，甲屡屡祈请，师曰：“汝再回，悬尸故处。”甲曰：“仍害小人，何以释累？”师怒曰：“汝违吾教，看汝破家也。”甲惧而从之，又至，师笑曰：“何不惮烦耶？汝回高卧，明日有叩门者，不得应，俟官至，唤汝方出，若诘问，则求验而已，不必辩，自有脱汝计。”甲如教。次日，方保见尸，唤甲不应，即报官。官至呼甲出已，解尸审视曰：“汝识是人否？”甲伪睨之曰：“小人中表也，何以死小人门外？”官曰：“汝有仇乎？”对曰：“无之。”时方保隶役皆瞷甲财，告官曰：“死者既为某甲之戚，必威逼所致。”官怒曰：“予视尸领缢痕二，一浅一深，是移尸以图讹索者。汝等既诬甲威逼，必汝等为之。”叱杖保役，仅命某甲蠲棺以葬。
　　
　　某生者，与同村之富室某姓中表也，素为司会计。某富室夭亡，仅遗少妇而无子，富室之族争欲入继。妇曰：“未亡人年未二十，若继幼嗣，不善抚育。若继长者，恐贻口实，请俟数十年，得为老妇则惟命。”族人无词以答，然知其少艾，必不能安于其室，将乘隙以图之，贿仆婢以伺之。妇果与生通，始犹朝至暮归，继则与妇同寝处矣。族人得确耗，约仆婢启关，群哄入寝室，生与妇皆裸卧不及遁，连卧具卷而缚之进入城。喧传村落间，生之妻闻信大恐，亟叩讼师之门而求救，师曰：“奸已执双，何从置辩？能从我计，尚可为也。”妻曰：“生死惟命。”乃嘱其披发毁妆，唤健妇扶而去之。其时漏三下，晚衙已闭，巡罗之役见执奸至者，谕令姑停班馆，俟早衙呈报。于是安置生妇于密室，而群坐外室以待旦。师密持重金，偕生妻饮泣而来。役识讼师，佥曰：“先生何为暮夜至此？”师指生妻曰：“是为予外妹，所执之男子，其夫也，妹误谓杀奸，则夫已死，痛不欲生。予曰：‘执奸者为族人，焉敢杀？’妹不信，必欲一睹夫面，予故偕来。”语次以金授役，役笑曰：“既为先生妹，请至密室观之，无恙也。”健妇扶妻入，未几天曙，传呼放衙，师亟唤妹出，仍披发掩面，唤舆送归。无何，官升座，讼者入告，命役将生与妇入帏而给衣。生出，诘之曰：“儒者作奸犯科可乎？”生曰：“夫妇居室，人之大伦，何为不可？”官曰：“被执者是汝妻耶？”生曰：“然。”官曰：“乌得同宿某家？”曰：“生与某姓至戚，向为司事，戚某死，其妇少寡，生欲别嫌，是以偕妻同居，不意族人误执也。”遂唤生妻出，众见非妇，气馁而不敢辩，遂杖族人而释生夫妇。二人归，厚酬讼师。
　　
　　某甲者，在海昌城外业丝。其伙某乙，柔和而口给，能罗致客商，甲业藉以日隆。乙忽辞去，在城内自立丝肆，客商去甲而就乙，于是乙兴而甲将败矣。甲恨甚而无如何，恒对其戚友曰：“予必杀之。”是日，甲与诸友聚饮于城中之酒家，又论及乙夺业事，怨詈不已。一少年微哂曰：“庸奴焉敢杀人？徒喋喋乱人意。”甲已酒深，闻是言突然而起，窃携酒家之斧，狂奔出门。群友追持之，均怒少年。少年恐，谢过而笑慰之，遂息，咸护送回家，意犹忿忿，坐而不寐。延至四鼓许，闻家人睡酣，携斧潜出，越城缺叩乙门，缘乙有心计，素必自起应门，甫拔关，甲突砍其头，弃斧而遁。家人闻声出视，乙脑裂而死。闻诸官，官往验，见斧柄书某号，某年月日置，遂执酒家至，诘之，酒家曰：“无论小人与乙无仇，且有杀人而不遁者乎？是斧被窃，遗害小人也。”官曰：“昨饮者有口角否？”酒家曰：“甲与某少年争。”遂唤少年至，陈其始末，拘甲而鞫，不认，严刑乃承。已置狱矣。甲之妻子遍求邑之名讼师而谋之，佥曰：“杀人者死，古今一律，虽诸葛复生，亦难更议。”有狂生戟手而笑曰：“虽然，汝有家业若干，如不恤赀，尚可为焉。”妻子曰：“愿倾产听命，可得二千金。”生曰：“持金来，莫问出入。先教若夫忽认忽翻，以缓其狱，予入会垣谋之，半载可释。”妻子叩首去，众皆大笑而散。生携金赴省，觅廉访司之吏，询以近日盗案。吏曰：“汝邻邑语儿甫送大盗至，尚未过堂。”生大悦，即贿吏，愿一睹大盗。吏为转贿司狱者，引生见之。生笑问曰：“汝何为盗？”盗曰：“小人家无恒产，而有父母妻子，累谋业皆不遂，恃其旅力，掠以养家耳。”生曰：“今家已富耶？”盗曰：“赃被官起，何富为？”生曰：“汝父母妻子今有养耶？”盗泣曰：“小人死在旦夕，何能再顾？”生曰：“有能为汝养家者，汝再承一杀人事，汝父母妻子得安饱而汝不加罪，愿乎？”盗曰：“斯世焉得有是好人？虽十死愿承也。”生曰：“予愿以千金俾汝家人为活计。汝过堂时，宪司必诘问他案，汝即承某年月日，夜在海昌城内某酒肆饮，窃得巨斧，启某乙丝肆户，有老者持灯出，被执衣裾，情急图脱，杀之而遁。如是而已。”盗允诺，亟召其家人至，予之金，盗感甚。未几过堂，复承是案，宪司查无申报者，即行文诘问，官吐舌曰：“有是哉，严刑之下，何求不得？几误是狱。”急破械释甲，而具盗案以报。
　　
　　调白
　　
　　盗之为道大矣，自响马老瓜，以至丢包绺窃，名目多端，神乎其技者，见诸载籍已不乏人。又有所谓调白者，益超出其俦而近乎神怪。有曰“下八洞”者，人之财物，一过其目，即能摄去。其最者曰“上八洞”，无须露财，与人同止息，即知其囊中物数，默运潜移而不觉也。闻有楚商胡某者，为其主收债，朱提盈箱，买舟而返。途遇一客，负箧襆被，呼舟共济。舟子辞之，胡悯其孤，招之同艇。其人谈甚豪，襟怀慨爽，胡甚乐之。饮食与共，谈数日，觉其非士非商，益畏而敬之，恒投其所嗜而助其不足，客甚德之。
　　
　　将抵其处，乃谓胡曰，“别有日矣，余有所言，得无惊骇。因公长者，敢以实陈，誓不为公害也。”胡曰：“吾二人，虽邂逅之交，亦云睦矣，请直言毋隐。”对曰：“余上八洞也，始睹公舟，知为重载，既蒙容纳，益知有货若干，已移我箧中，请公验之。”胡骇其所言之数相符，亟视箱，则封识如故，已空诸所有。客启其箧还之，曰：“我不忍欺公，然前途有友短腰缠者，乞假五十缗，约某日必偿公舍。”胡曰：“囊中物皆客所赐，敢不惟命！”如数与之，客谢而起，一转瞬已登彼岸，离舟尚十余丈也。胡愕然，归告主人，疑信半之，即胡亦不计其偿否。至日，有衣冠华焕、仆从如云者投刺谒胡。出见，客即调白者，款之益恭，客喜而退。胡送出门，曰：“所借之资，已加子金，而纳诸主人之椟，且有以益公者，后如携金出外，必以稻米一撮实封中，则不受暗算，谨志之。”胡再拜谢教，客去，主人启椟而子母无亏，始信其伙，而知天下果有异人也。
　　
　　芗厈曰：此侠客也，古今恒有之。第茫茫宇宙，斯人安在耶？俾予遇之，愿再拜而投诸门下，习其术，抽取天下贪墨之财，以济四穷而助公举，不亦快哉！
　　
　　刘智庙
　　
　　刘智者，不知何许人。不事生产，而性好施舍。家资荡然，妻孥无存，流离失所。至山左德州，通衢之侧，有古刹存也，户毁垣倾，殿廷将圯，僧众皆散。智往托居而丐。但庙虽破落，香火犹存，每年四月八日，近村之人必大举庙会，商贾云集，百货俱陈，以席结棚，列分街道，居然闹市。而庙之三面，为不逞之徒大开赌局，银钱出入，盈千累万，童叟勿欺。智日游其间，不觉心动，乞得数钱，姑以压宝，随其意之所至，无不胜者。旬余，将前后左右所有赌局之资本，咸归智一人矣。计之得金钱数万。或劝之开业成家，以为富室，智慨然曰：“余丐也，而暴富不祥，当思有以禳之。且余孑然一身，与僧等耳，愿以资修复庙宇，而奉其香火，得保首领以没，神之祐也。”乃遍拜绅士，为之助力，鸠工庀材，拓疆启宇，顿改旧观。俾智主持其中，而四方士君子之道出其间者，咸游览也。至今相传百十年。凡历是境者，莫不呼之曰“刘智庙”。
　　
　　芗厈曰：富贵者造物所不惜，往往有无意得之，而其所最靳者，惟名也耳。历溯古来帝王卿相及文人学士，为野人妇竖之所知名者，能有几人？噫！生前赫赫，死后冥冥，如恒河沙数。彼刘智，丐也。一念之善，百世之贤愚悉知其名，超出于寻常帝王卿相、文人学士之上。且庙皆以神名，而是庙居然以刘智名之，纵日后庙有废时，而智之名千古不朽，缘此站地名即称刘智庙故也。是诚何福以享之哉！况天下之善男信女，施舍千万以开创庙宇，至今冥没无闻者，亦不知凡凡。噫！刘智何幸而得此名也耶？
　　
　　吴桥案
　　
　　燕都南吴桥县之连镇，布市也。居是地者，半以贸布为业。有肩贩张乙，恒负布西方求售，出或两三月一归。年二十余，家仅老母，为之娶妇李氏，娇而荡，夫妇甚相得。弥月，张仍出贸易，妇不安于室，日游邻里，姑劝之不听，教戒之则怒目视，反唇稽矣。
　　
