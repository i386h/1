<!-- { "loadSidebar": true } -->
　　希贤乐极，不知所云。其仆为之邀集旧友，或司载籍，或司会计，或司监督，或司宾客，量能授任。群谋报官设厂，内有三分皇税。是以帅遣弁兵，安营环守，文自中丞以下，咸来纳交，声势一时喧赫。希贤乃于穴口设板屋，置大权，持筹握算，凡百觔一载，俾夫递运，厂内匠人收之。百炉并开，以鼓以铸，皆熔为方锭。每方五百两，以防小窃。自近达远，环山之厂皆盈，而穴中尚未尽也。希贤酬应烦劳，志愿已满，惟思载运回籍，以与母兄享此终身。所虑归途遥远，盗贼堪虞。时值有郡守萧姓者，以侍御出守。其为人有心计魄力，能任大事。与希贤联谱，交甚欢，谋以巨资通枢密，超迁大巡，奉旨查盘七省。此明季御吏之最有权力者。所过之处，文武员弁慎重迎送。希贤藉其威势，保护而归。
　　
　　抵家，则门庭悬白，老仆披麻，希贤迫切惶恐，直入中堂，则嫂氏携其幼子衰绖以迎。泣告曰：“夫自朝京后观察东河，前年疾卒，太夫人思长忆幼，悲痛而亡。茕茕母子，贫无所依。叔来幸甚。”希贤大恸曰：“何不讣予？”嫂曰：“邮筒已递百十矣，想因中州盗起，路途梗塞，故不达耳。”希贤曰：“嫂无虑困穷，予有金不知其数。所可虑者，老屋实不能容，仍配盐业为商，以其余分设质库，广置田宅，虽百世亦不能尽我所有也。”于是亲友闻之，造宅环请，奔走效劳者，争出新奇以媚之。知希贤尚未娶妻，或构美婢，或觅艳妾，或为谋婚大族。时则有林下尚书郑姓者，羡其富豪，以女嫁之。希贤日则公冗私繁，夜则左抱右拥，劳瘁过甚，病瘵而亡。年未三十，尚无子嗣。族中以长房仅有一子不准过继，遂将现物争夺一空。幸郑尚书为之控诉当道，俾亲侄兼祧，仅得承其盐业而已。
　　
　　芗厈曰：“多藏厚亡，多财丧身，古人言之屡矣。观萧希贤之以富促其寿，反不如食贫之为安也。”或曰：“诚如子言，则富不当在五福之列矣。”对曰：“富而攸好德，则可冀长远；否则富而纵欲，六极之凶，短折立至。朝暮不保，何福之有？”客唯而退。
　　
　　李寡妇
　　
　　李氏者，明慧人也。虽为农家妇，夫亡守志，其翁姑百计不能夺。于是分受房屋，以针黹自食其力。妇有姊嫁王鬼头，生女及笄，貌甚风月。鬼头欲以居奇，故未字。邻村有张傻子者，母耄而惛，积有制钱百贯，欲为其子觅一好妇。与鬼头素识，频频嘱托。鬼头艳其钱，欲设法取之。因思其姨李寡妇尚少艾，诓而与傻子结亲，则钱可得矣。
　　
　　一日，牵驴过寡妇家，饰为惶迫之状，泣而言曰：“汝姊病革，待汝一言瞑目，使我相迎，幸勿他却。”妇见其意诚，且昭昭白日，必无他虑，遂乘驴而行。抵傻子家，呼妇下曰：“此张巫家，我欲邀其媪去为汝姊医治，曷为我入告。”妇诺下骑。鬼头先入，耳语张母曰：“新妇来矣，尔相之，如合意，使尔子务亟成亲，我后日来取身价。”母喜诺而出，鬼头由后户潜出，牵驴而道。妇入见张母，致其姊相邀治病之说，母笑曰：“新妇勿支吾，令亲已为吾子媒，今夜良辰，送来完其姻好，何治病之有？”
　　
　　妇方知为鬼头所卖，始而怒，继而思，忽然大笑谓母曰：“误矣，我齿己长，想汝子年必不大，老少岂可为婚？我系王鬼头之姨，我有嗣女甚佳，亦嘱其为媒，渠送我来相新郎，如可匹偶，则择吉亲迎可也。”母笑曰：“然则亲家耶？勿讶我惛耄搪突。”急呼其子出拜丈母。妇目之，年与甥女正相若，神气稍憨耳。笑谓之曰：“好为我嗣女婿矣，改日驱车从我迎娶去。”母子皆喜诺，留妇信宿，敬之如大宾。越三日，妇曰：“今日黄道，勿误佳期，可觅大车一辆，偕往亲迎。”傻子与族人假车，整其衣履，为御而往。鬼头遥见潜避，妇入，怒其姊曰：“汝夫既好意为我作媒，何不相谋？诓我与张氏子成亲，今已三朝，姊亦不来一看，何忍心耶？”其姊曰：“我未知之也，妹来何为？”妇曰：“我为新妇寂寞过甚，欲同甥女去作伴数日。”回视大姑曰：“汝愿否？”大姑曰：“姨母见招，敢不惟命？”妇即携其手，登车而去，抵张氏宅，母见之大悦。妇悄谓傻子曰：“新妇年轻害羞，我慰其早睡，潜出易汝，事成则明日拜堂可也。”傻子唯唯。于是夕飧毕，大姑相依姨母入新房安宿。妇婉劝其解衣同衾卧，俟其睡酣，潜起易傻子入，突成其事。大姑声喊，妇隔门谕之曰：“此汝父之命，我为主婚，安之勿讶，明早当接汝父母来观合卺耳。”大姑始明其意，然此身已失，听之而己。
　　
　　是日，鬼头虑其姨至家必不干休，故寄宿在外，翌辰归，方知携其女去，怒其妻不偕往，其妻曰：“既在亲串间，今日去不迟。”于是夫驭其妻往，则张氏之堂邻族亲朋满座，其女方与傻子交拜也，鬼头急喊，为鼓吹声所混，无闻之者。及男女相将入，寡妇出堂，当众直诉其事。众皆不直鬼头，共吐骂之，且有义忿者，欲以鸣官。鬼头羞畏而遁，其姊哀祈始息，张氏母子德之无已，集绅衿公旌李氏门，而以百贯酬其义。
　　
　　芗厈曰：即以其人之道，还治其人之身，智者妇也。当日公旌李氏之门者不知何语，若问题于我，当额之曰：“冰雪聪明。”
　　
　　鸾仙五则
　　
　　扶鸾之术，南方为盛，真伪不一，传闻者夥矣。录数则以助一粲。
　　
　　有狂生不信鸾仙者，适友家，见骈集多士开坛请仙，其诚肃之容，如对严师，如临大祀，咸端庄拱立，无敢出声者。狂生大笑曰：“清平世界，敢以妖言惑众，我将治之。”其友曰：“慎毋哗，真仙在此，汝若不信，可作文字，固封以叩之，能直言其隐。岂我辈所妄托耶？”生曰：“果尔，请尝试之，然公等所请者何仙？”友曰：“麻姑耳。”生又大笑，至密室，潜书一封掷坛上，曰：“请判！”鸾少息，生曰：“其技穷矣。”忽大书曰：“调寄《耍孩儿》，其词曰：立似沙弥合掌，坐如莲瓣微开。无知小子休弄乖，是你出身所在。”狂生失色而遁，众开其封，大书一“屄”字也。（《正字通》曰：布非切，女子阴。）
　　
　　其年童子试，诸生群集请仙。鸾书曰；“今日上真皆赴元玄会，不暇降坛，命吾土地权摄，诸生何问？”众曰：“明日小试，请问试官所命何题？”鸾曰：“题目在吾堂内，尔等自往寻之。”于是众皆执香入土地祠堂，跪拜讫，遍览一周，并无只字。再祷之，鸾不动矣。皆腹诽土神谬。翌日赴试，题纸下“土地”二字，此神可谓现身说法。
　　
　　大比之年，有父子诸生，共叩鸾仙问得失。鸾书曰：“速往南行，路遇疯僧，问之不已，可决前程。”父子大奔而去，其子年少足捷，果追及一僧。问之不应，牵袖苦缠不休。僧瞪目大骂曰：“入你娘的中！”生怒欲殴，经众劝释，是科其父高捷，始悟其言。
　　
　　有诸生群集鸾坛问功名者，鸾书曰：“赵酒鬼到。”众皆詈曰：“我等请吕仙，野鬼何敢干预？行将请天师剑斩汝矣。”鸾乃止，而复作曰：“洞宾道人过此，请生何问？”众皆肃容载拜，叩问科名，鸾书曰：“多研墨。”于是各分砚研之，顷刻盈碗，跪请所用。鸾曰：“诸生分饮之，听查判断。”众乃分饮讫，鸾大书曰：“平时不读书，临时吃墨水，吾非吕祖师，依然赵酒鬼。”诸生大惭而毁其坛。
　　
　　有幕客于衙斋请仙，鸾大书；“浙绍星槎先生来此，汝曹有何领教？”众讶其倨傲，问曰：“先生何仙？请示降坛诗。”鸾曰：“吾乃汝曹之大老前辈，昔在此署总理刑名钱谷大幕也。诗云：情淡封轻仅五钱，旁花随柳过前川。时人不识子心苦，将谓偷闲乐少年。”众皆笑曰：“此《千家诗》耳，人所共知，先生袭之，又连作别字，某等不解尊意。”鸾曰：“此正吾辈名幕套法巧夺古人处，汝曹学浅难解，吾为注之。敝居停进士公也，酸刻而好嬉戏，每传班演剧，与优伶杂采仅朱提五星。时有花柳二小优与吾甚昵，恒随带过前川堂，众皆目逆而送之，曰“先生乐甚”。殊不知去其一月修金，正难与细君销算之苦也，故诗云云。且吾辈办案，无不套叙一切，留心套熟，则不犯驳饬。何也？上游幕客皆吾辈套中人耳。此等秘妙法诀，夜台无用，以赠诸公，无负老夫一片婆心也。”是后开鸾必至，所言皆卑鄙琐陋，呶呶不休，皆厌恶之，而无可如何。一日，仆偶以稿案误置坛上，忽大书曰：“此案难办难办。”而寂，众视案卷，令君粘签其上，应禀复宪司者，无熟套可循，故鬼畏而遁。或曰：“此鬼在生，因作禀不妥而窘死者。”
　　
　　芗厈曰：前四则可谓夫人必自侮，然后鬼侮之。后一则套字误尽天下苍生，然宪司牧令相延，若辈惟命是从，此吏治之所以日坏也。安所得豪杰之士跳脱圈套，与贤有司共挽颓风哉。滔滔者不过步此庸鬼之后尘，以求生活也。噫！
　　
　　卷二
　　
　　第二卷
　　
　　王梦蛟
　　
　　长乐马某，操布业。妻许氏，中年无子，遂娶王姬。姬身具鳞甲文，其母梦长蛟缠体而生者，名之曰梦蛟，记其瑞也。归马年仅十六，未几生一子，名铎。许氏阳为喜悦，而阴实妒忌，思有以中伤之。王识其心，故防卫惟谨，母子不片刻离也。一日，许谕浣衣，王怀子持衣登楼，当窗以晾。许潜蹑其踪，自后推其母子坠楼，而作惊讶状。马闻之趋救，王头面虽伤，其子则端坐无恙。
　　
　　马察知其妻不能相容而畏之，遂成悸疾。其夥李某自远方贸布回，生平相与之至笃者，泣告以故，出妾与子属之。李曰：“知己之托，敢当重任，但某无家室，何以安如夫人也？”马曰：“予筹之审矣，请以王姬侍足下，以存吾孤。”李推之不得，厚嫁之，带其子铎往。逾年生一子，名之曰马，盖不忘其发之赠妾生子，以志其恩义也。
　　
　　未几马某卒，而许氏亦颠沛死。李以马赠嫁之资经营起家，富甲一邑，重聘延名师以训二子，恩勤兼挚，马铎得中永乐壬辰状元，其子李马亦发解。李夫妇大悦，分马铎以家资之半，俾归其宗。铎泣辞曰：“若非继父，何有今兹？愿以空身守先人庐墓。”李强与之，铎以财产为弟游扬名誉，且与改名曰骐，以避嫌疑。戊戌，李骐亦状元及第，未几李夫妇以寿考终，铎欲黜其嫡母许氏，以王姬归葬父所。骐不愿曰，“若依兄命，则弟为无母之儿，于礼不顺。”不得已，陈情于朝，帝命礼部议曰：“王氏改嫁，义已绝于前夫；教子成名，理应隆以异数。况李骐不能无母，而马某本自有妻。论妇道之有终，应从后葬；嘉英才之连育，请锡荣封。事出创闻，后不为例。”议上，封以长乐县君，谕祭葬。
