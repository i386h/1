<!-- { "loadSidebar": true } -->
　　相命开内宴，诏妻妾子弟咸来贺宝，于是少长毕集，传观玉鼠，皆奖赞二目之异，而腹诽称宝之谬也。入夜，命东西分列四筵，中设黑光明漆几，高供玉鼠，堂中悬五彩琉璃灯，画烛齐辉，又命女仆娈童较准洋表时钟，守报时刻。东筵夫人率诸女眷就列，西筵子弟告坐。相则卧胡床，以矮几列精馔数品，随意饮啖。且命眷属各举新令，以尽雅兴，毋以老夫拘泥也。于是猜枚传筹，欢声盈耳。未几，童仆报亥时末刻，相命毋哗，灯烛尽息，使众目注视玉鼠，若有异，则报吾知。四座寂然，黑无所睹，莫不窃笑者。未几时钟十一响，众见鼠目透红光一线，渐引渐长，高与屋等。众皆咤报，相曰：“未尽所长也。”未几钟鸣十二，光华忽散，通室大明，如坐月光中，须眉毕见。众皆感悦，男女成列，奉觞上寿，相捻须大笑，受爵称庆毕，光亦渐敛。罢宴收宝，人各就寝。
　　
　　翌辰，相出见张，命之坐曰：“宝物真矣，汝从何处得来？”张诡对曰：“小人之祖薄宦山右得之市肆，以为传家之宝，本不忍舍，今小人为阻饥所迫，姑以割爱，实无价也。”相曰：“得之山右信然，姑陈尔价。”张虽领行家先入之言，嗫嚅不能出口。相命仆以珠盘给之，谕其自度。张本欲拨五百珠，心慌目乱，错拨五万珠。仆以呈相，相大笑曰：“五万金不为多，但毋后悔。”即唤行家至，相曰：“客已货乃宝白金五万，吾与尔百金作行规，速为立券。”行家欣然书之，授张署押，囊金同归。
　　
　　行家叩张物之所宝处，奚不明告我等，今已售矣，请述其异。张无可对，直告以不知之故。行家贿相府阍人而探之，阍人曰：“席中内言不出，外言不入，无从深悉。无已，有某词林者，主之门人也，吾等转告以得宝事，请词林入贺，可以问而知之。”爰启词林登堂申贺，乃见曰：“闻师相所得至宝，请以广门生之闻见。”相出玉鼠示之，词林曰：“二目之赤光异则异矣，然《博古图》、《集古录》考证诸书所未载，何称宝为？”相曰：“此大内物也。儒生焉得见之而注于图录乎？”词林曰：“然则师相何以知之？”相曰：“此物唐天宝间和阗所贡，相传以夜光玉琢成，其两目之异，遇子时能放光华，以辟恶物。是以先朝藏于书林，则蠹鱼不生，而古集完好。因兵燹之后，贼携之山右，遂失所在。而天府所藏珍器，册档内注载甚明，自失此物后，往往书籍蠢损。当今每命山右巨卿密谕访觅，久无下落，今为老夫所得，以应上命，必喜出望外，真百万黄金无以觅此至宝也。”词林再拜而退。
　　
　　张闻是言，拥厚资而回，访诸失物之家，果国初为山右中丞属下，以赠公子作盘中玩物。初不知目光之异，不甚宝贵，今家已中落，玉鼠在尘土中掩埋失色，小婢偶拾之，以易糖食，竟为张骨董起家之瑞。其命也夫，其命也夫！
　　
　　孙壮姑
　　
　　乙巳之岁，山左大饥，盗贼蜂起，胶东为甚。小康之家俱不自保。昌邑有标客孙良，技勇绝伦，有女壮姑，悉传其术。时因道路梗塞，闲居授徒。大姓之虞暴客者，争以重金为聘，良悉纳之，乃分其徒为十余部，各遣一队，以护大姓。而良周巡不息，盗贼不得肆志，咸憾之。昌邑钱尹，吴人也，捕得巨盗，诬指孙良为魁，械之至，良极口呼冤曰：“小人御盗，非为盗者。”尹曰：“盗何仇而指汝？”良曰：“邑中之巨室，彼窥伺已久，得小人捍卫，至今不得逞志。彼欲冤死小人，以遂其吞噬也。”尹察之信，竟诛盗而释良。良感甚，愿献女为妾。尹笑曰：“解释诬枉，令尹之职，何足言恩？且法不得妾部民女，汝休矣。”良涕泣而去。
　　
　　未几，钱尹因公被劾，将回吴下，宦囊甚充，宵小私议窃发。良知之，谓尹曰：“凶年之后，道路难行，小人老矣，不能随护，民女虽陋，智勇具足，请侍左右，以备非常。”尹鉴其诚，纳之。其女年未二十而貌甚英武，遂与南行，车仗数十，仆从如云，小伙不敢举事。盗法，探有充实可劫者，或众寡不敌，则知风下程，并伙而谋，获财均分。散发益迟则盗益众。是时钱已去五六百里，至鲁界之朗月镇，觅宿地，得旅店，后屋三楹，墙垣高峻，周匝仅容一门出入，尹喜其完固，必欲居之。壮姑知非善地，然已卸装矣，勉从之。谓钱尹夫妇曰：“妾观此宅，似为谋禁客商之所。夜或有异，主君与夫人请卧观之，幸毋高声，妾有以处若辈。”尹虽唯唯，然未知其能，甚战粟也。于是安尹夫妇于东室，呼二婢伏西室，曰：“唤汝则出。”取夷灯之脐凸碧琉璃者，置窗隙，院中明似月光。乃易短袄皮裤，鞋尖置铁，腰掖利刃，灭烛跃登中门之颠，踞框以俟。漏三下，内外俱寂，寓主马铁头，盗中之巨擘也，密集群寇，择其能者，皆操白刃，自后垣登屋，余盗伏于四隅，以防逸出。先命一人下探之，久而不回，马曰：“内多妇女，谅入安乐窝矣。”继命二三人下，亦如是。马曰：“真不了事，弱息数辈，尚烦乃公自往。若遇大敌，行见尔曹雌伏矣。”遂跃入院，四无人声，月光中视屋门已闭，甫拔关欲入，额颅中伤甚重，如泰山压顶然，仰跌丈余。旋飞一人坐胸前，马举刀欲砍，被掣两肩窝，而两臂软，刀自掷去。又被掣两胯，而两腿废，身不能转动，始闻娇声唤婢，两女举烛至，视之一幼妇耳。哀祈之，壮姑微哂曰：“我见来势猛，知是能手，果恶奴也。汝为寓主，谅害行旅不少，本欲杀却，如此庸奴，徒污我刀，且留汝为作恶者戒。”遂命一婢取药来，壮姑以刀割铁头脸上肉，缕绫成条，以药揉之，血立止。时天已曙矣，仆从叩门请。壮姑以足踢马臀，拔关而叱曰：“速去领尔徒尸，在东墙下积薪内也。”从容启尹夫妇登车而行。马被踢，则手足已复旧，抱惭而窜。自此脸上皮条终不复合，丝丝悬挂，若世俗所画狮子然。
　　
　　沈竹楼
　　
　　沈竹楼者，浙右诸生。其父为县吏，有二子，竹楼居长，次子随父业，日有进益，以助饔飧。惟竹楼入泮后，教读自给。妻李氏，亦吏家女，纺织以佐之。既乏精馔以供高堂，而大比之年，反取给于乃父厥弟。是以父母日恹薄之，詈以书痴而虐使其妻。是岁，竹楼病，生徒皆散，益不能支。病痊，谓李氏曰：“予忝为丈夫，而不能仰事俯育，诚自愧恧，然死守蠹简，乌能奋发？戚某幕游楚南，为贵介所尊奉，予拟投之，改习刑名家言，或可致富，卿其勿辞辛苦，相随翁姑，守我三年，若无音耗，是予业勿成，誓死九原，任卿自便。”妇泣诺之。竹楼告贷亲故，得数金，飘然入楚。访其戚，适于月前病殁，竹楼无所依倚，行李俱尽，进退两难，决意自裁，遂潜至方城外之邮亭，解带缢。时有千户张弁，巡檄至此，瞥见之，叱兵往探，体尚温，与千户共解而撅救之。竹楼始苏，询得其故，千户曰：“若既诸生，必能书，请为我记室，我能衣食之，徒死何为？”竹楼从之，为张千户勤司笔札，甚相得也。不数年，张官至淮帅，淮上鹾商与帅往还者，必晤沈先生，乐其为人和厚，咸赞仰之。帅亦极力推许，而嗟其无业。商体帅意，群请伺公堂，岁奉数百金，竹楼绰有余裕矣。又数年，张帅卒，竹楼为之治丧，送其属归楚，复至淮上。商人益信其笃诚，谋为立鹾业。竹楼不辞劳瘁，会计维精，而上下亲睦，业浸大，分配帑金百万，俨然巨商矣。手下司事者以百计，或劝其广纳妻妾，竹楼不忍负其妇，喟然涕泣，将治装以迎之。
　　
　　值国家有川楚之变，助饷十万，获赏四品衔，遂置象服霞裳，明珰金翠之饰数十笥，若者奉父母，若者给妻弟。摒挡毕，泛画舫载珍宝，从者数十人，闯然南旋。见者仰望若巨公，皆侧目视，侧足立。未几，抵武陵，先使豪奴驰报，一乡皆惊，争来问询。竹楼至，父母迎门，弟亦伏谒，亲串趋承，酬应不绝。仰其气象光昌，莫不啧啧称叹曰：“大丈夫当如是也。”竹楼不见其妻，问诸父母，则曰：“儿已显贵，不患无佳妇，何惓惓于是？”竹楼疑焉，遂访妻母，李媪贫病无聊，见婿来声势赫耀，媪惊喜交集，不觉大恸曰：“孰谓郎君死耶，我女无福。”竹楼亟叩所以，媪曰：“郎君勿怪，是汝父母之过。自郎君去后，旋闻凶耗，我女欲殉者再，我以无确信止之。不意汝父母憎其坐食为累，亦欺我惛髦，不谋而嫁卖于某吏，去数年矣。”竹楼喟然长叹，既而曰：“十年夫妇，宁得忘情，兹虽别抱琵琶，非其本意，可俾予一见不？”媪曰：“一见何妨，即珠还，亦似不难。”遂唤舆迎之。妻见竹楼，不胜悔恨，曰：“郎何绝妾甚，不通一音，翁姑以凶耗为真，致妾不得安于其室。今既决绝矣，又邀妾何为！”竹楼诉其始末，深恨不早报也。映从者将衣服宝饰为赠，妻置不视，谓媪曰：“想郎君饥矣，母伴之，妾为治馔。”媪出沽酒，而妻入厨下自缢。媪回，惊唤邻人集，抚之已毙。某吏闻之，以威逼鸣官，官唤竹楼，讯得其故，笞吏而释之。竹楼厚葬其妻而回，尽出所带之物，尚值万金，以奉父母。曰：“是足为终养之资，儿无负亲恩，请暂归淮上，迎有日也。”其父母愧且悔，唯唯而已。竹楼回舟，至金山寺止宿，遣其仆从，将帑金缴纳，余资拥载以来，尽输禅室，以佐佛事，因披剃为僧以终。
　　
　　书讼师五则
　　
　　江右士有所谓破靴党者，诪张为幻，无所不至。讼者咸师事之，坏法乱纪，此其极也。予记其变乱之尤者数则，魑魅魍魉，俾人人知所鉴而破之，幸甚。
　　
　　有父讼其子忤逆者。子大恐，持重金投师，师曰：“子无诉父理，奚以救为？”子出金跽请，师曰：“汝有妻乎？”子曰：“甚少艾。”曰：“汝能书乎？”子曰：“予曾应童子试，亦能书。”师受其金，曰：“得之矣，汝试作数字。”子书以示之，师熟视曰：“汝转背反手向予，试书符汝手，握之见官云云，则无患矣。第不得私视掌，则符泄不灵，且致大患，慎之慎之。”子诺，听其书毕，亟握而去，自投公堂。官果诘问，子痛哭不对，官怒呼杖，子如师教，膝行而前，舒掌向官，官视其左手，曰“妻有貂蝉之貌”，其右手曰“父生董卓之心。”官掷笔与之曰：“书来。”子书以献，官对其掌，字迹同，遂叱其父曰：“老而无耻，何讼子为？其速退，勿干责也。”
　　
