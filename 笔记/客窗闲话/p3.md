<!-- { "loadSidebar": true } -->
　　冯欣然如姚嘱，归告其妻，教以烹炰。妻曰：“久不举火矣，灶灰堆积，曷先出之。”冯往邻家借锄篑，鲁莽从事，灰去而灶崩。妻讶曰：“真倒灶矣，为今之计，莫若担去砖灰，掘地作灶，以供急需。”夫妇合作，未及土尽而石见，石去而两巨缸，朱提灿然耀目。夫妇大悦，冯曰：“今如之何？”妻曰：“姑以篑运入我床下，再作计较。”于是递相搬运，银尽起缸，缸下又石，石下复得两缸，如是者三，共得六缸。冯曰：“获如许财，未知其数。所可虑者，宵小闻之，必来肆窃，否则强项之徒知我骤富，或来欺诈，其奈之何?”妻曰：“适闻山洞之客正需此物，况素昧平生，偶尔相值，能济我贫，其为人尚义可知。何不举以托之，则彼得应急而我有依倚矣!”冯曰：“汝言实获我心。”亟往市中买熟物，携灯而往。姚曰：“来何濡滞，予望眼几穿焉。”冯酌酒进食，将得有藏金，欲求寄顿之说从容告之。姚惊喜曰：“足下言果实否?”冯曰：“我感君义，其何敢欺!”饭毕，偕往观之，见盈室白物，姚曰：“天赐足下，兼济予事，实无疆之庥，敢不荷此重任。”遂约为昆季，以嫂呼冯妻。出对牌以半交嫂曰：“予同冯兄先归，即饬健仆以筒来装运，将半牌为验，符合者给之。”
　　
　　偕冯反其室入后户，觉院宇轩巨，深邃如入神庙。俾冯薰沐更衣，居然富贵气象，且嘱曰：“予将命乘舆迎兄来，前见诸客商，当示尊重。”姚先出。是时客商候无音耗，正喧嚣间，见主人归，环绕而詈曰：“改岁在迩，速清我价，不汝宽矣。”姚大笑摆手曰：“是些些者，何足道!予不过偶为人累，迟数日耳。今迓予盟兄至，百万金刻即来矣。诸客长皆以大方著者，毋形小器，贻予盟兄笑也。”正排解间，司阍者报冯翁来。姚肃衣冠出迎，众皆屏息以观。见冯翁者年约四旬，裘裳都丽，仆从趋跄，主人足恭致敬，迓入中堂。客商次第相见毕，旋命开筵。姚拱冯翁居首座。冯再三让年长者，客皆曰：“吾侪行规，不以齿序，惟财为雄。久闻吾翁富甲大邦，宜居是位，勿撝谦过当，俾吾侪惶恐。”姚曰：“客言是也。”扶冯上座，肴馔之盛，皆冯生平所未睹者。宴罢，仆放大天平居中，银筒涌至，堆积如山，诸伙伴持筹握筭，一一秤之，共得六十万金。
　　
　　姚呼诸客领价而散，谓冯曰：“弟之起居服食皆足以供，吾兄可无事操劳，其将迎嫂来同室。执此合业经营，无他虑矣。”冯唯唯。由是行业益盛，二姓之子孙，至今称巨富云。
　　
　　查氏女
　　
　　万历间倭寇之乱，缘日本国王正妃卒，王思中华女子艳丽，遣将入寇，沿海掳掠。至盐官州，猝不及备，官吏弃城逃窜。有查氏女者，年已及瓜，慧中秀外，久失恃。闻寇至，请父兄同众奔避，曰：“女儿足弱，不能追随，途中虑有牵顾，俱罹于祸。莫若女自为计，决不贻羞，恐亦不致遽死也。”寇急，父兄迫之，坚持不行。父兄泣舍而去。女平日阅本草，见有药名闹扬花者，服之即死，周时可醒，预已市得，遂密缝上下衣，研药为末以俟。闻寇入城，遽吞之毙，倭入室，见女颜色如生，抚之温软，冀可救活，且容貌倾城，不忍舍去，负之入舟。逾时而苏，见身卧海舶，诸女环泣。细询之，知同被难者。女慰之曰：“毋徒恐怖，能从我谋，似可脱难。”诸女密商之，女授以计，缘倭将为王觅妃，故无敢犯诸女。及舟抵日本，倭将见美女无恙，欢欣鼓舞，以献国王。王见查氏女，遂其所欲，命通事告以敕立正妃之意。
　　
　　女曰：“我中华人，愿与中华女子为伍。王若能尽出本国宫女，而以同来诸女为宫人，则惟王所命。”王以其娇弱女子何能为，喜允之。命扶入宫，开合欢宴，女同诸女酌酒劝王，密以前药入酒。王遽吞之，不觉眩晕，意谓醉矣，拥女入大内，欲褫其衣，正枝梧间，王瞠目流涎而倒，不知人事。女搜得兵符，唤诸女同出外廷，传通事谕倭将曰：“王问悉我家有径寸珠能定飓风，命我去取作镇国之宝。尔诸将速备巨舟偕往。”倭将验兵符，信之。遣一旅同诸女扬帆西归。次日，王不视朝，王弟潜入大内探之，见王僵卧于寝，弑之自立。世子怒，各兴其党互相攻击，其国大乱，故无追者。女至盐官城下，已有警备，命通事唤城上长官，女告以故，官狐疑未决。女请唤其父来，认之确，缒入城，告长官，大备酒肉，纳以前药，遣使谕倭众曰：“王妃取宝即回，先以酒肉犒尔等，其各饱餐以待。”众皆乐，醉饱而倒，使者骈戳之，以诸女归宫，不废一矢而得倭首级。遂报大捷，旌查女之门，而各官晋秩有差。
　　
　　芗厈曰：奇伟者女，无耻者官，寇至则逃窜，寇退则警备，始终雌伏可也，奈何冒查女之功而庸爵赏?吾见其衣冠楚楚，与拜受巾帼等耳。或曰雌飞自然，雄伏造化。若循常理，焉得有此奇闻!
　　
　　双缢庙
　　
　　任迂叟，浙右儒生。富而无子，惟一女，名之曰“宜男”，饰雕为雄，聊娱膝下。延师教读，以充石麟。时有东邻之子白云娥者，其父老年所得，虑其娇柔难育，为之贯耳披鬟，呼为云姐，附任氏之学，与宜男为窗友。时女年十三，男年十四，两小无猜，二情相洽。校书赌诵，互角聪明。女或胜之，则划云之面，相与嘲笑。适师外出，女之母与姑入塾，不识云之为男也，视其柳眉叠翠，杏脸舒红，与其女壁合珠联，争辉并耀，叹曰：“使宜男而果男也，使配云姐，真一对好姻缘。”姑曰：“侬合为媒，问云姐愿否。”母笑曰：“以待来生。”云始知宜男之为女也，益比昵之。
　　
　　一日，师讲《易》，至“男女构精”句，草草读过。女请问构精之义，师嗔之曰：“是非儿女子之所宜问。”女曰：“圣经贤传，岂有不可对人言者哉?”师莞尔他顾。云凝睇流盼，悄唤“阿呆”。女更狐疑莫释矣。值师之友来约湖山之游，联袂而去。女问云曰：“姐纵慧悟，未必能通易理。何哂我为?”云曰：“难言也。秘密之旨，非效其形状，终不明晰。”女笑从之，携手入师卧室，共坐榻上。云拥女于怀，探手于袴，抚其琦葩初绽，莲瓣微开，女嗤嗤笑，却之曰：“与姐等耳，毋徒相扰。”云曰：“人各具体，奚能相同?”乃推女横陈，急卸其袴曰：“我教汝构精。”女拒之曰：“昭昭白日，姐不羞耶?”回手抚云，则红霞仙杵，触指翘然。女讶曰：“是何物也，我何无之?”云笑曰：“以有补无，斯谓之构。请尝试之。”于是牡丹露滴，巫峡云停。女整衣起笑曰：“构精如是，无怪师之秘而不宣也。”
　　
　　从此师或不在，则玉山相并，雾鬓斯磨，抢韵联吟，递相赠答。云填《望江南》一阕投女曰：“香闺忆，忆昔乍亲卿。锦帐甫垂参喜惧，宝钗乱颤忍嘤鸣，此刻不胜情。”女答之曰：“香闺忆，忆昔就萧郎。欲避羞难遮绮扇，最销魂处卸华妆，共入黑甜乡。”云叠赠曰：“香闺忆，忆昔闹阳台。春融柳舞莺梭捷，露沁花娇燕剪开，浓艳满情怀。”女复曰：“香闺忆，腼腆忆初朝。艳夺小桃嗔婢妮，样留新月倩郎描，另有一番娇。”欢娱易过，不觉腊去春回，女年加长，待字深闺，不复出就外傅矣。云亦还其本来，另寻师友。女作书投之曰：“同学妹宜男裣衽致启云娥哥哥足下：忆昔情融绛帐，暂得连镳；泣别萧斋，遽成分襼。缅维现身说法，秘传法象之微；口角吟香，共斗香奁之句。方期此乐可常，岂意于今不再。况雌伏者顿尔鸾翔，雄飞者反嗟豹隐。我心匪石，能不黯然。伏愿速遣冰人，以践海誓。则半瑕之璧，幸得全归；已破之舟，不致沦溺。萦萦俟诺，戚戚布函。伏祈采览。”云得书情急，恃宠撒娇，直告父母。父虽怒其不端，然事已如斯，转虑其子失所，遂倩密友即任翁之戚，敬备凫仪，往求凤卜。任曰：“西邻白翁固所索识，第伊仅有掌珠，那得配我假子?”媒曰：“其女实男子，伪作女妆，以期易养耳。”任曰：“即云姐耶?”媒曰：“是也，翩翩美少，谅必中东床之选。”任曰：“不可，不可，云姐昔与我女同学，若与联姻，是无私有弊，玷我家声矣。”媒以童稚何知，决无他故之言，再三劝之。任怒掉头而入，媒复白翁，云不知也，尚欢欣鼓舞，与女书曰：“同学愚兄云娥顿首启宜妹妆次：睽隔半年，相思两地。何期云间之鹤，忽堕瑶函；原上之鸰，载衔嘉命。焚芸盥诵，顿慰调饥。来谕悉遵，冰人已遣，谅尊甫知我，必允好逑。伫盼河桥鹊影，正当授采之期；缑岭鸾声，拟上催妆之什矣。克敦旧好，再缔新欢。如鼓瑟琴，重叠香闺之韵；宜其家室，应续化生之文。谅必卿为我喜，我为卿贺。书报宜妹知之。”
　　
　　时女已闻父决绝之言，饮泣数日矣。母知其意，反加詈也。得云书，恸绝复苏，复书曰：“顾接琅函，深叨锦注。第君家柯使，徒抱空言，老父以迹涉嫌疑，遽尔决绝。云郎其未之知耶?从此机云池馆，鹤唳空闻；王谢楼台，燕夤靡托。此日青闺已经蝶散，当年红粉将属烟销。是固妾之命也。想云郎才是子桓，徒怀绛树；情同穆满，空忆亦乌。谅必同此悲愤耶?然以马卿之才，不患无文君之配。而妾则已非完璧，岂可二天?故夜寝偶思，则涕泗被面；晨兴忽感，则爪指乱爬。嗟，嗟，失此于归，终成堕落。如不弃粪土，敬订逾垣，面诉离忱，以表永诀耳。临风呜咽，援笔酸辛。云郎采览。”云得书，心乱于麻，泪零如雨。细问其母，犹含糊答应，知事之决无济也。俟蟾明之候，踏梯逾墙，女已于檐头接入。相持对泣，泪继以血。女曰：“妾生不逢辰，之死靡他。既不能续前缘，当以魂依左右耳。惟愿郎君新不忘故，时以杯羹呼名而奠，则九原如在矣。今邀郎来，知我死所。”遂指其床，己红丝结扣，悬于顶格。云曰：“生不同衾，死当同城。奚忍舍我！”抢先入扣，女往牵救，则抱女同登，双双毕命。
　　
