<!-- { "loadSidebar": true } -->
　　津门档子班主，以钱十余缗买张姓童子，貌俊而性敏。教之歌，不数月，观听者莫不叫绝。但张故旧家子，父母俱没，为堂兄所略，卖身习败业，郁郁不甘。然年仅十二，不能逋逃也。随班至正定郡，寓土地祠，夜梦锦衣绣裳天使降，从者呼土地接天符，见殿内老翁伏地听命。使者曰：“帝命布疫，授一册一囊，命散药河井，以收数内之人。”翁叩首曰：“小神庙内寓张臬使不应遭殃，何以安顿？”天使曰：“速引之出，而后从事可也。”言毕冉冉乘云去。翁回首曰：“贵人在此耶，速回登厕。小神引道西行，自有善士相遇。班主疫数内人也，性命不保，何能追捕？放心前去。”张喜极而觉，潜起出探。果见老翁执拂前引，随之逾墙，复逾城，甚轻捷。翁指命西行，张力奔至曙，入一城，问人曰灵寿县也。力竭不能前，卧于巨室大门下。
　　
　　未几，一翁出，见童子倦眠，貌甚清俊，心爱怜之。唤醒叩其所自，张跪而啼曰：“小人张姓，天津人。父母俱殁，被堂兄欲卖充档班，畏惧行丐至此。如长者见怜，仆役自甘也。”翁曰：“儿与老夫同姓，既有志不愿作档班，岂可为僮仆？随老夫来，有以处子。”呼其子出，曰：“此儿有志向上，后必有为。汝其子之。”其子曰：“此人来历不明，且已行丐，儿不愿有此下贱子也。”翁怒曰：“汝不欲耶，我子之，汝其弟之。”乃引入室，见其爱妾曰：“汝素日以无子为戚，今为汝得一佳儿矣。”命张拜为亲母，妾乐而抚之。翁使入学读书，既勤且敏，五年而学成。文笔清灵，一试入泮，年仅十七。翁为之娶妇分家，亲子得其六，螟蛉得其四。乃兄敢怒而不敢言。未几翁卒，乃兄以异姓乱宗告逐。幸父党及张之同学诸生，辩非异姓，系其父爱继。官怒其兄曰：“汝父尸骨未寒，即欲逐其爱子，以不孝论。”欲重责之。张为哀求，官以张情，断令各安其业。张知日久必不见容，随携受分之物，奉嗣母入都。时前明中叶，大珰王振用事，张以赂结。珰谕学使以张名贡入成均肄业，期满选得中州某县丞，益媚事珰，不十年官至廉访使。值土木之变，王振死，失所依，且忆土地张臬使之言，知官止于是矣。引疾归，置业津门，优游林下，又十余年而卒。
　　
　　芗厈曰：惜乎，张廉访之为人，虽脱其身，究不能脱档子气，故媚事大珰，以奔竟功名。若有贤父兄教之，得为正人君子，既命应廉访终，必至此地位，益为后人所景仰，岂仅为档子出色已耶？
　　
　　第六卷
　　
　　某少君
　　
　　少君某，年十七，能诗文而未遇，翩翩美少年也。父以科甲铨得四川县令，少君随任。行至羊肠阪，马逸，颠落崖下，身糜而魂出，随风飘荡，瞬息数千里，求止不得。忽堕于山东历城县村。落间初死男尸壳中，大叫曰：“跌死我也。”见妇与童围绕身旁者，皆止哭曰：“苏矣。”一老媪曰：“气绝逾日，如何得醒？”随有二三父老近身细审曰：“气暖身和，复生无疑。”一家庆幸，频闻欢乐声。媪前抚之曰：“我儿何云跌死，曷为我言之。”少君睁目曰：“汝何人，敢儿我？”父老笑曰：“渠虽少苏，神尚未完。此汝母，如何不识？”又指一丑妇曰：“此汝妻。”指一村童曰：“此汝子，皆识否？”少君起坐曰：“谬甚！谬甚！我某公子，随父莅任。行蜀道上，堕马被风吹至此。并未娶妻，焉得有子？且我母乃诰命孺人，村妪何得冒认？”父老曰：“休呓语，汝不信，可以镜自照。”少君对镜，四十余岁之麻胡也。不禁扑镜大哭曰：“还我本来面目，我愿死不愿生矣。”父老粲然皆笑，老媪曰：“谅我儿初醒，神尚模糊，诸公勿扰之，俾静养数日自然复原。”众散去，少君拥衾垂首丧气，无如饥肠作辘辘声，丑妇以半规糠饼饲之，粗粝难堪，勉强吞咽，泪涔涔下。丑妇曰：“我与阿姑守君十余日，已绝粮三四日，仅食槐皮野菜耳。以君初复需调养，忍耻向邻人乞得此饼，亦大人情。君犹以为不足耶？”少君大声叱之出。目睹败屋三椽，土炕上所拥者，破衾败絮蓝缕衣裤一堆，厨灶亦在房中，气息秽不可耐。回思居厦屋，役奴仆，衣罗绮，食膏粱，判若天渊。怦怦懊恼，求死不得。至晚妻儿皆来就宿，少君又大叱之，闻老媪唤其妇与孙去。
　　
　　次日，邻翁来殷勤问候曰：“吾与君至交也，闻君病小痊，性情大变，亲母妻子视若寇仇，恐乡党不能容此不孝不义之人也。将来亲戚不齿，邻里不顾，君又贫困，何以仰事俯育，以终乃身乎？用敢奉劝。”少君泣曰：“承翁美意，请辨我语言是足下好友之音乎？”翁曰：“人是音非，吾固知君借尸返魂也。今既为某人矣，得不为某人之事乎？譬如仕宦本督抚也，降为杂职，能不安杂职之分而从其政乎？君即舍此而就尊公，面目既非，纵怜而育之，他人必不相容。”少君思其言中理，曰：“翁所教良是。后将若何？”翁曰：“母其母子其子，仍营趁以自食其力，承此一家以了此躯而已。”少君曰：“我前生读书作文曾应童试，营趁之事一无所能，奈何？”翁曰：“能如是乎。请为君游扬闾里，以训童蒙。亦自食其力之一道也。”少君起谢之。翁为布告乡党，人素知某为佣保，目不识丁，忽闻一病而能诗文，远近好奇之士成来共语。少君引经据典，侃侃而谈，众皆悦服，从游者甚众。所得修脯以养一家，绰有余裕。但少君自授徒后借居古庙，竟不归家。母来谈论，格格不入，妻子更不顾而问矣。然得温饱，皆乐而安之。
　　
　　未几，赴试，旋入学为名诸生。时有客入蜀，少君作禀告乃翁。大令奇其事，寄资作札招之去。少君前生本行兰，因其聪敏俊秀，父母偏爱之。上有两兄，皆不得意。后闻其堕马死，父母衰恸而两兄窃喜。今又闻其来也皆惧。及相晤，其貌不扬，父甚狐疑，两兄直叱为妄冒，母亦不认。少君历举幼时游戏事及父母秘密之言，委曲道达。父虽垂怜，而母与两兄决意逐之。父知必不见容，私与千金遣归山左，家以小康。谈者曰此人现在，后不知作何结局矣。
　　
　　或曰：“异哉，少君之一跌，既未入幽冥，又不经神判，以翩翩佳公子顿变而为窭人，何异于膴仕之投荒者。造化弄人至此极矣。”芗厈曰：“此不弟之显罚也。观其后之不见容于乃兄，即可见前之乃兄受侮不少。若使再世得报，人皆不知。直以现身作法，以示鉴于人伦。谚云，一失足成千古恨，再回头已百年身。为少君诵矣。”
　　
　　许宗伯
　　
　　吾乡许大宗伯，讳汝霖。幼失怙恃，终鲜兄弟，室如悬罄，地无立锥。依寺僧训蒙度日，每闻僧作法事归，必聚论人家字画。有云堂幅好者，有云单条佳者，有云横披更妙者，有云楹联出色者，争论不一。间有戚友延僧，宅中实无字画，而论者如故。公大疑，访诸其徒。徒哂曰：“彼所论非真字画，凡请持经之家，妇女不避。我等得以纵观，归而各诩目力以隐语评之。所云堂幅者，其家正妻，横披者妾，单条者女，楹联者婢也。我不敢在师前隐讳，然师亦不可为外人道也。”公深恨之而无如何。嗣应试，屡冠童子军，苦不得售。年将而立，无与论婚者。
　　
　　乡有葭莩亲，以耕读为业，时全家患疫，惟一女无恙。戚翁静卧床中，夜闻众鬼议曰：“明日许宗伯来视疾，我曹避何处？”一鬼曰：“翁床下大瓮，聚处其中，亦可暂避一时耳。”皆应曰可。是日，公闻戚病，果来探视。翁见公大悦，使其女奉以馔，甚丰。公不安欲去。翁跃起曰：“有事烦君，看老夫薄面万不可辞。”公食毕，请所事，翁曰：“请以纸硃书‘大宗伯封’四字，封老夫床下瓮口，举而投诸河，即感盛德矣。”公不解其意，笑从之，为弃瓮。归，病者果痊愈。翁益喜，遣媒以女订婚。年齿皆长，急须聘娶。翁为公作大布衣冠，草草成礼。公无力备花烛，代以二油灯。其夫人恒曰：“妾每见取妇家，必彩舆、鼓乐、鸣炮，君今一事不备，岂非妾命累君耶？”公曰：“卿今羡此不得，恐异日闻之生厌耳。”夫人曰：“妾乐此不疲，何厌之有？”
　　
　　未几，公入泮，将应秋闱，无力买舟，惟趁夜航之便，行百里不过数十钱。然无卧具者，倒不准趁船。公谋诸僧，曰：“盍以敝毡裹两破蒲团，用充卧具，谁敢拒之。”公如法趁船赴省。停泊时，舟子举其具掷岸上树间。公亦不顾，入茶肆，旋有驿卒乘骑至，亦系马树下。马饥，见破毡内有草，蹄而食之。群哗曰：“许爷行李被马吃矣。”公亦大笑而去。
　　
　　后举孝廉，捷南宫，入词林，转春坊，由卿贰外转方伯，旋晋中丞。中丞官廨限于地，横而长，上房距鼓亭炮台密迩，早晚鼓吹鸣炮，夫人不得安眠，谓公曰：“日日鼓乐，未免喧阗，盍命稍停乎？”公笑曰：“卿昔求之不得，今果厌烦耶？我所以日日为此者，非自鸣得意，所以补卿昔日之不足耳。卿既足矣，从此收声，不仅稍停而已。”果内召为大宗伯，妻封一品夫人。公卒时遗教子孙，永不许延僧作佛事，违者以不孝论，实有憾于字画之说也。
　　
　　芗厈曰：许公未达时，可谓君子固穷。吾乡人至今称物之不堪者，曰“许老爷铺盖。”又曰：“许老爷鼓吹，补补你。”竟成谚语。至其文集，为国初名家政绩，足以上动圣明。不但能言之者少，即知之者亦稀，何风俗之陋耶？
　　
　　巧令三则
　　
