<!-- { "loadSidebar": true } -->
　　弁领命将行，夫人遽出喝止。乃谏制军曰：“机事不密则害成。此等事想已飏播省垣矣。引盗入室，斩之非义。一顶绿头巾终脱不去，徒然掩耳盗铃，不贻笑士林耶？且孝廉才名甚著，爱之者不仅夫君一人。使士林抱不平，察实而发其覆，贻害无穷矣。夫君聪明阔达，岂不见及此？妾恐一时忿怒昧之耳。”制军不觉怒息，曰：“为之奈何？”夫人曰：“是不难，昔杨越、裴晋二公，皆人杰也。盗其侍妾者，不但不追，间有厚赠者。曷不仿而为之？请作札遣家人赠以行资，则孝廉有不感愧图报者乎？且以美姬赠名士，古人恒为之。不但士林不笑，且宽大之誉遍环区矣。孰得孰失，君试思之。”
　　
　　制军大悦曰：“非夫人之论，我几大误。”即作书以四百金遣奴子追赠，其书略曰：“仆年逾花甲，所以室有少女者，非自好也。诚以聪明俊秀之产，造物亦几费经营，使之误配莽夫，殊深惋惜，是以罗而致之，且随其姿质教成学术以配君子，岂非天下大快事耶？故某女遣随足下，仆早有作合之心。所不预言者，缘此女学未大成，欲其精进而后成之。不意巫山神女，竞自投楚王矣。其识见亦属非凡。仆当顺其情，以遂好逑佳话。但不别而行，妙手空空，腰缠何藉？未免累及君子。故遣下走馈赆，伏冀哂存。所有足下行囊，与某女衣饰，俱捡点附上。”
　　
　　二人得书，惭愧悲感，望东叩首，曰：“夫子之德竟是二天。当作犬马图报。”再拜作禀，申意其词曰：“忆自亥子春秋，获游夫子门下。巴渝妄奏，得近云门；菉葹下材，顿亲琪树。乃康成雅度，欲听慧婢之诗；而小子何知，俾作丽娘之傅。于是银蝉入户，共赓隔巷之清歌；红杏出墙，愿借邻家以艳色。以致宓妃留枕，非关韩豫偷香。携手星奔，抱衾露宿，方虞飞洞宾之剑，何期添裴晋之装。夫子休休有容，勤勤乐育，使狗偷鼠窃，不作青磷；成凤侣鸾俦，同偕白首。且高以赆仪四百，行李增光；从此弱水三千，片帆稳渡。感周旋之仔细，益愧寸衷；期报答以辛勤，难酬尺泽。惟思砺顽钝之器，庶不贻冰鉴之羞。千载遭逢，万言莫罄。敢因臂指，敬布腹心”云云，后孝廉捷南宫，由词林入谏垣。有与制军为难者，多方营救之。与某姬偕老且多子云。
　　
　　秦良玉遗事
　　
　　女帅秦良玉，石柱土司所属人也。生而警敏多机智，父母皆爱怜之。有兄莽夫也，良玉五六岁时，邻人被窃，多方构之不得，与其父咨嗟叹惜。良玉曰：“无事多求，此必米具所为也。”邻曰：“何以知之？”玉曰：“我本不识具，日者潜窥汝室。彼以我为幼，不之避。倏又一人来呼日，‘米具，汝何为耶？’具即与耳语而去，是夜被偷，非具而何？”缉之果得。
　　
　　及笄时，土俗皆自择夫。春秋之际，纵少男女于山野，唱歌求配。有马生者，土司宗族也，年及冠，无父母昆季，贫而好学，美秀而文。玉一见即携手同归，父母及兄皆贫之。玉曰：“事在人为，我只求同心者耳。贫不足道也。”谓生曰：“君得我不忧不富贵，我得君不忧不多闻。君所感者家贫，我所感者腹贫。家贫易为力，我请任之；腹贫须好学，君其为我助之。”生曰诺，相得甚欢。良玉恒执女工伴读，辄有所悟，忽谓生曰：“君所读之书，以治身心则有余，非我辈救时之策也。曷求富强之学，以成我愿。”生乃购借《韬钤武备》及《三农致富》等书数十种，闭户讲论。
　　
　　年余，玉曰：“得之矣。”乃出门遍历荒山，得无主之地数十顷，归而尽其所有皆易钱，不足，乞贷父兄亲族以益之。使生置芋粟，一名包谷，此贱而易成之物，遍撤山地。玉乃日游里闾，结好众瑶妇，得其爱戴心，谓之曰：“本年当大旱，救荒之计我已密布山间，将来成熟时可以周济汝等，但须为我照料耳。”众妇皆悦，为之挟刃巡逻。秀实时争为收割，不失一茎。时果夏秋无雨，禾苗枯槁，惟此独茂。玉乃计口授瑶妇粟，欢呼拜谢而去。尚余千钟，粜之得千余金。偿债之外，犹称小康。次年，瑶妇皆来请种，愿为耕耘。玉曰：“今年应涝，惟稷独成。”购种遍播之。夏秋果大雨，诸谷皆淹没，稷高丈余，不畏水，又获丰收。仍分给酬劳，外剩数千钟，粜之大富，起厦屋居之。
　　
　　他察官民皆乏食，流为盗贼，而石柱赖以无恙。男女咸敬佩良玉如神明，愿为服役者甚众。玉择其勤能者留之。生亦喜曰：“卿何以知天支，测之皆验？”玉笑曰：“《前汉书》曰‘巢居知风，穴居知雨’，我师蚁耳。凡旱年其穴必深，涝年必迁高处。以是卜之，百不失一，何须高谈天文，应奇惊异哉？”生乃服其读书之得闻也，曰：“卿言富，则果富矣。贵乌在？”良玉曰：“勿急，我后必貤封君，为天下妇人吐气。但目下大忧将至，奈何？”生曰：“方安居乐业，何出此言？”玉曰：“富者盗之饵。且邻寨饥荒，有不觊觎我哉？我司官素懦弱，又不知训练，猝遭强暴，鲜不倾覆，是则可忧也。君速购铜铁木石，觅巧匠，我将仿诸葛法制连弩，傅以见血封喉之药，作救急计。”于是作劲弩千张伏垣外，夜则埋机当路。凡藏粟帛之处，半穴其地作窖，中布铁蒺藜，亦傅毒药，上以板覆之。内室财帛皆露，板皆作机，自行无碍。人踏之，触机翻转，颠入窖，着蒺藜立死。
　　
　　布置方罢，而邻寨果生心矣，使数十人行窃。知生家富，先攻其室，为连弩射死者半。破宅门入皆奔仓库，颠入窖死者又十之六七，仅剩十数贼。邻人救至，咸缚之送司，于是邻寨藉以为词，遍邀各寨，群起而攻之。土司驱市人而战，大败，遂杀土司。寨民大恐，公议良玉之夫系土司宗戚，应袭职。众曰：“不如其妻。”群入生家，坚请良玉掌土司印以御寇。玉曰：“御侮之道，须众齐心，如臂指之相使，乃克有功。若人各一心，前车可鉴，是死我矣。君辈能听我号令否？”众皆曰：“凡我寨民，所以得温饱者，皆出夫人之赐。谁不愿为效命？如有异志，众共戳之。”良玉察其情切，乃出视事。先点千人，各予连弩一张，一发十矢，命其兄统领，射退乌合之众。于是，略其地方三百余里，料其民得十万余众。立为大寨居中，以亲信者同住。环作小寨，居其民。择其强壮者，训以兵法，坐作进退，井井有条。寨外掘长壕周匝，壕中皆置毒蒺藜，上覆机板，并如居室法，外伏毒弩。寨之四隅树长木，木颠以辘轳悬竹屋。穴孔向外，以老花近视二镜叠作筒安孔中，即千里镜也，能睹百里外人马。使能书者居其上，以长绳悬铃达内营，名曰天观，一有所见，即书条摇铃索报信。又掘地三四丈，埋瓮，使耳聪者卧其上，能闻百十里人言马嘶。亦以铃索达内营，名曰地听，一有所闻，亦如前录报。再远则广布细作，故远近巨细，无不周知。又作连翔阵，人各执喷筒，以毒药煮细沙，晾透纳筒中。每伍间弩手一排护之。战必抢上风，顺风扬沙，入人目即迷，疼不得开。弩手枪手继之，是杀瞽目也，故易胜。
　　
　　时败去之贼复邀洞獠，大举而来。先驱牛羊驼马在前，土车随之，至寨前，触弩机中箭者畜牲耳。箭尽，即以死畜并土车填壕，一拥而入。则良玉已遁，遗有粮食甚广。众皆以为得计，居之不疑。未几，寨中地震，火炮直冲。顷刻寨地皆陷，粮食中火箭火球竟发，烟焰迷空，死者数千人。余贼争奔出寨，则围兵四合，众皆请降。良玉审其为恶者诛之，胁从皆释缚，赏以口粮，曰：“去留任汝。”佥感德畏威，皆曰：“愿从夫人，虽死不去。”又益数千人，旁寨咸服。乃教以屯田富强之法，遂雄据一方。生大悦曰：“方贼之劫寨，卿何预知之？”曰：“得天观地听力也。贼来时，牲畜在前，土车随后，早以见闻得报。我知此法前寨必破，故退伏于外，而以地雷火炮伏寨中。彼见寨多粮食，谅必停留，不知中藏火箭火球等物也。彼方住歇，我使人由地道燃火线轰击，贼已胆裂，外又促之，进退不得，有不降哉？今以降人居外屯田，有益无损，是以日见富强。”生曰：“今富贵全矣，卿诚天人也。”良玉曰：“富不过百万，贵不过土司。卑卑者何足道哉？行将建大功于国家，膺天朝之高爵厚禄，方吐英雄之气耳。君姑待之。”
　　
　　此前明崇祯间事也。时寇围京师甚急，檄四方勤王师。良玉偕其夫拔寨俱起，使其兄前驱，顺风扬沙，转战皆捷，京师解严。帝大悦，召良玉入觐，欲侯之。玉辞曰：“侯及妇人，古虽有之，非天朝体制。无已，请貤封夫主。”乃召马生，以为靖北侯，赐予无算。以良玉为勇烈夫人、石柱大元帅。谢恩出，阁部索贿，玉谓其夫曰：“朝纲紊矣。帝之左右皆谄媚贪谗之辈，势必不久，勿预其祸。”遂托故告退，振旅而归。秦良玉之子孙，至今世袭土司勿替。
　　
　　芗厈曰：观制军夫人与秦良玉所筹画，古之伟丈夫不过如是。不意巾帼中有此人物，天开奇局也。予向读《易》，疑阴阳之说。阳盛于阴，何不曰阳阴？或曰《易》卦皆倒装，终不足以解惑。今观二夫人，方知阴之明者，直可盖阳，此阴阳二字之确解也。
　　
　　某郎中
　　
　　郎中某，武林人，能忆宿世事。云前生为苏郡庠生，六十无子，家寒教读度日，仅足夫妻糊口而已。自曾祖父母以下三代未葬，恒以为憾。乃发愿每夜焚香一枝，跪告天日，愿减己寿，俾进财百金以葬三代，死亦瞑目。积虔五六年，未能如愿而卒。
　　
