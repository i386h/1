<!-- { "loadSidebar": true } -->
　　半载后，果怀孕。牛氏觉之，俟夫出，闭姬于房，操大杖临之曰：“我欲审汝。”姬以旧规，自去衣裳，伏地听命。牛氏微哂曰：“我知汝有孕，真乎？伪乎？”姬曰：“有之，才月余耳。”牛曰：“闻汝以贱妓出身，所得何人之种，敢乱我胡氏宗乎？汝须以腹受杖，我为挞而去之，再得者我始放心。汝尚敢以臀塞责乎？”姬大笑而起，摔牛氏于地，以一足按其背，手接其杖先挞数十，调之曰：“嫡庶之礼代操井臼，以伺应郎与夫人，若有过受杖，是我分也。今我来汝家半载余矣，腹中宜乎有孕，犹以外心疑之，不过借词欲毁我胎耳，是甘绝胡氏之宗嗣，斩祖先之血食，大罪人也，人人得而诛之。我今日为胡氏之前人代伸家法，汝能革面洗心，尚可愿恕，否则裂肤拆骨勿悔也。”牛氏始犹叫骂，继而不胜其楚，哀鸣求恕。姬姑释之。牛氏披发狂奔，诉其母家。其兄弟叔侄皆乡里之蠢人耳，闻其言，纠合三十余人，各持械器，至胡宅寻斗。姬闻人声嘈杂，理发整衣，以布束腹，拔关而出，问曰：“汝等皆夫人之党乎？有明理者，请论曲直；若不言礼，欲以力胜，亦请展施技艺。”众怒甚，蜂涌而前，姬跃出门，夺白挺旋舞以斗，当之者莫不中伤扑跌，皆弃械抱首窜去。姬大笑而入，夫亦归矣。知其事曰：“目前称快，后将奈何？”姬曰：“郎其勿惧，请约诸生以备讼耳。乘此一举，未必非长治久安之道也。”牛氏之众败归，果投讼师，以逞凶夺嫡鸣官。官为唤讯，姬乃投案陈情，诸生为证。官直其言，判曰：“牛氏无子而妒，七出已犯其二，凭恃愚蠢之党，灭妾欺夫，罪无可逭。照律出之。其助恶之人，各杖八十，为大不应者戒。”遍挞诸牛，命胡生黜牛氏，而以周姬为继妻。诸牛归，因官私受责，亦不直牛氏，众弃之。牛氏无所依，行乞自活。次年，值周姬生子弥月，贺客盈门，牛氏操杖持筐以索食。见周姬，长跪叩首，姬掖之登堂，当众问其情，牛氏大哭痛悔，姬曰：“妾为夫人权摄正位者，料有今日耳。夫人既诚心悔过，请以礼让。”牛氏固不敢允，而胡生亦大不悦。姬已为之易衣，众皆贤之，钱生曰：“请全周姬之志。”牵生与牛氏入室，欢饮而散。然而牛氏自怨自恨，竟不干预家政，别洁一室，长斋奉佛以终。
　　
　　芗厈曰：骥不称其力，称其德也。其周姬之谓乎？悍妇不难以武胜，而难以德胜，乃能化之使悔，其姬姜、太妊之流亚欤？合观郝连大娘事，何贤良之妇，皆在田间？礼失而求诸野，其斯之谓欤？
　　
　　沈太守
　　
　　浙人沈某，少为酒家佣。亏其主人钱十五贯，年终无以报命，归谓妻曰：“我已亏负，主人纵不我索，奈伙伴皆目我为负心人，其能相容乎？是此间无立足地，惟有外出营生。汝其纺织勤劳，以奉我母，勿致冻馁，纫感无既。”妻曰：“此我分内事也，毋庸多嘱。但愿贱出而荣归，不虚我望足矣。”沈曰：“汝言诚是也。”去至淮上作漕艘纤夫，相随入都，携筐卖饼饵。自给之外，日有余资，以置冠服，代人投刺，权充仆从。一日，有词林欲谒大丞相，其仆病，倩沈代。沈生平未见相府规模，贸贸然持柬直冲，值阍人刘姓将出，飞檐华毂十数骑。前引后从，盖刘已得四品头衔，其仪从直与京卿等。前徒见沈冒昧，交鞭挞之，沈横卧于地，哭喊曰：“恃尔主为宰相耶？即皇帝亦当论理。我何罪而辱之？”刘甫登车，闻其语操南音，命人唤至车前，详察其貌，即饬送入后院，毋得纵逸，俟我归来问话。应声雷诺，牵沈径去。词林见其滋事，已驱车远飏矣。刘回院，问客何在，众人拥沈至阶前叱跪，刘细审其籍贯戚里，沈惶悚以对。刘尽退从人，扶沈入室，纳诸上坐，曰：“弟识刘某乎？舅父母无恙耶？”沈始敢仔细端详，嗫嚅而对曰：“非我三姑母之大表兄乎？久出不通音信，自幼未闻读书应试，何富贵至是？”刘笑曰：“我非中堂，是其仆也。”沈咤曰：“均是仆也，兄何其荣，弟何其辱？愿留而受业于门。”刘曰：“弟当勉力上进，勿以区区为事。”沈曰：“弟目不识丁，力难胜甲。是文武俱无进途矣。”刘曰：“有志者事竟成，乘此青年，尚可为学，但求识字作书，谅无难者。兄之大儿现就师傅，弟伴读有人，便可研究矣。”乃为沈薰沐更衣，颐养月余，送之入塾。其子之师系名进士，体主人意，不过欲沈略知文墨，故日教以十余字，及临摩仿版而已。
　　
　　攻苦年余，居然腹中有二三千字，腕下亦笔画分明，遽夸于刘曰：“弟之学虽不能拾青紫，以此应酬，似不欲多让人矣。”刘质诸师，师曰：“令表弟非科甲中人。以就异途，远胜于没字碑矣。”刘大悦，谓沈曰：“本欲为弟纳一官，但官场中规矩礼节，弟尚未谙。兄于中堂处求书，弟携往畿南制军处，图一席地，以便观习仪文，留心从事，勿怠荒也。”遂具衣服车马送之保阳，以书于制军。制军见系中堂所嘱，鞠躬迎之，问知来意，即进首郡太守而告以故。太守以适需记室为请，制军悦，推荐与之，太守往拜，以岁修三百金，延沈入幕。其幕中人争先媚之，通谱结盟，无不曲尽其道。数日后，司记室之仆以禀启书函请其登复，沈阅之不解，作色曰：“是岂予所为哉？”怒掷置之。仆诺诺而退，告于太守，太守曰：“汝等不自小心，触先生怒矣。此等寻常答复，何足以烦大手笔？如有疑难之事，我自恳之。”从此仆不敢以书札进矣。沈终日闲暇，惟潜窥太守延客，退与幕中人议论仪注而已。同事者入相学，觉其腹内空空，然以丞相私人，皆欲得其欢心，曰：“兄如有事参商，弟辈当力图报效，勿以外人目之，则幸甚。”沈知众心之向己也，故居停所嘱之事，皆倩人主稿。如是者半载，心切不安，自计仪注已习，可以归矣。遂告太守曰：“昨有都中人来，奉中堂谕，唤予入都，未审其何事也。然不敢逗留，请辞。”太守曰：“方仗鸿才以匡不逮，岂可遣别？如有不适之处，何妨明以告我，自当谨领大教。”沈曰：“主人忠且敬矣，予又何辞，第中堂之命，不敢不应也。”太守知不可留，以告制军。制军曰：“客若不得已而去，我何以对中堂？无已，姑设法以缓其行，我等共筹一款，以壮行色。”太守唯唯，乃与宪司及幕中人递为设饯，日以优觞款之，嘱首邑长布告各牧令，佥使致赆，集五千余金，以宪司命馈之。沈大悦，满载而归，听命于刘。刘为谋捌，以参军职入军功，加等优叙，铨得县令，绕道反故乡，挈母妻至任。
　　
　　缘自起于寒微，知民间之疾苦，故其理事也勤而恕。对牍公庭，必使无情者向人服礼而已，曰：“予为朝廷执法，一挞汝容何伤？但汝子孙或有荣显之日，知之者讥议其祖父为刑伤过犯，没齿之恨，将为世仇。且讼不可终，每见胜者，亦倾家破产，矧败者乎？何如因予言以宽解之，将见日后之不可思议矣。”悟其意者感且泣。邑以大治，以是荐升太守。值丞相败，刘亦得重罪，适闻母讣音，致仕归。方其在任时，生二子，谓其妻曰：“予年将半百，有子已足。况再索耶？予意送汝归故里，以教予子。是方成童，尚不知习俗，假令长在署中，其安分者不过无能，其不安分者则竟败类矣。盖衙门之所尚者，骄惰奢侈，娼酒赌博，无所不为。此则知识未定之人之所大忌。天下之不为习俗所移出类拔萃者，能有几人乎？予以何等起家，祖功宗德，尽于此矣。安敢望后世有豪杰之士耶？汝以二子归，先训之读二三年，可知其志，倘能读则善，否则农工商贾各予一业，决不至饿殍者。若曰少君而已矣，此不但饿殍，皆俳优之流亚也。”其母妻皆性喜俭朴，亦恶坐享，欣然同归。教二子读，不成，置良田百亩，以一子督耕，一子学贾。及沈归来，就其子之才，在乡增田，在市立肆，各守其业。而沈则布衣草履，往来纠察，忘其曾为中大夫者。优游林下二十余年以终。
　　
　　芗厈曰：贤哉，沈太守也。吾见纳资之宦伙矣，惟知酒色是图，骄倨自好，畴肯顾及民事乎？其子孙则效乃祖乃父之尤而过之，畴肯各安事业乎？恃其赫赫扬扬，自以为百年永享耳，曾不转瞬而冰清瓦解者不知凡几。乃为民计，为子计，勤勤恳恳，惟求得当者，竟有一于此。吾故曰：贤哉，沈太守也。
　　
　　第七卷
　　
　　先觉僧
　　
　　朔平陆太守，浙人也。其恭人好佛，得一玉大士像，至诚供奉，持诵大悲咒甚虔。中年举一子，自幼茹素，三四岁随母礼拜，诵咒则喜，使之入塾则瞑目枯坐。父师以其幼也，未之责备。八岁时，太守强其食肉，大呕尽吐，即心厌尘凡矣。窃母白金八十，望五台而逸。相距不远，竟日而至。向僧礼拜，求为剃度。僧不知来历，无敢收之，乃遍拜坐禅者。内有游方和尚，同乡人也，悯其幼小无依，愿为带回故里。苦求为僧，相携至天台，投善知识，为之摹顶授记，赐予法名曰“先觉”。师问之曰：“浮屠之学，不出教、禅二端。所谓教者，唯识宗旨，即三藏佛经九千五百卷，以持诵而证果者也。所谓禅者，东来初祖达摩大师，宏教外别传之旨，不立文字而见性成佛。其后派虽分五宗，不出静定而已。汝愿何学？”先觉曰：“弟子不识字，何必受文字之障？愿归禅门。”乃授以秘密法旨，守之无失，惟精惟勤至十八岁，能入定数十日，历受三道戒，得衣钵度牒，别师外出云游。
　　
