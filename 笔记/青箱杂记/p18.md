<!-- { "loadSidebar": true } -->
　　元佑四年四月戊申(案长编系壬子)，先是，朝散郎知汉阳军吴处厚言：「伏见朝廷牵复知邓州蔡确观文殿学士，此则朝廷念旧推恩无负于确矣。然确昨谪安州，不自循省，包蓄怨心，实有负于朝廷，而朝廷不知也。故在安州时作夏中登车盖亭绝句十篇，内五篇皆涉讥讪，而二篇讥讪尤甚，上及君亲，非所宜言，实大不恭。臣谨一一笺释，使义理明白，内五篇不涉讥讪，亦一例写录，连粘投进，所贵知臣言之不妄。其诗云：『风摇熟果时闻落，雨拆幽花亦自香。叶底出巢黄口闹，波闲逐伴小鱼忙。』此一篇只是讥刺昨来言事者及朝廷近日擢用臣僚，亦不曾谤及君亲。『矫矫名臣郝甑山，忠言直节上元间。钓台芜没知何处？叹息思公俯碧湾』。右此一篇讥谤朝廷，情理切害，臣今笺释之。按唐郝处俊封甑山公，上元初，曾仕高宗，时高宗多疾，欲逊位武后，处俊谏曰：『天子治阳道，后治阴德，然则帝与后犹日之与月，阴之与阳，各有所主，不相夺也。今陛下奈何欲身传位天后乎？天下者高祖太宗之天下，正应谨守宗庙，传之子孙，不宜持国与人，以丧厥家。』由是事沮。臣窃以太皇太后垂帘听政，尽用仁宗朝章献明肃皇太后故事，而主上奉事太母，莫非尽极孝道，太母保佑圣躬，莫非尽极慈爱，不似前朝荒乱之政。而蔡确谪守安州，便怀怨恨，公肆讥谤，形于篇什，处今之世，思古之人，不思于他，而思处俊，此其意何也？又最后一篇云：『喧豗六月浩无津，行见沙洲束雨滨。如带溪流何足道？沉沉沧海会扬尘。』言海会有扬尘时，人寿几何？尤非佳语。处厚又奏昨为蔡确安州诗讥讪朝廷，上及君亲，遂有状缴奏，窃虑确有分析，称所思郝处俊不为此事，今以旧唐书考之，处俊所进谏者数事，或有在咸亨初，或有在咸亨间，或在上元初，惟进谏此事乃在上元三年，即上元间也。故确诗云『忠言直节上元间』，则正思此也。又沧海扬尘事出葛洪神仙传，此乃时运之大变，寻常诗中多不敢使，即不知确在迁谪中因观涢河暴涸吟诗托意如何？」 
　　五月戊寅，观文殿学士知邓州蔡确言：臣僚上言，臣安州作诗，意涉讥讪，诏臣开具，因依。闻奏一言臣昨来谪降知安州，包蓄怨心，公肆讥谤，形于篇什，此是臣僚横加诬罔，欲以激怒朝廷，而实不知当时行遣本末，妄料臣为怨望也。往年弟硕坐事，由臣愚昧，失于教察所致，寻上表待罪，乞行诛责，上荷圣恩宽贷，委曲保全，止落职移知安州，天地之德，至深至厚，臣日夜感谢，未知何以图报，何缘却有怨望？且喜愠不以义者，小人之事也，臣虽愚陋，亦粗闻事君行己之大方，况又当感而怨，岂人情哉？臣前年夏中在安州，其所居西北隅有一旧亭，名为车盖，下瞰涢溪，对白兆山，公事罢后，休息其上，耳目所接，偶有小诗数首，并无一句一字辄及时事，亦无迁谪不足之意，其辞浅近，读便可晓，不谓臣僚却于诗外多方笺释，横加诬蔑，谓有微意，如此则是凡人开口落笔，虽不及某事，而皆可以某事罪之，曰有微意也。臣以涢溪旧有郝处俊钓台，因叹其忠直，见于诗句，臣僚谓臣讥谤君亲，此一节中伤臣最为深切。又指臣使东海扬尘故事而妄有装点，按神仙传谓蓬莱水浅及海中扬尘，此是神仙麻姑王方平之语也，又言古今诗句用此事者稍多，只如近年苏轼作坤成节大宴致语亦云：「方采蟠桃归献寿，蓬莱清浅半桑田。」盖祝寿之辞犹用之，何得谓用此故事尤非佳句？ 
　　辛巳，诏蔡确责授左中散大夫守光禄卿分司南京。……吴处厚者，尝从蔡确为山陵司掌笺奏官，处厚欲确以馆职荐己，而确不荐用，由此怨确，故缴奏确诗，士大夫固多疾确，然亦不直处厚云。（杨仲良续通鉴长编纪事本末卷一０七） 
