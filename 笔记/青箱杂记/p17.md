<!-- { "loadSidebar": true } -->
　　始，蔡确尝从处厚学赋，及作相，处厚通笺乞怜，确无汲引意。王珪用为大理丞。王安礼、舒亶相攻，事下大理，处厚知安礼与珪善，论亶用官烛为自盗。确密遣达意救亶，处厚不从，确怒欲逐之，未果。珪请除处厚馆职，确又沮之。珪为永裕山陵使，辟掌笺奏。确代使，出知通利军，又徙知汉阳，处厚不悦。 
　　元佑中，确知安州，郡有静江卒当戍汉阳，确固不遣，处厚怒曰：「尔在庙堂时数陷我，今比郡作守，犹尔邪？」会得确车盖亭诗，引郝甑山事，乃笺释上之，云：「郝处俊封甑山公，会高宗欲逊位武后，处俊谏止，今乃以比太皇太后。且用沧海扬尘事，此盖时运之大变，尤非佳语。讥谤切害，非所宜言。」确遂南窜。擢处厚知卫州，然士大夫由此畏恶之，未几卒。绍圣间，追贬歙州别驾。（宋史卷四七一吴处厚传） 
　　(蔡)确在安陆，尝游车盖亭，赋诗十章，知汉阳军吴处厚上之，以为皆涉讥讪，其用郝处俊上元间谏高宗欲传位天后事，以斥东朝，语尤切害。于是左谏议大夫梁焘、右谏议大夫范祖禹、左司谏吴安诗、右司谏王岩叟、右正言刘安世，连上章乞正确罪。诏确具析，确自辨甚悉。安世等又言确罪状着明，何待具析，此乃大臣委曲为之地耳。遂贬光禄卿，分司南京。（宋史卷四七一蔡确传） 
　　(舒)亶在翰林，受厨钱越法，三省以闻，事下大理。初，亶言尚书省凡奏钞法当置籍，录其事目。今违法不录，既案奏，乃谩以发放历为录目之籍，亶以为大臣欺罔。而尚书省取台中受事籍验之，亦无录目，亶遽杂他文书送省，于是执政复发其欺。大理鞫厨钱事，谓亶为误。法官吴处厚驳之，御史杨畏言亶所受文籍具在，无不承之理。帝……命追两秩勒停。（宋史卷三二九舒亶传）

　　会吴处厚解释(蔡)确安州诗以进，安世谓其指斥乘舆，犯大不敬，与梁焘等极论之，窜之新州。（宋史卷三四五刘安世传）

　　知汉阳军吴处厚傅致蔡确安州车盖亭诗，以为谤宣仁后，上之。谏官欲寘于典宪，执政右其说，唯纯仁与左丞王存以为不可。争之未定，……及确新州命下，纯仁于宣仁后帘前言：「圣朝宜务宽厚，不可以语言文字之间暧昧不明之过，诛窜大臣。」（宋史卷三一四范纯仁传） 
　　会知汉阳军吴处厚得蔡确安州诗上之，傅会解释，以为怨谤。谏官交章请治之，又造为危言，以激怒宣仁后，欲寘之法。汝砺曰：「此罗织之渐也。」数以白执政，不能救，遂上疏论列，不听。（宋史卷三四六彭汝砺传） 
　　蔡持正既孤居陈州，郑毅夫冠多士，通判州事，从毅夫作赋。吴处厚与毅夫同年，得汀州司理，来谒毅夫，间与持正游。明年，持正登科，寖显于朝矣。处厚辞王荆公荐，去从滕元发。薛师正辟于中山，大忤荆公，抑不得进。元丰初，师正荐于王禹玉，甚蒙知遇。已而持正登庸，处厚乞怜颇甚，贺启云：「播告大廷，延登右弼。释天下霖雨之望，尉海内岩石之瞻。帝渥俯临，舆情共庆。共惟集贤相公，道包康济，业茂赞襄，秉一德以亮庶工，遏群邪以持百度。始进陪于国论，俄列俾于政经。论道于黄阁之中，致身于青霄之上。窃以闽川出相，今始五人；蔡氏登庸，古惟二士。泽干秦而聘辩，汲汲霸图；义辅汉以明经，区区暮齿。孰若遇休明之运，当强仕之年，尊主庇民，已陟槐廷之贵；代天理物，遂跻鼎石之崇。处厚早辱埏陶，窃深欣跃。豨苓马勃，敢希乎良医之求；木屑竹头，愿充乎大匠之用。」然持正终无汲引之意。是时，王、蔡并相。禹玉荐处厚作大理寺丞。会尚书左丞王和甫与御史中丞舒亶有隙。元丰初改官制，天子励精政事，初严六察，亶弹击大吏，无复畏避，最后和甫尚书省不用例事，以侵和甫；和甫复言亶以中丞兼直学士院，在官制既行之后，祗合一处请给，今亶仍旧用学士院厨钱蜡烛为赃罪。亶奏事殿中，神宗面喻亶，亶力请付有司推治，诏送大理寺。亶恃主婘盛隆，自以无疵，欲因推治益明白。且上初无怒亶意，姑从其请而已。处厚在大理，适当推治亶系和甫，而和甫与禹玉合谋倾亶。亶事得明，必参大政；亶若罪去，则禹玉必引和甫并位，将代持正矣。处厚观望，佑禹玉，锻炼傅致，固称亶作自盗赃。是时大理正王吉甫等二十余人咸言亶乃夹误，非赃罪明白。禹玉、和甫从中助，下亶于狱，坐除名之罪。当处厚执议也，持正密遣达意救亶，处厚不从。故亶虽得罪，而御史张汝贤、杨畏先复论和甫讽有司陷中司等罪，出和甫知江宁府，致大臣交恶。而持正大怒，处厚小官，规动朝听，离间大臣，欲黜之，未果。会皇嗣屡夭，处厚论程婴、公孙杵臼存赵孤事，乞访其坟墓。神宗喜，禹玉请擢处厚馆职。持正言反复小人，不可近。禹玉每挽之，惮持正辄止。终神宗之世，不用。哲宗即位，禹玉为山陵使，辟处厚掌笺表。禹玉薨，持正代为山陵使，首罢处厚。山陵毕事，处厚言尝到局，乞用众例迁官，不许，出知通利军。后以贾种民知汉阳军，种民言母老不习南方水土，诏与处厚两易其任。处厚诣政事堂言：「通利军人使路已借紫矣，改汉阳则夺之一等作郡。请仍旧。」持正笑曰：「君能作真知州，安用假紫邪！」处厚积怒而去。其后，持正罢相守陈，又移安州。有静江指挥卒当出戍汉阳，持正以无兵，留不遣，处厚移文督之。持正寓书荆南帅唐义问固留之，义问。令无出戍。处厚大怒曰：「汝昔居庙堂，固能害我，今贬斥同作郡耳，尚敢尔耶！」会汉阳僚吏至安州者，持正问处厚近耗，吏诵处厚秋兴亭近诗云：「云共去时天杳杳，雁连来处水茫茫。」持正笑曰：「犹乱道如此！」吏归以告处厚，处厚曰：「我文章，蔡确乃敢讥笑耶！」未几，安州举子吴扩自汉江贩米至汉阳，而郡遣县令陈当至汉口和籴，吴袖刺谒当，规欲免籴，且言近离乡里时，蔡丞相作车盖亭十诗，舟中有本，续以写呈，既归舟，以诗送之。当方盘量，不暇读，姑置怀袖。处厚晚置酒秋兴亭，遣介亟召当，当自汉口驰往，既解带，处厚问怀中何书？当曰：「适一安州举人遗蔡丞相近诗也。」处厚亟请取读，篇篇称善而已，盖已贮于心矣。明日，于公宇冬青堂笺注上之。后两日，其子柔嘉登第，授太原府司户，至侍下，处厚迎谓曰：「我二十年深仇，今报之矣。」柔嘉问知其详，泣曰：「此非人所为。大人平生学业如此，今何为此？将何以立于世？柔嘉为大人子，亦无容迹于天地之间矣。」处厚悔悟，遣数健步，剩给缗钱追之，驰至进邸，云邸吏方往合门投文书，适校俄顷时尔。先子久居安陆，皆亲见之。又，伯父太中公与持正有连，闻处厚事之详。世谓处厚首兴告讦之风，为搢绅复雠祸首，几数十年，因备叙之。（先人手记　王明清挥麈第三录卷一） 
　　送真州吴处厚使君：江上斋船驻彩桡，鸣笳应满绿杨桥。人为汉吏知文法，当使淮人服教条。拱木延陵瞻故国，丛祠瓜步认前朝。登临莫负山川好，终欲东归听楚谣。（王安石临川集卷十九） 
　　吴处厚善属辞，知汉阳军，每谓鹦鹉洲沔鄂佳处饮赋诗未就，一日视事，纲吏来告覆舟，吴问所在，吏曰：「在鸬鹚堰。」吴拊案连喝大奇，徐曰：「吾一年为鹦鹉洲寻一对，未得，天庇汝也。」因得末减。（朱彧萍州可谈卷一） 
　　蔡持正自左揆责知安州，尝作安陆十诗，吴处厚捃摭笺注，蔡坐此贬新州。其诗有云：「睡起莞然成独笑，数声渔笛在沧浪。」处厚注云：「未知蔡确此时独笑何事？」（萍州可谈卷一） 
　　吴处厚，字伯固，邵武人，嘉佑初，第进士。元丰中，为承议郎，以皇嗣不育，上言程婴、杵臼全赵氏孤儿，乞加封爵，上允之。元佑间，知汉阳军，有善政，以怨蔡确，言确昨谪安州，作夏中游车盖亭绝句十篇，内二篇讥讪尤甚，确南窜，擢处厚知卫州，绍圣四年，再贬元佑党人，追处厚歙州别驾。（万姓统谱卷十） 
　　王谷，字正叔……居郾城，邑之南城有小亭，下临濦水，榜曰濦景亭，南通淮、蔡，北望箕、颍，川原明秀，甚类江乡景物，吴处厚诗云：「乱莺啼处柳飞花，拍拍春流涨晓沙，正是江南梅子熟，年年离恨寄天涯。」（宣和画谱卷十二） 
　　熙宁初，王宣徽之子名正甫，字茂直，监西京粮料院。一日，约康节先公同吴处厚、王平甫会饮，康节辞以疾。明日，茂直来，康节谓曰：「某之辞会有以，姑听之。吴处厚者，好议论；平甫者，介甫之弟。介甫方执政，行新法，处厚每讥刺之，平甫虽不甚主其兄，若人面骂之，则亦不堪矣。此某所以辞会也。」茂直笑曰：「先生料事之审如此，昨处厚席间毁介甫，平甫作色，欲列其事于府，某解甚苦，乃已。」（邵伯温闻见前录卷十九） 
　　吴处厚，字伯固，既上书告蔡新州诗事，自谓且显擢。时已为汉阳守，比秩满，仅移卫州。予少时尝见其谢表，曰：「今李常已移成都，则余人次第复用。臣有两子一婿，俱是选人，到处撞见冤雠，何人更肯提挈？」处厚本能文，而表辞鄙浅如此者，意谓太母见之易晓尔。（陆游老学庵笔记卷六） 
　　吴处厚知汉阳军贾种民知通利军：敕具官某等汉口、黎阳，控引江河，久废为邑，吏民不悦。比诏有司修复故垒，因旧而新，务适厥中，平徭均赋，使民宜之，明致朕意，以慰父老，可。（苏轼东坡全集外制集卷中） 
　　送吴驾部处厚知真州：向托屏星驾，同随丞相车。终朝容懒拙，经岁庇迂疏。共此趋云阙，旋闻建隼旟。江淮一都会，游刃必多余。（司马光温国文正司马公集卷十） 
