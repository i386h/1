<!-- { "loadSidebar": true } -->
　　僧一行长于数所善王生其子以杀人繋狱求救于一行一行曰吾数推之当有赦矣翌日遣其徒授以布囊七戒令往某处废园伺之有物来其数七共捕之以囊携来勿脱也其徒如言而往至晡时七豕入园尽获之一行填之大瓮中宻覆封以六一泥朱书大梵字志之诘朝明皇御便殿问曰太史奏昨夜北斗不见此何祥也一行奏曰此古所无惟后魏时常失荧惑亦其比也惟施惠可以应之释氏云瞠心壊一切善慈心降一切魔臣谓莫若大赦从之其夕太史奏一星见七日如故
　　闱编郎
　　太极真仙中庄周为闱编郎
　　三尸
　　上尸青姑伐人眼中尸白姑伐人五脏下尸红姑伐人胃命又曰一居人头令人多思欲好车马一居人腹令人好饮食轻恚怒一居人足令人好色喜杀凡庚申日言人过古语云七守庚申三尸灭三守庚申三尸伏
　　木钻穿石
　　傅先生修行在山遇异人授之木钻使钻一盘石石厚五寸许云此石穿当得道积四十九年石乃穿穴下得丹服之果仙去
　　八人过
　　翟天师干祐峡中人常预言事一日大呼于防州市曰今夕当有八人过可善待之人莫能晓是夕遗火数百家方悟八人乃火字也
　　月中楼阁
　　尝于江上望月坐客或问曰此中果何有天师曰可随吾指观之恍忽见月规半天琼金楼阙满焉数刻乃如故
　　纸月
　　长庆初杨隐之访道人唐居士因留宿是夜月暗而不设灯唐呼其女曰可将一下月子来其女以片纸作月形贴之壁门祝之曰今夕有客可赐光明须满室朗然
　　碧筩杯
　　魏慤守济南夏日率僚佐避暑于城北使君林下以大莲叶酌酒以簪刺其心令与柄通屈柄饮之名碧筩杯
　　黥字法
　　晋法奴始亡黥两眼再亡黥两颊三亡黥眼下皆长一寸五分梁法凡盗未断先刻面颊上作刼字
　　借霹雳车
　　介休县百姓尝宿于晋祠夜半闻人叩门曰介休王借霹雳车某日县界收麦祠内即有应者遂见数人持一物如幢环缀旛旂曰可防领数其旛十八叶有光如电百姓者翌日告于村落曰可速收麦将有风雨至果然人以为妖讼之于县事见案牍中
　　辱金
　　金曽在丘墓及为钗钏者谓之辱金不可合链陶隐居説
　　觉元
　　脑神名
　　华
　　发神名
　　虚监
　　目神名
　　冲龙
　　鼻神名
　　始梁
　　舌神名
　　天鼓
　　学道必叩天鼓以召众神谓上下齿相叩又左叩为天钟遇不祥叩之右叩为天罄遇邪僻叩之也
　　天钟
　　天磬
　　并见上
　　自然灰
　　凡雕刻琉璃先以自然灰煑令輭其灰出于南海间
　　湖目
　　袁翻尝于厯城莲子湖上宴集膳夫告欲作血羮不成袁乃令从他所汲水乃成时清河王在坐问之公曰可思湖目王不喻归问其主簿房叔道房曰藕能散血湖目莲也
　　屠马避火
　　徐敬业年十余嵗时善骑英公叹曰此儿相不善将赤吾族一日游猎令独入穷谷逐兽因纵火欲杀之敬业火逼即屠所乗马剖其腹跧伏其中火过浴血而出英公由此竒之
　　争先术
　　一行师本不能奕因防张燕公宅观王积薪一局遂与之敌手语燕公曰此但争先术尔若念贫道四句乘除语则人人尽皆为敌手矣
　　疥壁
　　大厯中览禅师住荆州陟屺寺张璪尝于寺壁间画古松符载为讃卫象为赋名士谓之三絶师见曰何为疥吾壁命加垩焉
　　顾非熊再生
　　顾况只生一子年十七嵗暴卒作诗哭之云老人丧爱子朝暮泣成血老人年七十不作多时别其子精魂不离其家见其父泣誓再作顾氏子已而果然至七嵗能呼其族人小名后名非熊
　　柏敺罔象
　　周官方相氏敺罔象说者罔象好食亡者肝而畏柏与虎故植柏于墓琢石为虎所以敺之
　　崔子洪
　　元魏时菩提寺僧因发故冢得一生人自言姓崔字子洪在地下百余年常如醉人时时游行不甚辨了畏日光及水火兵刀等物又言见地下发鬼兵惟栢棺者皆得免
　　虾防油
　　长安宣平坊尝有市油者张防驱驴而行或与争道击之应手而倒乃一大菌已折驴负二油囊遽驰去众逐之一废园至大树下乃发地求之下有大穴有虾防如数斗盆大挟二笔錔木津皆满旁有大菌成丛盖变而为怪也所货油价贱而味甘食者多呕
　　白元通
　　开元中长安东市有民丧父乘驴入市欲易之以办防驴忽作人语曰我姓白名元通负君家力已足惟欠钱四千五百是可诣某处某家易之如其言而往果如前数因易之后数日往问之驴已死矣
　　物食不同
　　食草者多力而愚食肉者多勇而悍龁吞者八窍而卵生咀嚼者九窍而胎生食叶者有丝食土者不息食而不饮者蚕饮而不食者蝉不饮不食蜉蝣也
　　物鸣不同
　　蜩属旁鸣蜻蛚注鸣发皇属翼鸣蜙蝑股鸣荣原胷鸣鳯皇雄鸣节节雌鸣足足行鸣曰归嬉止鸣曰提扶麒麐雄鸣曰逝胜雌鸣曰归和春鸣曰扶防夏鸣曰飬绥初闻杜防鸣不祥宜作犬声应之
　　物不同名
　　蔡邕以反舌为虾防淮南子以蛩蛩为蠛蠓诗防义以蟊为蝼蛄髙诱以干鹊为蟋蟀
　　物有知
　　鹊巢背太嵗燕伏戊巳虎奋冲破干鹊知来猩猩知往
　　物化为人
　　世传蝉化齐后鸟化杜鹃
　　寳苗
　　山上有葱下必有银有薤下必有金有姜下必有铜锡山下有玉者木旁枝下垂谓之寳苗
　　芝
　　屋柱无故生芝者白为丧赤为血黒为贼黄为喜其形如人面者亡财如牛马者逺役如蛇之类者田蚕耗
　　乌城
　　贞元中田绪李纳境内羣乌衔木为城髙二三尺方十余里焚之信宿如旧乌口皆流血衔木不息
　　鹘子为鸱
　　世传鹘生二子若三子则为鸱
　　虎威
　　虎脇两旁皮下及尾端有骨如乙特名虎威宜佩以临官
　　犀
　　犀尾一孔三茎其角通者乃其病然其有正挿有倒挿有腰皷挿正者一半已上通倒者一半已下通腰皷者中断不通南人云有鸩必有犀
　　黒暗白暗
　　海贾以象牙为白暗以犀为黒暗
　　明驼
　　世传鸣驼千里脚鸣当作明谓驼卧屈足腹不着地而漏明者最能逺行
　　狼狈
　　狈亦狼之类前足絶短每行必驾两狼无狼则不能行故世传言事乖者谓之狼狈
　　蒙贵
　　猫一名蒙贵一名乌员其目睛旦暮圎日午前如一线凡洗面过耳则有客至
　　赤鯶公
　　唐律捕鱼得鲤即放号赤鯶公輙杀者杖八十断罪以识者言鲤为李也
　　一木五香
　　海南有木根旃檀节沈水花鸡舌叶藿香胶为薰陆
　　昔耶
　　博雅云在屋者昔耶在垣曰垣衣广志又谓之兰香生于乆屋瓦上俗云瓦松魏明帝爱之命于长安故宫殿择取并瓦载入洛以覆屋梁简文帝咏蔷薇诗云縁阶覆壁绮依檐映昔耶崔融作赋云谓之木也访仙客而未详谓之草也验农皇而罕记又曰煌煌特秀状金茎之产霤厯厯虚悬若星榆之种天间紫苔而浥露凌碧瓦而含烟崔公号博洽岂不知瓦松有説
　　垣衣
　　见上
　　水栗
　　武陵记两角曰菱三角四角曰芰通谓之水栗
　　牡丹
　　前史无説谢康乐集有竹水际多牡丹之语非珍玩也隋种法七十卷亦无名至开元末裴士淹为郎官奉使幽冀过汾州众香寺得白牡丹一株移置长安私第天寳中为都城竒赏当时名士皆有裴给事宅防牡丹诗至德中马仆射総镇太原又得红紫二色者今则至多与戎葵比矣兴唐寺昔有一株开花至一千二百朶有正晕倒晕红紫白黄之色各自不同
　　落苏
　　茄子一名落蘓又名昆仑沈隐侯行园诗云紫茄纷烂漫緑芋郁参差岭南多茄有宿根成树花时取叶布路人践之则实多
　　昆仑
　　见上
　　虱卜
　　岭南人有病以虱卜之向身为吉背身为凶
　　祀用枭镜
　　傅赋云荐祀破镜膳用一枭西汉春祀黄帝用一袅破镜以袅食母破镜食父黄帝恶之故每祀必用多杀以尽絶其类
　　罘罳
　　世呼殿榱桷防雀网为罘罳误矣礼记疏曰屏天子之庙饰郑注云屏谓之树今罘罳也刻为云气鸟兽之状如今之阙
　　蚁城
　　有冉端者因营殿地遇蚁城方数丈城垒皆具立若雕刻城内分次街径小垤各有蚁居之中有楼阁二大蚁居之皆长寸余一紫色其足如金一翅有金脉端惧而掩之
　　石桥图
　　李涿性好古常于保寿寺库得一旧图装治以示栁公权权曰此乃张萱所画石桥也后日仇士良至果以勅取去矣
　　物胆
　　象胆随四时在其足熊胆春在首夏在腹秋在左足冬在右足蚺蛇长十丈可吞鹿其胆上旬在头中旬在心下旬在尾防胆杀则有自死则无
　　瓦
　　术士王琼取一瓦片画作甲怀之少顷取出置地则成真循行庭下经数日仍成瓦
　　滕王蝶图名
　　滕王画蝶图有数名江夏斑大海眼小海眼村裹来菜花子
　　河伯从事
　　世传乌贼鱼为河伯从事以其含墨也又曰乌贼鱼墨为书岁乆尽脱如空纸无行以用为劵
　　数丸
　　生江岸如彭蜞取泥作丸数至三百则潮至舟人以为候因名之曰数丸也
　　论蒲萄
　　庾信谓魏使尉瑾曰昔在邺食蒲萄殊美陈昭曰作何状徐君房遽曰有类软枣信曰君殊不体物不言似生荔枝
　　舞草
　　出雅州独茎三叶闻人歌动揺如舞
　　王清本
　　有人伐枯木有大黒蛇蟠其下举首曰我王清本也其人畏而掩之后王清往伐得钱盈瓮后因致富焉
　　人面疮
　　有人膊上生疮如人面口鼻皆具以酒饮之则面赤以食物与之则膊胀因歴以诸药试之至贝母则面聚口闭不纳因决口灌之数日成痂遂愈
　　五鬛松
　　松言两粒五粒者粒当言鬛自有一种名鬛皮无鳞甲而结实多新罗多此种世传松千岁方顶平偃盖然有数年偃者乃命根下遇石则偃
　　构楮
　　糓田乆废必生构楮叶有瓣曰楮无瓣曰构通谓之糓书言桑糓即此也
　　梦草
　　汉武帝时异国献梦草似蒲云懐其草则如所思而梦每思李夫人因怀之辄梦
　　书带草
　　郑康成居不其城南山中教授所居山下生草如薤长而纫谓之书带草
　　干雨
　　徐州一士人暴卒复生云初吏召云天使行雨右落队雨有两种一瓶贮水作人间雨一如销石末名干雨
　　糁熬将军
　　梁韦琳作防表云伏覩除书以臣为糁熬将军油蒸校尉臛州刺史
　　色诀
　　周长史善画得色诀尝理采色于霤下旋取飞研之
　　鼻中乐神
　　王布有女甚美鼻两孔各有息肉甚大百治不瘥有一梵僧来治之即以少药吹鼻中须臾摘去相继一少年造门曰适有胡僧来否布具其事少年曰上帝失二乐神我奉命来取今遂为此人先得当获重谴矣
　　金背虾蟇
　　有人八月十五日夜望林中白气如疋练就眎之乃一金背虾蟇疑月中物也
　　修月户
　　郑仁本与其中表游山迷路见一人枕一襆物而坐因问之乃云君知月七寳合成乎常有八万二千户修之我其一也因开襆视之乃有斤斧数事玉屑饭两裹分遗郑曰人食此毕世可以无病矣
　　上帝戏臣
　　邢和璞尝延一客彭髯大笑吻角侵耳与邢剧谈而去或问之曰上帝戏臣也
　　噀壁成象
　　有术士合五色为一器饮噀壁成作维摩问疾象经曰乃灭
　　辟尘巾
　　处士皇甫真以辟尘巾遗髙瑀因出郊风埃大作髙眎马及左右驺卒并无纎尘
