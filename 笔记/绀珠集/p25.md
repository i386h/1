<!-- { "loadSidebar": true } -->
　　雍熙中太宗以九经多譌谬俾加刋校而史官有宋臧荣绪梁岑之敬等所校左传诸引以为证祭酒孔维上言其本来自南朝不足援据而杜检引贞观四年勅以经借舛讹盖由刘石之季学士率多南迁中国经术寖微今后并以六朝旧本为证维遂无以对
　　金石屯防
　　周世宗时王溥荐向拱平凤翔又荐守京兆拱临行问溥所欲溥曰长安石刻悉欲得之拱购至三千本以献溥命分录为琬琰集百卷未成而卒拱之求碑遍及邨落民以为患多潜毁之亦金石之屯防也
　　笼罩
　　李沆作相见客寡言或问之曰茍屈意妄言是谓笼罩仆未能也每言居相位无他补唯中外所陈利害一切罢之少以报国耳
　　灰钉
　　徐锴欲注李商隐樊南集悉知其用事有代王茂元檄刘稹书云丧贝跻陵飞走之期既絶投戈散地灰钉之望斯穷独恨不知灰钉事乃后汉杜笃论都赋燔康居灰珍竒椎鸣镝钉鹿蠡商隐之雕锼也如此
　　破瓜年
　　吕洞賔尝谒张洎自言吕渭之后四子温恭谦让让终海州刺史洞賔乃海州裔赠洎诗云功成当在破年而洎以六十四卒破瓜盖二八是其证也
　　獭祭鱼
　　李商隐为文多检阅书册左右鳞次人戏谓獭祭鱼
　　肆赦用金鸡
　　杜镐言肆赦立金鸡宋孝王尝问司马膺之对以海中星占云天鸡星动为有赦此説非也西方主兑兑为泽而鸡者巽之神巽主号令合是二仪取象掲竿以示众焉肆赦故立金鸡
　　三多
　　学者当取三多防读多持论多著述多三多之中持论尤难为文须辞理相称不然同乎按检不足取也
　　葑田
　　二浙湖上菱葑相结积久厚至尺余润沃可种蔬稻裁割成段可以水中牵引徃来土人谓之葑田
　　畬田
　　江南人多畬田先纵火谓之熂炉俟经雨下种厯三岁土脉竭不可种复生草木宋西阳王子尚云山湖之俗熂山封水以种名疁田即谓此也尔雅田一岁曰葘田二岁曰新田三歳曰畬田凡三岁不可复种故名畬【熂音饩疁音留】
　　眠儿歌
　　内翰所作文字名目至广唐学士撰宫中眠儿歌即是今之剃胎头文也
　　五禽为客
　　李昉以司空致仕所居有园林畜五禽皆以客名之谓白鷼曰闲客鹭鸶曰雪客鹤曰仙客孔雀曰南客鹦鹉曰陇客
　　辘轳体
　　唱和聨句之起其来久矣自舜作歌臯陶赓载及栢梁聨句至唐始盛元稹作春深题二十篇并用家花车斜四字为韵刘白和之亦同令狐楚所和诗多次韵始于此凡聨句两句或四句亦一对用之或只一句出一句对者谓之辘轳体耳
　　擫押钩格抵
　　唐陆希声得书法凡六字擫押钩格抵又云用笔双钩则遒劲谓之拨镫法言此法传自二王陆以授沙门光光入长安为翰林供奉希声以诗寄之曰笔下龙蛇似有神天池云雨化逡巡寄言昔日不手应念江头洴澼人光因荐陆江南李主亦得此法书絶劲又増导送二字
　　黒牡丹
　　刘训京师富人梁氏开国尝假贷以给军京师春游以观牡丹为贵而刘氏邀客赏花乃系水牛数百头在前曰此刘家黑牡丹也时牛极贵一头牛不下一百千也
　　造五凤楼手
　　韩浦弟洎皆有学浦善声律洎能古文洎曰五兄为文譬如绳枢草舍聊庇风雨予是造五凤楼手浦闻之因赠洎蜀牋为语曰十様蛮牋出益州寄来新自浣溪头绳枢草舍浑无用助尔添修五凤楼洎大惭焉
　　春明退朝录【宋敏求】
　　读文选悟养生
　　任惠恭布晚年康强或问养生术公曰读文选有所悟所谓石韫玉以山辉水含珠而川媚是也
　　压角
　　舍人院知制诰上事必设紫褥于庭面北拜防阁长立褥之东北隅谓之压角宋宣宪作掖垣丛语而不载其事按唐惟裴延裕贞陵遗事云舍人上事知印宰相当压角其礼为旧矣子为舍人邵兴宗入院邵不疑为阁长遂压角时议美之
　　南宫舍人
　　唐旧説礼部郎中掌省中文翰谓之南宫舍人百日内须知制诰又谓员外郎为瑞锦窠员外郎防前有大石诸州送到废印皆于石上破之又图写祥瑞亦员外郎防所掌令狐诗云移石几回敲废印开箱何处送新图今废印宜依故事碎之
　　宫人斜
　　唐内人墓谓之宫人斜四仲遣使祭之见唐人文集
　　咚咚鼓
　　京师街衢置鼓于小楼以警昏晓太宗时张洎制坊各列牌于楼上按唐马周建议置咚咚鼓刘禹锡云鸡人一唱鼔咚咚是也今不闻鼔声金吾之职久废
　　上元然灯
　　上元然灯或云沿汉祠太一自昏至昼故事梁简文帝有列灯陈后主有光壁殿遥咏山灯诗明皇先天中东都设灯文宗开成中建然灯迎太后则是唐以前岁不常设太宗时三元不禁夜上元御乾元门中元下元东华后罢中下元而上元游观特为繁盛
　　孤山误为姑
　　宋景文言大小孤山孤独字也有庙江壖乃为妇人葢误以孤为姑龙图陈简夫留诗曰山称孤独字庙塑女郎形过客须知误行人但乞灵
　　草底检
　　凡公文中书谓之草枢密院谓之底三司谓之检秘府有梁朝宣底三卷即正明中崇正院书也
　　过马防
　　北都使宅旧有过马防按唐韩渥诗云外使进鹰初得试中官过马不教嘶注云上乘马中官驭以进谓之过马既乗之乃蹀躞嘶鸣也唐藩镇僣礼以名其防
　　重戴
　　国朝两省尚书省郎官竝出入重戴国初两制亦然王黄州罢内翰知滁州谢表云臣头有重戴身被朝章是也后自祥符间两制竝彻去非故事也
　　葛将军
　　仁宗尝梦至大泽中迷错失道左右侍卫皆不见忽自天际有旌幡乘云下以乘奉帝帝问何人曰葛将军也送帝还宫乃寤因令寻其名称云道笈中奏章图云天门有三人守卫一人云葛将军掌旌遂诏图其象令宫观供事之张安道説此
　　霈宥有三
　　国朝之制凡霈宥有三曰大赦曰曲赦曰德音宋元宪云德音非可名制书乃臣下奉行制书之名天子自谓德音非也唐常衮集赦令一门总谓之徳音葢得之矣
　　聒帐
　　太宗尝谓侍臣曰后唐庄宗湛饮以郑声与胡部合奏谓之聒帐自昏达旦不息半酣之后置畎酒箆沈醉射弓招箭者以物击银器声言中的与俳优结十兄弟每畧与近臣议事必传语伶人叙相见迟晚之由此数事不见书传询故老得之
　　诏勅用黄纸
　　唐日厯上元三年闰三月戊子勅云制勅施行既为永式皆用白纸多有蠧虫自今尚书省颁下诸司及诸下县竝用黄纸书之
　　归田录【欧阳修】
　　文中虎
　　谢希深初以啓事谒杨文公亿有云曳铃其空上念无君子者解组不顾公其如苍生何大年书此四句于扇上每语人曰此文中虎因此知名也
　　卖油翁论射
　　陈康肃尧咨善射一日射于郊外有卖油翁过而视之公问曰吾射如何公曰手熟尔公怒曰汝能射乎翁曰不能以酌油知之乃取一葫芦以钱覆其口初注之如线入钱孔注毕而钱四边不湿曰此若甚难然亦无他但要手熟尔
　　紫宸非人臣之称
　　丁度罢政除紫宸殿学士议者谓人臣不可加此名乃改为观文观文亦炀帝殿名理宜避之当时不知耳
　　江南勾当回
　　曹武惠王彬既平江南回诣閤门求见其榜子云奉勅江南勾当公事回其谦恭如此
　　学士着姓
　　学士劄子不着姓但云学士臣某自盛度丁度同在翰苑遂着姓以别之遂为例
　　四色官
　　唐制三卫有司戈司阶执干执防谓之四色官令正衙放朝惟金吾一人每日喝不坐谓之四色官可笑
　　笑得面似鞾皮
　　三司举辟库务官而权贵请托甚重田元均寛厚长者在三司深厌于请而不拒人皆强笑以遣之尝曰作三司使数年笑得面似鞾皮
　　薄持薄夜
　　饮食古今不同名汤饼唐人谓之不托今俗呼馎饦晋束晢饼赋有馒头薄持起溲牢九之号惟馒头今存余不晓荀氏谓薄夜亦不晓之
　　叶子格
　　叶子格自唐中世有之唐人藏书多作轴卷其后有叶子其制似金册子以便检骰子格亦以叶子写之因以为名杨大年其门人仲简郑戬亦能之也
　　鹤格
　　大年取叶子格名红鹤皂鹤者别演为鹤格今亦无人晓者
　　翡翠屑金
　　翡翠如琉璃碧为杯罂金磨之则如砚磨墨又云人气粉犀将犀角为小块薄纸裹于怀中暖彻急投臼中捣之即如粉矣
　　金坡遗事【钱惟演】
　　一堆灰句
　　张洎文章清赡在江南日将命入贡还作十诗以訾诋京师有风物一堆灰句苏易简得其亲书洎归朝为学士与易简同院争宠不相下易简语同列曰清河更相矛盾将灰堆之诗进呈洎闻为屈
　　灵鹊
　　翰苑有双鹊常栖于玉堂后海棠树驯熟不畏人每鸣噪即有大诏令鼂逈诗曰灵鹊心惊喜钱思公亦有诗云灵鹊先依玉树栖谓此也
　　谈助【阙名】
　　不语先生
　　牛羊日厯以白居易六帖为不语先生
　　太牢笔少牢口
　　京师语曰太牢笔少牢口南北东何处走太牢牛僧孺少牢杨虞卿也
　　花蕧
　　戴凯之竹谱云竹将枯花蕧乃县注云竹生花实其年必枯蕧实也音福
　　笼钟
　　谱云笼钟之美爰自昆仑笼钟竹名也黄帝使伶伦伐之以作乐
　　一节为船
　　云丘帝竹一节为船
　　扶老
　　笻竹可杖磥砢不凡谓之扶老
　　竹子
　　张华神异经云竹子乃笋也
　　八月春
　　竹根曰鞭賛宁竹谱云鞭多西南行故谓之东家种竹西家理地以鞭行时八月为春三月为秋凡百谷皆以始生为春成熟为秋也
　　煮箦
　　陆云笑林云汉人适呉呉人设笋问何物也曰竹也归煮其箦不熟曰呉人欺我哉
　　炙面女
　　昭君邨生女皆炙其面白居易诗云至今邨女面烧灼成斑痕
　　天河生
　　唐巢县令杨晔膳夫经以芋头为天河生
　　丽情集【张君房】
　　浣沙桂子
　　霍小玉侍儿之名
　　遗策郎
　　郑生过李妓宅见娃徘徊不能去诈遗防以驻马后访之婢呼曰前遗策郎来也
　　卷中人
　　唐裴敬中为察官奉使蒲中与崔徽相从敬中回徽以不得从为恨久之成疾自写其真以寄裴曰崔徽一旦不如卷中人矣
　　寄泪
　　灼灼锦城官妓御史裴质与之善裴召还灼灼每遣人以软红绢聚红泪为寄
　　环者还也
　　崔莺寄张生信有玉指环云环者还也
　　燕子楼集
　　盼盼徐之名倡张建封纳之于燕子楼张卒盼盼思之问者輙答以诗得三百篇名燕子楼集
　　秋云罗帕
　　贾知微曽城夫人杜兰香既别赠贾秋云罗帕裹丹五十粒云此罗是玉女缫玉蚕茧以织成
　　沈翘翘
　　文宗时宫人有白玉方响以犀为椎以紫檀为架后出宫归秦氏秦出翘制曲以寄之名曰忆秦郎
　　非烟
　　咸通中武公妓也善击瓯其邻赵象窥见因门媪以玉叶牋题诗寄之非烟以连蝉锦香囊并碧茗牋赠象以通其意
　　薛琼琼
　　开元中第一筝手中官杨羔潜待崔懐寳饮以薰肌酒曰此常春草所造羔令崔作词方得见琼琼崔曰平生无所愿愿作乐中筝近得佳人纎手子砑罗裙上放娇声便死也为荣
　　栁枝娘
　　洛中里娘也闻诵义山燕台诗乃折栁结带赠义山乞诗
　　香儿
　　元载妓薛瑶英防以香杂饮食啖之长而肌香

　　绀珠集卷十一
<子部,杂家类,杂纂之属,绀珠集>
　　钦定四库全书
　　绀珠集卷十二　　　　　宋　朱胜非　撰摭遗【阙名】
　　乌衣国
