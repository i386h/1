<!-- { "loadSidebar": true } -->
　　炎帝之孙伯陵【任臣案路史炎帝噐生钜及伯陵伯陵为黄帝臣封于逢左氏言齐之先逢伯陵是也物原云伯陵始造泉刀氏族考引经云帝噐生子三人曰钜曰伯陵曰祝庸与本文异】伯陵同吴权之妻阿女缘妇【郭曰同犹通言淫之也吴权人姓名　任臣案阿女一作何女】缘妇孕三年【郭曰孕懐身也】是生鼓延殳始为侯【郭曰三子名也任臣案路史伯陵生三子曰殳曰鼔曰延殳之后有斨为尧臣鼔兑头而与延同亊是始乐风为编钟又归蔵云丽山氏之子鼔】鼔延是始为钟【郭曰世本云母句作罄倕作钟】为乐风【郭曰作乐之曲制】黄帝生骆明骆明生白马白马是为鲧【郭曰即禹父也世本曰黄帝生昌意昌意生颛顼颛顼生鲧　任臣案史纪髙阳子熈帝生骆明骆明生白马白马生鲧故曰颛顼五代而生鲧熈帝即孺帝又氏族源流云颛顼妃邹屠氏生骆明骆明生伯鲧未知孰是】帝俊生禺号禺号生淫梁淫梁生番禺【任臣案路史曰番禺即禺一作遇王符作卑过譌禺阳是为禺号生禺京傜梁儋人京居北海号处南海傜梁生番禹今清河之属县有禺山即此禺也】是始为舟【郭曰世本云共鼓货狄作舟】番禺生奚仲【任臣案罗泌曰或曰禹汤十二世生奚仲姓纂黄帝子第十二人以薛为姓一为任氏六世生奚仲俱非也】奚仲生吉光吉光是始以木为车【郭曰世本云奚仲作车此言吉光明其父子共创作意是以亘称之】少皥生般【郭曰音班　任臣案宛委余编引此作少皥生般误】般是始为弓矢【郭曰世本云牟夷作矢挥作弓矢弓矢一噐作者两人于义有疑此言般之作是　任臣案世本腊作驾古史考黄帝作弩中华古今注云羿作弓乗雉作驾新唐书表称少昊第五子挥为弓正始制弓矢与经畧异】帝俊赐羿彤弓素矰【郭曰彤弓朱弓矰矢名以白羽羽之外传白羽之矰望之如荼也　任臣案随巢子云奚禄山壊天赐玊玦于羿宫孙子云羿得寳弓犀质玊文曰珧弧】以扶下国【郭曰言令羿以射道除患扶助下国】羿是始去恤下地之百艰【郭曰言射杀凿齿封豕之属也有穷后羿慕羿射故号此名也】帝俊生晏龙晏龙是为琴瑟【郭曰世本云伏羲作琹神农作瑟　任臣案虞汝明古琴疏晏龙者帝俊之子也有良琴六一曰菌首二曰义辅三曰蓬明四曰白民五曰简开六曰垂漆吴淑琴赋曰或云晏龙初制或曰神农始造】帝俊有子八人是始为歌舞【任臣案路史注作舜有子八人始歌舞然舜有庶子圭阙负遂等七人帝王世纪又云九人岂即经所指与】帝俊生三身三身生义均【任臣案学海曰经所纪诸国多云帝俊之后而所谓帝俊者或以为黄帝或以为喾或以为舜要之圣徳广无逺弗届相传谓其后代未必皆子孙也而神明之胄亦多转旋异域有不可以概论者又路史曰续牙友舜于贫贵而弃之为续氏注云山海经帝俊生身是也盖者多以牙为身云然南荒经言娥皇生三身则三身非续牙明己未可据也】义均是始为巧倕是始作下民百巧后稷是播百谷稷之孙曰叔均是始作牛耕【郭曰始用牛犁也　任臣案后稷有二前为帝柱后为度辰度辰即弃也冠编云稷取姞人是生厘蠒漦蠒生叔均】大比赤阴【郭曰或作音】是始为国【郭曰得封为国任臣案稷封于邰又作台漦骀疑叔均即袭祖封】禹鲧是始布土均定九州【郭曰布犹敷也书曰禹敷土定髙山大川】炎帝之妻赤水之子听訞生炎居【任臣案路史炎帝来生炎居母桑水氏曰聴訞冠编云亦曰承桑氏又刘恕外纪神农纳奔水氏之女曰聴詙生临魁史记补云神农纳奔水氏之女曰聴訞为妃生帝哀语多不同当以罗氏为断太平御览曰訞音妖生常林女子宜有音或作谈作郯转失也】炎居生节并节并生戏噐戏噐生祝融【郭曰祝融髙辛氏火正号　任臣案通鉴外纪曰帝里又曰帝居生节茎节茎生克及戱寥道南楚纪亦云帝哀生节茎节茎生克及戏戏生噐生生祝融祝融路史作祝】祝融防处于江水生共工【任臣案续雅曰壬夫之子也丁芉祝融之子也非此祝融】共工生术噐【任臣案楚纪作祝融生术噐】术噐首方颠【郭曰头顶平也】是复土穰以处江水【郭曰复祝融之所也　任臣案蛙萤子祝融共工上世俱有七人此祝融为炎帝裔黄帝之司徒也居江水生共工共工生术嚣及勾龙术嚣袭共工号在颛顼时作乱帝命辛矦诛之以其弟勾龙为后土汲冢语云晋平公梦见赤熊窥屏悪之问子产子产曰昔共工之御浮游既败于颛顼自没深淮之渊其色赤其状如熊即术嚣之臣也】共工生后土【任臣案祭法曰共工氏之伯九州也其子曰后土能平九州路史云术嚣生条及勾龙以后土为术嚣之子未审是非又罗苹注言共工垂为勾龙子证山海经共工生后土之谬盖不知共工之有七也】后土生噎呜【任臣案罗泌云伯夷为共工垂子噎呜即伯夷也生嵗十二防岳诸説纷纭未能通也】噎生岁十有二【郭曰生十二子皆以岁名名之故云然　任臣案羲和以为日名子商代以为干纪名即此义】洪水滔天【郭曰滔漫也】鲧窃帝之息壤以堙洪水【郭曰息壌者言上自长息无限故可以塞洪水也开筮曰滔滔洪水无所止极伯鲧乃以息石息壌以填洪水汉元帝时临淮徐县地踊长五六里髙二丈即息壌之也　任臣案丹摘録曰説文壌柔土也山海经云窃帝之息壌盖指桑土稻田可以生息皆君所授于民者故曰帝之息壌鲧治水不顺水性决耕桑之畎畆坊淫潦之洪流是窃帝之息壌杨氏之言诚辨矣然淮南子云禹以息壌堙洪水罗泌路史云江汉之壌镇鎻水旱苏轼息壌诗序息壌防有石不可犯畚挿所及辄复如故髙子勉息石序息石在江陵庄严寺又溟洪録云唐元和初裴宇镇荆州掘深六尺得一石规模悉仿江陵城制命徙置藩篱间毁之是春淫雨四月不止裴复旧石雨止厥后髙従诲镇荆州出经其处问书记孙光宪对曰伯禹治水自岷至荆定彼原泉之穴虑万世下或有泛滥爰以石屋镇之耳玊堂闲话云江陵南门外雍门内禹镌石造龙宫置于穴中以塞水脉江陵圗经亦言于城南门地起阙　牛马状去之一夕如故是鲧用息壌而殛死禹用息壌而成功则息壌实在江陵之地非泛言生息之壌也又永州龙兴寺东北亦有息壌平之而又髙见栁宗元记秦邑亦名息壌甘茂传所谓秦王迎甘茂于息壌是也真诰曰帝西行天下周旋八外诸有洞台之山隂宫之丘皆移阙息之石封而镇之是息壤息石之名其来旧矣】不待帝命帝令祝融杀鲧于羽郊【郭曰羽山之郊　任臣案朱子楚辞辨证曰经云鲧窃帝之息壌以堙洪水帝令祝融殛之羽郊详其文意所谓帝者似指上帝盖上帝欲息此壌不欲使人干之故鲧窃之而帝怒也又祝融颛帝之后死而为神盖言上帝使其神诛鲧也若尧舜时则无此人久矣又案子厚息壌记云昔之异书有记洪水滔天鲧窃帝之息壌诸语其言不经见盖即此文也】鲧复生禹【郭曰开筮曰鲧死三岁不腐剖之以吴刀死化为黄龙也】帝乃命禹卒布土以定九州【郭曰鲧绩用不成故复命禹终其功】



　　山海经广注卷十八
