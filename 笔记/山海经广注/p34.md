<!-- { "loadSidebar": true } -->
　　湘水出舜葬东南西环之【郭曰环绕也今湘水出零陵营道县阳湖山入江任臣案水经湘水出零陵始安县阳海山注云即阳山也尚书日记云湘江出静江府兴安县阳山东北名铧觜东北至潭州入洞庭】入洞庭下【郭曰洞庭地穴也在长沙巴陵今吴县南太湖中有包山下有洞庭穴道潜行水底云无所不通号为地脉　任臣案刘防孟曰南浔之国有洞穴隂源其下通地脉同此唐张説洞庭诗地穴穿东武江流下西蜀梁四公记曰洞庭穴有四支一通洞庭湖西岸一通蜀道青衣浦北岸一通罗浮两山间大谿一通枯桑岛东述异记云洞庭山有穴五门东通林屋西达峩眉南接罗浮北连岱岳杨慎补注曰河图綘象注云太湖洞庭山林屋洞天即禹蔵真文之所一名包山吴王阖闾命龙威丈人入包山得书一卷凢一百七十四字湘水所入盖楚洞庭也或云与包山通】一曰东南西泽汉水出鲋鱼之山【郭曰书曰嶓冢导漾东流为汉按水经汉水出武都沮县东狼谷经汉中魏兴至南乡东经襄阳至江夏安陆县入江别为沔水又为沧浪之水　任臣案刘防孟云今嘉定州犍为县汉成帝得石磬十六枚于水濵乃此也】帝颛顼葬于阳九嫔葬于隂【任臣案一统志鲋鰅山在开州旧顿丘县西北二十里颛顼葬其阳一名广阳山今滑县有颛顼陵是其地也郡国志云颛顼所葬俗名青冢山皇览冢墓记云在濮阳县顿邱门外广阳里中崔鸿前赵録曰颛顼葬广阳下不及洤十道志云鲋鰅即广阳山之别名也计其道里与汉水絶不相当在传疑又寰宇记颛顼庙临河东九里九域志顺安髙阳县有颛顼陵顔真卿吴地记云乌程有颛顼陵是顔之误也鲋鱼或作鲋隅谢眺宋后哀册文陋苍梧之不従兮遵鲋隅以同壤又路史作务隅之阳】四蛇衞之【郭曰言有四蛇衞守山下　任臣案罗苹曰上郡石穿贰负乃见汉阳索出支祈始闻四蛇衞之何足深怪昔汉下姬与临江王之葬皆有燕数千衔土投圹中亦此也】
　　蒙水出汉阳西入江聂阳西【郭曰汉阳县属朱提　任臣案峩眉山有蒙水即大渡水也水发蒙汉东南流与涐水合聂阳水经注引此作滠阳】
　　温水出崆峒山在临汾南入河华阳北【郭曰今温水在京兆隂盘县水常温也临汾县属平阳　任臣案一统志温水谷在宝鸡县东南四十里渭水之南郭氏所指者此也与似不相应又牂柯亦有温水岷山亦有温水非此】
　　颍水出少室少室山在雍氏南入淮西鄢北【郭曰今颍水出河南阳城县干山东南经颍水汝隂至淮南下蔡入淮鄢今鄢陵县属颍川　任臣案一统志颍水源出河南府登封县颍谷地里志云出阳干山东经郑州至襄城县为渚河又东经临颍县西合沙河入淮临颍志云颍水俗名褚河宋史河梁志亦随俗目为褚河而颍水之名遂湮】一曰缑氏【郭曰县属河南音钩　任臣案刘防孟云今河南登封县禹避阳城即此也】
　　汝水出天息山在梁勉乡西南入淮极西北【郭曰今汝水出南阳鲁阳县大盂山东北至河南梁县东南经襄城颍川汝南至汝隂褒信县入淮淮极地名　任臣案刘防孟云今出河南汝寕府由上蔡西平汝阳入淮览云汝出燕泉是谓八流之一水经注云地理志言出髙陵山即猛山也亦言出南阳鲁阳县之大盂山又言出农卢氏县还归山博物志曰汝出燕泉山皆异名也】一曰淮在期思北【郭曰期思县属弋阳】
　　泾水出长城北山山在郁郅长垣北【郭曰皆县名也郅音桎】北入渭戱北【郭曰今泾水出安定朝那县西笄头山东南经新平扶风至京兆髙陵县入渭戏地名今新丰县也　任臣案刘防孟云泾水今陜西西安府泾阳县】
　　渭水出鸟防同穴山东注河入华隂北【郭曰鸟防同穴山今在陇西首阳县渭水出其东经南安天水畧阳扶风始平京兆农华隂县入河】
　　白水出蜀而东南注江【郭曰色微白浊今在梓橦白水县源従临洮之西西倾山来经沓中东流通隂平至汉夀县入潜　任臣案叚国沙州记洮水与垫江水俱出嵹防山垫江水即白水嵹防则西倾之异名也杨慎云即水经所谓天池白水者是】入江州城下【郭曰江州县属巴郡】沅水出郡镡城西【郭曰象郡今日南也镡城县今属武陵音防　任臣案尚书日记楚中九江五曰沅江出沅州西蛮界中至辰州与酉江合又初出为旁沟水至镡城为沅水楚辞云沅有芷兮澧有兰指此水也又秦置郡县始有日南象郡之名此故后人増益无疑】入东注江入下隽西【郭曰下隽县今属长沙音昨兖反】合洞庭中【郭曰水经曰沅水牂牁且兰县又东北至镡城县为沅水又东过临沅县南又东至长沙下隽县】
　　贑水出聂都东山【郭曰今贑水出南康南野县西北音感　任臣案郭绍孔正误曰灨转音感水名出豫章以章水贡水合而名贑水也説文从目赣省声豫章人称绀盖一字二音耳一统志曰贑水在吉安府东章贡二水至贑县北合为贑江下流一百里凡二十四滩广舆记聂都山在南安府崇义县】东北注江入彭泽西泗水出吴东北而南西南过湖陵西而东南注东海入淮阴北【郭曰今泗水出鲁国下县西南至髙平胡陆县东南经沛国彭城下邳至临淮下相县入淮　任臣案水经注云水出卞县故城东南桃墟西北金氏曰泗水县桃墟西北陪尾山泗水所出又贑水泗水絶不相古本连文疑有错简】
　　郁水出郡而西南注南海入须陵东南【任臣案一统志郁江在海州城南源出交阯界经邕州至此合黔江又应劭云郁水出广信东入海郦氏云言始则可终则非矣不足据也】
　　肄水出临晋西南【郭曰音如肄习之肄】而东南注海入番禺西【郭曰番禺属南海越之城下也　任臣案即溱水也水经溱水出桂阳临武县南绕城西北屈东流或作肆水郦氏引经曰肆水出临武西南注于海入番禺西】
　　潢水出桂阳西北山东南注肄水入敦浦西【任臣案水经注引经作湟水徐广曰湟水一名洭水出桂阳通四防亦曰漼水也汉元鼎元年路博徳为伏波将军征南越出桂阳下湟水即此水矣水经又谓之桂水】
　　洛水出洛水山东北注河入成臯之西【郭曰书云道洛自熊耳按水经洛水今出上洛冢岭山东北经农至河南巩县入河成臯县亦属河南也】
　　汾水出上窳北【郭曰音愈】而西南注河入皮氏南【郭曰今汾水出太原晋阳故汾县东南经晋阳西南经西河平阳至河东汾隂入河皮氏县属平阳　任臣案禹贡既修太原至于岳阳蔡注云修太原者所以导汾水之源修岳阳者所以导汾水之流则汾水在禹时故出太原也】沁水出井陉山东东南注河入懐东南【郭曰懐县属河内河内北有井陉山　任臣案刘凤杂爼云沁水春秋之少水也郡县释名曰沁河源出沁源县有二一自县西北绵山东谷南流一自县东北马圏沟南流俱至交口村合流入黄河王氏通漕编曰沁水出山西沁源县绵山东谷今由太行山至河南原武县黒阳山与河汴合】
　　济水出共山南东丘【郭曰共与恭同】絶钜鹿泽【郭曰絶犹截渡也钜鹿今在髙平】注渤海入齐琅槐东北【郭曰今济水自荥阳巻县东经陈留至潜隂北东北至髙平东北经济南至乐安博昌县入海今碣石也诸水所出又与水经违错以为凡山川或有同名而异实或同实而异名或一实而数名似是而非似非而是且厯代久远古今变易语有楚夏名号不同未得详也　任臣案济水出王屋山至河南济源县二源合流其水或伏或见东出于陶丘北又东北防于汶今济河在汶上县北一名大清河】
　　潦水【任臣案即辽水】出衞臯东【郭曰出塞外衞皋山莬髙句骊县有潦山小潦水所出西河注大潦音僚】东南注渤海入潦阳【郭曰潦阳县属潦东　任臣案水经注辽水亦言出石山自海外东流又东北入广成县东注白狼水魏氏土地记曰白狼水下入辽也王鉴禹贡考云辽水源出塞外白平山】虖沲水出晋阳城南而西至阳曲北而东注渤海【郭曰经河间乐城东北注渤海也晋阳阳曲县皆属太原】入越章武北【郭曰章武郡名　任臣案刘防孟云水自真定府城南来自鴈门经灵夀平山晋州卫水武邑】
　　漳水出山阳东东注渤海入章武南【郭曰新城汴阴县亦有漳水　任臣案蔡氏书传漳水有二一出上党沾县大黾谷名清漳一出上党长子县鹿谷山名浊漳二漳异源而下流相合图賛曰川渎交错涣澜流带通胡润下经营华外殊出同归混夷东防】
　　建平元年四月丙戍待诏太常属臣望校治侍中光禄勲臣龚侍中奉车都尉光禄大夫臣秀领主省

　　山海经广注卷十三
　　钦定四库全书
　　山海经广注卷十四
　　仁和吴任臣注
　　大荒东经【李商隐寄卢司空诗尽入大荒经即谓此也】
　　东海之外大壑【郭曰诗含神雾曰东注无底之谷谓此壑也离骚曰降望大壑　任臣案列子渤海之东不知几亿万里有大壑实惟无底之谷庄子谆芒东之大壑遇苑风于东海景纯江赋淙大壑与沃焦指此也图賛曰写溢洞穴暵昬龙烛爰有大壑号为无底梁简文大壑赋云渤海之东不知防亿大壑在焉其深无极】少昊之国【郭曰少昊金天氏帝挚之号也　任臣案少昊青阳氏巳姓名质其父曰清黄帝第五子方傫氏之生也又曰金天氏亦名挚郯子曰我祖少昊挚之立是巳】少昊孺帝颛顼于此【郭曰孺义未详　任臣案杨慎补注曰孺谓长育之也】弃其琴瑟【郭曰言其壑中有琴瑟也　任臣案路史颛顼取邹屠氏入梦而生八子一曰苍野即孺帝也颛顼崩而元子立袭髙阳氏是为孺帝陈一中曰孺帝髙阳氏元子骆明其出为帝后秉其琴瑟者用其礼乐也秉讹为弃是豕亥之误吴淑琴赋云孺帝弃之大壑谓此也又冠编颛顼三十载帝元子孺产骆明居天穆之阳续文献通考云颛顼长子孺帝之后有孺氏是孺帝为人名断巳】有甘山者甘水出焉生甘渊【郭曰水积则成渊也　任臣案即羲和浴日之所】
　　大荒东南隅有山名皮母地丘
