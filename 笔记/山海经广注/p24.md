<!-- { "loadSidebar": true } -->
　　又东南一百二十里曰洞庭之山【郭曰今长沙巴陵县西又有洞庭陂潜伏通江离骚曰邅吾道兮洞庭洞庭波兮木叶下皆谓此也字或作铜宜从水　任臣案刘防孟曰今属湖广徳安府应山县中有一穴深不可测或云洞庭山浮于水上也事物绀珠曰君山在洞庭湖中亦名洞庭山状如十二螺髻】其上多黄金其下多银铁其木多柤梨橘櫾【任臣案图赞曰厥色橘櫾竒者维卝朱实金鲜叶蒨翠蓝灵均是咏以为美谈】其草多葌蘪芜芍药芎防【郭曰麋芜似蛇牀而香也】帝之二女居之【郭曰天帝之二女而处江为神即列仙传江妃二女也离骚九歌所谓湘夫人称帝子者是也而河图玉版曰湘夫人者帝尧女也秦始皇浮江至湘山逢大风而问博士湘君何神博士曰闻之尧二女舜妃也死而葬此列女传曰二女死于江湘之间俗谓为湘君郑司农亦以舜妃为湘君说者皆以舜陟方而死二妃从之俱溺死而湘江遂号为湘夫人按九歌湘君湘夫人自是二神江湘之冇夫人犹河洛之有虙妃也此之为灵与天地并矣安得谓之尧女且既谓之尧女安得复总云湘君哉何以考之礼记曰舜葬苍梧二妃不从明二妃生不从征死不从葬义可知矣即令从之二女灵达鉴通无方尚能以鸟工龙裳救井廪之难岂当不能自免于风波而有双沦之患乎假复如此传曰生为上公死为贵神礼五岳比三公四渎比诸矦今湘川不及四渎无秩于命祀而二女帝者之后配灵神祗无縁当复下降小水而为夫人也参互其义义既混错错综其理理无可据斯不然矣原其致谬之由由乎俱以帝女为名名实相乱莫矫其失习非胜是终古不悟可悲矣　任臣案髙似孙纬略曰刘向列女传帝尧之二女长曰娥皇次曰女英尧以妻舜于沩汭舜既为天子娥皇为后女英为妃舜死于苍梧二妃死于江湘之间俗谓之湘君罗含湘中记舜二妃死为湘水神故曰湘妃韩愈黄陵碑秦博士对始皇帝云湘君者尧之二女舜妃者也刘向康成皆以二妃为湘君而离骚九歌既有湘君又有湘夫人王逸注以湘君为正妃之称则次妃自宜降曰夫人也故九歌谓娥皇为君女英为帝子而山海经亦言帝之二女者其称谓审矣陈氏江汉丛谭曰沈存中云舜陟方时二妃皆百余岁岂得俱存犹称二女其说诚是但未考黄陵舜妃墓及潇湘二女之故惟路史发挥则以黄陵为癸比之墓潇湘二女乃帝舜女也癸比氏帝舜第三妃而二女皆癸比氏所生一曰宵明一曰烛光帝王世纪云舜三妃娥皇无子女英生商均今女英墓在商州葢舜崩之后女英随子均徙于封所故其卒葬在焉而癸比氏则亦从二女徙于潇湘之间故其卒葬在此山海经所谓洞庭之山帝之二女居之是也九歌之湘君湘夫人则又洞庭山神岂谓帝女之灵耶博物志云洞庭君山帝一女居之曰湘夫人荆州图经又曰洞庭湘君所游故曰君山则更合为一矣】是常逰于江渊澧沅之风交潇湘之渊【郭曰此言二女逰戏江之渊府则能鼔三江令风波之气共相交通言其灵响之意也江湘沅水皆共防也陵头故号为三江之口澧又去之七八十里而入江焉淮南子曰弋钓潇湘今所在未详也潇音肖　任臣案图赞曰神之二女爰宅洞庭游化五江惚恍窈防号曰夫人是维湘灵又王子年拾遗记曰洞庭之山其下金台数百间帝女居之四时匏管之清音金石之凄唳彻于山抄张鷟龙筋凤髓判云潇湘帝子乗洞浦而扬波本此】是在九江之间【郭曰地理志九江今在浔阳南江自浔阳而分为九皆东防于大江书曰九江孔殷是也　任臣案书传云九江即今之洞庭也今沅水渐水元水辰水叙水酉水澧水资水湘水皆合于洞庭意以是名九江也】出入必以飘风暴雨【任臣案北齐李騊駼聘陈门陆士秀江南有孟婆是何神士秀曰山海经帝之女逰于江中出入必以风雨自随以帝女故曰孟婆犹郊祀志以地神为泰媪陆言似谬也】是多怪神状如人而载蛇左右手操蛇多怪鸟
　　又东南一百八十里曰暴山其木多防柟荆芑竹箭防箘【郭曰箘亦篠中箭见禹贡】其上多黄金玉其下多文石铁其兽多麋鹿就【郭曰就雕也见广雅　任臣案即麂也就即鹫也本草古麂字麂味甘防故字以防鹫一名鷻禽经云雕以周之鹫以就之鷻以之梵书谓之揭罗阇】
　　又东南二百里曰即公之山其上多黄金其下多防琈之玉其木多柳杻檀桑有兽焉其状如而白身赤首名曰蛫【郭曰音诡】是可以御火【任臣案事物绀珠云蛫状如白身赤首又相如上林赋獑胡豰蛫栖息乎其间】
　　又东南一百五十九里曰尧山【任臣案今真定府唐山县亦有尧山以尧始封名南阳府鲁山县亦有尧山非此】其阴多黄垩其阳多黄金其木多荆芑柳檀其草多藷藇
　　又东南一百里曰江浮之山其上多银砥砺无草木其兽多豕鹿
　　又东二百里曰真陵之山【任臣案吴淑事赋注作直陵之山其柳赋云复有直陵凤伯谓此】其上多黄金其下多玉其木多谷柞柳杻其草多荣草
　　又东南一百二十里曰阳帝之山多美铜其木多檀杻檿楮【郭曰檿山桑也　任臣案禹贡厥篚檿丝诗经其檿其柘国语檿弧箕箙考工记凡为干之道檿桑次之檿于检反音掩】其兽多麢麝
　　又南九十里曰柴桑之山【郭曰今在浔阳柴桑县南共庐山相连也】其上多银其下多碧多冷石赭【任臣案冷石滑石见别録】其木多柳芑楮桑其兽多麋鹿多白蛇飞蛇【郭曰音螣蛇乗雾而飞者任臣案尔雅疏螣蛇能兴云雾而逰其中或以为奔蛇许慎云奔蛇驰蛇也或呼为莽蛇荀子云螣蛇无足而飞慎子云螣蛇游雾飞云乗龙淮南子云螣蛇雄鸣于上风雌鸣于下风图赞曰螣蛇配龙因雾而跃虽欲登天云罢陆莫材非所任难以久托】
　　又东二百三十里曰荣余之山其上多铜其下多银其木多柳芑其虫多怪蛇怪虫
　　凡洞庭山之首自篇遇之山至于荣余之山凡十五山二千八百里其神状皆鸟身而龙首其祠毛用一雄鸡一牝豚刉【郭曰刉亦割刺之名】糈用稌凡夫夫之山即公之山尧山阳帝之山皆冢也其祠皆肆瘗【郭曰肆陈之也陈牲玉而后埋藏之】祈用酒毛用少牢婴毛一吉玉洞庭荣余山神也其神皆肆瘗【郭曰肆竟然后依前埋之也】祈酒太牢祠婴用圭璧十五五彩恵之【郭曰恵犹饰也方言也】
　　右中经之大志大凡百九十七山二万一千三百七十一里大凡天下名山五千三百七十居地大凡六万四千五十六里
　　禹曰天下名山经五千三百七十山六万四千五十六里居地也言其五臧【任臣案臧与藏同才浪切汉志曰山海天地之藏】盖其余小山甚众不足记云天地之东西二万八千里南北二万六千里出水之山者八千里受水者八千里出铜之山四百六十七出铁之山三千六百九十此天地之所分壤树谷也戈矛之所发也刀铩之所起也能者有余拙者不足封于太山禅于梁父七十二家得失之数皆在此内是谓国用【郭曰管子地数云封襌之王七十二家也】
　　右五臧山经五篇大凡一万五千五百三里


　　山海经广注卷五
<子部,小说家类,异闻之属,山海经广注>
　　钦定四库全书
　　山海经广注卷六
　　仁和呉任臣注
　　海外南经
　　地之所载六合之间【郭曰四方上下为六合也】四海之内照之以日月经之以星辰纪之以四时要之以太岁神灵所生其物异形或夭或寿唯圣人能通其道【郭曰言自非穷理尽性者则不能原极其情变】
　　海外自西南陬至东南陬者【郭曰陬犹隅也音驺】
　　结匈国在其西南其为人结匈【郭曰臆前胅出如人结喉也　任臣案淮南子海外三十六国自西南至东南方有结胷民羽民博物志云结胷国有灭鸟江淹遂古篇结匈反舌】南山在其东南自此山来虫为蛇蛇号为鱼【郭曰以虫为蛇以蛇为鱼任臣案杨氏补注今岭南呼蛇为讹或为茅鱓图赞曰贱无定贡贵无常珍物不自物自物由人万事皆然】
　　【岂伊蛇鳞】一曰南山在结匈东南比翼鸟在其东其为鸟青赤【郭曰似鳬】两鸟比翼【任臣案即蛮蛮也】一曰在南山东
　　羽民国在其东南其为人长头身生羽【郭曰能飞不能逺卵生画似仙人也　任臣案博物志羽民国民有翼飞不逺多鸾鸟民食其卵去九疑四万三千里异林云羽民长颊鸟喙赤目白首身有羽毛不能逺飞事物绀珠云羽民国在海东南崖巘间长颊鸟喙身生羽毛似人而卵生淮南原道训曰理三苗朝羽民注云南方羽国之民金楼子云舜时羽民献火浣布顾氏説畧曰舜时瑞事尤多羽民等献黄布火浣之楚辞仍羽人于丹邱兮王逸注即羽人国也高叔嗣诗宅并羽人邱孙绰赋仍羽人于丹邱寻不死之福庭江淹遂古篇踵交胫与羽人兮图赞曰鸟喙长颊羽生则卵矫翼而翔龙飞不逺人维倮属何状之反】一曰在比翼鸟东南其为人长颊【郭曰启筮曰羽民之状鸟喙赤目而白首】有神人二八连臂为帝司夜于此野【郭曰昼夜见　任臣案淮南子有神人连臂为帝夜注云连臂大呼夜行图赞曰羽民之东有神司夜二八连臂自相覊驾昼宵出诡时沦化杨愼补注云南中蛮方或有之夜行逢之土人谓之夜游神亦不怪也】在羽民东其为人小颊赤眉【郭曰当脾上正赤色】尽十六人【郭曰疑此后人所増益语耳】毕方鸟在其东青水西其为鸟人面一脚【任臣案抱朴子云枯灌化形山防前跟石脩九首毕方人面即斯鸟也又韩子载师旷曰黄帝合神于泰山之上驾象车而六蛟龙毕方并辖淮南子云水出防象木生毕方意林曰木精毕方火精游光广雅曰土神谓之羵羊木神谓之毕方雄蜀都赋兽则犹豰毕方疑非此刘防孟曰佛国鸟频伽亦人面羽山之北有善鸣之禽亦人面鸟喙一足名曰青鸐其声似钟磬笙竽又鴅鸟防鸟橐防鳬徯皆人面禽也与此】一曰在二八神东讙头国在其南其为人人面有翼鸟喙方捕鱼【郭曰讙兠尧臣有罪自投南海而死帝怜之使其子居南海而祠之画亦似仙人也　任臣案神异经曰驩兠氏鸟足仗翼而行食鱼不畏风雨有所触死乃已博物志曰驩兠国其民尽是仙人帝尧司徒驩兠民常捕海岛中人面鸟口去南国万六千里吕氏春秋云防娄之阳禺驩兠之国多无君图赞曰讙国鸟喙行则仗羽潜于海滨维食防秬实维嘉谷所谓濡】一曰在毕方东或曰讙朱国
　　厌火国在其国南兽身黑色生火出其口中【郭曰言能吐火画似猕猴而黒色也　任臣案博物志曰厌光国民光出口中事物绀珠云厌光民形如猿猴光出口中又云厌虎兽似猕猴黒身口出火即此也本草集解曰南方有厌火之民食火之兽注云国近黒昆仑人能食火炭食火兽名祸斗也图赞曰有人兽体厥状怪谲吐纳炎精火随气烈推之无奇理有不又大秦国俗多奇幻口中出火汉安帝永宁元年复有掸国来朝献乐及幻人能变化吐火此鱼龙曼衍之术非自然者也】一曰在讙朱东
