<!-- { "loadSidebar": true } -->
　　钦定四库全书　　　　　子部十二
　　山海经广注　　　　　　小説家二【异闻之属】提要
　　【臣】等谨案山海经广注十八巻
　　国朝呉任臣撰任臣有十国春秋已着録是书因郭璞山海经注而补之故曰广注于名物训诂山川道里皆有所订正虽嗜竒爱博引据稍繁如堂庭山之黄金青邱山之鸳鸯虽贩妇佣奴皆识其物而旁征典籍未免赘疣然掎摭宏富多足为考证之资所列逸文三十四条自杨慎丹铅録以下十八条皆明代之书所见实无别本其为稗贩误记无可致疑至应劭汉书注以下十四条则或古本有异亦颇足以广见闻也旧本载图五巻分为五曰灵只曰异域曰兽族曰羽禽曰鳞介云本宋咸平舒雅旧稿雅本之张僧繇其説影响依稀未之敢据其图亦以意为之无论不真出雅与僧繇即説果确实二人亦何由见而图之故今惟録其注图则从删又前列引用书目五百三十余种多采自书虚陈名目亦不琐録焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　山海经广注卷一
　　仁和吴任臣注
　　南山经
　　南山经之首曰防山【任臣案今本作鹊三才图会有鹊山之神即此山也又济南汝宁太原顺徳皆有鹊山搜神记仲子于鹊山盖济南鹊山通鉴李世民与窦建徳战西薄汜水南属鹊山汝宁鹊山也非此】其首曰招揺之山【任臣案王崇庆释义云既曰鹊山又曰其首曰招揺之山是一山而二名或两山相并也任昉述异记曰招揺山亦名鹊山】临于西海之上【郭曰在蜀伏山山南之西头濵西海也】多桂【郭曰桂叶似枇杷长二尺余广数寸味辛白花丛生山峰冬夏常青间无杂木吕氏春秋曰招摇之桂　任臣案王会解自深桂注自深南蛮也楚辞嘉南州之炎徳兮丽桂树之冬荣山海经图赞曰桂生南裔拔萃岑岭广莫熙葩淩霜津颍气王百药森然云挺】多金玉有草焉其状如韭【郭曰璨曰韭音九尔雅云霍山亦多之】而青华其名曰祝余【郭曰或作桂荼】食之不饥【任臣案骈雅曰祝余疗饥草也徐氏蹇修赋云采石蕈以夕春兮羞祝余以鼂餔图赞云祝荼嘉草食之不饥即此】有木焉其状如谷而黑理【郭曰谷楮也皮作纸璨曰谷亦名构名谷者以其食如谷也】其华四照【郭曰言有光焰也若木华赤其光照地亦此也见离骚经　任臣案梁简文帝相宫寺碑四照吐芬五衢异色梁元帝集苣乱九衢花含四照又启云昔住阳台虽逢四照李百药赋翫四照于花丛庾子山启花开四照惟见其荣又诗五衢开辨路四照起文烽王巾头陀寺碑九衢之草千计四照之花万品晋书四照开春华万宝成秋实顾野王诗争攀四照花竞戏三条术王勃乾元殿颂四照霏红间灵葩于右墄王氏华平颂五衢四照未数山经韵府羣玉云即若草木其光四照本此】其名曰迷谷【任臣案吴淑木赋迷谷四照之异文玉五色之竒骈雅曰迷谷四照杨榣七脊述异记云迷谷出招揺山事物绀珠云迷谷如楮而黑理王世贞骚曰佩迷谷之　琅兮修途向乎丛林吴国伦书云疑网暂撤迷谷在躬图赞曰爰有嘉树产自招揺厥华流光上映垂霄佩之不惑潜有灵标】佩之不迷有兽焉其状如禺而白耳【郭曰禺似猕猴而大赤目长尾今江南山中多有説者不了此物名禺作牛字图亦作牛形或作猴皆失之也禺字音遇】伏行人走其名曰狌狌食之善走【郭曰生生禺兽状如猿伏行交足亦此也见京房易　任臣案淮南万毕术曰妇终知来狌狌知往王防解州靡以费费都郭生生即狌狌也太微经曰狌染齿于酒忘其努取图赞曰狌狌似猴走立行伏櫰木挺力少辛明目蜚亷迅足岂食斯肉】丽之水出焉【郭曰音作几】而西流注于海其中多育沛【郭曰未详】佩之无瘕疾【郭曰瘕虫病也任臣案内经症瘕之疾】
　　又东三百里曰堂【郭曰一作常】庭之山多棪木【郭曰棪别名连其子似奈而赤可食音剡　任臣案尔雅棪速其曹毗魏都赋果则谷棪山楟】多白猿【郭曰今猿似猕猴而大臂脚长便防色有黑有黄鸣其声哀　任臣案图赞曰白猿肆巧由基抚弓应眄而号神有先中数如循环其妙无穷】多水玉【郭曰水玉今水精也相如上林赋曰水玉磊砢赤松子所服见列仙传　任臣案庾肩吾启云竞爽云珠争竒水玉李贺诗暗佩清臣敲水玉又玻璃亦名水玉图赞曰水玉沭浴潜映洞渊赤松是服灵蜕乗烟吐纳六气升降九天】多黄金【任臣案説文五金黄为之长地镜图云黄金之气赤夜有光或云上有薤下有金又黄金有沙金麸金橄榄叶子胯子之名不可尽述见寳货辨疑又事物绀珠有珄金蔓苔杨迈麟趾阎浮檀之属皆黄金也】又东三百八十里曰猨翼之山【任臣案杨慎注曰山险难登猨亦须翼谚所谓猢孙愁也又淮南子云临蝯昡之岸亦此义】其中多怪兽水多怪鱼【郭曰凡言怪者皆谓貌状倔竒不常也尸子曰徐偃王好怪没深水而得怪鱼入深山而得怪兽者多列于庭】多白玉多蝮虫【郭曰蝮虫色如绶文鼻上有针大者百余斤一名反鼻虫古虺字　任臣案楚辞蝮蛇蓁蓁是也蝮大而虺小】多怪蛇多怪木不可以上
　　又东三百七十里曰杻阳之山【郭曰音纽】其阳多赤金【郭曰铜也任臣案经中铜自名赤铜赤金者紫磨金尔雅谓之镠也冦宗奭云颗块金其色深赤又外国五种波斯】
　　【紫磨金林邑赤金后陶氏亦以赤金为铜盖本郭之误】其隂多白金【郭曰银也见尔雅山南为阳山北为隂　任臣案説文鋈白金也梵书谓之阿路巴管子上有铅下有银地镜图曰上有葱下有银寳藏论银有十七种又外国四种其产银谷者称银笋银牙】有兽焉其状如马而白首其文如虎而赤尾其音如謡【郭曰如人歌声】其名曰鹿蜀【任臣案骈雅曰鹿蜀虎文马也又五侯鲭云鹿蜀祖阳山兽杻字之譌也崇祯时鹿蜀见于闽南崇徳吴尔壎作诗纪之】佩之宜子孙【郭曰佩谓带其皮尾　任臣案图赞曰鹿蜀之兽马质虎文攘首吟鸣矫足腾羣佩其皮尾子孙如云】怪水出焉而东流注于宪翼之水其中多其状如而鸟首虺尾【郭曰虺鋭尾】其名曰旋其音如判木【郭曰如破木声】佩之不聋可以为底【郭曰底躏也为犹治也外传曰疾不可为一作底犹病愈也　任臣案本草拾遗曰鹗生南海状如二三尺两目在侧如鹗李时珍释云山海经旋鸟首虺尾乃此也又岭南异闻言海鹰首鹰吻大者方径丈其形状亦与此骈雅曰旋鸟首鵞首皆水族也图赞云声如破木号曰旋修辟似黾厥鸣如鸱人鱼防出于洛伊】
　　又东三百里柢山【郭曰音蔕　任臣案一作祗山】多水无草木有鱼焉其状如牛陵居蛇尾有翼其羽在魼下【郭曰亦作胁】其音如留牛【郭曰庄子曰执犂之狗谓此牛也穆天子传曰天子之狗执虎豹】其名曰鯥【郭曰音六任臣案图赞云鱼号曰鯥处不在水厥状如牛鸟翼蛇尾随时见倚乎生死又江赋鲮鯥踦于垠隒又】
　　【曰潜鹄鱼牛亦鯥也陈禹谟骈志云鯥鱼陵居明睿宗江汉赋鋭蛇尾之鯥兮徐应秋谈荟云觟翼在防谓此】冬死而夏生【郭曰此亦蛰也谓之死者言其蛰无所知如死耳】食之无肿疾【任臣案淮南子云下气多】
　　又东四百里曰亶爰之山【郭曰音蝉　任臣案武林江晖着亶爰集取此】多水无草木不可以上【郭曰言崇峭也】有兽焉其状如狸而有髦其名曰【郭曰或作沛髦或作　任臣案列子曰亶爰之兽自孕而生曰河泽之鸟视而生曰鶂】自为牝牡食者不妒【郭曰庄子亦曰自为雌雄而化今貆猪亦自为雌雄　任臣案陈藏器曰灵猫生南海山谷状如貍自为牝牡异物志云灵貍一体自为阴阳刘郁西域记云黑阙丹出香狸文似土豹段成式言香狸有四外肾自能牝牡详考诸説则为灵貍无疑也杨慎注曰今云南蒙化有此兽土人谓之香髦具两体二十八宿真形图心房二宿皆具两体星禽家演房宿为心宿为狐今之有雌无雄撑目而孕狐有两体故能媚惑亶爰之自为牝牡又何疑焉再考此兽名盖种无异同雄亦雌雌亦雄字之义愈益可明图赞云之为兽一体兼二近取诸身用不假器窈窕是佩不知妒忌程良孺读书考定曰楚辞乗赤豹兮载文貍王逸注云神貍而不言其状考南山经亶爰之山有兽名其状如狸其文如豹疑即此物也】
　　又东三百里曰基山其阳多玉其阴多怪木有兽焉其状如羊九尾四耳其目在背其名曰猼訑【郭曰博施二音施一作陁任臣案元览作防字彚作防防读书考定作防訑骈雅曰羊九尾而四耳曰猼訑又事物绀珠云防防似】
