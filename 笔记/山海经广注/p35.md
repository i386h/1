<!-- { "loadSidebar": true } -->
　　东海之外大荒之中有山名曰大言日月所出【任臣案杨氏补注云山海经纪日月之出者七日月所入五日月所出入一其纪日月之出也曰大言山曰合虚山曰明星山曰鞠陵山曰汤谷扶木曰猗天苏门山曰壑明俊疾山皆在大荒东经其纪日月之入曰豊沮玉门山曰日月山天枢也曰鏊鏖钜山曰常阳山曰大荒曰皆在大荒西经曰浴日一在大荒南经之甘渊曰浴月一在大荒西经之丹山其纪日月所出入一在大荒西经之方山柜格之松焉考之淮南子日所出入又多不同存而不论】有波谷山者有大人之国【郭曰晋永嘉二年有鹙鸟集于始安县南廿里之鷔陂中民周虎张得之木矢贯之鐡镞其长六尺有半以箭计之其射者人身应长一丈五六尺也又平州别驾髙防语云倭国人尝行遭风吹度大海外见一国人皆长丈余形状似胡盖是长翟别种箭殆将従此国来也外传曰焦侥人长三尺短之至也长者不过十丈数之极也按河图玉版曰従昆仑以北九万里得龙伯国人长三十丈生万八千岁而死従昆仑以东得大秦人长十丈皆衣帛従此以东十万里得佻人国长三十丈五尺従此以东十万里得中秦国人长一丈谷梁传曰长翟身横九畆载其头睂见于轼即长数丈人也秦时大人见临洮身长五丈脚迹六尺凖斯以言则此大人之长短未可得限度也　任臣案职方外纪曰智加国人长一丈许遍体皆毛洞记云支提国人长三丈二尺岭海异闻云河池州近山地有人长二丈靣横三尺背有双肉翅骈雅曰西南荒有人长丈名曰先通天竺车隣之国男女皆长丈八尺云笈七籖云东方铭呵罗提之国人长二丈南方铭伊沙陁之国人长二丈四尺依立世经云郁单越人长三十二肘通考云长人国在新罗之东其人长三丈锯牙驹爪黒毛覆身混元真録长引国人长四十尺刘杳云毗鶱国王其长数丈博物志日东北极人长九尺华阳国志始皇时有长人二十五丈见宕渠东方语云东方有人长七丈名黄父又名尺郭事物绀珠云金犀长五丈在西方日官外金山拾遗记曰宛渠之民其国人长十丈又楚大招曰长人千仞维魂是索些凉州异物志有大人在丁零北偃卧于野其髙如山顼脚成谷横身塞川长万余里神异经云西北海有人焉长二千里名曰无路腹围二千六百里日饮天酒五斗东南隅大荒中有林父焉其髙千里腹围百辅一曰朴父皆大人也语亦诞矣】
　　有大人之市名曰大人之堂【郭曰亦山名形状如堂室耳大人时集防其上作市肆也】有一大人踆其上张其两耳【郭曰踆或作俊古蹲字庄子曰踆于防稽也】有小人国名靖人【郭曰诗含神雾曰东北极有人长九寸殆谓此小人也或作竫音同　任臣案列子云东北极有人名曰诤人长九寸淮南子云南人有竫人长九寸即靖人也王鏊短解云有国干海之西者曰龙伯东曰竫人骈雅曰竫人巨灵短小人也博物志云东方有螗螂沃焦防风氏长三丈短人处九寸栁宗元诗竫人长九寸皆此也辍畊録正田时见人腊长六寸许意即靖人也留青日札曰嘉靖三十四年衢啇胡秀擕一小人至长可一尺眉目须髪毕具乃男子也云至海东洋泊岸时忽得此此即竫人国人又靖人或作净身圗賛曰焦侥极麽靖人唯小四体具足眉才了】有神人面兽身名曰犁之尸【郭曰音灵　任臣案古灵字或从巫或从玉或从鬼或从通鉴循蜚纪云黎灵氏其没也尸在东荒久而不壊路史云东经有黎灵之尸犂灵氏之尸也冠编曰犁灵氏精凝魄定尸以不壊犁灵古帝名卢柟沧溟赋防枉矢而轊犁谓此又篇海作灵注云人面兽身】
　　有潏山杨水出焉【郭曰音如谲诈之谲】
　　有蒍国食【郭曰言此国中惟有谷也蒍音口伪反任臣案国名记有蒍国注云东周大夫子国食邑非此】使四鸟虎豹熊罴
　　大荒之中有山名曰合虚日月所出【任臣案王崇庆曰山名合虚正后世所谓子虚乌有耳不然日月有几既于大言乃又于合虚出乎王言诚辩非经指也】有中容之国帝俊生中容【郭曰俊亦舜字假借音也　任臣案路史云中容之国舜之所生或云即诸冯穆天子传有容氏国或是吕览云指姑之东中容之国即此崔畧古云古文俊舜同音故帝舜作帝俊説文先训云古文舜上从庶下从土即英俊字故山海经舜作俊也】中容人食兽木实【郭曰此国中有赤木木其华实美见吕氏春秋】使四鸟豹虎熊罴
　　有东口之山有君子之国其人衣冠带剑【郭曰亦使虎豹好谦让也】有司幽之国帝俊生晏龙【任臣案晏龙事虞为纳言是主琴瑟封于龙王符曰优姓卢柟沧溟赋浰晏龙之川】晏龙生司幽司幽生思士不妻思女不夫【郭曰言其人直思感而气通无配合而生子茈庄生所谓白鹄相视眸子不运而感风化之也　任臣案路史晏龙生司幽是为司幽之国有龙氏一曰思幽列子云思幽之国思士不妻而感思女不夫而孕是也翰墨书云思男之国不夫思女之国不妇而亦自能生生博物志曰思士不妻而感思女不夫而孕后稷生乎巨迹伊尹生乎空桑李时珍人论曰孤阳不生独隂不长常理也而有思士不妻思女不夫之异王氏释义云不妻不夫亦恐言其失配合云尔】食食兽是使四鸟【任臣案凡言使者言鸟兽聴其驯扰】有大阿之山者大荒中有山名曰明星日月所出有白民之国帝俊生帝鸿【任臣案经称帝俊或为帝喾或为黄帝或为帝舜疑有错简路史后纪引经云帝律生帝鸿律黄帝之字也与本文异】帝鸿生白民白民销姓【任臣案冠编帝初为南岳时娶州山氏女曰女防生季格及白民防居于东是为白民之祖销姓赐姓也国名记云白民销姓国博物志云今之白州又谈荟云饮一升醉三年始醒者白民国之玉屑酒也疑即此国】食使四鸟虎豹熊罴【郭曰又有乗黄兽乗之以致寿考也】
　　有青丘之国有狐九尾【郭曰太平则出而为瑞也】有柔仆民是维嬴土之国【郭曰嬴犹沃衍也音盈　任臣案嬴一作羸土音杜路史髙辛纪云柔仆嬴土亦帝之裔未也又国名记髙辛氏后有柔仆国一曰羸土之国】有黒齿之国【郭曰齿如漆也】帝俊生黒齿【郭曰圣人神化无方故其后世所降育多有殊异状之人诸言生者多谓其苖裔未必是亲所产　任臣案国名记曰黒齿姜姓帝俊生其中杨慎曰凡言生者未必为其亲产尚书舜别生分生之为言姓也盖赐之姓而别其种相传既久后世自谓舜帝之苖裔如今云南木孟养之人云天皇我兄元魏夸天嗣自谓天女所生之】姜姓食使四鸟有夏州之国有盖余之国有神人八首人面虎身十尾名曰天吴【郭曰水伯　任臣案骈雅曰天吴马衔海中神也初学记水神曰天吴大波之神曰阳侯涛之神曰灵胥栁宗元招海贾文天吴八首兮更笑迭怒卢柟沧溟赋云天吴冯迟防躧放招赋云天吴八首壶鬛血断且】
　　大荒之中有山名曰鞠陵于天【郭曰音菊　任臣案卢柟沧溟赋云带以鞠陵之阻浸以禺之州】东极离瞀【郭曰三山名也音谷瞀】日月所出名曰折丹【郭曰神人】东方曰折【郭曰单吁之】来风曰俊【郭曰未详来风所在也　任臣案夏小正云时有俊风俊风春月之风也春令主东方意或取此】处东极以出入风【郭曰言此人能节宣风气时其出入】东海之渚中【郭曰渚岛】有神人面鸟身珥两黄蛇【郭曰以蛇贯耳】践两黄蛇名曰禺黄帝生禺【任臣案黄帝纪嫫母生苍林禺阳即禺也此又作禺】禺生禺京【郭曰即禺彊也　任臣案宛委余编作子偶京续通考亦作偶京】禺京处北海禺处东海是惟海神【郭曰言分治一海而为神也一本作号　任臣案杨慎注曰防即説文云防神魖也黄帝以防皮鞔皷声闻五百里因刻防形为皷簴故穆天子传有黄蛇翼皷之文】
　　有招揺山融水出焉有国曰股【郭曰自髀以下如漆】食使四鸟有困民国勾姓而食有人曰王亥两手操鸟方食其头王亥托于有易河伯防牛【郭曰河伯仆牛皆人姓名托寄也见汲郡竹书　任臣案有易河伯皆夏诸侯河伯至殷犹存或以为治河之官蔵云昔者河伯筮与洛战而枚卜昆吾占之不吉】有易杀王亥取防牛【郭曰竹书曰殷王子亥賔于有易而滛焉有易之君绵臣杀而放之是故殷主甲微假师于河伯以伐有易灭之遂杀其君绵臣也　任臣案殷侯子亥事在夏帝泄十二岁】河念有易有易潜出为国于兽方食之名曰揺民【郭曰言有易本与河伯友善上甲微殷之贤王假师以义伐罪故河伯不得不助灭之暨而哀念有易使得潜化而出化为揺民国　任臣案笔丛云经文附防王亥有易事非竹书有此文后世莫能觉其伪然胡氏之言亦非实录】帝舜生戏戏生揺民【任臣案舜当为喾国名记云揺民帝喾子国即揺民也又路史叔戏生揺民揺民居越生女且为揺氏汉海阳侯揺无余世以为越后未悉尔杨慎注曰今广西有揺民岂此耶　叔戏即叔献八元之一髙辛氏嗣也】海内有两人【郭曰此乃有易所化者也】名曰女丑【郭曰即女丑之尸言其变化无常也然则一以涉化津而遯神域者亦无往而不之触感而寄迹矣范蠡之伦亦闻其风者也　任臣案抱朴子释滞篇女仞倚栝贰负抱柱女仞即女丑也】女丑有大蟹【郭曰广千里也　任臣案览云海阳有专车之蟹女丑有千里之蟹异鱼图賛曰女丑大蟹其广千里海阳专车曷云其比杨慎注云天文有巨蟹宫盖应此也又海中有飞蟹善苑国有百足蟹长九尺四螯皆异种也附记之】
　　大荒之中有山名曰孽揺頵羝上有扶木柱三百里其叶如芥【郭曰柱犹起髙也叶如芥菜　任臣案合璧事曰扶桑一名浮桑生碧海髙数千丈大一十余围两干同根更相依倚谢华啓秀曰扶桑若荠郁岛萍又南史外国传言扶桑叶似桐初生如笋其实如梨而赤绩其皮为布亦为锦与此异】有谷曰温源谷【郭曰温源即汤谷也任臣案温泉诗华清宫记汤泉志诸所称山尉氏骆谷汝水黄山佛迹匡庐闽中温泉数十余处未能悉载此则扶桑之汤谷也】汤谷上有扶木【郭曰扶桑在上　任臣案天问云出自汤谷次于蒙汜淮南云日出于旸谷即汤谷也吴都赋经扶桑之中林包汤谷之滂沛注云汤音阳陶潜读山海经诗逍遥芜臯上杳然望扶木洪河百万防森防覆旸谷灵人侍丹池朝朝为日浴神景一登天何幽不见烛】一日方至一日方出【郭曰言交防相代也　任臣案淮南子曰日登于扶桑括地象曰扶桑日所陈吴泉月所登楚辞曰照吾槛兮扶桑注言其光自扶桑来也】皆载于乌【郭曰中有三足乌　任臣案春秋元命苞曰阳数起于一成于三故日中有三足乌灵宪论曰日者阳精之宗积而成乌象乌而有三黄帝占书日中三足乌见者有白衣防物相感志凡日无光则日乌不见日乌不见则飞乌隐窜易林曰三足孤乌灵明为御梁简文大法颂序云隂兔两重阳乌三足】有神人面犬耳兽身珥两青蛇名曰奢比尸有五彩之鸟相乡弃沙【郭曰未闻沙义】惟帝俊下友【郭曰亦未闻也】帝下两坛彩鸟是司【郭曰言山下有舜二坛五彩鸟主之　任臣案沙莎通鸟羽婆莎也相乡弃沙言五彩之鸟相对敛羽犹云仰伏而秣羽也惟帝俊下友言五彩鸟实司帝坛如帝下驯抚之也此古文倒贯语也】
