<!-- { "loadSidebar": true } -->
　　又东北三百里曰教山【任臣案杨慎补注曰教即殽也秦晋战于殽即此地两山则殽之南北两嵚也夏后臯墓文王避雨陵在焉见公羊传又案水经曰河之右则崤水注之注云出河南盘崤山西北流又曰河水又东与教水合注云出垣县教山是二山实相近然以为教即殽也非是名胜志云教山今名効山亦名罩山在绛县东南八十里入垣曲界】其上多玉而无石教水出焉西流注于河是水冬干而夏流实惟干河【郭曰今河东闻喜县东北有干河口因名干河里但有故沟处无复水即是也任臣案郦道元云是水冬干夏流今世人犹谓之干涧杨慎曰干河在陜州唐名石壕杜子美有石壕吏歌今名石壕铺】其中有两山是山也广员三百步其名曰发丸之山其上有金玉
　　又南三百里曰景山【郭曰外传曰景霍以为城　任臣案寰宇记山在闻喜县东南十八里非毛诗景山】南望盐贩之泽【郭曰即盐池也今在河南猗氏县或无贩字　任臣案地理志曰盐池在安邑西南许慎谓之盐盬长五十一里广六里周一百一十四里吕宿云河东盐池谓之解盐今池水东西七十里南北十七里紫色澄渟浑而不流水出石盐自然印成西又一池名女盐泽朱廷立盐政志曰安邑一池谓之女盐泽东西二十五里南北二十里在猗氏故城南大厯间生乳盐赐名宝应灵庆池本草云解州安邑两池取盐于池旁耕地沃川池水每得南风急则宿夕成盐满畦】北望少泽其上多草藷藇【郭曰根似羊蹄可食曙豫二音今江南单呼为藷音储语有轻重耳　任臣案藷藇有二种此草藷藇也中山经其木多藷藇盖木藷藇也又藷藇或音储余计然曰储藇本出三辅白色者善是也或音署预本草薯蓣味甘温是也】其草多秦椒【郭曰子似椒而细叶草也任臣案杨氏云秦椒今名地椒羊肉之故尾比他羊为美计然云秦椒出陇西天水粒细者善又本草以大椒为秦椒即尔雅也地椒别为一种】其隂多赭其阳多玉有鸟焉其状如蛇而四翼六目三足名曰酸与【任臣案骈雅曰酸与三足览云三足之鸟有酸焉即此也事物绀珠云酸与如蛇四翼六目三足程良孺曰善芳令人不寐酸与令人不醉图赞曰景山有鸟禀形殊厥状如蛇脚三翼四见则邑恐食之不醉】其鸣自詨见则其邑有恐【郭曰或曰食之不醉】
　　又东南三百二十里曰孟门之山【郭曰尸子曰龙门木辟吕梁未凿河出于孟门之上大溢逆流无有丘陵髙阜灭之名曰洪水穆天子传曰北升孟门九河之隥　任臣案辛氏三秦记曰河津一名龙门巨灵迹犹在去长安九百里孟门与龙门相对即龙门之上口也实为河巨阨兼孟门津之门也名胜志云今在山西平阳府吉州西七十里界离风山四十里】其上多苍玉多金其下多黄垩多湼石
　　又东南三百二十里曰平山【任臣案水经注辅山疑即平山也山顶周员五六里少草木隋图经曰平山在平阳一名壶口山尚书既载壶口是也今名姑射山平水出其下又一统志平山在平阳府西南二十五里姑射山之支也图经以为即姑射山非姑射山在府西五十里】平水出于其上潜于其下是多美玉
　　又东三百里曰京山有美玉多漆木多竹其阳有赤铜其隂有防【郭曰黑砥石也尸子曰如黄砥明色非一也防音竹篠之篠】髙水出焉南流注于河
　　又东二百里曰虫尾之山其上多金玉其下多竹多青碧丹水出焉南流注于河薄水出焉【郭曰淮南子曰薄水出鲜于山】而东南流注于黄泽
　　又东三百里曰彭毗之山其上无草木多金玉其下多水蚤林之水出焉【郭曰音早】东南流注于河肥水出焉【任臣案今镇原县西北有肥水疑即此刘防孟曰昔黄帝诛百魅膏流成泉故有肥泉之水】而南流注于牀水其中多肥遗之蛇
　　又东百八十里曰小侯之山明漳之水出焉南流注于黄泽有鸟焉其状如乌而白文名曰鸪【郭曰鸪二音　任臣案骈雅曰鵸防鶌鶋鸪精卫皆乌属也】食之不灂【郭曰不瞧目也或作防音醮】
　　又东三百七十里曰泰头之山共水出焉【郭曰音恭】南注于虖池【郭曰呼佗二音下同】其上多金玉其下多竹箭
　　又东北二百里曰轩辕之山【任臣案路史禅通纪有轩辕氏作于空桑之北注引此为据非黄帝轩辕也】其上多铜其下多竹有鸟焉其状如枭而白首其名曰黄鸟其鸣自詨食之不妒【任臣案仓庚亦名黄鸟仓庚即鸎也李氏本草于鸎条下云食之不妒且引经文为证又杨防止妒论云梁武帝郄氏性妒或言仓庚为膳疗忌遂令治之妒果减半合观二説明以此鸟为仓庚矣然经云状如枭白首与仓庚不甚疑亦同名异物者也图赞曰鸪之鸟食之不瞧爰有黄鸟其鸣自叫妇人是服矫情易操】
　　又北二百里曰谒戾之山【郭曰今在上党郡湼县任臣案刘防孟云今在泽州髙平县】其上多松柏有金玉沁水出焉南流注于河【郭曰至荥阳县东北入河或出谷述县羊头山也　任臣案水经沁水出上党沮县谒戾山注云沁水即洎水也】其东有林焉名曰丹林丹林之水出焉【任臣案郑世子律学新説羊头山西二十里曰丹朱岭意古之丹林也盖年久伐尽不复有林矣遂譌为丹岭而朱乃后人妄加者杨慎补注曰丹林今之怀庆清化镇柿林百里故曰丹林实北地之上腴太行之秾秀也丹水在怀庆宝带府城水经注云丹水出上党髙都县故城东北阜下俗谓之源源水地理志云髙都县有莞谷丹水所出东南人絶水竹书纪年晋出公五年丹水三日絶不流幽公九年丹水出相反击皆丹水也】南流注于河婴侯之水出焉北流注于汜水【任臣案水经注漹水又防婴侯之水北流注于汜水乱流迳中都县俗又谓之中都水一统志曰婴涧水今在平遥县东三十里即婴侯水也】
　　东三百里曰沮洳之山【郭曰诗云彼汾沮洳　任臣案刘防孟曰今山西太原叔虞封此】无草木有金石濝水出焉【郭曰音其　任臣案郝敬读书通曰文字附合増减悉由人作如山海经沮洳之山濝水出马増系海内西南陬有増鸟】南流注于河【郭曰今淇水出汲郡隆虑县大号山东过河内县南为白沟　任臣案清淇自魏郡朝歌县界入分为二派一在郡东一在郡西俱南流入河汉建武二年遣司空王梁守此关即濝水地也水经河西防濝水注云水出汲县王屋西山】
　　又北三百里曰神囷之山【郭曰音如仓囷之囷】其上有文石其下有白蛇有飞虫黄水出焉【任臣案刘鳯杂俎云隆虑县黄水出于神囷之山黄华谷山髙十七里水出木门带直防岩下状若鸡翘故谓之鸡翘】而东流注于洹【郭曰洹水出汲郡林虑县东北至魏郡长乐入清水洹音丸　任臣案隋图经云洹水出隆虑县西北俗谓安阳河即声伯梦涉之所】滏水出焉【任臣案杨慎云滏水在今磁州】而东流注于欧水【郭曰滏水今出临水县西釡口山经邺西北至列人县入于漳其水　任臣案水经注滏水发源出石鼔山南岩下泉奋涌滏水之阳矣其水冬温夏泠水上有祠能兴云雨又东流注于漳谓之合河】
　　又北二百里曰发鸠之山【郭曰今在上党郡长子县西任臣案刘防孟云今属山西潞安府一统志云在长子县西五十里律学新説曰繖盖山西北三十里曰发鸠山山下有泉泉上有庙浊漳水之源也庙有象神女三人女侍手擎白鸠俗言漳水欲涨则白鸠先见盖以精卫之事而傅防之也王鉴禹贡考云发鸠山又名鹿谷山】其上多柘木有鸟焉其状如乌文首白喙赤足名曰精卫其鸣自詨是炎帝之少女名曰女娃【郭曰炎帝神农也娃恶佳反语误或作阶】女娃游于东海溺而不返故为精卫常衔西山之木石以堙于东海【郭曰堙寒也音因任臣案述异记炎帝女溺死东海中化为精卫一名誓鸟一名涴禽一名志鸟俗名帝女雀学海注云赤帝之女姜姓为精卫在上党发鸠山博物志云有鸟如鸟文首白喙赤足曰精卫精卫常取西山之木石以填东海五侯鲭曰精卫无雄偶海燕而生抱朴子曰精卫填海让递生左思魏都赋精卫衔木偿怨吴都赋精卫衔石而遇缴文鳐飞波而触纶庾信连珠云精卫何禽欲衔石而塞海又哀江南赋岂寃禽之能塞海非愚叟之可移山颜之推赋既衘石以填海终荷防以从秦崔融嵩山碑精卫衔木而偿寃女尸化草而成嫔李白诗西飞精卫鸟东海何由填又云精卫费木石鼋鼍无所凭又大鹏赋精卫殷勤于衔木鶢鶋悲愁乎荐觞白氏六帖妇化石以望夫鸟衔木而填海胡斗南诗千年木石劳精卫边贡诗柳边精卫浙江潮丰坊鸣鳯行精卫一小鸟衔石翻飞东海头文翔鳯后湖行衔木非冯精卫填徐光启厯书表精卫填海有求成之望愚叟移山论可为之理黄氏续骚经云娥宛转于水防兮精卫舞于江渚图赞曰炎帝之女化为精卫沉形东海灵爽西迈乃衔木石以填波害陶潜读山海经诗精卫衔微木将以填沧海刑天舞干戚猛志故常在同物既无虑化去不复悔徒设在昔心良农讵可待王氏释义云炎帝少女化精卫犹蜀帝化杜鹃也】漳水出焉【郭曰浊漳音章　任臣案一统志浊漳在潞州西五十里名胜志曰发鸠山上有灵湫泉即浊漳之源】而东流注于河【郭曰或曰出长子县鹿谷山而东至邺入清漳】
　　又东北百二十里曰少山【郭曰今在乐平郡沾县沾县故属上党　任臣案晋地记云少山即太谷也在太谷县西南十里有咸阳故城亦名咸阳谷王鉴禹贡考云山在太原府乐平县西南二十里福地记曰其髙八百丈可以避兵恒山之佐命也清漳水出此又名沽岭】其上有金玉其下有铜清漳之水出焉东流于浊漳之水【郭曰清漳出少山大绳谷至武安县南暴宫邑入于灟漳或曰东北至邑城入于大河也　任臣案禹贡合注漳水有二出大黾谷为清漳出鹿谷山为浊漳】
　　又东北二百里曰锡山【任臣案王氏云今无锡亦有锡山】其上多玉其下多砥【任臣案禹贡云砺砥砮丹】牛首之水出焉而东流注于滏水又北二百里曰景山有美玉景水出焉东南流注于海泽
　　又北百里曰题首之山有玉焉多石无水
　　又北百里曰绣山其上有玉青碧其木多栒【郭曰木中枚也音荀】其草多芍药芎防【郭曰芍药一名辛怡亦香草属　任臣案辛怡乃辛雉今谓之木笔杨雄甘泉赋列辛雉于林薄服防注云即辛怡雉怡声相近耳楚词有辛怡车亦不谓芍药也郭注非是又毛传以芍药为香草陆玑云今药草芍药无香气未审今何草芍或作勺郑风云伊其相谵赠之以勺药董子云勺药一名将离故将别赠之韩诗外传云勺药离草也李濒湖曰芍药犹绰约也此草花容绰约故以为名尔雅翼云制食之毒莫良于勺故得药名又赤者名金芍药白者名木芍药】洧水出焉【任臣案水经云洧水出河南密县马领山】而东流注于河其中有鳠【郭曰鳠似鮎而大白色也】黾【郭曰甃黾似虾蟇小而青或曰蠖黾一物名耳　任臣案尔雅疏蟾诸在水者名黾一名耿黾一名土鸭郑樵云黾水鸡也音猛】
