<!-- { "loadSidebar": true } -->
　　又东一百五十里曰风雨之山其上多白金其下多白湼其木多棷椫【郭曰棷木未详也椫木白理中节驺善二音　任臣案说文棷木薪也博雅校棷紫也又初九切椫白木之有文理者礼器椫杓玉藻栉用椫栉亦音展】多杨【任臣案杨有蒲栁白杨栘杨数种与柳不同陈藏器曰杨树枝叶短柳树枝叶长】宣余之水出焉东流注于江其中多蛇其兽多闾麋多麈豹虎其鸟多白鷮又东北二百里曰玉山其阳多铜其隂多赤金【任臣案郭以赤金为铜则一物何以叠见即此足证前注之谬】其木多豫樟楢杻其兽多豕鹿麢防其鸟多鸩
　　又东一百五十里曰熊山有穴焉熊之穴恒出神人夏啓而冬闭【任臣案天问云焉有非虬熊以逰周拱辰注虬龙与熊絶不相而相以逰葢神熊也山海经熊穴恒出神人即此也又熊穴一谓之熊舘说文云熊以豕山居冬蛰图赞曰熊山有穴神人是出与彼石皷象殊应一祥虽先见厥事非吉】冬启乃必有兵【郭曰今邺西北有鼔山下有石鼓象悬着山旁鸣则有军事与此穴殊象而同应】其上多白玉其下多赤金其木多樗柳其草多寇脱
　　又东一百四十里曰騩山其阳多美玉赤金其隂多铁其木多桃枝荆芭【任臣案荆牡荆也或谓之楚芭疑芑字之譌卷中多以荆芑连文】又东二百里曰葛山其上多赤金其下多瑊石【郭曰碱石劲石似王也音缄】其木多柤栗橘櫾犹杻其兽多麢防其草多嘉荣【任臣案骈雅曰嘉荣之草不霆】
　　又东一百七十里曰贾超之山其阳多黄垩其阴多美赭其木多柤栗橘櫾其中多龙脩【郭曰龙须也似莞而细生山石穴中茎倒垂可以为席　任臣案郑缉之东阳记仙姥岩下尽出龙须即此草也广志云龙脩一名西王母簪述异记周穆王东海岛中飬八骏处有草名龙刍龙刍亦龙脩也古语云一束龙刍化为龙驹谓此耳】
　　凡岷山之首自女几山至于贾超之山凡十六山三千五百里其神状皆马身而龙首【任臣案范槲蜀都赋马首之神何其烈江鎏注云山海经江有神生汶州马首龙身禹导江神实佐之与本文小异】其祠毛用一雄鸡瘗糈用稌文山勾檷风雨騩之山【任臣案文山即岷山史记汶岷通】是皆冢也其祠之羞酒【郭曰先进酒以酹神】少牢具婴毛一吉玉熊山席也【郭曰席者神之所凭止也】其祠羞酒大牢具婴毛一璧干儛用兵以禳【郭曰禳祓除之祭名儛者持盾武儛也】祈璆冕舞【郭曰祈求福祥也祭用玉儛者冕服也美玉曰璆已求反】
　　中次十经之首曰首阳之山【任臣案刘防孟曰首阳山有二一属山西蒲州一属河南偃师】其上多金玉无草木
　　又西五十里曰虎尾之山其木多椒椐多封石【任臣案别録曰封石味甘无毒主消渴生常山及少室】其阳多赤金其隂多铁
　　又西南五十里曰繁缋之山【郭曰音溃】其木多楢杻其草多枝勾【郭曰今山中有此草】
　　又西南二十里曰勇石之山无草木多白金多水又西二十里曰复州之山其木多檀其阳多黄金有鸟焉其状如鸮而一足尾其名曰跂踵【郭曰音企】见则其国大疫【郭曰铭曰跂踵之鸟一足似防不为乐兴反以来悲　任臣案览曰一足之鸟有槖焉有跂踵焉有毕方焉有商羊焉骈雅曰絜钩跂踵兆疫鸟也圗赞云青耕御疫跂踵降灾物之相反各以气来见则民咨实为病媒】
　　又西三十里曰楮山多寓木多椒椐多柘多垩【郭曰一作渚州之山】
　　又西二十里曰又原之山其阳多青防其隂多铁其鸟多鸜鹆【郭曰鸲鹆也传曰鸲鹆来巢音臞　任臣案考工记鸲鹆不逾济地气使然也一名哵哵鸟一名寒臯读书考定云干睾鸲鹆也又云防防晴交鸲鹆足交师旷禽经曰鹦鹉摩背而瘖鸲鹆剔舌而语张华注云山海经谓之鹆以鸜鹆似误】
　　又西五十里曰涿山其木多谷作杻其阳多防琈之玉又西七十里曰丙山其木多梓檀多弞杻【郭曰弞义所未详　任臣案弞音哂】
　　凡首阳山之首自首山至于丙山凡九山二百六十七里其神状皆龙身而人面【任臣案汲冢语曰晋平公至于浍见人乗白骖八驷以来狸身而狐尾问师旷师旷曰其名首阳之神饮酒霍太山而归见之甚善所言形状与此不同】其祠之毛用一雄鸡瘗糈用五种之糈堵山冢也【任臣案即楮山】其祠之少牢具羞酒祠婴毛一璧瘗騩山帝也其祠羞酒大牢其合巫祝二人儛婴一璧【任臣案此亦祠騩山者明有统也祭以大牢者诎于所同而伸于所独也】
　　中次一十一山经荆山之首曰翼望之山湍水出焉【郭曰鹿反　任臣案水经湍水出郦县北芬山注云湍水出农翼望山水甚清彻东南流迳南郦县故城东一统志云今湍水在邓州城北三里源出熊耳山鎗竿岭】东流注于济【郭曰今湍水迳南阳穣县而入清水】贶水出焉【郭曰音况】东南流注于汉其中多蛟【郭曰似蛇而四脚小头细颈颈有白瘿大者十数围卵如一二石瓮能吞人　任臣案龙无角曰螭龙有角曰虬龙有翼曰应龙有鳞曰蛟龙圗赞曰匪蛇匪龙鳞彩炳焕腾跃波涛蜿蜓江汉汉武饮羽佽飞叠断】其上多松栢其下多漆梓其阳多赤金其阴多珉
　　又东北一百五十里曰朝歌之山【任臣案淮南子云墨子非乐不饮朝歌邹阳岳中书云邑号朝歌墨子回车论语撰考防曰邑名朝歌顔渊不舍即此地也路史云今卫之黎阳卫镇西二十里有朝歌城】潕水出焉【郭曰潕水今在南阳舞阳县音武任臣案刘防孟云今之衞辉也水经潕水出潕隂县西北扶予山东过其县南不云朝歌者岂山之异名】东流注于荣其中多人鱼其上多梓柟其兽多麢麋有草焉名曰莽草可以毒鱼【郭曰今用之杀鱼　任臣案周礼翦氏掌除蠧物以莽草熏之郑注莽草药物杀虫者览云莽草熏庶蛊蜃炭攻貍虫李氏谓即芒草也一名防草山人以毒防故又谓之防莽别録云一名葞一名春草沈括笔谈补曰世人用莽草多是谬误本草云若石南而叶稀无花实亦误也今莽草蜀道襄汉浙江湖间山中有枝叶稠宻团栾可爱叶光厚而香烈花红色大小如杏花六出反卷向上中心有新红蕋倒垂下汉间渔人竞采以防饭饴鱼皆翻上乃捞取之南人谓之石桂唐人谓之红桂李徳裕诗序龙门敬善寺有红桂树故是蜀道莽草徒得佳名耳古用此毒鱼有验本草木部所收不审何缘谓之草】
　　又东南二百里曰帝囷之山【郭曰去伦反　任臣案卢柟泰宇赋颈帝囷而俘太逢指此山之神】其阳多防琈之玉其阴多铁帝囷之水出于其上潜于其下多鸣蛇
　　又东南五十里曰视山其上多韭有井焉名曰天井【任臣案尔雅井一有水一无水为汋注云即天井也邢昺疏曰非人为之者曰天井荆州记云江陵县有天井台东临天井井周二里许中有潜室人时见之辄有兵疫鱼豢典畧曰浪井者勿凿而成皆斯又孙子地滔曰天井此兵法家言也非此】夏有水冬竭其上多桑多美垩金玉又东南二百里曰前山其木多槠【郭曰音诸似柞子可食冬夏生作屋柱难腐或作储　任臣案槠子有苦甜二种甜槠子粒小木文细白俗名面槠苦槠子粒大木文粗赤俗名血槠其色黑者名铁槠】多栢其阳多金其阴多赭
　　又东南三百里曰丰山【任臣案名胜志紫川又束北五里曰丰山一统志云丰山在南阳东北三十里元好问诗丰山一何髙古屋苍烟重谓此】有兽焉其状如蝯【任臣案蝯即猿尔雅猱蝯善援雄赋蝯狖拟而不敢下】赤目赤喙黄身名曰雍和见则国有大恐【任臣案麟书云天狗电落不恐雍和本此】神耕父处之【任臣案骈雅曰耕父野仲语忘敬遗皆名也麟书云耕父淩波歳华纪丽云囚耕父歼淤光文选注曰耕父早】常逰清泠之渊出入有光【郭曰清泠水在西号郊县山上神来时水出有光耀今有屋祠之　任臣案张衡东京赋囚耕父于清泠溺女魃干神潢南都赋耕父扬光于清泠之渊黄省曾读山海经诗耕父尔何神常逰清泠渊冯氏杂録曰耕父居清泠之渊见则其国败事物绀珠云南阳府东北丰山下有清泠泉神耕父处之神来则水赤说苑云白龙下清泠之渊真诰云务光入清泠之渊淮南子北人无择非舜自投清泠之渊夏竦赋湛清泠之素液即斯水圗赞曰清泠之水在平山顶耕父是防流光洒景黔首祀荣以弭灾】见则其国为败有九钟焉是知霜鸣【郭曰霜降则钟鸣故言知也物有自然感应而不可为也　任臣案文苑英华南阳有丰山山有钟霜降则鸣于是乔潭作霜钟赋五行记云丰山有钟霜降则鸣黄河有钟阴雨则鸣李那答徐陵书繁霜应管能响丰山之钟王褒诗律改三秋节气应九钟霜王勃净恵寺碑九乳仙钟独鸣霜雪杨烱浑天赋钟何鸣兮动霜气骆賔王啓云浮础润霜落钟鸣昌黎子曰丰山有钟感而自鸣沈亚之乞巧文咽吟梦语之涟涟感霜钟之流越吴淑霜赋覆员峤之寒振丰山之洪钟黄省曾诗九钟知霜鸣宋濂文霜钟初动巢鸟咸忧释义曰霜降鸣金气应也卢柟集丰山有九钟焉不知夫霜降气凝轰阗雷触天然自鸣于火荒之野葢自况也白帖引经云丰山有钟九耳霜降则鸣与本文小异圗赞曰峣崩泾竭麟闘日薄九钟将鸣淩霜乃落气之相应触感而作】其上多金其下多谷柞杻橿
　　又东北八百里曰牀之山其阳多铁其木多藷藇【任臣案此木藷藇也】其草多鸡谷其木如鸡卵其味酸其食者利于人
　　又东六十里曰皮山多垩多赭其木多松柏
　　又东六十里曰瑶碧之山其木多梓柟其阴多青防其阳多白金有鸟焉其状如雉恒食蜚名曰鸩【郭曰蜚盘也音翡此更一种鸟非食蛇之鸩也　任臣案蜚一名蠦蜰本草谓之蜚廉春秋经云有蜚似此也音费汉中人食之名为石姜或以为即蜚厉虫非是】
　　又东四十里曰支离之山济水出焉南流注于汉【郭曰今济水出郦县西北山中南入汉郦离音字亦同】有鸟焉其名曰婴勺其状如鹊【任臣案鹊大如雅长尾尖觜黒爪淮南子云干鹊知来禽经谓之喜鹊内典谓之刍尼】赤目赤喙白身其尾勺【郭曰似酒勺形　任臣案事物绀珠云婴勺如鹊目喙赤身白尾勺骈雅曰婴勺鹊属也圗赞曰支离之山有鸟似鹊白身赤眼厥尾如勺维彼有斗不可以酌】其鸣自呼多防牛多羬羊
　　又东北五十里曰祑之山【郭曰音雕　任臣案五音集韵作祙】其上多松栢机栢【郭曰栢叶似柳皮黄不措子似拣着酒中饮之辟恶气浣衣去垢核坚正黑可以间香缨一名括楼也　任臣案栢有数种松叶栢身者枞栢叶松身者桧亦谓之栝叶扁而侧生者名曰侧栢】又西北一百里曰堇理之山其上多松栢多美梓其阴多丹防多金其兽多豹虎有鸟焉其状如鹊青身白喙白目白尾名曰青耕可以御疫【任臣案事物绀珠曰青耕如鹊青身喙首尾皆白骈雅曰青耕肥遗御疠鸟也读书考定云寓辟兵青耕辟疫】其鸣自呌
　　又东南三十里曰依轱之山【郭曰音枯】其上多杻橿多苴【郭曰未详音葅　任臣案雌麻谓之苴又粤西不死草亦名苴未审孰是】有兽焉其状如犬虎爪有甲其名曰獜【郭曰言体有鳞甲音吝】善駚【郭曰跳跃自扑也鞅奋两音】食者不风【郭曰不畏天风　任臣案图赞曰有兽虎爪厥号曰獜好自跳扑鼔甲振奋食其肉不觉风迅】
