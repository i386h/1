<!-- { "loadSidebar": true } -->
　　夫妇一体，载在礼经，男女平权，国之常典也，然于实际言之，乃男轻而女重。自来刑法，女子独宽，夫之尊荣，妇可坐享。劳心劳力之苦，尽属于男，采荇澣衣之微，方期于女。昔时本为重女之国，今日反倡平等之言，事之离奇，无过是者。盖以生活日艰，供养匪易，冀女子之共谋，减男子之担负。其非善意，惟我知之，女子勿为所愚，乃此时之急务也。去年俄党最盛之时，乡间某处，妻忽晏起，属夫炊爨，谓我已尽力当年，夫可报于今日。夫不与抗，遵命而行。早餐之后，夫备两车，邀妇取谷，亦谓既然平等，劳逸均分。妇恧然而退，平等之议遂消。今之重女者，皆此意也，云云。语见湘潭杨重子□□钧《草堂之灵》。声木谨案：杨氏此语，极有远识，实获我心。中国本以重女之国，一语破的，尤属惬心贵当。中国女子事事优异，不特中人以上者养尊处优，颐指气使，多有凌驾其夫之势，男子以惧内闻者，以声木所知，实不一而足，即贫苦之家，在家烹饪补缀，与以汗血易衣食，其劳逸苦乐，自不待言。其所以不同者，仅有出门不出门之分。男子岂好终日出门乎，为谋衣食，不得已耳。中国夫妇，本以礼义为本，是以数千年相安无事，从无有敢言离异者。今弃礼义而专言情欲，礼义束缚，可以历数千年而无蔽，情欲相感，出于一时诱惑而有余，是以见在离异者日多。将来地方官终日所理者，无非此等案件，更有罄竹难书之势，婚姻之道苦，必有甚于旧礼教千百倍者。杨氏早言之于数十年以前，何其伟欤！ 
　　
　　石遗室诗话中笑语 
　　侯官陈□□孝廉衍《石遗室诗话》云：「久不与子培相见，今夏寓沪，访之。登楼，伯严先在。坐未定，子培与伯严大哗，责余近来诗话不甚誉其诗。余曰：『誉则喜，毁则怒，虽孔子，不外人情，但区区之言，果足为典要乎？』伯严又谓余誉其子师曾诗过于乃父，余曰：『此正吾辈求之不得者，恐君词若有憾，实乃深喜之。向在都，尝与林宰平推究古今闻人，其子往往赶不上，此与家学濡染之说，岂不大相反。宰平曰此殆谚所谓近庙欺神之故也。相与大笑而罢。』」又云：「固始秦右衡树声，一字晦鸣，今之孙樵、刘蜕也。癸卯廷试经济特科首场列一等。覆试卷中用『』字，阅卷大臣不识。时广雅督部述职在都，特派为总裁，羣问焉。广雅曰『似见《逸周书》』，然仍抑置二等，由水曹郎出守云南曲靖，官至广东提学使。余始与相见于武昌，偶谈相扑故事，某君曰『即汉角抵』，余曰『似本《公羊》』，君曰『宋万搏闵公是也』，余心识之。再见都门，赠余以所著骈体文一册，余曰：『可方石笥山房。』君意未足，余曰：『然则唐四杰何如？』又云：『余生平论诗，稍存直道，然不过病痛所在，不敢以为勿药，宿瘤显然，不能谬加爱玩耳。至于是丹非素，知同体之善，忘异量之美，皆未尝出此也。孙师郑不厌其严，冒鹤亭则恶其刻，甚者丛怨成隟，十年之交，绝于一旦故诗话之作，迟之又久而不敢出也。」云云。声木谨案：据孝廉所云，实诗话中之笑话，故汇录于此。至谓甚者丛怨成隟，予撰笔记，亦同此感。虽喜谀恶直，人之恒情，然不能不为斯世惜矣。 
　　
　　陶元藻论学诗法 
　　顾燊南青选尝问余：初学为诗，宜遵何法。余曰：昔夫子教人从政，尊五美，屏四恶。惟诗亦五美当尊，一曰意新而刻，二曰气旺而清，三曰烹练精工，四曰风神闲逸，五曰用典能化。有四恶宜屏，一曰油滑，二曰空疏，三曰无性灵，四曰时文气未除，云云。语见会稽陶篁邨□□元藻《凫亭诗话》。声木谨案：□□所举五美四恶，洵属诗家三昧，□□举以示人，最为精凿。设四恶未去尽，断难语以五美。勿谓诗为小道，可以任意吟风弄月，以诗家自诩，甚且有自刻其集者。 
　　
　　张其淦撰述 
　　东莞陈子励方伯伯陶《松柏山房骈体文钞序》云：「张君豫泉，余同年友也。生同里，长同学，同膺秋荐，同第春官，复先后同入词馆。自弱冠迄强仕，二十年间，切劘至密。及君宰黎城，余官京邸，虽音问不绝，而踪迹稍疏。其后复同官大江南北。辛亥之变，余避官富场中，君亦窜身春申浦上，则又同居异域，同作寓公。忆君少从先君子游，同学为诗，余时有志于考据之学，而君则肆力于骈俪之文，其趋向稍有不同。今君出所为《骈体文钞》，索余序。余维学殖荒落，何足以序君文，然有不能已于言者。君之文，规橅国朝诸大家，复由唐初四杰上追徐庾，扶质立干，灏瀚流转，不徒以鲸铿春丽见长。然徐庾之文所以工者，身值厄运，拘留宾馆，颠沛江关，哀怆之词，凄心怵目。君辛丑八月间与余书，纚纚贰千余言，身世之感，忠爱之忱，比孝穆在北齐《与杨仆射书》，同一悲愤而风骨过之。若他日者，以危苦之词，述危亡之运，复为《哀江南赋》一篇，吾知其必与子山有合也。倘所谓文以穷而益工者乎。然余序君文，历数余两人遭际相同者，盖又欲君之同保岁寒，而不欲如徐陵、庾信，古之夸人，为文中子《中说》所讥也。」云云。声木谨案：学使名其淦，后任安徽提学使，撰《松柏山房骈体文钞》四卷，庚午八月排印本，《明代千遗民诗咏初编》十卷、《二编》十卷、《三编》一卷，门人祁武垣□□正注，己巳二月排印本，《洪范微》二卷，庚午四月排印本，《老子约》六卷，己未十月，罗浮酥醪观浮山第一楼排印本。复撰有《邵村学易》廿卷、《左传礼说》十卷、《春秋持平》十卷、《春秋教旨》二卷、《读老随笔》十卷、《庄子旨归》十卷、《郭子翼庄偶释》一卷、《读列随笔》二卷、《梦痕仙馆诗钞》十五卷、《五代咏史诗钞》六卷、《邵村咏史诗钞》十八卷、《寓园文钞》二卷，虽已成书，未见传本。骈文前复有□□章一山太史梫序云：「宣统三年，以臣欺君，遂改国体，迄今十有六年，乱日以炽，而圣道因以日晦。当其时，巧辞诡说，无识者靡然从之。其明乎君臣大义者，率匿处四方，不问世事。上海，遗臣退士之所僦居也。故宫禾黍之思，荆棘铜驼之泣，人孰无之。」云云。可谓慨乎其言之。学使以「松柏」名斋，又撰《明代千遗民诗咏》三编以见志，深得方伯同保岁寒之旨。天地间正气，径锺于东莞一隅矣，异哉！ 
　　
　　谭献论文治平天下之乱 
　　仁和谭仲修明府献《吴竹如先生年谱书后》云：「咸丰间，兵事孔棘，几[于鱼]烂鼎沸。乃用兵十五六年，驱除羣丑，海内乂安。中兴之期，谓非师武臣力不至此。然窃以危而后安，斡旋气运，实儒者之效，正学之昌，而后有此承平之一日。何以明之？曾文正、胡文忠，非元功与，非大儒与。倭文端之弼亮，罗忠节之百胜，何刚节之效命疆场，吕文节之慷慨遂志，其人皆学希圣天，言必仁义，粹然儒者。而整躬率物，因事纳忠，中外人望，如霍山吴司寇者，复左右之，不独功名相伯仲，而气谊亦实应求。朝廷任贤去邪，勿贰勿疑，抍天下既溺之人心，挽天下既穷之民力，礼义为甲冑，忠信为干橹，凡事有本原。献束发读书，稍壮南北奔走，身丁丧乱二十载，复见太平，于师友间，与闻绪言，尝持此论。」云云。又《方柏堂辅仁录序》云：「方柏堂先生，以友朋为性命者也。桐城固多贤豪哉！方姚文儒接踵，流风未没，故海内以为问学林渊。先生生名喆之乡，少渐父兄之教，出门求友，声气相感，而植基也固，趋向也正，非圣人之言不敢言，其时赠处之交必端人也者，而学以成。壮而知名，负海内物望，四方之端人论交恐后。当是时兵事起，人民流散，区寓云扰，亦可谓贞元之会矣。人以为靖难之略，在于师武臣力，而不知贤人君子，挽人心之沦丧，昌正学于绝续，则有道德之孚，讲习之益，衣冠之耆硕振祓于上，韦布之士修明于下，学术有本原，风俗因而归厚。所由廓清安定，父老以为复见太平者，贤人君子，与有力焉。」云云。声木谨案：明府此论，深得拨乱反正，治平天下之理。《左传》□□□[晋先谷]曰：「晋所以霸，师武臣[力]也。」若以言霸业则可，终亦必至于乱，齐桓、宋襄，前车可鉴。能已乱于已萌，固属不易，能已乱于未萌，非巨人长德，以礼义廉耻维絷之，固难治国平天下也。 
　　
　　吴征士遗集增补 
　　同邑吴兰轩京卿廷香，为原配吴淑人之王父，其学术授受，予已录入《桐城文学渊源考》中。所撰《吴征士遗集》二卷，文仅陆篇，诗仅捌拾陆首，不足以尽其所长。予旧有跋语，已录入《花前老人文钞》中。惟是集为同治元年冬仲，外舅吴武壮公长庆刊本，前有合肥徐毅甫广文子苓序与墓志铭，后有武壮一跋，未为完备。予别录一本，搜辑桐城戴存庄孝廉钧衡《吴征君传》，方存之京卿宗诚《庐舒二义士传》、《庐江吴公祠碑记》，武昌张廉卿舍人裕钊《吴征君墓表》，及拙撰《桐城文学渊源考》等五篇，增入卷首。拟日后刊入自编《桐城文学丛刊》中，先记其大略于此。 
　　
　　明唐寅悯日歌 
　　明代书画家文征明、沈周、唐寅、祝允明、董其昌等并工诗文，文撰《甫田集》三十五卷、《附录》一卷，沈撰《耕石斋石田集》九卷，唐撰《六如居士集六种》廿三卷，祝撰《怀星堂集》三十卷，董撰《容台文集》九卷、《诗集》四卷、《别集》四卷。五家刊本，坊间亦间有，盖为书画所掩久矣。予年少时，在晋昌唐伯虎解元寅集中，见有《悯日歌》七言古诗一首，最喜讽咏。非谓其诗佳，可供后人则效，正以未免俚俗，村妇樵子人人能解，俨若暮鼓晨钟，唤醒痴人不少，爰录之于此。诗云：「人生七十古来少，前除幼年后除老，中间光阴没多时，又有阴晴与烦恼。过了中秋月不明，过了清明花不好，花前月下得高歌，急欲满把金樽倒。世上钱多赚不尽，朝里官多做不了，官大钱多心转忧，落得自家头白早。请君细点眼前人，一年一换埋青草，草里高低多少坟，年年一半无人扫。」云云。声木谨案：此诗亦见明吴县俞子容□□弁《山樵暇语》中，丙辰十二月，《涵芬楼秘笈》本。惟俞氏称其诗多类白乐天，善于模写，深得人情物态，悲欢穷达，恐未必然也。予平日专取清浅格言，易资讽咏者，无论诗歌联语，汇录一帙，名《老瓦盆斋杂钞》。每当怨尤之时，一经展视，如嚼冰雪。尝谓圣贤义理之书，与佛家清净之旨，原无二致。圣贤事事反躬自责，尽其在己，自无怨于人，此惟上智能之。佛家事事皆有解脱，别有取偿之处，亦可不追咎于人。凡中人以下者，皆作此等观念，此佛教之所以不能废也。 
　　
　　论诒炜集 
