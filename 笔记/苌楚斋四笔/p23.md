<!-- { "loadSidebar": true } -->
　　如皋冒鹤亭□部广生，编辑《楚州丛书》，序云：「往者吾尝闻之萧先生敬孚矣，萧先生之言曰：『一国有一国之魂，文章学术者，中国之魂也。中国之大，苟一郡一丛书，一县一丛书，推之至一家一丛书，合之为一省之丛书，再合之为一国之丛书，则国魂其归来，不待招矣。』」云云。声木谨案：孔子言「君子疾没世而名不称」，敬孚征君所言，深得圣人疾没世而名不称遗意。推而至于一县一家，乃极小范围。果使古今载籍尽付剞劂，既能绵学问于无穷，亦可寄精神于不朽，岂非天壤间一大快事。但知之匪艰，行之维艰。□部用其言，于光绪□□□□□先有《冒氏丛书》之刻，癸丑□□复有《永嘉诗人祠堂丛刊》之刊本，辛酉正月，又有《楚州丛书》之刊，得使废坠载籍藉以流传，仁人之言，其利溥矣。 
　　
　　子女谋刊先人遗集 
　　明武功康对山侍讲海《韩安人遗诗序》云：「五泉子既卒之十有四年，其内子安人屈氏亦卒。五泉子无子，有女异，痛其父母继亡，身为女子，不能发扬休光，以书贻余，张氏女荼毒匍匐之状，殁不忍闻。谓父集已刻，而母有遗诗若干首，企余序之句刻焉。余闻安人贞淑矣，顾未知其能诗，而又精典如此。于戏！人莫不以士大夫多男子为胜。五泉子也，不俟盖棺而争财[构]讼矣，其视厥身后，不知为何如，可以同年语哉！有女如异，五泉子未为无子也。五泉，朝邑人韩汝庆，讳邦靖，戊辰进士，山西布政司参议，卒时余尝撰诔哀焉。安人，华阴都宪屈西溪公女，聪慧盖自有云。」云云。文见《韩安人遗诗》卷首。声木谨案：屈安人遗诗，其侄孙屈同宇奉政受善跋文云：「安人全集，表姑异携刊长安，未果。甲辰，不肖读礼山中，念安人集久湮，搜之，仅得诗数首暨康太史德涵序。虽不成帙，然隋珠和璧，得一亦称宝矣。爰付剞劂，俟大方君子称焉。」云云。据此，则安人遗诗，其女异虽茹苦含辛，志切表扬其母，实未及刊行，仍于明万历壬子孟夏，赖其侄孙屈奉政搜辑刊行。必非当时原本，其遗逸者必多，深为可惜。我朝江阴夏永曦州判炜如，撰《軥录斋稿》四卷，癸丑十月，同邑缪筱珊京卿荃孙为之刊行。系用其第五女遗赀，特于每卷后着明，刊文一行，文云「第五女遗赀」。予特详为着明于《苌楚斋书目》中，以为后人矜式。侯官陈□□孝[廉]衍《石遗室诗话》云：「吾友马季立贻余《尺冈草堂遗集》四册，凡文四卷、诗八卷，而使为之序，盖季立乡人陈君子瑜璞所著。君女适伊氏墨卿先生族弟，能文墨绘事，于季立为舅之妻。陈君子早逝，遗集皆其女刊之，属季立，求能诗文者为序。」云云。宝山袁□□□□康《清风室诗钞序》云：「《清风室诗集》五卷，予友钱君剑虹先德铁江之所著也。先生生平撰着甚富，其诗文集及他著述均未授梓。剑虹昆玉，抚兹手泽，默顾时艰，深惧万一不慎，或至陷于水火，化作云烟，后难于为悔，因于前年在苏，先将诗文集付梓。若我剑虹，则亦有不可及者。盖值此礼教沈沦之日，革命之毒流及家庭，为人子孙者，竞各顽固其父祖，况手箧中遗稿，视若无足重轻，一任穴饥鼠、饱枯蟫，不加爱护，而剑虹于其先集冀永流传，绝似饥者之求食，寒者之求衣，未遂此愿而心志不快，以视迩日所称识时俊杰，其贤不肖之相去何如。故序先生之诗之外，因复牵连及之，藉为挽回风气之一助云。」云云。袁氏此话实获我心，方今世教凌夷，风俗堕废，世闲安有贤子孙如屈安人之女、夏州判之第五女、陈子瑜之女、钱明府之子，皆能追念先德，爱护其撰述若此，其能永孝思于父母既殁之后，当其父母生存之日，自必竭力事亲，孝养有加，非寻常空言孝弟者所能及，已可知其故矣。 
　　
　　衍义消夏宫词书目补录 
　　撰述以「衍义」名者，已见予《续笔》卷六，兹复有一种：□□吴国士撰《周易衍义》□卷，上海同文印书馆印本，见《学风》第壹卷第二期。以「消夏」名书，予于《随笔》卷一已胪列[七]种，兹于书目中，复见中吴顾以安撰《丙子消夏录》五卷，乾隆□□□□□自刊本。赵绍祖亦撰《消夏录》一卷，陆续自刊本。宫词目录已见余《随笔》卷五、《续笔》卷一、《三笔》卷四与九，兹复见数种记之：□□方天根撰《南汉宫词》一卷□□□□□马嵰山刊本。□□陆次云撰《宫词》□卷，《澄江集》本。□□刘诚撰《启祯宫词》□卷，□□秦云撰《十国宫词》□卷，皆《香艳丛书》本。声木谨案：以上所载，有见与未见，姑记其目录于此。 
　　
　　张之洞与翁同龢交恶 
　　南皮张文襄公之洞《抱冰堂弟子记》云：一，己丑、庚寅间，大枢某、大司农某立意为难，事事诘责，不问事理。夫抵粤省，政事无不翻驳者，奏咨字句，无不吹求者。醇贤亲王大为不平，乃于议覆所奏各事，一一皆奏请特旨准行，且事事皆极口称奖。」云云。声木谨案：侯官陈衍《石遗室诗话》云：「广雅相国敡历内外数十年，舍高阳李相国鸿藻外，孤立无助，而最有憾于翁叔平相国同龢，尝有《抱冰室弟子记》百余则，言之颇详。己酉自定诗集，于《送同年翁仲渊殿撰从尊甫药房先生出塞》诗自注诗后云：『药房先生在诏狱时，余两次入狱省视之，录此诗以见余与翁氏分谊不浅。后来叔平相国一意倾陷，仅免于死，不亚奇章之于赞皇，此等孽缘不可解也。』」云云。据文襄自记及孝廉所云，文襄之于文恭，交恶可谓深矣。实则文襄外任，好大喜功，滥借洋债，开各省之先声。文恭时任司农，力为裁制，全属公谊，原不失古大臣风度。文襄引为私憾，极力诋斥，殊失和衷共济之雅量矣。 
　　
　　女士戴礼撰述 
　　玉环戴圣仪女士礼，撰《大戴礼集注》十三卷、《国朝列女传》七卷、《女小学》四卷、《女小学韵语》二卷，已于光绪三十四年九月，由□□章一山太史梫代为进呈学部，静海高□□□□毓浵为之排印行世。声木谨案：女士生当光绪末造，尚知以女德为重，笃守三纲之说，明君臣之大意，以殷顽自居，编辑女学各书，欲藉以挽回颓风败俗，立志固若凤凰之翔于千仞，而锦心绣口，亦属高莫与京，洵属有功名教，为巾帼中之完人。据侯官陈□□孝廉衍《石遗室诗话》所云，非所以毁之，实所以誉之也。义理须求千载之是非，不在一时之犬吠厖鸣，惟字曰「圣仪」，于义实有未安。「仪」字为宣统御名，理应敬避。出书命名，在宣统纪元以前，已于书中声明，[犹]可说也。「圣」字亦不宜轻用，虽训诂中有数解，生于三代之后，亦理应敬避。孔子尚圣不自圣，况他人乎！ 
　　
　　女士黄淑畹诗句 
　　永福黄纫佩女士淑畹，为莘田明府任第二女，诗有家法。当时颇为钱塘陈句山太仆兆仑所称赏之《梅花》诗云「风定月斜霜满地，西廊人静一声钟」之句，实仍从北宋林和靖《梅花》诗「疏影横斜水清浅，暗香浮动月黄昏」之句脱化而来，未足为异。撰《绮窗余事》一卷，附刊云窗主人十研老人《香草笺诗注》后，于□□己巳早冬，自刊袖珍写字本。集中有《送春词》绝句(六)[十八]首，其第七首云：「夜合花开香满台，氤氲香气入帘来。」云云。不特「夜合花开香满庭」已见唐人诗，且夜合开花在六七月，决非春花，用以送春，殊为不合。至于唐人言其香满庭，女士又谓氤氲香气，并非目见此花，全属臆断，予已有辨论，见于《[续]笔》卷[十]矣。 
　　
　　印度甘地 
　　辛未三月□□日，上海《申报·自由谈》中，有元元撰《海外人物志》云：印度甘地凯歌。平日赤足袒胸，仅披一手织之粗布，以无拳无勇，不衫不履，侏儒佝偻，一亡国老民，竟战胜海陆空军世界一等之大英帝国，此全人类历史上空前之奇观也。印度国民党首领圣哲甘地，自去年公布对英政府消极抵抗以来再次下狱，内外震动。英政府特召集伦敦圆棹会议，允许印度联邦自治。参加者，印度王公各界各级代表百数十人，而其最后决议，仍须就此甫出囹圄、最高权威，无冠王者之一言，而取其进止焉。甘地以阶下囚，忽为座上客，与大英帝王代表印度总督分庭抗礼，对等谈话。至庚午十二月十七日，双方签定和约。大英帝国承认放弃对印度内政统治权，取消百年来传统政策，如食盐专卖等，大[赦]党人，悉还封产，恢复言论出版集会及一切政治批评之自由，承[认]和平抵制英货为合法举动。于是甘地乃宣言不合作主[义]暂作一停顿，但仍进步，对英要求完全独立，并请愿本国王公公开政权，实行民治。此甘地生平第一次大奏凯，亦东方民族文化复兴勃然一大象征也。据报签约之一日，甘地未明即起，率其徒侣，举手向空，祈祷如仪，静默半时。晨曦乍现，忽闻大声轰动，如天崩地陷，万马奔驰，则团蕉以外，数十万老幼男妇崇拜者踊跃欢呼，争以一瞻道貌，一聆德音为快也。甘地诚人杰矣哉。」云云。声木谨案：《申报·自由谈》数日后，复有罗温撰《甘地易服纪》云：「甘地以努力印度革命，见嫉于英。其平日服装，赤足木屐，腰围短布，长发毵毵，肩披粗劣之土织布毡，居然登堂，与印度总督及英国首相与外交官分庭抗礼，代表全印出席圆棹会议。其此种服装，实为其所提倡纺织及抵制外货运动之指标。甘地希望本国纺织工业发达，使田野农夫不至虚掷每年六阅月之暇时，而得利用以从事生产。然欲振兴纺织事业，一方面在抵制外货，而一方面在乎实力提倡，故二十年以来，甘地腰布肩毡，不耻贱服。质言之，甘地所服，在印度亦为最下等人之服装，以为众导，驯至布非自织者屏不欲衣，其用心盖良苦矣。然甘地幼年并不如是，观其一八九零年就学英伦摄影，则衣服固甚入时。其在英也，于学问及服装上，尝喜与西友争胜。所服之服，则棚街□□之新样，所加之冠，则纯丝所织。即一表之微，甘地亦必致书家中，得一金练配之而后称意。即晨起膏沐，费时亦多。领带不厌一再重结，惟恐不美。对镜理发，左右覆额，倍极细意。其后学成，在印度及南非洲操律师业，衣履仍极整饬，特不如前之务好时尚耳。曾几何时，甘地毅然弃去其收入丰厚之执业，并尽散家财，誓甘贫苦，起居服御自侪于贱民，惟孳孳致力革命，以谋印度之独立，其人格是何等伟大。英人讥甘地赤足露体，焉知此为百折不挠之正气之所寓乎。」云云。甘地人品学术，二公所记颇有可取，其尤要者，莫如甘地毅然弃去其收入丰厚之执业等数语。凡人苟能如此，虽事之成败未可知，其坚苦卓绝，固可高天下后世矣。 
　　
