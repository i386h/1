<!-- { "loadSidebar": true } -->
　　鼻烟虽属微物，自康熙以来，为我朝列圣御用之品。往岁予欲编辑故实，成《鼻烟谱》二卷，以存一朝掌故，终以事少物微而罢。先文庄公于同治元年从军江苏，与吴县潘季玉郎中曾玮交最笃，郎中深嗜此，因共为揅究，后亦遂嗜之，辨别极精审。所惜当时辟咡，未得其详，深为愧怍。光绪元年，先文庄公任江西巡抚时，会稽赵撝叔明府之谦以知县需次，先文庄公举鼻烟示之曰：「尔能为我作鼻烟谱乎？」明府因撰《勇卢闲诘》一卷，录稿以赠。其刻本自序，转谓因高平祁季闻□□之鑅而撰，异矣。后乃编刊于《仰视千七百二十九鹤斋丛书》中，丁巳冬月，无锡图书馆复有排印本。泰和周春圃观察继煦，撰《勇卢闲诘评语》一卷，辛酉春月，排印《周晋琦遗着三种》本。江阴金溎生明府武祥，复刻入《粟香室丛书》中，又刊入《桐荫山房丛刊三种》中。善化唐韡之方伯赞衮，撰《勇卢闲话摘录》一卷，光绪廿八年夏月，刻入《鄂不斋丛刻》中。武冈张庚三□□义澍撰《士那补释》一卷，光绪壬辰春仲，金陵自刊本。□□□□□□□□□□□重刊袖珍本。以声木所见，仅此四书八刻本，因编为《鼻烟丛刊》，付之排印，用以志风木之痛云。 
　　
　　涪翁有五人 
　　北宋□□□□□《复斋漫录》云：「山谷谪涪州别驾，因自号涪翁。按《益部耆旧传》：广陵有老翁，钓于涪水，自号涪翁，然则涪翁之称，古有之矣。」云云。声木谨案：南宋叶某《爱日斋丛钞》云：「《苕溪渔隐》曰：《后汉·逸民传》：『初有父老，不知何出，常渔钓于涪水，人因号涪翁。』复斋不取于此，乃取《益部耆旧传》、《后汉·郭玉传》语，谓涪翁之称，古有之矣，不始于鲁直也。《芥隐笔记》引援亦同。余记《唐书·陆龟蒙传》，时谓江湖散人，或(称)[号]天随子、甫里先生，自比涪翁。注云巴西人，居汉上者。独不用前二书为证，当别有考也。」云云。明檇李李君实太仆日华《六研斋笔记》云：「宋有老父，渔钓于涪水，着《针经诊脉法》，亦号涪翁。」云云。是以涪翁自号者已有伍人。后世只知黄鲁直知州庭坚自号涪翁，以其孝行诗文高天下也。 
　　
　　大员碑葬银两 
　　国朝定制：凡一品大员病故后，照例给与碑价银叁百伍拾两，全葬银伍百两，二次致祭银伍拾两。致祭银两，例由礼部办理，碑葬银两，例由工部分别核办。自咸丰三年，因军务未竣，奏请将王公大臣寻常病故者应得全葬、碑价银银两暂行停放，历经遵办在案。光绪末年，惟合肥李文忠公鸿章、新宁刘忠诚公坤一，由工部奏请，应否全数赏给。均奉特旨，全数赏给，为人臣身后希有之荣。予见工部当时奏稿，略记于此。 
　　
　　顾炎武等谒陵 
　　昔顾亭林先生当沧桑之际，七谒孝陵，六谒天寿山攒宫，耿耿孤忠，千秋共仰。比者梁君节庵，崇陵种树，独居三年然后归，犹复每值有事之辰，必往展礼，今之亭林，何多让焉。亭林之谒攒宫也，时则有李天生、王山史与偕。节庵之拜崇陵也，亦每有林君琴南、毓君清臣与偕，是二君，亦今之天生、山史也。然天生卒就鸿博之试，山史则始终不赴。今林毓二君皭然不染，固山史之俦，尤非天生所能及矣，云云。语见桐乡劳玉初侍郎乃宣《毓清臣拜菊山馆诗钞序》中。声木谨案：历代以来，每当国家阳九百六之时，必至风俗颓坏，人心变幻，莫可救药。始至生民涂炭，流离颠沛，困苦备尝，无所控诉。乃天为众生示之警罚，非仅降祸福于一人一家已也，必至人心厌乱，天心始厌乱也。然礼义廉耻，必有人为之拨乱反正，上契天心，始克久安长治。然吾谓亭林先生等，即其人矣。 
　　
　　古文辞类纂注 
　　长沙王益吾祭酒先谦，督学江苏时，撰有《劝学刍言》二卷，中有劝各属士子，分注《古文辞类纂》一书。王去任后，未见注本刊行，殆未成书也。声木谨案：桐庐袁忠节公昶《渐西村人诗集》自注云：「赵又新太守为《古文辞类纂》作笺注。此书将来流传，殆与萧选相角，君注即曹宪、李善也。」云云。已见《续笔》卷一。似太守注本，已付剞劂，余尚未见传本。许眉岑仲堪《陆放翁诗集注》□卷，见汉阳叶名澧《桥西杂记》，亦未见传本。惟李岑撰《船山诗注》廿卷，同治九年，席珍山房原刊袖珍本，予已录入《苌楚斋书目》中。 
　　
　　明杨继盛诗句 
　　刘松岚观察大观，藏有明杨忠愍公真迹行书二句云：「一路看花何处好，楼船直到若耶溪。」后施之松筠庵僧舍，云云。语见歙县鲍双五侍郎桂星《觉生诗钞》。声木谨案：忠愍以忠烈震一世，虽片纸只字，人争宝贵，琐琐记述如此。 
　　
　　春秋梁弘有二人 
　　春秋时晋有二梁弘，其一见于桓公三年《左氏传》：「梁弘为右」，其一见于僖公三十有三年《左氏传》：「梁弘御戎。」晋武公之梁弘与晋襄公之梁弘，必非一人，其中相隔捌拾有贰年。即令晋武公时之梁弘贰拾从戎，至晋襄公时，年已一百余岁，焉有期颐之人，尚堪御戎之重任乎。 
　　
　　请安折不可错误 
　　国朝疆臣奏事之折，即偶有错误一二字，亦不过交部议处，照例罚俸而已。惟每月所递请安折，万不可有一错误字，设为内廷看出，疑为不敬君上，祸且不测。合肥李文忠公鸿章，初任直隶总督，安折屡有错误字，内廷深滋不悦。恭忠亲王时在枢府，探知其事，命人转告文忠，谓安折以后如再有错误，祸将不测，勿以为小事而疏忽，文忠闻而惴惴。此当日文忠面告先文庄公，属其留意者。 
　　
　　圣祖等南巡盛事 
　　圣祖仁皇帝六次南巡，康熙三十八年、四十二年、四十四年，四十六年为末四次，均到苏州驻跸。圣容微黑，大鼻三须。诸妃满妆，首盘九凤及二金龙，嫔与贵人、鞑幸则苏妆。太后、妃皆八轿，太监抬，余皆四轿。谢恩亭前舟中排万民宴，沿途结彩，御宴酒船三十余，云云。语见吴县许眉叟茂才洽自撰《眉叟年谱》中。声木谨按：高宗纯皇帝，于乾隆□年，奉孝圣宪皇太后，南巡至苏州浒墅关。太后、皇后、妃嫔，皆轿不障帘，以俾众瞻望。凡六十以下者，不准在两边，年高男女中，亦混杂平民。年在七十以上接驾者，赐一金钱，六十以上者银钱，小孩铜钱。钱文一面铸「乾隆通宝」，一面四字吉祥语，盖专铸以备赏赐之用。此桐城萧穆闻于祥符周星诒者，想见两朝太平盛事，益令人低回不置云。 
　　
　　庐江藏书二家 
　　国朝道光及光绪年间，吾邑有胡金两家，雅好藏书，胡家更兼及书画，实为吾邑盛事，兹录其事迹于后。桐城萧敬孚征君穆《庚子札记》云：「庐江胡双湖观澜，官苏州府知府，子砚农，名稷臣，官江西盐法道，有善政，工诗能书。家藏书籍古玩极多，名其楼曰藏书楼，有对联云：『罗四七宿于胸中，有惭先觉；插三千轴于架上，以裕后昆。』一时来往，皆当代名流。砚农死不过廿余年，其子孙不能守，悉市于人。其同邑黄仰范，名业良，向予云：『咸丰丙辰，其孙某，尚余米襄阳墨迹小楷手卷凡数丈。题跋始于宋徽宗，终于明代诸公，凡二三十家，中间王文成亦有手跋，皆可宝贵。后于矾山窑户，易矾三十六石。王，青阳人。此卷亦于贼中失之。』盖先质于黄君，黄君力不能购也。」云云。上海《时报·文艺周刊》中，有庐江金仲远上舍家骥《旧藏书目录序》云：「凡百玩好之物，苟胶于意，必病于心，唯书也独不然。然使其一往不返，徇乎名而不既其实，震乎外而无以得其内，则有所谓玩物丧志矣，吾未见其不病也。惟造其堂而哜其胾，顺乎自然之序而不役其心，于所不可知者，则虽日记千言，自可以万万无弊。余幼好书，甫就塾师时，即择其刻之精者支搁满案，而以时玩弄。既长，益整齐书帙，补葺蠹蚀，虽兼旬而不倦，盖天性然也。年来游学四方，得于经理者盖尠，部帙遂散逸而不可纪。今年端居无事，为之次其简端，各以类从。又作为目录一卷，上及乎圜天舆地之大，下及乎百工技艺之细，精通乎义理之绪，粗具乎考据词章之用，综六千余卷，大概略备。呜呼！以旧所藏而拟乎缙绅之家，十不得其一矣，拟乎石渠之富，百不得一矣。然使谓区区者不免于简略，则固不免于简略矣，而谓此区区者不适于用，则吾未闻古来博物君子能舍是而别骛者。即舍是而别骛，吾未见果衷于道者。何则？康庄之途非不广矣，即行车不过径寸之地；沧海之势非不大矣，而载舟不过寻尺之水。彼夫嫏嬛之所聚，金匮之所积，古色斑斓，异香纷披，以之自衒于人则可矣，使谓以是适道，则吾恐精神恍惚而无所终极，心志淫惑而不可收拾，殆所谓弃其内而震乎其外，遗其精而猎其粗矣，故未能以彼而易此也。」又旧书跋尾云：「余既作书目之三日，部帙渐就整齐，而精神爽惑，恤恤然惫甚。窃自嚄曰：『是区区者，安知为谁经理也。夫天下之势，聚者不能不散，惟厚于聚者，斯其散愈速。余见夫缙绅之家，而知其所以聚，所以散矣。庸讵知余后之人，不将贫不能自存，而贱其值以售之耶？庸讵知不视为无足重视之具，任其朽蠹，或捆载而归之婚媾耶？庸讵知气数之难必，不更见夺于强有力者，而或自付于灰劫者耶？不特此也，庸讵知余之所为目录者，不及予身而即散耶？庸讵知余今日所经理者，不克日而即散耶？恃其不散，而散之机乘乎其后，当其散也，又安知所聚者之为何人耶。况余家所藏，近者三四十年，远者或百年，或二三百年，是值其将散之时也。值其将散，而斤斤焉以我与乎其间，曰慎毋或散也，我真愚人之心也哉！虽然，知其散而不能预为之聚者，势也，知其必散而不能任其即散者，又情也。盖时乎其聚，余则从而聚之，时乎其散，余亦安得而不散。其聚其散，在天者也，聚之散之，在我者也。安其在天者而尽其在我者，是又余所以次其目录之意，而固自安其愚者也。呜呼！余常求之古人之事，而有以处此矣。欧阳公《集古录》而凛凛于聚散之间，本朝纪文达公富于图籍而不用印识，若曰：『物不能常聚，有聚有散者，势也。聚于人而得其聚之所自来，吾滋戚矣。』吁，是古人之达也。」云云。声木谨案：《时报》记者附记云：「按金君家骥，字仲远，皖之庐江人。家世儒业，博闻强识，早游庠序，为上舍生。光绪辛丑卒，年三十七。记者识。」云云。胡君以生晚未得见，金君虽并世而生，亦未之见。二公事迹，当入本邑志书中也。 
　　
　　明归有光评点史记 
