<!-- { "loadSidebar": true } -->
　　桐城刘孟涂茂才开，学术撰述，予已录入《桐城文学渊源考》及《撰述考》中。虽亲受业于同邑姚姬传郎中鼐之门，予尝病其不守约，其文颇与方姚异趋。□□□□□□□□书中亦言之，而客气浮词，嚣张夸大，局量殊为狭隘。孟涂文集中，有《与阮芸台宫保论文书》，语虽具独见，亦论文之圭臬，而矜张尤甚，兹录之于此。书云：「芸台先生执事：不奉教命，[忽踰四年，]感恋之私，未间时日。先生政高两粤，威播八蛮，勋业之彪炳，声闻之熏烁，海内之人，莫不诵之，何俟小子之言，所欲言者，文章而已。本朝论文，多宗望溪，数十年来，未有异议。先生独不取其宗派，非故为立异也，亦非有意薄望溪也，必有以信其未然而奋其独见[也]。夫天下有无不可达之区，即有必不能造之境，有不可一世之人，即有独成一家之文。此一家者，非出于一人之心思才力为之，乃合千古之心思才力，变而出之者也。非尽百家之美，不能成一人之奇，非取法至高之境，不能开独造之域。此惟韩退之能知之，宋以下皆不讲也。五都之市，九达之衢，人所共由者也。昆仑之高，渤海之深，人必不能至者也，而天地之大有之。锦绣之饰，文采之辉，人所能致者也。云霞之章，日星之色，人必不能为者也，而天地之大有之。夫文，亦若是而已矣。无决堤破藩之识者，未足穷高邃之旨，无摧锋陷阵之力者，未足收久远之功。纵之非忘，操之非勤。夫宇宙间，自有古人不能尽为之文，患人求之不至耳。众人之效法者，同然之嗜好也，同然之嗜好，尚非有志者之所安也。夫先生之意，岂独无取于望溪已哉，即八家，亦未必尽有当也。虽然，学八家者卑矣，而王遵岩、唐荆川等皆各有小成，未见其为尽非也。学秦汉者优矣，而李北地、李沧溟等竟未有一获，未见其为尽是也。其中得失之故，亦存乎其人，请得以毕陈之。盖文章之变，至八家齐出而极盛，文章之道，至八家齐出而始衰。谓之盛者，由其体之备于八家也，为之者各有心得，而后乃成为八家也。谓之衰者，由其美之尽于八家也，学之者不克远溯，而亦即限乎八家也。夫专为八家者，必不能如八家，其道有三。韩退之约《六经》之旨，兼众家之长，尚矣。柳子厚则深于《国语》，王介甫则原于经术，永叔则传神于史迁，苏氏则取裁于《国策》，子固则衍派于匡刘，皆得力于汉以上者也。今不求其用力之所自，而但规仿其辞，遂可以八家乎，此其失一也。汉人莫不能文，虽素不习者，亦皆工妙。彼非有意为文也，忠爱之谊，悱恻之思，宏伟之识，奇肆之辨，恢谐之辞，出之于自然，任其所至而无不咸宜，故气体高浑，难以迹窥。八家则未免有意矣。夫寸寸而度之，至丈必差，效之过甚，拘于绳尺而不得其天然，此其失二也。自屈原、宋玉工于言辞，庄辛之说楚王，李斯之谏逐客，皆祖其瑰丽。及相如、子云为之，则玉色而金声，枚乘、邹阳为之，则情深而文明。由汉以来，莫之或废。退之取相如之奇丽，法子云之闳肆，故能推陈出新，征引波澜，铿锵锽石，以穷极声色。柳子厚亦知此意，善于造练，增益辞采，而但不能割爱，宋贤则洗涤尽矣。退之起八代之衰，非尽扫八代而去之也，但取其精而汰其粗，化其腐而出其奇，其实八代之美，退之未尝不备有也。宋诸家迭出，乃举而空之，子瞻又扫之太过，于是文体薄弱，无复沈浸醲郁之致，瑰奇壮伟之观，所以不能追古者，未始不由乎此。夫体不备，不可以为成人，辞不足，不可以为成文。宋贤于此不察，而祖述之者，并西汉瑰丽之文而皆不敢学，此其失三也。且彼嘉谟谠议，着于朝廷，立身大节，炳乎天壤，故发为文辞，沛乎若江河之流。今学之者，无其抱负志节，而徒津津焉索之于字句，亦末矣。此专为八家者所以必不能及之也。然而有志于为文者，其功必自八家始，何以言之？文莫盛于西汉，而汉人所谓文者，但有奏对、封事，皆告君之体耳，书序虽亦有之，不克多见。至昌黎始工为赠送碑志之文，柳州始创为山水杂记之体，庐陵始专精于序事，眉山始穷力于策论，序经以临川为优，记学以南丰称首。故文之义法，至《史》《汉》而已备，文之体制，至八家而乃全。彼固予人以有定之程序也，学者必先从事于此，而后有成法之可循，否则虽锐意欲学秦汉，亦茫无津涯。然既得门径而犹囿于八家，则所见不高，所挟不宏，斯为明代之作者而已。故善学文者，其始必用力于八家，而后得所从入。其中人进之以《史》《汉》，而后克以有成，此在会心者自择之耳。然苟有非常绝特之才，欲争美于古人，则《史》《汉》犹未足以尽之也。夫《诗》《书》，退之既取法之矣。退之以《六经》为文，亦徒出入于《诗》《书》，他经则未能也。夫孔子作《系辞》，孟子作七篇，曾子阐其传以述《大学》，子思困于宋而述《中庸》，七十子之徒，各推明先王之道，以为《礼记》，岂(犹)[独]义理之明备云尔哉，其言固古今之至文也。世之真好学者，必实有得于此，而后能明道以修辞。于是乎从容于《孝经》以发其端，讽诵于典谟训诰以庄其体，涵泳于《国风》以深其情，反复于《变雅》、《离骚》以致其怨。如是而以为未足也，则有《左氏》之宏富，《国语》之修整，益之以《公羊》、《谷梁》之清深。如是而以为未足也，则有《大(载)[戴]记》之条畅，《考工记》之精巧，兼之以荀卿、扬雄之切实。如是而又以为未足也，则有老氏之浑古，庄周之骀荡，列子之奇肆，管夷吾之劲直，韩非之峭刻，孙武之简明，可以使之开涤智识，感发意趣。如是术艺既广，而更欲以括其流也，则有《吕览》之赅洽，《淮南》之玮，合万物百家以泛滥厥辞，吾取其华而不取其实。如是众美既具，而更欲以尽其变也，则有《山海经》之怪艳，《洪范传》之陆离，《素问》、《灵枢》之奥衍精微，穷天地事物以错综厥旨，吾取其博而不取其侈。凡此者，皆太史公所徧观，以资其业者也，皆汉人所节取，以成其能者也。以之学道，则几于杂矣，以之为文，则取精多而用愈不穷，所谓聚千古之心思才力而为之者也。而变而出之，又自有道，食焉而不能化，犹未足为神明其技者也。有志于文章者，将殚精竭思于此乎？抑上及《史》《汉》而遂已乎？将专求之八家而安于所习乎？夫《史》《汉》之于八家也，其等次虽有高低，而其用有互宜，序有先后，非先生莫能明也。且夫八家之称何自乎？自归安茅氏始也。韩退之之才，上追(杨)[扬]子云，自班固以下皆不及，而乃与苏子由同列于八家，异矣。韩子之文，冠于八家之前而犹屈，子由之文，即次于八家之末而犹惭。使后人不足于八家者，苏子由为之也，使八家不远于古人者，韩[退]之为之也。吾乡望溪先生深知古人作文义法，其气味高淡醇厚，非独王遵岩、唐荆川有所不逮，即较之子由，亦似胜之。然望溪丰于理而啬于辞，谨严精实则有余，雄奇变化则不足，亦能醇(而)[不]能肆之故也。夫震川熟于《史》《汉》矣，学欧曾而有得，卓乎可传，然不能进于古者，时艺太精之过也，且又不能不囿于八家也。望溪之弊与震川同，先生所不取者，其以此与，然其大体雅正，可以楷模后学，要不得不推为一代之正宗也。学《史》《汉》者，由八家而入，学八家者，由震川、望溪而入，则不误于所向，然不可以律非常绝特之才也。夫非常绝特之才，必尽百家之美，以成一人之奇，取法至高之境，以开独造之域，先生殆有意乎，其不安于同然之嗜好，宜也。方将摩昆仑之高，探渤海之深，焕云霞之章，扬日星之色，恢决堤破藩之识，奋摧锋陷阵之力，用之于一家之言，由是明道修辞。以汉人之气体，运八家之成法，本之以《六经》，参之以周末诸子，则所谓争美古人者，庶几其有在焉。然其后先用力之序，彼此互用之宜，亦不可不预熟也。刍荛之见，皆先生所已知，不揣固陋，渎陈左右，且以当面质也。近日斯文寥落甚矣，唯先生可闻斯言，唯开敢为此言。伏惟恕狂简之咎，而加之以教，幸甚。」云云。声木谨案：集中又有《桐城刘氏支谱序略》。其迁桐城之祖，与我家迁庐江之祖，原为兄弟。在桐城者，分居陈家洲、孔城两处，陈家洲即海峯广文大櫆所从出。在庐江者，分居砖桥及合肥□乡三河城，自明洪武十三年入庐江籍。至国朝康熙年间，复有一支徙居三河城，即我家所从出，仍与砖桥同一祠堂，已五六百年矣。先文庄公行状中云：「吾家孟涂文集所云：爱桐城麻山之胜，遂卜居焉者是也。」云云。即本茂才《支谱叙略》而言也。 
　　
　　四笔卷四 
　　
　　易经撰述最多
　　论柳宗元等诗句
　　淮军报效欠饷广额
　　明危素失节见辱
　　孙星衍忠愍祠所本
　　刘坤一怀曾国藩诗
　　刘慎诒钞袭联句
　　恭忠亲王勤劳王事
　　一微尘集
　　唐武后等坟庙
　　曾国藩在官剿捻等事
　　蜀汉诸葛亮八阵图
　　三字经
　　刘大櫆标录各书语
　　吴应箕交友鉴
　　论明归有光文
　　王茂荫尺牍
　　钱谦益藏书原委
　　菰中随笔序
　　皇恩春浩荡联语
　　陈维崧文集注
　　大硕德等名目
　　致唐宝锷书
　　唐伍乔为庐江诗人
　　北宋耆英会
　　仗义叩阍
　　校邠庐抗议
　　七杀碑等异事
　　牛运震撰述
　　五经补纲 
　　
　　苌楚斋四笔卷四 
　　庐江刘声木十枝撰 
　　易经撰述最多 
　　《十三经》之中，惟《易经》最为广大精奥，漫衍及于太乙、奇门、六壬三说之学，凡人得其一枝一叶，推算皆有奇验。由一卦衍至六十四卦，每卦复可衍六十四卦，撰述立可成数十万言，或数百万言。自视非不持之有故，言之成理，志同道合者，不必视其书，自己推衍成书。非是各得一术，各自成书，早已土苴视之，不仅覆瓿糊壁。故自历代以来，见于历代史《艺文志》，及各省府厅州县志书中《艺文志》，言《易》之书名，最为汗牛充栋。今之所存者，大抵万不逮一。此非予一人之臆说，试稽之各种《艺文志》，自知之矣。 
　　
　　论柳宗元等诗句 
　　唐解州柳子厚御史宗元谪置柳州，《种柑》诗云：「若教坐待成林日，滋味还堪养老夫。」云云。北宋眉山苏文忠公轼谪置惠州，诗云：「日啖荔枝三百颗，不辞长作岭南人。」云云。皆不言谪置之苦，转言其乐，深得风人之旨。 
　　
　　淮军报效欠饷广额 
