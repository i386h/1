<!-- { "loadSidebar": true } -->
　　同治五年五月，合肥李文忠公鸿章，奏请淮军报效欠饷银叁拾万两，请加广安徽省文武乡试定额各一名，又以银八千两，请加广庐州府一次文武学额各四名，俾作士气而昭激劝，云云。声木谨案：嗣后淮军将帅，皆以欠饷报效，各加广本县学额文武各数名不等，名曰嘉惠士林，而秀才冒滥，实自此始。不似粤捻匪乱前，士子艰于入学，人亦重视之也。 
　　
　　明危素失节见辱 
　　明□□陆文量□《菽园杂记》云：「高皇一日遣小内使至翰林，看何人在院。时危素太朴当直，对内使云：『老臣危素。』内使复命，上默然。翌日传旨，令素余阙庙烧香。盖余危皆元臣，余为元死节，盖厌其自称老臣，故以愧之。」云云。声木谨案：《四库全书提要》云：「素于元末负盛名，入明以后为世僇笑，其人不为世所重，其诗文亦遂不复收拾。其所撰《说学斋稿》四卷，仅存在元之文，《云林集》二卷，亦仅存在元之诗。」云云。是危素由元降明，备受明太祖之耻辱，复遭《四库全书提要》之掊击。本属高才博学，久负盛名，足以垂名后世，转因此自贬身价，殊不值得。若国初之江左三家：常熟钱牧斋尚书谦益、合肥龚芝麓尚书鼎孳、太仓吴梅村祭酒伟业，皆以才华学问，隐负东南坛坫。当时设偃蹇山林，岂不名誉益高，有光史策。乃相率迎降，或应诏即出，后虽悔恨，已无及矣。 
　　
　　孙星衍忠愍祠所本 
　　阳湖孙渊如观察星衍，为明功臣燕山侯兴祖谥忠愍、礼部尚书慎行谥文介之后，语见仪征阮文达公元《揅经室集·山东粮道渊如孙君传》中。声木谨案：观察藏书于金陵城内□□□忠愍祠，并编《孙忠愍祠书目内编》四卷、《外编》三卷，即本此。忠愍尽节于明，时阅数百年，犹以忠愍名祠，以为阖族永远光荣，忠孝之感人深矣。 
　　
　　刘坤一怀曾国藩诗 
　　新宁刘忠诚公坤一有《怀曾文正公》诗云：「事事不能及古人，立身窃与古人类，事事无殊于今人，居心却与今人异。画鹄画虎在我为，呼牛呼马凭人戏。卓哉惟有湘乡翁，纷纷诸子谁能媲。」云云。语见《刘忠诚公遗书》中《补过斋诗集》。声木谨案：忠诚不以诗文名家，此诗虽寥寥数语，颇能尽文正之生平，故录出记之。 
　　
　　刘慎诒钞袭联句 
　　贵池刘悬甫□□慎诒《龙慧堂诗》自注云：「蒯礼卿京卿留宦金陵，爱蒋山，于城北买地，起一楼。落成之日，宴客楼上，诵山谷『万卷藏书诒子弟』一联。因以下句属余集古句为对，将书之以署楼上，时无以应。后得元微之句『一家终日在楼台』，可对黄句，且切礼老新居，则礼老已捐馆舍矣。」云云。声木谨案：此二句集联，已见长白麟见亭河帅庆《鸿雪因缘□集》中，不知□□何以为己所集也。 
　　
　　恭忠亲王勤劳王事 
　　自粤捻匪乱平，论者每归美于湘乡曾文正公国藩、湘阴左文襄公宗棠、益阳胡文忠公林翼、合肥李文忠公鸿章，天下谓之曾左胡李，而不知当日能削平大难，推贤任能，其功尤在恭忠亲王。恭忠亲王感念文宗显皇帝友爱之殷，任用之专，誓竭力致身以为国。自咸丰□年入枢府，久秉国钧，外省大政，悉听文正主持，不稍掣肘。用能重光日月，返我山河，洵非易事。侯官林琴南孝廉纾《铁笛亭琐记》云：「恭邸之去位，盛昱成之也。时济宁当国，谄事醇邸，严旨黜恭，以礼王世铎、阎敬铭、张之万、孙毓汶代之，醇邸总其成。丰润张佩纶素以直称，在广坐中启醇邸，谓恭王勋望系中外，不宜置散地。醇邸亦感动，将入告。忌者谓张有意众辱王，醇邸怒，事遂寝。于是朝事寖不可问，而张亦以事论谪。」云云。厥后中日一役，国势益不振，复起恭忠亲王入枢府。恭忠亲王灰心已久，虚与委蛇而已，不似前之励精图治也。闻语人云：「我前在枢府，正值十八省糜烂，存亡未卜之时。一，军饷虽极浩繁，从未借一外债。二，天下十八省督抚，除官文一人外，尽用汉人。三，当时颐和园并未兴修。」云云。是恭忠亲王治国三大政。果能历久不渝，满汉之意见既平，自不至有宣统辛亥之变。声木谨案：恭忠亲王当国时，用人行政，备极苦心孤诣，实有外人所不及知者。成都将军宗室岐子惠将军元，尝谓先文庄公云：「恭王当国时，京官自五品以上，外官自司道以上，恭王自书记名册一本，每人增注考语于下。用人时凭册支配，举措一时称最。」将军亲见此册，并谓先文庄公名氏下，注「结实开朗」四字，云云。是当时用人，虽未必尽公，容有一二出人意表，然大端皆是，不能以一眚掩，亦可见当时忧勤惕厉之切矣。恭忠亲王并撰《乐道堂全集八种》，内为《赓献集》一卷、《岵屺怀音》一卷、《广四时读书乐诗试帖》一卷、《豳风咏》一卷、《正谊书屋试帖诗存》二卷、《古近体诗》二卷、《文钞》五卷、《碎锦吟》□卷，同治六年孟冬自刊本，予已录入《续补汇刻书目》中。 
　　
　　一微尘集 
　　江阴何鬯威孝廉震彝，为廉昉太守栻之孙，秋辇中丞□□之子。雅好文学，编有《一微尘集》廿卷，所录闽县王贡南□□毓青等廿人之诗，人各一卷。以自撰之《鞮芬室诗话》列入，尚属编辑旧例，惟每卷之首，有每人半截身照象，及自题七绝诗二首，为别开生面。宣统己酉十月排印本。其自序云：「名曰《一微尘》者，浮屠家言，以微尘喻世界。虽纤狭之中，具种种楼阁人物，声音态度，不可思议，微妙庄严，得未曾有。诸子之诗，在今日校文学之程，亦等于微尘而已。」云云。声木谨案：我朝末造，佛学盛行，具征亡国之兆。孝廉生丁斯时，沾染佛学甚深，竟以佛经之语名集，虽甚新颖，亦无取焉。 
　　
　　唐武后等坟庙 
　　陕西兴平县西城外三十里马嵬坡道北，为杨贵妃墓。墓前有屋三楹两庑，诗碣嵌满壁间，向为尼葊，今则以农夫守之。盖江右许太史振袆，视学陕甘时，偕某某两司马，捐赀重修者。又云广元县为古葭萌国，賨夷所居，魏以后为利州。唐武士彟为利州都督，生武后于此，皇泽寺是其故宅，中有象，作比邱尼。又有梳妆楼，西望山势波起，作金水形，栈中罕见蜀輶，云云。语见定远方子箴方伯浚颐《蜀程小记》，光绪四年仲冬，自刊写字本。声木谨案：《御批通鉴辑览》云：「上之为太子也，入侍太宗，见才人武氏而悦之。太宗崩，武氏随诸嫔御出为尼。忌日，上诣寺行香，见之，泣。」又云：「或言寿王妃杨氏之美，上见而悦之，乃令妃自以其意乞为女冠，号太真。」云云。是武妃、杨妃，皆尝为女尼、女冠，而武后犹塑象为尼，未知某意。武后为尼之时，仍属太宗之才人，岂以此意作象，以示后人耶。 
　　
　　曾国藩在官剿捻等事 
　　桐城方存之京卿宗诚《师友言行记》云：「交广德张翰泉太守光藻，直隶贤吏也。性情刚正果决，不事唯阿，历官之处，皆得士民心。曾节相疏荐其贤，简放天津府知府。时三口通商大臣崇厚驻天津，人多趋承拜师生。太守独自尽其职，事之以礼而已，崇厚深忌之。适逢天津有言教民用药迷拐幼童之事，太守遵通饬杀之，教士哗于通商署前。津民公忿，羣殴死数夷人，焚毁教堂，势汹汹不可止。太守驰往弹压，始已。卒以此罢职，充发黑龙江。太守年已六十余，而慷慨之气，终不少衰。在黑龙江，将军优待之，犹劝将军奏行数善政。」云云。声木谨案：独山莫楚生□□□□言：「曾文正公于同治庚午在直督任，办天津洋人教案，天津府县并充发黑龙江，一时公之声名顿为之减。彼年十月十一日，为公六十生辰，有人于官厅题柱诗云：『笙歌缭绕绮筵开，此日中堂亦快哉。知否黑龙江上客，满天风雪逐尘来。』文正见之，为之怃然。」云云。语见桐城萧敬孚征君穆《庚子杂记》。文正督燕，恰值民教大哄，殴死法国领事。文正初亦欲澈底查核，示无偏袒。卒以昧于外交，偏听崇礼恐吓之言，以致失策。时在同治九年冬月，距咸丰十年八月英法焚毁圆明园，仅隔十年之久。文正深恐与法国失和，再酿巨变，亦老成谋国之苦衷，未可厚非。先文庄公尝云：文正平生才智，已尽用于剿平粤匪。及至剿平捻匪，文正精力久已销耗，虽漫为布置，皆人人所能见到。旋奉旨交卸钦差大臣，仍回两江总督任，意甚悒悒。合肥李文忠公鸿章亟于任事，委候补道□□□取去关防，意尤不悦，并谓先文庄公云：「我以为须当面交付，以昭慎重，今如此取去，亦省事。」又云：「我固知回江督任，劳逸安乐天渊，然我决不回任，仍须留营效力，或则开缺，回籍养病。」先文庄公见其词旨坚决，绝无转环余地，心知其故，深恐其以不回江督任，致朝廷难于位置，引为私忧。隔日往见，词意已见松动，再隔日往见，即云遵旨回任。盖其左右诸公乐其回任，力为耸恿，文正已不能自主矣。然沿途语人云：「我是打捻无功之人。」或告以应办诸事，亦如此云。闻者不知底蕴，犹称之为谦谦君子也。 
　　
　　蜀汉诸葛亮八阵图 
　　安化陶文毅公澍《蜀輶日记》云：「汉州城五里弥牟镇，有孔明八阵图遗址，在茂草中。《图经考》八阵图有四。在弥牟镇者，壹百贰拾有捌，当头阵法也。在夔州鱼腹浦者，陆拾有肆，方阵法也。在沔阳之高平垒者，贰百伍拾有陆，下营法也。在益州城东南隅棋盘市者，亦云贰百伍拾有陆，今无其迹。」云云。声木谨案：□宋□□龚辅之□□鼎臣《东原录》云：「孙构绍先言：诸葛武侯夔州八阵图用八以石垒，汉州八阵图用六以砂垒，皆近千年不泯。或曰：武侯择吉日为之故也。用六在用八之后，以其兵少不能足其数。」云云。八阵图流传千余年，几于妇孺皆知，而罕有知其用八用六，石垒沙垒，及确实地址者，故录以记之。 
　　
　　三字经 
　　童子所诵《三字经》，有王相者注之，谓是王伯厚所作。凌扬藻《蠡勺编》云：乃南海区适子所撰。适子字正敬，宋末人，入元不仕，见《广州人物传》，云云。语见扶沟乔勤恪公松年《萝摩亭札记》。声木谨案：《三字经》罕有知其出处，或有误以为南宋王伯厚尚书应麟所撰者，据凌氏之言，实为南海区适子。与尚书同为宋末忠节之士，或致以此传讹耳。 
　　
　　刘大櫆标录各书语 
