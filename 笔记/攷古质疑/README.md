<!-- { "loadSidebar": true } -->
　　钦定四库全书　　　　　子部十
　　攷古质疑目录　　　　　杂家类二【杂考之属】卷一
　　八条
　　卷二
　　十二条
　　卷三
　　十一条
　　卷四
　　二十条
　　卷五
　　十条
　　卷六
　　十三条
　　【臣】等谨案攷古质疑宋叶大庆撰大庆宋史无传是书亦不见于艺文志惟永乐大典散见各韵中又别载入寳庆丙戌叶武子淳祐甲辰其子释之序各一篇据其文攷之知大庆字荣甫当时以词赋知名尝官建州州学教授而其里贯则序文不具莫能详也其书上自六经诸史下逮宋世著述诸家凡疑义所在悉为抉摘而攷证之援据详明折衷至当类多前人未发之秘文笔亦极赡辩可观其有征引古书及疏通互证之处则各于本文之下用夹注以明之使读者一览了然于体例尤为尽善在南宋说部中洵可无愧淹通之目者昔程大昌作攷古编号称精审大庆生于其后复以为名隠然有希踪前哲之志今以两书并较实亦未可低昂自宋以来齐谐志怪之编尚多流传艺苑而此书独沈晦不显几至终湮殆亦以大庆之名未着于时耳食者遂不知贵重耳今为采掇编缀订正舛讹厘成六卷虽其原目不传无由知其完阙而已佚仅存之本吉光片羽固未尝不可为稽古者所取资也乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　攷古质疑原序
　　同舍叶君荣甫以经学蜚声六馆人知诵其文叹其辞藻之胜而所学之原委则未之或知也予赘丞古建而君为郡博士一日出示所着攷古质疑一编予细翫之则攷订详密援引该博而议论精确往往出人意表葢不独为应举计而已予乃知君用功之深其成名岂偶然哉夫学问淹贯然后议论卓越而辞藻霈然学者志于应举读君之文当参此书以求君之用功其于科第何逺之有茍不务根本徒事枝叶而欲争先多士是犹操巵酒豚蹄而觊瓯窭满篝多见其不知量也属阅不已因书其后而明之寳庆丙戌良月樵阳叶武子文之题
　　先君府教防冠乡书继升国学垂成舍选既而调冷官需逺次戍瓜甫及风木悲于哀苦劬瘁之余杜门谢事惟以读书自遣所得所疑随笔于册久而成编目曰攷古质疑葢将是正于先生长者比分教于建建素多士竞相传写笔札不给文之先生叶公为锓诸梓先君喟然曰吾斯之未能信奚其梓未防赍志而逝呜呼先君易藳者三犹未敢自信后之君子试呈电览赐以订正俾是是非非得所据依顾不韪欤前板寖漶求者未已因再入梓时淳祐甲辰中秋男释之百拜谨志











　　钦定四库全书
　　攷古质疑卷一
　　宋　叶大庆　撰
　　温庭筠干子曰张由古无学对众叹班固文章不入文选众对以两都赋燕然铭由古曰此是班孟坚非固也于由古无学其以班固孟坚为二人亦何足怪大庆尝因是而泛观之伯益柏翳一人也史记于陈杞世家则以为二人【原注郑语云嬴柏翳之后汉地志秦之先伯益为舜虞官养草木鸟兽赐姓嬴则益翳乃一人声转故字异尔史记陈杞世家之末乃云柏翳之后封为秦又云垂益夔龙其后不知所封是以翳益为二人也】阚止子我一人也史记于田敬仲世家则以为二人【原注左传哀六年説阚止之事杜预注以为子我也史记齐世家贾逵注亦曰子我也及田敬仲世家乃云子我者阚止之宗人又云田氏之徒追杀子我及阚止此以一人为二人也】士会范武子一人也王良邮无恤亦一人也汉史于古今人表皆以为二人公输鲁班一人也顔师古疑为二人【原注宾戏注】岂非皆失之不攷欤由是而观则于张由古何责虽然是固以一人为二人也而其间又或以二人而为一焉左传少昊有子曰重颛帝有子曰黎二人各出一帝司马迁并以重黎为国祖又以重黎为官号而呉囘为之后【案永乐大典原本脱后字今据史记吴世家补入】故束晳讥迁并两人而为一谓此也【原注左传事见昭二十九年木正曰勾芒其祀重火正曰祝融其祀黎孔安国注吕刑亦曰重即羲黎即和太史公自序亦云南正重司天北正黎司地杨子法言重黎篇亦同今于楚世家乃合为一人何耶束晳之言见通鉴帝喾纪注　案木正曰勾芒火正曰祝融二句系左传其祀重其祀黎二句系杜注此注未分晰】至于虞仲夷逸二人也班固以为仲雍窜于蛮夷而遁逸吁以迁固之博洽其失犹尔况他人哉
　　司马迁作史记班固作汉书然汉书季布萧何张耳袁盎及张骞李广衞霍等赞大畧多与史记同【原注汉书张骞赞即史记大宛传后】或全取本文或改易数字此无他马作于前班述于后观史固无可疑然窃怪司马相如传赞乃固所作而史记乃谓太史公曰全与汉书同夫迁之所作在固容或承袭之如固之所作迁安得预同之哉且迁在武帝时雄生于汉末今相如传后且引雄以为靡丽之赋劝百讽一此班固作赞晓然矣何为史记乃以为太史公之语而杂于其间耶诸家注释竝不及此大庆读至于此窃尝惑之徧假诸本校之又皆一同因反覆而究之公孙传乃载平帝元始中王元后诏赐子孙爵徐广注云后人写此及班固所称以续卷后乃知相如之赞亦后人写入而托之太史公也于是喟然叹曰古人著书多为后人所加以啓学者之疑何可胜纪九州箴子云所作也唐徐坚初学记所载润州箴乃有六代都兴之语【原注汉书雄赞曰箴莫善于虞箴作州箴晋灼曰九州之箴也初学记雄润州箴曰洋洋润州江山秀逺蒋庙钟山孙陵曲衍江宁之邑楚曰金陵呉晋梁宋六代都兴雄生西汉之末安得预有呉晋梁宋六代都兴之语哉】艺文类聚唐太宗时欧阳询所编也而有苏李沈宋之诗【原注正月十五日有苏味道夜游诗洛水门有李峤拜洛诗寒食门有沈佺期宋之问诗四子皆后人欧阳安得预编之也】是皆后人所加使人不能无疑类如此观者不可不知
　　史通曰春秋者系日月以为次列时嵗以相续中国外夷同年共世莫不备载理尽一言语无重出此其所长也然绛县之老杞梁之妻或以酬晋卿而获记或以对齐君而见录其有贤如栁下惠仁若顔囘终不得彰其名氏显其言行此其所短也葢子所谓春秋非指孔子之经乃指左氏编年之传而言尔大庆按论语子曰臧文仲其窃位者与知栁下惠之贤而不与立也注云栁下惠展禽也按国语栁下惠姓展名获字季禽今左传亦引仲尼曰臧文仲不仁者三下展禽【原注见文公二年】又鲁犒齐师受命于展禽【原注僖公二十六年】杜氏皆以栁下惠释之非不明甚是则展禽即栁下惠也今曰贤如栁下惠终不彰其名氏无乃刘子不细攷欤
　　书之秦誓乃穆公自悔而作尔史记则以为作于渡河焚船大败晋人之后盘庚三篇乃因迁都告谕臣民而作尔史记则以为盘庚弟小辛立殷道衰百姓思盘庚作盘庚三篇至于文侯之命乃周平王东迁晋文侯仇有安定之功故锡命之尔史记则以为周襄王命晋侯重耳【原注重耳亦諡曰文】葢襄王之命重耳左传以为用平礼也言用平王享文侯仇之礼以享重耳也其义甚明【原注僖公二十八年】史记乃并引父义和丕显文武能谨明德【案史记作能慎明德此避宋孝宗讳作谨字】昭登于上布闻在下维时上帝集厥命于文武于是晋文公称霸是指义和为重耳也今以尚书之序攷之秦誓曰秦穆公伐郑晋襄公帅师败诸崤函归作秦誓盘庚之序曰盘庚五迁将治亳殷民胥怨作盘庚三篇平王锡晋文侯秬鬯圭瓒作文侯之命非不明白史记乃抵牾如此葢三书虽得于伏生所传是时孔子百篇之序遭巫蛊事未立于学官故迁不及见所以与书序之言不同欤又如秋熟未获雷电以风拔木偃禾之事乃周公居东未还之时故成王曰惟朕小子其新逆我国家礼亦宜之王出郊天雨反风禾起嵗熟书所载甚明也迁史于鲁世家乃云周公卒后秋未获此亦迁史之误君子取信于书之金縢可也
　　迁史或于楚世家纪陈事晋世家纪郑事所以使人参观互攷也然时有谬误秦纪武公十三年载齐管至父立公孙无知晋灭霍魏耿大庆按左传无知立于鲁庄公之八年霍魏耿之灭乃闵公元年也相去二十五年而联载之误矣又以晋世家攷之晋侯缗十九年载管至父之事至献公十六年灭霍魏耿亦可见非同年之事而秦纪之误甚明又鲁世家载宋武公之世败翟于长丘获长翟缘斯而宋世家乃于昭公四年云宋败长翟缘斯于长丘又于年表载之且武昭相去百四十余年注家但以为未详大庆以左传攷之初宋武公之世败狄于长丘获长狄缘斯则知宋世家年表所载为误然迁所以误者葢由鲁文公十一年乙巳即宋昭公之四年鲁以是年败长狄于咸获长狄侨如左氏因举前缘斯之事以载长狄之始末尔迁遂误认为同时事而以为宋昭之四年注家不攷之左氏以正其误亦太卤莽矣
　　前汉艺文志秦燔书禁学济南伏生独壁藏之汉兴亡失求得二十九篇及迁固儒林伏生传皆云秦时禁书伏生壁藏之而孔安国书序乃云我先人用藏其家书于屋壁顔师古注艺文志又引家语云孔腾字子襄畏秦法峻急藏尚书孝经论语于夫子旧堂壁中而汉记尹敏传孔鲋所藏未知孰是大庆观孔丛子子鱼名鲋甲或谓之子鲋或称孔甲陈胜既立尊以博士为太师子鱼曰秦将求天下之书焚之书不出则有祸吾将先藏之云云又按史记孔子世家云孔子生伯鱼伯鱼生子思子思生子上又云子上生子家子家生子京子京生子高子高生子顺子顺生鲋为陈涉博士鲋弟子襄尝为惠帝博士观此则鲋与子襄皆子顺之子兄弟也意者相与藏之故家语谓之子襄尹敏传谓之子鲋未害也彼伏生亦自壁藏与孔壁所藏无相与也但隋志又云鲁共王坏孔子旧宅得其末孙惠所藏之书字皆古文又与子襄子鲋不同未知何据而云尔
　　匡衡传诸儒语曰无説诗匡鼎来匡説诗解人颐愚谓来字汉书虽无音义当以厘音读之葢经已有明证左传宣二年城者讴华元曰于思于思弃甲复来音义曰来力知切以协上韵是以来为厘音也又诗终风曰莫往莫来悠悠我思音义云古协思韵多音梨他皆放此谓放此者如诗云瞻彼日月悠悠我思道之云逺曷云能来又鸡栖于埘日之夕矣羊牛下来君子于役如之何勿思又青青子佩悠悠我思纵我不往子宁不来此竝是协思韵者所谓他皆放此则皆梨音也是以刘向传引周颂来牟直作厘麰葢可见矣史记货殖传天下熙熙皆为利来天下攘攘皆为利往又文选屈平九歌云乗赤豹兮从文貍辛夷车兮结桂旗被石兰兮带杜蘅折芳馨兮遗所思余处幽篁兮终不见天路险难兮独后来汉柏梁诗平理请谳决嫌疑【原注廷尉】修餙舆马待驾来【原注太仆】郡国吏功差次之【原注鸿胪】韩文平淮西碑云既定淮蔡四夷毕来遂开明堂坐以治之所谓来字皆当依左传毛诗音义读之无疑
