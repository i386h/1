<!-- { "loadSidebar": true } -->
　　立言著论以辨白是非必须反覆抑扬庶得着明尝观孟子辨百里奚自鬻之事何其切至也至韩文公劝李贺举进士而时以为非故作讳辩观其反覆抑扬论辩甚力其布置机轴盖出孟子试并録于此万章问曰或曰百里奚自鬻于秦养牲者五羊之皮食牛以要秦穆公信乎孟子曰否不然好事者为之也百里奚虞人也晋人以垂棘之璧与屈产之乘假道于虞以伐虢宫之竒谏百里奚不諌知虞公之不可諌而去之秦年已七十矣曾不知以食牛干秦穆公之为污也可谓智乎不可谏而不谏可谓不智乎知虞公之将亡而先去之不可谓不智也时举于秦知穆公之可与有行也而相之可谓不智乎相秦而显其君于天下可传于后世不贤而能之乎自鬻以成其君乡党自好者不为而谓贤者为之乎此一段反覆着明如是韩辩亦畧举于此律曰二名不偏讳释者曰谓若言征不言在也律曰不讳嫌名释者曰谓若禹与雨之类也今贺父名晋肃贺举进士为犯二名律乎为犯嫌名律乎父名晋子不得举进士若父名仁子不得为人乎夫讳始于何时作法制以敎天下非周公孔子欤周公作诗不讳【原注若克昌骏发之类】孔子不偏讳二名【原注如宋不足征某在斯】曾子父名晳不讳昔今上章及诏不闻讳浒势秉机也【原注虎世丙基皆唐帝名】惟宦官宫妾乃不敢言谕及机以为触犯【原注代宗名豫宗名基】士君子立言行事宜何所法守也今攷之于经质之于律稽之以国家之典贺举进士为可耶为不可耶凡事父母得如曾参可以无讥矣作人得如周孔亦可以止矣今世之士不务行曾参周孔之行而讳亲之名则务胜于曾参周孔亦见其惑也夫周孔曾参卒不可胜胜周孔曾参乃比于宦官宫妾则是宦官宫妾之孝于其亲贤于周孔曾参者耶其反覆抑扬与孟子辨百里奚事比而观之虽详畧不同而深切着明盖亦一揆也
　　墨客王圣美少谒一达官値其正谈孟子殊不相顾忽问圣美曰尝读孟子否曰平生爱之都不晓其义主问不晓何义曰从头不晓主人曰试言之曰既云孟子不见诸侯因何见梁惠王其人愕然无对大庆观此虽若戏笑之谈怱遽中亦自难对近见陈氏新话云孟子之书有一言可万世行者有言之今日而明日不可用者孟子不见诸侯而见梁惠王学者至今疑之然孟子岂无特操者此固孟子开卷第一义也陈氏之言如此不知竟作何説大庆尝思而得之孟子论去就之义曰迎之致敬以有礼言将行其言也则就之礼貌未衰言弗行也则去之其次虽未行其言也迎之致敬以有礼则就之礼貌衰则去之按史记魏世家惠王卑礼厚币以招贤者邹衍淳于髠孟轲皆至然则孟子之见惠王非以其迎之致敬而有礼乎
　　马侍读大年云髙邮老儒黄彦和尝谓孟子去齐三宿而出昼读如昼夜之昼非也史记田单传后载燕初入齐闻画邑之人王蠋贤刘熙注云齐西南近邑音获故孟子三宿而出时人以为濡滞也大庆谓彦和见画邑人王蠋贤遂以此出昼字为画然观之説苑以为盖邑人王蠋且齐有盖大夫王驩而陈仲子食采于盖其入万钟则齐亦自有盖邑也然则説苑以为盖邑人王蠋又与画不同恐改昼字而为画亦所未安今通鉴昼音注司马康释音胡卦切亦曰西南近邑又不音昼何耶自昔歌词或谓之曲未见其始琴书蔡邕嘉平初入青溪访鬼谷先生所居山有五曲一曲制一弄山之东曲常有仙游故作游仙南曲有涧冬夏常绿故作渌水中曲即先生旧所居也深邃岑寂故作幽居北曲髙岩猿鸟所集感物愁生故作坐愁西曲灌木吟秋故作秋思曲三年曲成出示马融甚异之然苏武诗云幸有歌曲可以喻中懐则音韵称曲其来乆矣又按韩诗曰有章曲曰歌无章曲曰谣【原注以上见能改斋漫録】愚观淮南子云乐作而喜曲终而悲则在前汉时已有曲矣又诗之园有桃曰我歌且谣毛诗注亦云曲合乐曰歌徒歌曰谣然则歌既自古有之则所谓曲者其来也远按文选宋玊对问有云其曲弥髙其和弥寡是战国时已有曲矣又观诸列子汤问篇云伯牙鼓琴钟子期善听伯牙志在髙山子期曰善哉峩峩兮若泰山志在流水子期曰善哉洋洋兮若江河曲奏子期辄穷其趣按列子在庄子之前乃春秋末人也又宋玊笛赋师旷将为阳春白雪之曲又庄子渔父篇孔子坐乎杏坛歌鼓琴奏曲未半有渔父下船而来左手据膝右手持颐以听曲终家语困誓孔子厄于陈蔡絶粮孔子歌子路入见曰夫子之歌礼乎孔子弗应曲终曰由来吾语汝又云子围于匡子路弹琴而歌孔子和之曲三终匡人解甲而罢又史记孔子学琴于师襄子曰丘已习其曲矣由是观之师旷与孔子同在春秋时亦已谓之曲矣乐府解题云武王伐纣作歌使工习之号曰巴渝之曲因其地以巴渝取名据此则曲之名又先见于武王之时未知解题何据而云尔要之呉氏谓歌词未见其始而谓起于蔡邕苏武殆不然也
　　大庆按列子第三篇周穆王时西极之国有化人来入水火贯金石反山川移城邑乘虚不坠触实不硋千变万化不可穷极既已变物之形又且易人之虑穆王敬之若神推路寝而居之引三牲以进之选女乐以娱之化人以王之宫室卑陋而不可处王之厨馔腥膢而不可飨【原注膢力侯切】王之嫔御膻恶而不可亲居无几何谒王同游王执化人之袪腾而上者中天乃止曁及化人之居搆以金银络以珠玊耳目所观听鼻口所纳尝皆非人间之有王实以为清都紫微钧天广乐帝之所居也观此所谓西极之化人者其佛欤盖佛家有蘂宫金地之説眞珠璎珞之象不茹羶荤不育妻子是所谓以王之宫室为卑陋以王厨馔嫔御为腥恶而又与宣律师传所谓周穆王时佛法至中国之説脗合山谷尝读列子便谓普通年中事不从葱岭传来其亦有见于此欤呉氏漫録既引列子而反不及此故大庆以是增广之呉氏漫録云离骚曰飔风兮上征呉都赋曰翼飔风之防防班固曰飔疾也然则飔风者疾风也谢晖诗珍簟清夏室轻扇动凉飔谢灵运诗幽宿薄京畿晨装抟曾飔注曾飔髙风也二谢以飔为风何耶大庆观马融广成颂靡飔风陵迅流注飔疾风也张协诗燮燮凉叶夺戾戾飔风举注戾急也江逌风赋若飔厉狂震触物怒号皆以为风之急疾者至陶渊明诗蕤賔五月中清朝起南飔又桞诗树竹邀凉飔【原注茆檐下栽竹诗】孤旐凝寒飔【原注哭凌员外】罗隐赋蟋蟀云顽飔毙芳及篇韵注皆直以为风尔岂特二谢为然哉东坡诗沙泉半涌草堂在破牕无纸风飔飔是与离骚呉赋同矣又云长春如稚女飘摇倚轻飔是又以飔为风不知何为自异耶盖尝思之家语曰舜歌南风之诗曰南风之薫兮故后人遂以薫风为夏风如曰薰风自南来又曰薰风行应律皆谓之薰风者言其风之薰然也至权德舆感寓诗云朱秘南薰是直以薰为风也然则飔风犹所谓薫风凉飔犹言南薰也诗人欲其语新故更易用之尔深于诗必能辨之【原注张说扈从温泉宫诗骑仗聨联环北极鸣笳步步引南薫】
　　唐张谓诗家无阿堵物门有寜馨儿以寜为去声刘梦得赠日本僧知藏诗云为问中华学道者几人雄猛得寜馨以寜为平声盖王衍传云何物老妪生寜馨儿山涛叱王衍语也又南史宋王太后疾笃使呼废帝帝曰病人间多鬼那可往太后怒谓侍者取刀来割我腹那得生寜馨儿按二说知晋宋间以寜馨儿为不佳也故山涛王太后皆以此为诋叱岂非以儿为非馨香者耶虽平去二声皆可通用然张刘二诗义则乖矣东坡亦作仄声平山堂诗云六朝文物余丘陇空使奸雄笑寜馨已上皆呉虎臣漫録所载也大庆按通鉴注云寜字晋书无音世以甯音之寜馨犹言阿堵指物之称意谓斯言是也阿堵物犹言这个物也寜馨儿犹言如此儿也平声去声皆通而美恶亦皆可用【原注盖寜字平声去声古多通用如左传僖七年盟于母公羊则以为寜母宣十一年楚纳公孙寜公羊则以为公孙史记酷吏传寜成前汉书作成王莽传羣下劝职永以康康即康寜也盖通用尔】晋书云王衍神情明秀风姿详雅总角尝造山涛涛嗟叹良乆既去目而送之曰何物老妪生寜馨儿然误天下苍生未必非此人也此乃先褒后贬之辞先褒之谓何人生得如此儿后贬之故以然字为间隔论语子游曰堂堂乎张也为难能也然而未仁与此文理一同漫録乃谓山涛诋叱王衍之语非也至王太后怒废帝之不来我何为生得如此儿此乃怒骂之辞尔然则张刘诗自可如是用若专谓为诋叱以儿为非馨香者恐未然也大庆近见马侍读大年懒眞子录云古今之语大都相同但其字各别尔古所谓阿堵者今所谓兀底也王衍口不言钱家人欲试之以钱绕牀不能行因曰去阿堵物谓口不言去却钱但云去却兀底尔如顾长康画人或数年不防目睛人问其故曰四体妍媸无关妙处传神写照正在阿堵中盖当时以手指眼谓在兀底中尔后人遂以钱为阿堵物眼为阿堵中皆非是盖此两阿堵同一意也又云寜馨儿寜去声馨音亨今南人尚言之犹言恁地也窃谓马侍读之说在大庆则为暗合但其字别耳因具録之以见漫录之言为未尽大庆又按世说殷浩见佛经云理亦应阿堵上【原注文学第四】又刘孝标引宋明帝文章志桓温大陈兵衞谢安曰诸侯有道守在四邻明公何须壁间着阿堵辈【原注雅量第六注】此所谓阿堵与上意义一同也又殷浩尝至刘惔所清言殷去后乃云田舎儿强学人作尔馨语【原注文学第四】王丞相云见谢仁祖常令人得止与何次道语惟举手指地曰正自尔馨桓温诣刘眞长卧不起桓弯弹弹刘枕刘作色曰使君如馨地寜可鬭战求胜【原注方正第五】刘孝标注世说引书林曰王仲祖好仪形每览镜自照曰王文开那生如馨儿【原注容止第十四】此所谓如馨尔馨亦与上寜馨义一同也江西诗派李商老诗短李门前无寜馨书淫诗癖类天成诗意盖本于张谓如山谷诗语言少味无阿堵冰雪相看有此君陈简斋目疾诗天公嗔我眼常白故着云花阿堵中若如此用事深于诗者必知之【原注近见梁元帝为湘东王所纂金楼子亦举宋王太后事云引刀破我腹那得生如此儿直改作如此字则与大庆之说不约而同矣】
