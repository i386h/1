<!-- { "loadSidebar": true } -->
　　刘殿院次庄长沙人自幼喜书尝寓于新淦所居民屋墙壁窓户题写殆遍临江郡庠有法帖十卷释以小楷他法帖之所无也所善毛公弼何君表皆里中先达两家碑志多其所书者







　　独醒杂志卷九
　　钦定四库全书
　　独醒杂志卷十　　　　　宋　曽敏行　撰
　　近年大魁多齐年木待问赵汝愚皆生于庚申郑侨黄定皆生于癸丑王佐萧国梁皆生于丙午沈晦李易皆生于甲子推而上之吕正冯京皆生于甲寅蔡薿何昌言皆生于丁未徐奭梁固皆生于乙酉王曽张师德皆生于戊寅吕溱杨寘皆生于甲寅贾黯郑獬皆生于壬戍彭汝砺许安世皆生于辛巳陈尧咨王整皆生于庚午所其生庚者如此意其他尚有之
　　汪圣锡本名洋集英胪唱赐第御笔更名应辰或谓取王拱辰十八嵗作大魁之义
　　贑之龙南安逺岚瘴甚于岭外龙南之北境有地曰安宁头言自县而北达此地则瘴雾解而人向安矣欧公记至喜亭以为道岷江之险者至亭下而后喜皆谓入其地者垂于死亡出境乃免也
　　宣和四年朝廷信童贯蔡京之言欲招纳北人因命泾原经略招讨使种公师道为河东河北陜西路宣抚司都统制王禀杨可世副之有防令便道径赴本司师道既至髙阳见宣抚使童贯问出师之日因极论其不可曰前议某皆不敢与闻今此招纳事恐不可以轻举茍失便利谁执其咎贯曰都统不必多言贯来时面奉圣训不得擅杀北人王师过界彼当箪食壶浆来迎又安用战今特借公威名以压众望耳遂作黄旗大书圣语立于军中以誓众督师道行甚亟师道不得已遂调军过界河师道未济已有北人来迎敌我师既不敢与之交兵惟整阵避之而已杨可世与麾下皆重伤士卒死者甚众复还界河之南北人隔河来问违背誓书师出何名师道遣其属康随具以河北宣师所申北人陈乞事答之众哗然曰安得此事遂薄我军箭发如雨师道于是遣康随诣宣司告以北人之语且问进退之防宣司不知所为乃令移兵暂囬北人追袭直至城下属大风雨士卒惊走自此蹂践兵甲填满山谷知真定府沈积中以其事闻于朝上怒甚遂罢师道兵柄责授右卫将军致仕师道上表称谢云总戎失律误国宜诛厚恩寛垂尽之年薄责屈黜幽之典孤根有托危涕自零伏念四海名家南山旧俗读皂囊之遗防知黄石之竒书妄意功名以门户荏苒星霜之五纪始终文武之两途缓带轻裘自愧以儒而为将髙牙大纛人惊投老而得侯属兴六月之师仰奉万全之防众谓燕然之可勒共知颉利之就擒而臣智昧乗时才非应变筋力疲于衰残之后聪明耗于昏瞀之余顿成不武之资乃有防功之实何止败乎国事盖有玷乎祖风深念平生大负今日岂意至仁之度不加既耄之刑俾上节旄亟归田里乾坤施大蝼蚁命轻皇帝陛下睿智有临神武不杀得驾驭英雄之要道明制服强敌之大方察臣临敌失谋不出求全之过计念臣守边积嵗尝可录之微劳许免窜投获安闲散臣敢不拊赤心而自誓擢白髪以数愆烟阁图形既已乖于素望防陵射猎将遂毕于余生岳公飞微时尝于长安道中遇一相者曰舒翁飞时贫甚翁熟视之曰子异日当贵显总重兵然死非其命飞曰何谓也翁曰第识之子猪精也猪硕大而必受害子贵显则睥睨者众矣飞靖炎间起偏禆为大将位至三孤竟为谗邪所害
　　建炎初里中有狂者自称为毛道人往来诸大姓家人不以为甚异一日江涨不解衣而涉未登岸人疑其溺既济衣裾皆不濡人始异之尝馆于马田胡氏夜半忽举火焚其门主人惊救毛升屋大笑众怒以戈逐之不见所在有顷乃闻其声在米斛中欲启钥敺之赖救获免明早遂顾之他于其门上书字曰胡某九十其人未防而卒毛莫知所终玉笥实录以为隐于山中云路真官为儿童时有一道人谓曰能办二十千来用当授子以一术路信之然尚为儿童累时营求然后能具道人者持钱去数日邀路往一屋回闲中有油与数瓮令食之久而后尽大防血防死乃刻符印及授以文书治之法其父知之则尽举其符印文书藏去防又得之父意其窃取诘责对曰非窃也不知又何从来耳其父怒破其符印焚其文书有顷符印文书复具父乃知其有异不复禁其所为路能作太阳丹置蒸饼面果粒于掌望太阳嘘呵揉而成丹其色微红以授病者服之良愈崇观间有宫婢病狂邪如有所凭召路入禁中令作丹而不能成左右哗曰不曽带得厢王家药料来耳盖京师厢王家卖胭脂也路曰适召廹促而来神气不定故丹不成乞赐盥潄再造有防赐之已而丹成以授病者下咽而愈路之捕治物其术甚神人多能言之其子孙尝为人言其得术之初如此
　　里中有富家翁喜啖鼈其家厮役争求供之一日有庄氓餽巨鼈翁喜亟付之庖庖人解其甲则见肉理盘旋与常鼈殊不亟以告翁呼餽者诘之对曰前三日过溪上见一蛇于草间吐吞涎沫蟠缩不动后再过之不复见蛇而鼈殆蛇之变尚新甲虽鼈而身尚蛇也翁自是不复食鼈又道士傅得一言儿时捕鱼溪中尝获一鳜而尾有二足细视之则老蟇也由是知老蟇亦能变而为鱼今思老蟇与鳜鱼之形亦相肖世常言蛇化为龙不知亦有化鼈者经云雀化为蛤而不知蟇或变为鱼也
　　禅僧问话语防于俳尝记一禅寺每主僧开堂輙为一伶官所窘后遇易僧必先致赂乃始委折听服盖傍观者以其人之应酬卜主僧之能否也他日又易僧左右复以为请僧曰是何能为至则语我明日果来僧望见之遽曰衣冠济济仪貌锵锵彼何人斯其人已耻为僧发其故习乃袖出一白石问曰请献药石僧应曰吾年耄矣齿牙动揺不能进是烦贤细磨将来观者大笑其人愧服又一僧本屠家子既为僧颇以禅学自负客欲折之伺其升堂教其徒往问曰卖肉牀头也有禅其僧就答云精底斫二斤来问者初未授教下句仓猝无言乃笑谓僧曰汝欲吃耶闻者絶倒
　　舎法之后诸州解额多未复其旧庐陵解六十八名至绍兴癸酉其数亦未足时郑少卿作肃为守既拆号书榜毕谓考官曰解额未尽复诸公尚有试卷可取者否曰有遂再取一名以足其数诸试官因将所留卷择之添取一名乃刘廷隽廷隽遂擢第
　　维有石塔院者特以塔之制作精妙得名龙德幸维时尝欲往观先遣人排办供奉诸珰环视之叹赏曰京师无此制作有一僧从傍厉声曰何不取充花石纲众愕然龙德闻之遂罢幸
　　朱腼本一巨商与其父杀人抵罪以贿得免死因遁迹入京师交结童蔡援引得官以至通显欲假事归以报复仇怨先搜竒石异卉以献探知上意因说曰东南富有此物可访求之受防而出即以御前供奉为名多破官舟强占民船往来商贩于淮浙间凡官吏居民旧有睚眦之怨者无不生事害之或以藏匿花石破家越州有大姓家有数石腼求之不得即遣兵卒彻其屋庐而取之惠山有栢数株在人家坟墓畔腼令掘之欲尽其根遂及棺椁若是之不可胜数故陈朝老以为东南之人欲食其肉
　　蔡京诸孙生长膏粱不知稼穑一日京戏问之曰汝曹日啖饭试为我言米从何处出其一人遽对曰从臼子里出京大笑其一从旁应曰不是我见在席子里出盖京师运米以席盛之故云
　　陈忠肃公在宣政间尝大书杜少陵哀江头一诗人莫有知其意者盖公明于数学逆知国家靖康之变而不欲言之耳
　　初王履道安中学东坡书后仕于崇观宣政间颇更少习南渡以来复还其旧尝见其晚年所书真得东坡笔法者
　　东湖先生尝防棋于湖山堂食罢偃息倐起疾言曰予作诗数十矣适于牀头得少陵集阅之忽有所见原来诗如此作遂有不知何处雨已觉此间凉之句自是皆平易自然之妙人不能学
　　少陵古诗有歌行吟叹之异名每与能诗者求其别讫未尝犁然当于心也尝观宋之乐志以为诗之流有八曰行曰引曰歌曰謡曰吟曰咏曰怨曰叹少陵其必有所祖述矣世岂无能别之者恨余之未遇也
　　旧闻京师一知数者将死谓其妻与子曰我死之后汝母子必大穷困无以自活然无轻鬻此屋某年某月某日雨作可于门有避雨者至可迎拜之求哀当有所济其人既死妻子果不能自立欲贷其居者屡矣念其父死时之言延暨期亦既雨作母子门有客亦至如所教迎拜恳祈之其人始不答其请徐诘其所以具道父言乃笑谓曰汝父之术亦异矣指示其东箱下俾劚地求之得银数百两惜不二人之姓氏也
　　秦丞相与翟参政汝文同在政府一日于都堂议事不合秦据案叱翟曰狂生翟亦应声骂曰浊气二公大不相洽翟怒一堂吏面奏乞究治其不法秦欲以此逐之遂前奏曰翟某擅以私意治吏事伤国体不可施行翟因力陈其故且乞罢政退复上疏以为秦桧私立党与谗害善良臣若不早乞囬避必为睚眦中伤疏犹留中而台章遽言翟与宰相不恊因防秋托事求去汝文遂罢政依旧致仕
　　里谚有张果老撑鐡船之语以为难遇不可复见也乡人杨元臯为举子时尝梦人告之曰子欲及第除是撞着张果老撑鐡船元臯心甚疑之绍兴初以郷举就吉州试一禅刹为试院元臯试毕忽囬顾壁间有画一老人撑船旁题云此张果老撑鐡船处元喜以为符梦中之言榜掲吉州之士中者六七人元臯预其一元臯名迈
　　董体仁参政少时乡举对防其篇首曰圣人序卦噬嗑之后继之以贲习坎之后继之以离噬嗑者有物为间之象也习坎者乗时履隂之象也为我之间者不可以不去既已去矣用文之时也故贲之曰观乎人文以化成天下为我之险者不可以不除既已除矣用明之时也故离之曰重明以丽乎正乃化成天下其説云云后遂为举首晚年就乙丑特奏召廷试复用其说防入四等文学出官继获漕举复试礼部合格廷试仍以此防为对时圣防以汉光武为问体仁申其说曰光武取诸新室则去间除险之时也人恢一代之规模则观文重明之时也遂为天下第一后数年登朝籍兼崇政殿説书讲易卦偶至噬嗑体仁仍用去间观文之说甚称上意秦丞相人噐重之自御史一再迁遂参知政事
　　庐陵商人彭氏子市于五羊折阅不能归偶知旧以舶舟浮海邀彭与俱彭适有数千钱谩以市石发舟弥日小憇岛屿舟人冒骤暑多酌水以饮彭特发奁出遍授饮水者忽有蜑丁十数跃出海波间引手若有求彭谩以覆其掌皆欣然防之探懐出珠贝为答彭因出纵嗜羣蜑属餍报谢不一得珠贝盈斗又某氏忘其姓亦随舶舟至蕃部偶擕陶甆犬鸡提孩之属皆小儿戏具者登市羣儿争买一儿出珠相与贸易色径与常珠不亦谩取之初不知其珍也舶既归忽然风雾昼晦雷霆轰吼波涛汹涌覆溺之变在顷刻主船者曰吾老于遵海未尝遇此变是必同舟有异物宜速弃以厌之相与诘其所有往往皆常物某氏曰吾昨珠差异其或是也急启箧视之光彩目投之于波间见虬龙攫拏以去须臾变息暨舶止主者谕其众曰某氏若秘所藏吾曹皆葬鱼腹矣更生之惠不可忘客各称所擕以谢之于是舶之凡货皆获焉





　　独醒杂志卷十
