<!-- { "loadSidebar": true } -->
　　天圣中毛应佺守窦州朝廷赐虑囚勅书云勅毛应佺朕念三圣之爱育蒸黔垂着典法申戒官吏简恤刑章深切丁寕斯为至矣方郡守长如能刻意遵奉与我共此何患不臻于讼息而治平哉今歊燠戒时动植咸茂而圜墙幽圄犹有繋缧愀然以思当食兴叹汝宜体是忧恻加于抚循无使狴犴之间重有沦胥之困躬勤省察称朕意焉敕书到日汝可速指挥泥餙洒扫狱房甞湏净洁每五日一度差人就狱内监逐人力刷荡枷杻及逐日供给水浆兼罪人内如有疾病者立便差人防承医疗其委无骨肉者支与吃食有人供送茶饭者亦湏尽时转送不得邀难减尅无使罪人或至饥渇所有合归法者处断之时给与酒饭如小可罪犯便湏逐旋决遣若是大段刑禁事关人命亦湏尽理速行勘断不待淹延仍下管内汝宜常切提举无令旷慢及依此逐件施行讫闻奏故兹示谕想宜知悉夏汝比好否遣书指不多及又有赐衣勅书云勅毛应佺汝外分忧寄善布化条眷言守土之良及颁裘之特申渥赐用洽朝仪今赐汝紫干色大绫绵旋襕衫一领至可领也故兹示谕想宜知悉冬寒汝比好否遣书指不多及时应佺官止太子中舎祖宗重郡守之寄虽逺方小郡勅书亦宜徧赐今帅守皆无之不知是何时废也独醒杂志卷四
　　钦定四库全书
　　独醒杂志卷五　　　　　宋　曽敏行　撰
　　刘丞相在位时族人偶有逋负官租数十万丞相不知也前后官吏望风不敢问程公珦为庐县尉主赋事追逮囚繋责令尽偿而后已或以告丞相丞相曰赋入不时吾家之罪县官安可屈法也乃致书谢之后珦罢官至京师丞相延见礼貎有加珦出谓人曰刘公伟量非他人能及真宰相也
　　江之神今封安济顺泽王凡江行有水族登舟舟人以为神见王荆公甞泛江归金或见于舟状稍异舟人请公致礼公从容至前炷香揖之曰朝廷班爵公无拜侯之礼俄顷不见盖其时未封王爵也
　　南昌潘兴嗣延之号清逸居士五嵗受官既长不仕进赵清献唐质肃荐之于朝除校书郎固辞不就绍兴中赵丞相元镇帅豫章奏言兴嗣亷退自守足以风化有位元符中甞官其孙淳蔡京当国乃追夺其官今兴嗣孙涛尚在乞赐推恩以旌善人涛遂补初品官
　　客有谓东坡曰章子厚日临兰亭一本坡笑云工摹临者非自得章七终不髙尔予甞见子厚在三司北轩所冩兰亭两本诚如坡公之言
　　范忠宣在永时苦目疾不复观书有来谒者亦时举诸经大义告之然未甞以为已出每举一说终则曰此先公之训也或曰此翼之先生之语也此眀复先生之语也公甞言学者当有所宗某自受教于翼之先生不敢有非僻之心
　　林灵素以方士得幸徽庙跨一青牛出入禁衙号曰金门羽客一日有客来谒门者难之客曰予温人第入报灵素与乡人厚即延见焉客入灵素问曰见我何为客曰有小术愿试之即撚土炷炉中且求杯水噀案上覆之以杯忽报车驾来幸道院灵素仓皇出迎不及辞别而其人去上至院中闻香郁然异之问灵素何香对曰素所焚香上命取香再焚殊不屡易之而益非上疑之究诘颇力灵素不能隠遂以实对且言噀水覆杯事上命取杯来牢不可举灵素自徃取愈牢上亲徃取之应手而举仍得片间有诗云捻土为香事有因如今宜假不宜真三朝宰相张天觉四海闲人吕洞賔灵素自是眷衰未防放归温州而死
　　秦少游谪古藤意忽忽不乐过衡阳孔毅甫为守与之厚延留待遇有加一日饮于郡斋少防作千秋嵗词毅甫览至镜里朱顔改之句遽惊曰少防盛年何为言语悲怆如此遂其韵以解之居数日别去毅甫送之于郊复相语终日归谓所亲曰秦少防气貌大不平时殆不久于世矣未防果卒
　　秦少防所赋浯溪中兴诗过崖下时盖未曽题石也既行次永州因縦歩入市中见一士人家门户稍修洁遂直造焉谓其主人曰我秦少防也子以笔借我当冩诗以赠主人仓卒未能具时廊庑间有一木机莹然少游即笔书于其上题曰张耒文潜作而以其名书之宣和间其木机尚存今此诗亦勒崖下矣
　　欧阳公自南京留守奉母丧归塟于泷冈兴役忽隂雨弥月公念襄事愆期日夕忧惧里之父老徃吿公曰乡有沙山之神乃吾郡太守也庙祀于此里人遇水旱祷之必应盍以告焉公乃为文斋洁而谒于神曰修扶防母丧归祔先域大事有日隂云屡兴今即事矣幸神寛之假三日之不雨则终始之赐报徳何穷翌日天宇开霁始克举事公后在政府一夕忽梦如坐官府门外列旗帜甚众视其名号皆曰沙山公因感悟前事遂以神之嘉恵其民者闻于朝沙山今在祀典
　　东乡邹公志完论立刘后防有曰若曰有子可以立为后则永平中贵人马氏未甞有子所以立为后者以德冠后宫故也祥符中徳后刘氏亦未甞有子所以立为后者以钟英甲族故也今若贤妃徳冠后宫亦如贵人钟英甲族亦如徳后则何不于孟氏罪废之初用立慈圣光献故事便立之必延四年以待今日果何意耶必欲以示信天下天下之人果信之耶上怒甚内批贬志完新州疏留中不降出时人亦不知有何说也元符末崇庆眷方盛时相欲媒孽志完以固位乃伪为志完之疏传之中外其间有云杀卓氏而夺之子欺人可也讵可欺天耶卓氏何辜哉废孟后而立刘后快陛下之意可也奈天下耳目何刘氏何徳哉因指谪此语谓不可不眀白下新州取索元本志完不知索之由复申元藁不存诸人遂诬志完以为实有此说诏令应天尹孙槖以槛车徃新州赴京师至泗上哲宗升遐其事遂寝崇寕初再贬志完乃先下诏曰朕仰惟哲宗皇帝严恭寅畏克勤只徳元符之末是生越王奸人造言谓非后出比阅臣僚旧疏适见椒房诉章载加考详咸有显证其时两宫亲临抚视嫔御执事在旁何縁外人得入宫禁杀母取子实为不根为人之弟继体承祧岂使沽名之贼臣重害友恭之大义诋诬欺罔罪莫大焉其邹浩可重行黜责以戒为臣之不忠者庶称朕昭显前人之意如更有言及者亦依此施行志完遂以衡州别驾永州安置
　　建炎二年庐城頺圮太守杨渊兴役修治之掘土数尺得一石函中有朽骨傍有一镜役工方聚观或以告渊渊令取镜洗而视之其背有文曰唐兴元之初仲春中己日吾季爱子役筑于庐殒于西垒之垠未卜于他所就瘗于西垒之巅吾卜斯土后当火徳九五之间世衰道败丧乱之时浙梁相继章贡昌之日吾子亦复出于是东平鸠工决使吾季爱子聴命于水府矣京兆逸公深甫记渊览而异之急遣问石函所在则役夫以为不祥弃之于江矣
　　宣和六年山后入版图大农吿乏蔡李诸人遂建免夫钱之议江西一道凡赋钱一百五十七万而漕运之费不预焉令下之日州县莫知所措乃令税一千者输一万约日而集督责加峻时赋敛遽起民间嗟怨守令有观望风防者建皂纛以令曰稍愆期即以乏军兴论人益皇惧小民徃徃去而为盗后夫钱之纲至淮甸而敌骑已及郊钱皆为船人所私矣
　　太祖时或诣司天官苗光裔问卜光裔布筭成卦谓曰当徙其人问不损人口否光裔曰无害既去又一人至其占如前又顷之又一人来占亦同仍有前问光裔疑之熟视其人容貎亦相肖差有老少之间光裔起曳其裾诘曰尔为谁其人不得已对曰我金眀池也前二人乃祖父朝廷今欲广池且及我穴恐见杀故来问卜幸哀我垂救光裔释之即以奏闻已而凿池果得十数万下令不得伤一尽辇送入水
　　王枢宻伦初使金归一行官吏恩数甚厚暨再使争愿随徃伦至金留不得还欲发一官属归报纷然请归伦于是皆不遣方再使时请云到金有表归书伦名引笔出钩外则可归不出则不归矣惟秦丞相知之其家人皆不知也伦时以佥书奉使出家人仍在府第伦死于金朝廷秘其事所以礼遇其家者如初后其子弟因防观作乐秦丞相闻之呼枢宻使府目谓曰枢宻死矣本欲更延以厚恩数今既不可湏即日发哀云
　　秦丞相董政同执政二府之夫人俱入见政戒其夫人无妄奏对惟丞相夫人是从退归丞相果问政夫人有何言夫人曰无所言丞相喜于是待政益亲洪忠宣公皓绍兴初以礼部尚书使金留之十五年既归母太硕人董氏年八十余矣请补外以便飬秦丞相桧素不乐公乃以徽猷阁学士出守乡郡眀年大水时内侍白锷从慈宁太后北归负恃旧恩宣言爕理乖盭洪尚书名闻逺近顾乃不以为相语闻秦相大怒付锷于理谏官承风防遂谓公与锷为刎颈交更相誉说由是罢郡锷遂髠流岭表言者复谓公睥睨钧衡谋为不靖遂贬英州居九年不及内徙而薨公饶州人字光弼先君甞言宣和间客京师时街巷鄙人多歌蕃曲名曰异国朝四国朝六国朝蛮牌序蓬花等其言至俚一时士大夫亦皆歌之又相国寺杂货物处凡物稍异者皆以番名之有两刀相并而鞘曰番刀有笛皆寻常差长大曰番笛及市井间多以绢画畨国士马以博塞先君以为不至京师才三四年而气习一旦顿觉改变当时招致降人杂处都城徃来所致耳
　　燕山招纳之举多出于蔡攸攸父子晩年争权相忌至以茶汤相见不交他语王师败于白沟河元长甞以诗寄攸曰老懒身心不自由封书寄与泪横流百年信誓当深念三伏征涂盍少休目送旌旗如昨梦心存关塞起新愁缁衣堂下清风满早早归来醉一瓯诗稍传入禁中徽宗命京以进呈上阅毕曰三伏征涂不若改作六月王师诗复以还观此诗则知是举非惟当时人知其非虽其父亦知之矣【郑昺巵史作老惯人间不觧愁愁身帷幄若为筹昺京之客宜得其真】
　　余乡民有烧畬于山冈每晨徃必见人憇于阴树之石望之彷佛如释教所谓观音像者稍逼近则不见矣一日再徃所见如前即石求之莹然如玉其中有观音像今之绘者民以石归龛而祠之自是生理日饶家用大昌民既死其二子析居兄请尽以家贿与弟而惟求其石弟亦愿得石而尽举家贿以逊其兄争之不已诉于郡太守取石藏之公帑而析其财由是争息郡经兵火帑藏皆毁石失所在老吏执事其时者甞见之为言如是
　　有方外士为言蜀道永康军城外崇徳庙乃祠李太守父子也太守名氷秦朝人甞守其地有龙为孽太守捕之且凿崖中断分江水一派入永康锁孽龙于离堆之下有功于蜀人至今徳之祠祭甚盛每嵗用羊至四万余凡买羊以祭偶产羔者亦不敢留永康借羊税以充郡计江乡人今亦祠之号曰灌口二郎每祭但烹一羶不设他物盖自是也
　　予藏章伯益草虫九便面笔势飞动防夺造化后有孔毅甫周元翁米元章诸公题识客有谓伯益以名世何为善畵复如此而不多见也予观修水集有题伯益飞岐图亦嘉其防艺之精则伯益之墨当亦有藏之者矣
