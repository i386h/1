<!-- { "loadSidebar": true } -->
　　郑光业中表间有同人试者，于时举子率皆以白纸糊案子面。昌图潜纪之曰：“新糊案子，其白如银，入试出试，千春万春。”光业弟兄共有一巨皮箱，凡同人投献，辞有可嗤者，即投其中，号曰《苦海》。昆季或従容用咨谐戏，即命二仆舁苦海于前，人阅一编，靡不极欢而罢。光业常言及第之岁，策试夜，有一同人突入试铺，为吴语谓光业曰：“必先必先，可以相容否？”光业为辍半铺之地。其人复曰：“必先必先，谘仗取一杓水。”光业为取。其人再曰：“便干托煎一碗茶，得否？”光业欣然与之烹煎。居二日，光业状元及第，其人首贡一启，颇叙一宵之素。略曰：“即取水，更煎茶；当时之不识贵人，凡夫肉眼；今日之俄为后进，穷相骨头。” 

　　罗隐《谢裴廷翰诗》卷云：“泽国佳人，惟妆半面；荣丘辨士，或献空笼。” 

　　贾岛不善程试，每自叠一辐，巡铺告人曰：“原夫之辈，乞一联！乞一联！” 

　　薛保逊，大中朝尤肆轻佻，因之侵侮诸叔，故自起居舍人贬洗马而卒。其子昭纬，颇有父风，常任祠部员外。时李系任小仪，王荛任小宾，正旦立仗班退，昭纬朗吟曰：“左金乌而右玉兔，天子旌旗。”荛遽请下句，昭纬应声答曰：“上李系而下王荛，小人行缀。”闻者靡不洪哂。天复中，自台丞累贬澄州司马，中书舍人颜荛当制，略曰：“陵轹诸父，代嗣其凶。” 

　　咸通末、执政病举人仆马太盛，奏请进士举人许乘驴。郑光业材质瑰伟，或嘲之曰：“今年敕下尽骑驴，短辔长鞦满九衢。清瘦儿郎犹自可，就中愁杀郑昌图。” 

　　论曰：《语》云：“当仁不让于师。”颜氏子亦曰：“舜何人也，予何人也。苟得其道，自方于舜，不为之太过；苟失其道，五尺童子，能不鄙其妄欤！”参以五利受售，不系能否，儒行缺矣。轻薄之徒，终丧厥德，旅獒之戒，人子其惟慎诸！ 

　　○设奇沽誉 

　　咸通中，郑愚自礼部侍郎镇南海。时崔魏公在荆南，愚著锦袄子半臂袖卷谒之，公大奇之。会夜饮更衣，宾従间窃谓公曰：“此应是有，惭不称耳！”既而复易之红锦，尤加焕丽，众莫测矣。” 

　　王璘举日试万言科，崔詹事观察湖南，因遗之夹缬数匹。璘翌日以中单襜褕衣之以诣，崔公接之大惊矣。 

　　○酒失 

　　崔橹酒后失虔州陆郎中肱，以诗谢之曰：“醉时颠蹶醒时羞，曲蘖催人不自由，叵耐一双穷相眼，不堪花卉在前头。” 

　　宋人卫元规，酒后忤宋州丁仆射，谢书略曰：“自兹囚酒星于天狱，焚醉目于秦坑。”人多记之。 

　　杜工部在蜀，醉后登严武之床，厉声问武曰：“公是严挺之子否？”武色变。甫复曰：“仆乃杜审言儿。”于是少解。 

　　韩衮，咸通七年赵隙下状元及第，性好嗜酒。谢恩之际，赵公与之首宴，公屡赏欧阳琳文学，衮睨之曰：“明公何劳再三称一复姓汉！”公愕然为之彻席。自是従容不过三爵。及杏园开宴时，河中蒋相以故相守兵部尚书，其年子泳及第，相国欣然来突，众皆荣之。衮厉声曰：“贤郎在座，两头著子女，相公来此得否？”相公错愕而去。及泳归，公庭责之曰：“席内有颠酒同年，不报我，岂人子耶！”自是同年莫敢与之欢醉矣。 

　　史《苌上李中丞书》：“祸之将至，鬼神夺魄。岂有委身府幕，尘忝下寮，而擅犯威重，前后非一！中丞审苌岂非礼之人岂非感恩之人自拜揖马尘，十有三载，杯酒歌咏，久蒙提携，未省竟有差失中丞因赐赏鉴，辟书府，及陪接万里，星霜二年，正当策名之时，岂愿固有千触此盖命之牵陷，一至于此，实非常情之所料也。岂非十二年间，东驰西走，肝胆涂地，竟无所成。鬓发颁白，幸逢推荐，恩命垂至，自贻颠危，昏昏薄言，罔攸处，岂非命矣！岂非命矣！且初坐之时，每举一盏酒，未尝不三思其过，似觉体中有酒，亦哀请矜量；既对众宾复，不敢苦诉，俄而迷乱乍合，若怪魅以凭心神，事且不，死亦宁悟！哀哉微命，有此舛剥！中丞纵宽以万死，苌亦无所施其面目。不即引决者，伏念累世单绪，一身早孤，中年未婚，晚乏儿息，封树何日先灵靡安！痛此缠迫，乞哀残喘！今髡剪首发，自为毁责，期在粉骨，永此过。中丞旋旆之日，愿随一卒，步走后尘，洗节布诚，以期他效。伏愿少垂旧惠，恋恋故人，无任忧悸感切之至！谨投书阁下，荒辞无叙，万不申一，仍凭押衙口哀谢不宣。苌再拜。” 

　　元相公在浙东时，宾府有薛书记，饮酒醉后，因争令掷注子，击伤相公犹子，遂出幕。醒来乃作《十离诗》上献府主：驯扰朱门四五年，毛香足净主人怜，无端咬著亲情客，不得红丝毯上眠（犬离主）。越管宣毫始称情，红笺纸上撒花琼。都缘用久锋头尽，不得羲之手里擎（笔离毛）。云耳红毛浅碧蹄，追风曾到日东西。为惊玉貌郎君坠，不得华轩更一嘶（马离厩）。陇西独自一孤身，飞去飞来上锦裀。都缘出语无方便，不得笼中更唤人（鹦鹉离笼）出入朱门未忍抛，主人常爱语交交。衔泥秽污珊瑚簟，不得梁间更垒巢（燕离巢）。皎洁圆明内外通，清光似眼水精宫，都缘一点瑕相秽，不得终宵在掌中（珠离掌）。戏跃莲池四五秋，常摇朱尾弄轮钩。无端摆断芙蓉朵，不得清波更一游（鱼离池）。爪利如锋眼似铃，平原捉兔称高情。无端窜向青云外，不得君王手上擎（鹰离主）。蓊郁新栽四五行，常将贞节负秋霜。为缘春笋钻墙破，不得垂阴覆玉堂（竹离亭）。铸泄黄金镜始开，初生三五月徘徊。为遭无限尘蒙蔽，不得华堂上玉台（镜离台）。马上同携今日杯，湖边还折去年梅。年年只是人空老，处处何曾花不开。歌咏每添诗酒兴，醉酣还命管弦来。樽前百事皆依旧，点检惟无薛秀才。（元公诗） 

　　论曰：萧琛以桃杖虎靴，邢绍以绛绵纠发，所务先设奇以动众，后务能以制人，振天下之大名，为一时之口实者也。郑公之服锦，王公之衣缬，得无意于彼乎苟名实相远，则服之不衷身之灾。沈酗之失，圣人所戒，虽王佐之才，得以赎过，其如名教何！ 



　　卷十三 

　　○敏捷 

　　王勮，绛州人，开耀中，任中书舍人。先是五王同日出阁受册，有司忘载册文；百寮在列，方阙礼。勮召小吏五人，各执笔，口授分写，一时俱毕。 

　　开元中，李翰林应诏草《白莲花开序》及《宫词》十首。时方大醉，中贵人以冷水沃之稍醒，白于御前索笔一挥，文不加点。 

　　温庭筠烛下未尝起草，但笼袖凭几，每赋一咏一吟而已，故场中号为“温八吟”。 

　　段维晚富辞藻，敏赡第一。常私试八韵，好吃煎饼，凡一个煎饼成，一韵粲然。 

　　昭宗天复元年正旦，东内反正，既御楼，内翰维吴子华先至，上命于前跪草十余诏，简备精当，曾不顷刻。上大加赏激。 

　　短李镇扬州，请章孝标赋《春雪诗》，命札于台盘上。孝标惟然，索笔一挥云：“六出飞花处处飘，黏窗拂砌上寒条。朱门到晚难盈尺，尽是三军喜气消。”　 

　　白中令镇荆南，杜蕴常侍廉问长沙，时従事卢发致聘焉。发酒酣傲睨，公少不怿。因改著词令曰：“十姓胡中第六胡，也曾金阙掌洪炉。少年従事夸门地，莫向樽前喜气粗。”卢答曰：“十姓胡中第六胡，文章官职胜崔卢。暂来关外分忧寄，不称宾筵语气粗。”公极欢而罢。 

　　张祜客淮南，幕中赴宴，时杜紫微为支使，南座有属意之处，索骰子赌酒，牧微吟曰：“骰子逡巡裹手拈，无因得见玉纤纤。”祜应声曰：“但报道金钗落，仿佛还应露指尖。” 

　　柳棠谒梓州杨尚书，因赴社宴。杨公逼棠巨鱼，棠坚不饮。杨公口占一篇曰：“文章谩道能吞凤，杯盏何曾解吃鱼今日梓州陪社宴，定应遭者老尚书。”棠应声曰：“未向燕台逢厚礼，幸陪社会接余欢。一鱼吃了终无愧，鲲化为鹏也不难。” 

　　柳公权，武宗朝在内庭，上常怒一宫嫔久之，既而复召，谓公权曰：“朕怪此人，然若得学士一篇，当释然矣。”目御前有蜀笺数十幅，因命授之。公权略不伫思而成一绝曰：“不忿前时忤主恩，已甘寂寞守长门。今朝却得君王顾，重入椒房拭泪痕。”上大悦，赐锦彩二十疋。令宫人拜谢之。 

　　山北沈侍郎主文年，特召温飞卿于帘前试之，为飞卿爱救人故也。适属翌日飞卿不乐，其日晚请开门先出，仍献启千余字。或曰“潜救八人矣”。 

　　裴庆余，咸通末佐北门李公淮南幕，尝游江，舟子刺船，误为竹篙溅水湿近座之衣，公为之色变。庆余遽请彩笺纪一绝曰：“满额鹅黄金缕衣，翠翘浮动玉钗垂。従教水溅罗衣湿，道巫山行雨归。”公览之极欢，命讴者传之矣。 

　　韦蟾左丞，至长乐驿亭，见李汤给事题名，索笔纪之曰：“渭水秦山豁眼明，希仁何事寡诗情只应学得虞姬婿，书字才能记姓名。” 

　　郑仁表起居，经过沧浪峡，憩于长亭，邮吏坚进一板，仁表走笔曰：“分陕东西路正长，行人名利火然汤。路旁著个沧浪峡，真是将闲搅撩忙。” 

　　裴廷裕，乾宁中在内庭，文书敏捷，号为“下水船”。梁太祖受禅，姚洎为学士，尝従容，上问及廷裕行止，洎对曰：“顷岁左迁，今闻旅寄衡水。”上曰：“颇其人构思甚捷。”对曰：“向在翰林，号为下水舩。”太祖应声谓洎曰：“卿便是上水船也。”洎微笑，深有惭色。议者以洎为急滩头上水船也。 

　　○矛盾 

　　令狐赵公镇维扬，处士张祜尝与狎宴。公因视祜改令曰：“上水船，风又急，帆下人，须好立。”祜应声答曰：“上水船，船底破，好看客，莫倚拖。” 

　　沈亚之尝客游，为小辈所试曰：“某改令书俗各两句；伐木丁丁，鸟鸣嘤嘤，东行西行，遇饭遇羹。”亚之答曰：“如切如磋，如琢如磨，欺客打妇，不当喽啰。” 

　　元和中长安有沙门。善病人文章，尤能捉语意相合处。张水部颇恚之，冥搜愈切，因得句曰：“长因送人处，忆得别家时。”径往夸扬，乃曰：“比应不合前辈意也！”僧微笑曰：“此有人道了也。”籍曰：“向有何人？”僧乃吟曰：“见他桃李树，思忆后园春。”籍因抚掌大笑。 

　　张处士《忆柘枝诗》曰：“鸳鸯钿带抛何处孔雀罗衫属阿谁？”白乐天呼为“问头。”祜矛楯之曰：“鄙薄问头之诮，所不敢逃；然明公亦有‘目连经’，《长恨辞》云：‘上穷碧落下黄泉，两处茫茫都不见。’此岂不是目连访母耶！”　 

