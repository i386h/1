<!-- { "loadSidebar": true } -->
　　谨按春秋左氏传叶公子髙姓沈名诸梁古者令曰公忠于社稷惠恤万民方城之外莫不欣戴白公胜作乱子西子期刼惠王以兵叶公自叶而入至于北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰何为胄国人望君如望嵗焉日日以防若见君面是得艾也人知不死其亦夫有奋心犹将旌君以狥于国而又掩面以絶民望不亦甚乎乃免胄而进与国人攻之白公奔山而缢生烹石乞迎反惠王整肃官司退而老于叶及其终也叶人追思而立祠功施于民以劳定国兼兹二事固祠典之所先也此乃春秋之时何有近孝明乎周书称灵王太子晋防有盛德聪明博达师旷与言弗能尚也晋年十五顾而问曰吾闻太师能知人年之短长也师旷对曰女色赤白女声清女色不夀晋曰然吾后三年将上宾于天女慎无言祸将及女其后太子果死孔子闻之曰惜夫杀吾君也后世以其自豫知其死传称王子乔仙或人问仙扬雄以为虙羲神农黄帝尧舜殒落文王葬毕孔子葬鲁城之北独不爱其死乎知非人之所能也生乎生乎吾恐名生而实死也国家畏天之威思求谴告故于上西门城上望近太史寺令丞躬亲灵台位国之阳其属别在城上惧有得失故参之也何有伺一飞鳬遂建其处乎世之矫诬岂一事防
　　燕太子丹天为雨粟乌头白马生角厨人生肉足井上株木跳度渎
　　俗説燕太子丹为质于秦始皇执欲杀之言能致此瑞者可得生活丹有神灵天为感应于是遣使归国谨按太史记燕太子丹质于秦始皇遇之不善丹恐而亡归归求勇士荆轲秦武阳函樊于期之首贡督亢之地图秦王大悦礼而见之变起两楹之间事败而荆轲立死始皇大怒乃益发兵伐燕燕王走保辽东使使斩丹以谢秦燕亦遂灭丹畏死逃归耳自为其父所戮手足圮絶安在其能使雨粟其余云云乎原其所以有兹语者丹实好士无所爱恡也故闾阎小论饬成之耳
　　孝文帝
　　孝成皇帝好诗书通覧古今间习朝廷仪体尤善汉家法度故事常见中垒校尉刘向以世俗多传道孝文皇帝少生于军及长大有识不知父所在日祭于代东门外髙帝数梦见一儿祭己使使至代求之果得文帝立为代王及后徴到后期不得立日为再中及即位为天子躬自节俭集尚书囊以为前殿帷常居明光宫聼政为皇太后薄氏持三年服庐居枕块如礼至以发大病知后子不能行三年之丧更至三十六日服治天下致升平防狱三百人粟升一钱有此事不向对曰皆不然谨按汉髙三年魏王豹叛汉附楚汉使大将韩信击虏豹豹姬薄夫人传诣雒阳织室汉王见薄姬内后宫幸之生文帝二年而为王者子常居宫阙内不弃捐军中祭代东门髙皇后八年后九月己酉夕即位就未央幸前殿下赦令即位时以昏夜日不再中文帝虽节俭未央前殿至奢雕文五采畵华榱璧珰轩槛皆饰以黄金其势不可以书囊为帷奢俭好丑不相副侔又文帝以后元年六月己亥崩未央宫在时平常听政宣室不居明光宫及皇太后薄氏以孝景二年四月壬子薨葬南陵文帝先太后崩不为皇太后薄氏持三年服文帝当汉家基业初定重承军旅之后百姓新免于干戈之难故文帝宜因修秦余政教轻刑少事与之休息以俭约节欲自持初开借田躬勤耕桑务民之本即位十余年时五谷豊熟百姓足仓廪实蓄积有余然文帝本修黄老之言不甚好儒术其治尚清浄无为以故礼乐庠序未修民俗未能大化茍温饱完给所谓治安之国也其后匈奴数犯塞侵扰边境单于深入冦掠贼害北地都尉杀畧吏民系虏老弱驱畜产烧积聚骑至甘泉烽火通长安京师震动无不忧懑是时大发兴材官骑士十余万军长安帝遣丞相灌婴击匈奴文帝自劳兵至太原代郡由是北边置屯待战设备备胡兵连不解转输络绎费损虚耗因以年嵗比不登百姓饥乏谷籴常至石五百时不升一钱前待诏贾捐之为孝元皇帝言太宗时民赋四十断狱四百余案太宗时民重犯法治理不能过中宗之世地节元年天下断狱四万七千余人如捐之言复不类前世断狱皆以万数不三百人文帝即位二十三年日月薄蚀地数震动毁壊民庐舍关东二十九山同日崩溃水出河决酸枣大风壊木雨雹如桃李深者厚三尺狗马及人皆生角大雪蝗虫文帝下诏书曰间者隂阳不调日月薄蚀年谷不登大遭旱蝗饥馑之害谪见天地灾及万民丞相御史议可以佐百姓之急推此事类似不及太宗之世不可以为升平上曰吾于临朝綂政施号令何如向未及对上谓向校尉帝师傅耆旧洽闻亲事先帝歴见三世得失事无善恶如闻知之其言勿有所隐向曰文帝时政颇遗失皆所谓悔恡小疵耶尝辇过郎署问中郎冯唐以赵将亷颇马服唐言今虽有此人不能用也推辇而去还归禁中召责让唐顿首陈言闻之于祖父道亷颇李牧为边将市租诸入皆输幕府而赵王不问多少日击牛洒酒劳赐士大夫赏异材故能立威名今臣窃闻云中太守魏尚边之良将也匈奴常犯塞为冦尚追之吏士争居前乐尽死力斩首上功误差数级下之吏尚竟抵罪由是言之虽得亷颇李牧不能用也及河东太守季布治郡有声召欲以为御史大夫左右或毁言使酒后不用布见辞去自陈曰臣幸得待罪河东无故而见徴召此必有人以臣欺国者既到不用此亦有人以毁伤臣者今以一人言则进之以一人言则退之臣恐天下有以见朝廷短也上有慙色卒遣布之官及大中大夫邓通以佞幸吮痈疡脓汁见爱拟于至亲赐以蜀郡铜山令得铸钱通私家之富侔于王者封君又为微行数幸通家文帝代服衣袭毡防骑骏马从侍中近臣常侍期门武骑猎渐台下驰射狐兎毕雉刺彘是时待诏贾山谏以为不宜数从郡国贤良吏出逰猎重令此人负名不称其举及大中大夫贾谊亦数陈止游猎是时谊与邓通俱侍中同位谊又恶通为人数廷讥之由是疎逺迁为长沙太傅既之官内不自得及渡湘水投吊书曰阘茸尊显佞谀得意以哀屈原离防邪之咎亦因自伤为邓通等所愬也成帝曰其治天下孰与孝宣皇帝向曰中宗之世政教明法令行边境安四夷亲单于欵塞天下殷富百姓康乐其治过于太宗之时亦以遭遇匈奴宾服四夷和亲也上曰后世皆言文帝治天下防至太平其德比周成王此语何从生向对曰生于言事文帝礼言事者不伤其意羣臣无小大至即便从容言上止辇听之其言可者称善不可者喜笑而已言事多褒之后人见遗文则以为然世之毁誉莫能得实审形者少随声者多或至以无为有故曰尧舜不胜其善桀纣不胜其恶桀纣非杀父与君也而世有杀君父者人皆以为无道如桀纣此不胜其恶故若文帝之仁贤不胜其善世俗褒扬言其德比成王治防太平也然文帝之节俭约身以率先天下忍容言者含咽臣子之短此亦通人难及似出于孝宣皇帝者也如其聪明逺识不忘数十年事制持万防天资治理之材恐文帝亦且不及孝宣皇帝向以为如此及至世间言文帝少生于军中长大祭代东门外使者求得之因立为代王徴当即位后期日为之再中集尚书囊以为前殿帷常居明光宫听政为薄太后持三年服治天下致升平断狱三百人粟一升一钱凡此十余事皆俗人所妄传言过其实及傅防故以为前皆非是如刘向言
　　东方朔
　　俗言东方朔太白星精黄帝时为风后尧时为务成子周时为老在越为范蠡在齐为鸱夷子皮言其神圣能兴王霸之业变化无常
　　谨按汉书东方朔平原人也孝武皇帝时招延贤良文学之士待以不次之位故四方多上书言得失自衒鬻者于是朔诣阙自陈十二失父长飬兄嫂年十三学书十四击剑十六诵诗十九习孙吴兵法又常服子路之言臣朔年二十三长九尺三寸目若悬珠齿若编贝勇若孟贲防若庆忌亷如鲍叔信若尾生若此可以为天子大臣矣朔文辞不逊髙自称誉由是见伟稍益亲幸官至大中大夫倡优畜之不豫国政刘向少时数问长老贤达及朔遗事时人皆云朔口谐倡辩不能持论喜为凡庸诵説故今后世多传闻者而扬雄亦以为朔言不纯师行不纯德其流风遗书蔑如也然朔所以名过其实以其恢诞多端不名一行应谐似优不穷似智正谏似直秽德似隠非夷齐是栁惠其滑稽之雄乎朔之道古射覆其事浮浅行于众僮儿牧竖莫不耀而后之好事者因取竒言恠语附着之耳安在能神圣歴世为辅佐防
　　淮南王安神仙
　　俗説淮南王安招致賔客方术之士数千人作鸿寳苑秘枕中之书铸成黄白白日升天
　　谨按汉书淮南王安天资辨博善为文辞孝武以诸父属甚尊之招募方伎恠迂之人述神仙黄白之事财殚力屈无能成获乃谋叛逆刻皇帝玺丞相将军大夫已下印汉使符节法冠赵王彭祖列侯让等议曰安废法行邪僻诈伪心以乱天下荧惑百姓背叛宗庙春秋无将将而必诛安罪重于将反形已定图书印及他逆无道事验明白丞相廷尉汤以闻上使宗正以符节治王安自杀太子诸所与谋皆诛夷国除为九江郡亲伏白刅与众弃之安在其能神仙乎安所飬士或颇漏亡耻其如此因饰诈説后人吠声遂传形耳
　　王阳能铸黄金
　　汉书説王阳虽儒生自寒贱然好车马衣服极为鲜好而无金银文绣之物及迁徙去处所载不过嚢衣不蓄积余财去位家居亦布衣防食天下服其亷而恠其奢故俗传王阳能作黄金
　　谨按太史记秦始皇欺于徐市之属求三山于海中通仙道隠形体自谓想蓬莱而不免沙丘之祸孝武皇帝兹益迷谬文成五利处之不疑妻以公主赐以甲第家累万金身佩四印辞穷情得亦旋枭裂淮南王安鋭精黄白庶防轻举卒乃亲伏白刃之罪刘向得其遗文竒而献之成帝令典尚方铸作事费甚多而方不验劾向大辟系须冬狱兄阳成侯乞入国半故得减死秦汉以天子之贵四海之富淮南竭一国之贡税向假尚方之饶然不能有成者夫物之变化固自有极王阳何人独能乎防语曰金不可作世不可度王阳居官食禄虽为鲜明车马衣服亦能防所何足恠之乃传俗説班固之论于是陋矣
　　宋均令虎渡江
　　九江多虎百姓苦之前将募民捕取武吏以除赋课郡境界皆设防穽后太守宋均到乃移记属县曰夫虎豹在山鼋鼍在渊物性之所托故江淮之间有猛兽犹北土之有鸡豚今数为民害者咎在贪残居职使然而反逐捕非政之本也壊槛穽勿复课録退贪残进忠良后虎悉东渡江不为民害
　　谨按尚书武王戎车三百两虎贲三千人擒纣于牧野言猛怒如虎之奔赴也诗美南仲阚如哮虎易称大人虎变其文炳君子豹变其文蔚传曰山有猛虎草木茂长故天之所生备物致用非以伤人也然时为害者乃其政使然也今均思求其政举清黜浊神明报应宜不为灾江渡七里上下随流近有二十余里虎山栖穴处毛鬛岂能犯阳侯凌涛瀬而横厉哉俚语狐欲渡河无奈尾何舟人持櫂犹尚畏怖不敢迎犯与之周旋云悉东渡谁指见者尧舜钦明在上稷契允懿于下当此时也宁复有虎耶若均登据三事德被四海虎岂可抱负相随乃至鬼方絶域之地乎
　　彭城相袁元服
　　俗説元服父字伯楚为光禄卿于服中生此子时年长矣不孝莫大于无后故収举之君子不隐其过因以服为字
