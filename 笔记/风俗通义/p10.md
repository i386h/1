<!-- { "loadSidebar": true } -->
　　谨按车骑将军巴郡冯绲鸿卿爲议郎发绶笥有二赤蛇可长二尺分南北走大用忧怖许季山孙字宁方得其先人秘要绲请使卜云君后三嵗当爲边将东北四五里官以东爲名复五年爲大将军南征此吉祥鸿卿意其妄解实应且惑居无几拜尚书辽东太守廷尉太常会武陵蛮夷黄高攻烧南郡鸿卿以威名素着选登亚将统六师之任奋虓虎之势后爲屯骑校尉将作大匠河南尹复再临理官纪数方面如宁方之言春秋外蛇与内蛇鬭文帝时亦复有此传志着其云爲而鸿卿独以终吉岂所谓或得神以昌乎
　　世间人家多有见赤白光爲变恠者
　　谨按太尉梁国桥公祖爲司徒长史五月末所于中门外卧夜半后见东壁正白如开门明呼问左右左右莫见因起自往手亲扪之壁白如故还牀复见之心大悸动其旦予适往侯之语次相告因爲说乡人有董彦兴者即许季山外孙也其探索隐穷神知化虽睦孟京房无以过也然天性褊狭羞于卜术间来候师王叔茂请起往迎须防便与俱还公祖虚礼盛馔下席行觞彦兴自陈下土诸生无他异分币重言甘诚有踧踖颇能别者愿得从事公祖辞让再三尔乃听之曰府君当有恠白光如门明者然不爲害也六月上旬鸡鸣时南家哭声吉也到秋节迁比行郡以金爲名位至将军三公公祖曰恠异如此救族不暇何能致望于所不图此相调耳到六月九日未明太尉杨秉暴薨七月二日拜钜鹿太守钜边有金后爲度辽将军厯登三事今妖见此而应在彼犹赵鞅梦童子裸歌而呉入郢也

　　风俗通义卷九
　　钦定四库全书
　　风俗通义卷十　　　　　　汉　应劭　撰山泽
　　孝经曰圣不独立智不独治神不过天地同灵造虚由立五岳设三台传曰五岳视三公四渎视诸侯其余或伯或子男大小为差尚书咸秩无文王者报功以次秩之无有文也易称山泽通气礼名山大泽不以封诸侯故积其类曰山泽也
　　五岳
　　东方泰山诗云泰山岩岩鲁邦所瞻尊曰岱宗岱者长也万物之始隂阳交代云触石而出肤寸而合不崇朝而徧雨天下其惟泰山乎故为五岳之长王者受命易姓改制应天功成封禅以告天地孔子曰封泰山禅梁父可得而数七十有二岱宗庙在博县西北三十里山虞长守之十月日合冻腊月日涸冻正月日解冻皆太守自侍祠若有秽疾代行事法七十万五千三牲燔柴上福脯三十朐县次传送京师四岳皆王同礼南方衡山一名霍霍者万物盛长垂枝布叶霍然而大庙在庐江县西方华山华者华也万物滋然变华于西方也庙在农华隂县北方恒山恒者常也万物伏藏于北方有常也庙在中山上曲阳县中央曰嵩髙嵩者髙也诗云嵩髙惟岳峻极于天庙在颍川阳城县
　　谨按尚书嵗二月东巡狩至于岱宗柴岱宗泰山也望秩于山川遂见东后东后诸侯也合时月正日同律度量衡修五礼五玉三帛二牲一死防五月南巡狩至于南岳南岳衡山也八月西巡狩至于西岳西岳华山也十二月北巡狩至于北岳北岳恒山也皆如岱宗之礼中岳嵩髙也王者所居故不巡焉巡者循也狩者守也道德太平恐逺不同化幽隐有不得所者故自亲行之也所以五载一出者盖五嵗再闰天道大备岳者埆功考德黜陟幽明也
　　四渎
　　河出炖煌塞外昆仑山发源注海易河出图圣人则之禹贡九河既道诗曰河水洋洋庙在河南荥阳县河隄谒者掌四渎礼祠与五岳同江出蜀郡湔流互徼外防山入海诗云江汉滔滔禹贡江汉朝宗于海庙在广陵江都县淮出南阳平氏桐栢大复山东南入海禹贡海岱及淮淮沂其乂诗云淮水汤汤庙在平氏县济出常山房子賛皇山东入沮禹贡浮于汶达于济庙在东郡临邑县
　　谨按尚书大礼三正记江河淮济为四渎渎者通也所以通中国垢浊民陵居殖五谷也江者贡也珍物可贡献也河者播为九流出龙图也淮者均均其务也济者齐齐其度量也
　　林
　　谨按诗云殷商之旅其防如林传曰山林之士往而不能反礼记将祭泰山必先有事于配林林树木之所聚生也今配林在泰山西南五六里予前临郡因侍祀之行故往观之树木盖不足言由七八百载间有衰索乎
　　麓
　　谨按尚书尧禅舜纳于大麓麓林属于山者也春秋沙麓崩传曰麓者山足也诗云瞻彼旱麓易称即鹿无虞以从禽也
　　京
　　谨按尔雅丘之絶髙大者为京谓非人力所能成乃天地性自然也春秋左氏传莫之与京国语赵文子与叔向游于九京今京兆京师其义取于此
　　陵
　　谨按诗云如山如陵易曰伏戎于莽升其髙陵又天险不可升地险山川丘陵春秋左氏传曰殽有二陵其南陵夏后臯之墓也其北陵文王之所避风雨也殽在农渑池县其语曰东殽西殽渑池所髙国语周单子防晋厉公于加陵尔雅曰陵莫大于加陵言其独髙厉也陵有天性自然者今王公坟垄各称陵也
　　丘
　　谨按尚书民乃降丘度土尧遭洪水万民皆山栖巢居以避其害禹决江防河民乃下丘营度爽垲之场而邑落之故丘之字二人立一上一者地也四方髙中央下像形也诗云至于顿丘宛丘之下论语他人之贤丘陵也尔雅曰天下有名丘五其三在河南二在河北
　　墟
　　谨按尚书舜生姚墟传曰郭氏之墟墟者虚也郭氏古之诸侯善善不能用恶恶不能去故善人怨焉恶人存焉是以败为丘墟也今故庐居处髙下者亦名为墟姚墟在济隂城阳县帝颛顼之墟阏伯之墟是也
　　阜
　　谨按诗云如山如阜春秋左氏传鲁公伯禽宅曲阜之地阜者茂也言平地隆踊不属于山陵也今曲阜在鲁城中委曲长七八里雒北芒坂即为阜也
　　培
　　谨按春秋左氏传培塿无松栢言其卑小部者阜之类也今齐鲁之间田中少髙卬名之为部矣
　　薮
　　谨按尔雅薮者泽也薮之为言厚也草木鱼鳖所以厚养人君与百姓也鲁有泰野晋有泰陆秦有阳纡宋有孟诸楚有云梦吴有具区齐有海隅燕有昭余祁郑有圃田周有焦濩今汉有九州之薮扬州曰具区在吴县之西荆州曰云梦在华容县南今有云梦长掌之豫州曰圃田在中牟县西青州曰孟诸不知在何处兖州曰大野在钜鹿县北雍州曰蒲在汧县北蒲谷亭幽州曰奚养在虎县东冀州曰大陆在钜鹿县西北并州曰昭余祁在鄢县北其一薮推求未得其处尚书纣为逋逃渊薮春秋左氏传曰山薮藏疾又曰薮之薪蒸虞守之是也
　　泽
　　谨按尚书雷夏既泽诗云彼泽之陂有蒲与荷传曰水草交错名之为泽泽者言其润泽万物以阜民用也春秋左氏传曰泽之萑蒲舟鲛守之韩诗内传舜渔雷泽雷泽在济隂城阳县
　　沉
　　谨按传曰沉者莽也言其平望莽莽无涯际也沉泽之无水斥卤之类也今俗语亦曰沉泽
　　沛
　　谨按尚书春秋公羊传齐景公循海而东师大陷沛泽之中左氏传齐景田于沛招虞人以弓传曰送逸禽之超大沛沛者草木之蔽茂禽兽之所蔽匿也
　　湖
　　谨按春秋国语伍子胥諌吴王与我争五湖之利非越乎及越灭吴范蠡乗扁舟于五湖湖者言流渎四面所猥也川泽所仰以溉灌也今庐江临丹阳芜湖县是也
　　陂
　　谨按传曰陂者繁也言因下钟水以繁利万物也今陂皆以溉灌今汝南富陂县是也
　　渠
　　谨按传曰渠者水所居也秦时韩人郑国穿渠孝武帝时赵中大夫白公复穿渠故其语曰田于何所池阳谷口郑国在前白渠起后举锸为云决渠为雨泾水一石其埿数斗且溉且粪长我稷黍衣食京师数百万口又郑当时穿渠以利漕道若此非一官民俱頼其饶焉
　　沟
　　谨按周礼沟者沟也广四尺深四尺汉书髙祖与项羽要割鸿沟以东为楚是也鸿沟在荥阳县
　　洫
　　谨按周礼十里为成成间广八尺深八尺故谓之洫论语曰禹尽力乎沟洫

　　风俗通义卷十
