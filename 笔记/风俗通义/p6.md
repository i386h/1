<!-- { "loadSidebar": true } -->
　　谨按孝经资于事父以事君君亲临之厚莫重焉春秋国语民生于三事之如一礼斩衰公士大夫众臣为其君乗虽见举拔函封未发未离陪不与宾于王爵诸临城社民神之主也义当服懃关其祀纪夫人虽有恳切之教盖子不以从令为孝而乘嚣然要勒同侪去丧即宠谓能有功异也明试无效亦旋告退安在其显君父徳美之有
　　河内太守府庐江周景仲向每举孝亷请之上堂家人宴饮皆令平仰言笑晏晏如是三四临发赠以衣装皆出自中子弟中外过歴职署逾于所望曰移臣作子于今何有　河内太守司徒颍川韩演伯南举孝亷唯临辞一与相见无所宠防曰我已举若岂可令恩偏积于一门乎
　　谨按春秋左氏传夫举无他也唯善所在亲防一也祁奚称其雠不为谄立其子不为比举其偏不为党建一官而三物成晋国赖之君子归焉盖人君者辟门开窻号咷博求得贤而赏闻善若惊无适也无莫也周不综臧否而务蕴崇之韩演不唯善是务处以一槩夫不择而彊用之与可用而败之其罪一也
　　安定太守汝南胡伊伯建平长樊绍孟建俱为司空虞放掾属放逊位自劾还家郡以伊为主簿迎新太守曰我是宰士何可委质于二朝乎因出门逺遁劾系陈国绍曰栁下惠不去父母之国君子不辞下位独行服事后三公黄琼大以为恨移书汝南论正主者吏絶绍文书而更辟伊
　　谨按春秋尊公曰宰其吏为士言于四海无所不綂焉孟轲称不枉尺以直寻况于枉寻以直尺栁下惠不枉道以事人故三黜而不去孔子谓之不恭今绍见贬当以礼自引耳其义不同于此伊心明审自求多福近灵帝之末司徒掾农董君考上名典君事不得自劾暂以家急假太守季崇请乞相见頫领功曹与俱班録讫乃谢遣时三公袁隗意亦非之奋然弹纠自是之后弥以滋甚郡用从事县用府吏上下溷淆良可秽也诗云虽无老成人尚有典刑国之大纲也可不申勑小惩而大戒哉
　　宗正南阳刘祖为郡属曹吏左骑校尉薛丞君卓为户曹史太守公孙庆当祠章陵旧俗常以衣冠子孙容止端严学问通览任顾问者以为御吏时功曹白用刘祖祖曰旣托帝王肺腑过闻前训不能备光辉疏附之任而当侧身陪乘执防握革有死而已无能为役薛丞因前自白今明公乘出未有御者虽云不敏敢充人之周旋进对补察时阙言出成谟大见敬重亦以祖为髙嵗尽俱举孝亷
　　谨按周礼保氏掌六艺之教其一曰御论语曰吾何执执御乎子适卫冉子仆有政事之士列于四友然犹御者不为役也春秋左氏传晋悼公即位程郑为乘马御训羣驺知礼今国家大驾大防亲御他出奉车都尉寜可复言执防握革而辞譲之乎凡黔首皆五帝子孙何独今之肺腑当见优异也宗庙之人或在甽畒人之化也何日之有旧时长吏质檏子皆驾御故曰从儿君臣父子其揆一也臣不肯御子岂可然公子遂偃蹇不使下陵上替能无乱乎刘祖幸免罪戾而见褒赏公孙于是失政刑矣
　　聘士彭城姜肱伯雅京兆韦着休明灵帝践祚太后临朝陈窦以忠见害中常侍曹节秉国之权大作威福翼宠名贤以弭已谤于是起姜肱为犍为太守着东海相肱告其人吾以虗获实蕴借声价盛明之际尚不委质况今政在家哉遂乘桴浮海莫知其极而着驩以承命驾言宵征民不见徳唯戮是闻论输左校
　　谨按易称君子之道或出或处或黙或语传曰朝廷之人入而不能出山林之士徃而不能返言各有长也孔子嘉虞仲夷逸作者七人亦终隐约姜肱髙尚其事见得思义岂不绰绰有余裕哉韦着迈种其徳少有云补可也虐刑以逞民心怨痛徳薄位尊力小任重古人惧旃鲜能不及矣
　　赵相汝南李綂少防为兾州刺史况所奏耳目不聪明股肱掾史咸用忿愤欲诣阙自理统闻知之歴收其家遣吏追还曰相乆叅重任负于素餐年渐七十礼在悬车顷被疾病念存首丘比自乞归未见听许州家幸能为相得去实至愿也居无几果徴时兾州有疑狱章帝见问统统处当详平克厌上心曰君大聪明刺史侵君统曰臣受国厚恩官尊禄重不能自竭有以报称乆抱重疾气力羸露耳聋目常虑陨越自分奄忽填壑猥得承望阙廷亲见御座不胜其喜权时有瘳辞出之后必复故也刺史不侵臣也上悦其逊即日免况拜綂侍中　司徒九江朱伥以年老为司虞诩所奏耳目不聪明见掾属大怒曰顚而不扶焉用彼相君劳臣辱何用为于是东阁祭酒周举曰昔圣帝明王莫不厯象日月星辰以为镜戒荧惑比有变异岂能手书宻以上闻伥曰可自力也举为创草臣闻易曰天垂象见吉防观乎天文以察时变臣窃见九月庚辰今月丙辰辰月遇荧惑于东井旁光辉合并移时乃出经术浅末不晓天官见其非常昭昭再见诚切恠之诚懑愤夫月者太隂荧惑火星不宜相干臣闻盛徳之主不能无异但当变改有以供御孔子曰虽明天子荧惑必谋祸福之徴慎察用之孝宣皇帝地节元年月蚀荧惑明年有霍氏乱孔子曰火上不可握荧惑班变不可息志帝应其修无极此言荧惑火精尤史家所宜察也楚庄曰灾异不见寡人其亡今变异屡臻此天以佑助汉室觉悟国家也臣诚惧史官畏忌不敢极言惟陛下深留圣思按图书之文鉴古今之戒召见方直极言而靡讳亲贤纳忠推诚应人犹影响也宋景公有善言荧惑徙舍延年益夀况乎至尊感不旋日书曰天畏棐谌言天徳辅诚也周公将没戒成王以左右常伯常任凖人缀衣虎贲言此五官存亡之机不可不谨也臣愿陛下思周旦之言详左右清禁之内谨供养之官严宿卫之身申屡省务知戒慎以退未萌以此无疆谨匍匐自力手书宻上上览伥表嘉其忠谟伥目数病手能细书诩案大臣茍肆私意诩坐上谢伥防慰劳
　　谨按论语能以礼譲为国乎何有夫子温良恭俭譲以得之传曰心茍不竞何惮于病朱伥位极人臣视事数年讫无一言弥缝时阙又伥年且九十足以惛愦义当自引以避贤路就使有枉欣以俟命耳何能乃发忿欲自提理周举为人谋而不忠维讫匡陈起自营卫夫奉义顺之谓礼爱人而不以徳不可谓仁信不由中文辞何为向遇中宗永平之政救罪不暇何慰劳之有李綂内省不疚进对温雅明主是察终为长者
　　蜀郡太守颍川刘胜季陵去官在家闭门却扫嵗时致敬郡县答问而已无所褒贬虽自枝叶莫肯为力太仆杜密周甫亦去北海相在家每至郡县多所陈说牋记相属太守王昱颇厌苦之语次闻得京师书公卿举故大臣刘季陵髙士也当急见徴宻知以见激因曰明府在九重之内臣吏惶畏天威莫敢尽情刘胜位故大夫见礼上宾俯伏甚于鼈猬冷澁比如寒蜓无能徃来此罪人也清隽就义隐居笃学时所不综而宻逹之寃疑勲贤文致之罪所加而宻启之明府赏贤得中令闻休扬虽自天然之姿犹有万分之一诗不云乎雨我公田遂及我私人情所有庻不为阙旣不善是多见讥论夫何为哉于是昱甚悦服待之弥厚
　　谨按论语澹台灭明非公事未尝至于偃之室也君子思不出其位孟轲亦以为逹则兼善天下穷则独善其身刘胜在约思纯其静已甚若时事偶及言论折中亦无嫌也杜宻婆娑府县干与王政就若所云犹有公私旣见讥切不蹵坐谢负而多伐善以为已力惟顔之厚博而俗矣










　　风俗通义卷五
　　钦定四库全书
　　风俗通义卷六　　　　　　汉　应劭　撰声音
　　易称先王作乐崇徳殷荐之上帝以配祖考诗云钟鼓锽锽磬管锵锵降福穰穰书曰击石拊石百兽率舞鸟兽且犹感应而况于人乎况于鬼神乎夫乐者圣人所以动天地感鬼神按万民成性类者也故黄帝作咸池颛顼作六茎喾作五英尧作大章舜作韶禹作夏汤作濩武王作武周公作勺勺言能斟勺先祖之道也武言以功定天下也濩言救民也夏大承二帝也韶继尧也大章章之也五英英华茂也六茎及根茎也咸池偹矣其后周室陵迟礼崩乐壊诸侯恣行竞悦所习桑间濮上郑卫宋赵之声弥以放逺滔湮心耳乃忘平和乱政伤民致疾损夀重遭暴秦遂以阙亡汉兴制氏世掌大乐颇能纪其铿锵而不能说其义武帝始定郊祀廵省告封乐官多所增饰然非雅正故继其条畅曰声音也昔黄帝使伶伦自大夏之西昆仑之隂取竹于嶰谷取其窍厚均者断两节而吹之以为黄钟之管制十二筩以听鳯之鸣其雄鸣为六防鸣亦为六天地之风气正而十二律之五声于是乎生八音于是乎出声者宫商角徴羽也音者土曰埙匏曰笙革曰鼓竹曰管丝曰弦石曰磬金曰钟木曰柷诗曰鹤鸣于九臯声闻于天书曰八音克谐无相夺伦由是言之声本音末也
　　商
　　谨按刘歆钟律书商者章也物成熟可章度也五行为金五常为义五事为言凡归为臣
　　角
　　谨按刘歆钟律书角者触也物触地而出戴芒角也五行为木五常为仁五事为貌凡归为民
　　宫
　　谨按刘歆钟律书宫者中也居中央畅四方倡始施生为四声纲也五行为土五常为信五事为思凡归为君
　　徴
　　谨按刘歆钟律书徴者祉也物盛大而繁祉也五行为火五常为礼五事为视凡归为事
　　羽
　　谨按刘歆钟律书羽者宇也物聚藏宇覆之也五行为水五常为智五事为徳凡归为物故闻其宫声使人温润而广大闻其商声使人方正而好义闻其角声使人整齐而好礼闻其徴声使人恻隐而博爱闻其羽声使人善养而好施宫声乱者则其君骄商声错者则其臣壊角声缪者则其民怨徴声洪者则其事难羽声差者则其物乱春宫秋律百卉必雕秋宫春律万物必荣夏宫冬律雨雹必降冬宫夏律雷必发声夫音乐至重所感者大故曰知礼乐之情者能作识礼乐之文者能述作者之谓圣述者之谓明明圣者述作之谓也
　　埙【一作壎者古今字也】
　　谨按世本暴辛公作埙诗云天之诱民如埙如箎埙烧土也围五寸半长三寸半有四孔其二通凡为六孔
　　笙
　　谨按世本随作笙长四寸十二簧像鳯之身正月之音也物生故谓之笙诗云我有嘉宾鼓瑟吹笙大笙谓之小者谓之和
　　鼓
　　谨按易称鼓之以雷霆圣人则之不知谁所作也鼓者郭也春分之音也万物郭皮甲而出故谓之鼓周礼六鼓雷鼓八面灵鼔六面路鼔四面鼛鼓晋鼔皆二面诗云击鼓其镗论语小子鸣鼓而攻之可也
　　管
　　谨按诗云嘒嘒管声箫管备举礼乐记管漆竹长一尺六孔十二月之音也物贯地而芽故谓之管尚书大传舜之时西王母来献其白玉琯昔章帝时零陵文学奚景于冷道舜祠下得生白玉管知古以玉为管后乃易之以竹耳夫以玉作音故神人和鳯皇仪也
　　瑟
　　谨按世本宓羲作瑟八尺一寸四十五黄帝书防帝使素女鼓瑟而悲帝禁不止故破其瑟为二十五春秋师旷为晋平公奏清徴之音有鹤二八从南方来进于廊门之戺再奏之而成列三奏之则延鵛而鸣舒翼而舞音中宫商声闻于天平公大说坐者皆喜平公提觞而起为师旷寿反坐而问曰音莫悲于清徴乎师旷曰不如清角平公曰清角可得闻乎师旷曰不可昔黄帝驾象车交龙毕方并辖蚩尤居前风伯进扫雨师洒道虎狼在后虫蛇伏地大合鬼神于泰山之上作为清角今主君徳薄不足以听之听之将恐有败平公曰寡人老矣所好者音也愿遂闻之师旷不得已而鼓之一奏之有云从西北起再奏之暴风亟至大雨沣沛裂帷幕破爼豆堕廊瓦凡坐者散走平公恐惧伏于室侧身遂疾痛晋国大旱赤地三年故曰不务徳治而好五音则穷身之事也今瑟长五尺五寸非正器也
　　磬
