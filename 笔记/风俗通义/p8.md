<!-- { "loadSidebar": true } -->
　　李广去云中太守屏居蓝田南山中射猎尝夜从一骑出饮田间还霸陵尉呵止广广骑曰故李将军尉曰今将军尚不得夜行何故也宿亭下居无何匈奴入辽西大爲邉害于是孝武皇帝乃召广爲北平太守广请霸陵尉与俱至军斩之上书谢罪上报曰将军者国之爪牙也司马法曰登车不式遭丧不服振旅抚师以征不服率三军之心同战士之力故怒形则千里竦威振则万物伏是以名声暴于夷貊威棱憺乎邻国夫报忿除害捐残去杀朕之所图于将军也若乃免冠徒跣稽颡请罪岂称朕之指哉
　　太尉沛国刘矩叔方爲尚书令失将军梁冀意迁常山相去官冀妻兄孙礼爲沛相矩不敢还乡里访友人彭城环玉都玉都素敬重矩欲得其意喜于见归爲除处所意气周宻人有请玉都者祸至无日何冝爲其主乎玉都因事远出家人不复占问暑则郁蒸寒则凛冻且饥且渇如此一年矩素直亮众谈同冀寤亦举荐转薄爲厚上补从事中郎复爲尚书令五卿三公爲国光镇玉都慙悔自絶
　　司徒中山祝恬字伯休公车征道得温病过友人邺令谢着着拒不通因载病去至汲积六七日止客舍中诸生曰今君所苦沈结困无医师闻汲令好事欲往语之恬曰谢着我旧友也尚不相见视汲令初不相知语之何益死生命也医药曷为诸生事急坐相守吉凶莫见收举便至寺门口白时令汝南应融义髙闻之惊愕即严驾出径诣牀蓐手自抚摩对之垂涕曰伯休不世英才当爲国家干辅人当有生相知者黙止客舍不爲人所知邂逅不其幸哉家上有尊老下有弱小愿相随俱入廨传伯休辞让融遂不听归取衣车厚其荐蓐躬自御之手爲丸药口尝饘粥身自分热三四日间加甚劣极便制衣棺器送终之具后稍加损又谓伯休吉防不讳忧怖交心间粗作备具相对悲喜宿止传中数十余日伯休彊健入舍后室家酣宴乃别伯休到拜侍中尚书仆射令豫章太守大将军从事中郎义高爲庐江太守八年遭母丧停柩官舍章百余上得听行服未阕而恬拜司荐融自代厯典五郡名冠远近着去邺浅薄流闻不爲公府所取
　　司徒颍川韩演伯南爲丹阳太守坐从兄季朝爲南阳太守刺探尚书演法车徴以非身中赃舋道路听其从容至萧萧令吴斌演同岁也未至谓其宾从到萧乃一相劳而斌内之狴犴坚其镮梃躬将兵马送之出境从事汝南阎符迎之于杼秋相得令止传舍解其桎梏入与相见爲致肴馔曰明府所在流称今以公徴往便原除不宜深入以介意意气过于所望到亦遇赦其间无几演爲沛相斌去官乃临中台首辟符焉
　　太傅汝南陈蕃仲举去光禄勲还到临颍巨陵亭从者击亭卒数下亭长闭门收其诸生人客皆厌毒痛欲复收蕃蕃曰我故大臣有罪州郡尚当先请今约勑儿客无素幸皆坐之何谓乃欲相及相守数时会行亭掾至因乃得免时令范伯弟亦即杀其亭长蕃本召陵父梁父令别仕平舆其祖河东太守家在召陵岁时往祠以先人所出重烦廨亭止诸冢舍时令刘子兴亦本凡庸不肯出候股肱争之尔乃会其冢上蕃持板迎之长跪令徐乃下车即坐不命去板辞意又不谦恪蕃深忿之令去顾谓宾客平舆老夫何须召陵令哉不但爲先冢故耶而爲小竖子所慢孔子曰假我数年乎其明年桓帝赫然诛五侯邓氏海内望风草偃子兴以赃疾见弹埋于当世矣蕃起于家爲尚书仆射太中大夫太尉谨按尚书曰人惟求旧诗云虽有兄弟不如友生论语乆要不忘平生之言周礼九两友以任得民是以隋会图其身而不遗其友鲍叔度其德而固推管子厥后陵迟弥已凋翫伐木有鸟鸣之刺谷风有弃予之怨陈余张耳擕手遯秦友犹父子及据国争权还爲豺虎自汉所称王贡弹冠萧朱结绶博育复隙其终始以交爲难况容悦偶合而能申固其好者哉故长平之吏移于冠军魏其之客移于武安郑当汲黯亦旋复然翟公疾之乃书其门一死一生乃知交情一贵一贱交情乃见自古患焉非直今也韩信宠秩出跨下之人斯难能也安国不念旧恶合礼中平李广因威归忿非义之理宣尼暨轲皆降而复升兼济天下唯虞卿逼于彊秦独善其身缵述篇籍垂训后昆昔子夏心战则癯道胜如肥何必高位丰爵以爲融懿也

　　风俗通义巻七
　　钦定四库全书
　　风俗通义巻八　　　　　　汉　应劭　撰祀典
　　礼天子祭天地山川岁徧春秋国语凡禘郊宗祖报此五者国之典礼加之以社稷山川之神皆有功烈于民者也及前哲令德之人所以爲质者也及天之三辰所昭仰也地之五行所生殖也九州名山川泽所出财用也非是族也不在祀典礼矣论语非其鬼而祭之谄也又曰淫祀无福是以泰山不享季氏之旅而易美西邻之禴祭盖重祀而不贵牲敬实而不求华也自高祖受命郊祀祈望世有所增武帝尤敬鬼神于时盛矣至平帝时天地六宗以下及诸小神凡千七百所今营宇夷泯宰器阙亡盖物盛则衰自然之道天其或者欲反本也故记叙神物曰祀典也
　　先农
　　谨按春秋左氏传曰夏四月三卜郊不从乃免牲孟献子曰吾乃今而知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也周四月今二月也先农之时也孝文帝二年正月诏曰农者天下之本其开借田朕躬帅耕以给宗庙粢盛今民间名曰官田古者使民如借故曰借田
　　社神
　　孝经説社者土地之主土地广博不可徧敬故封土以爲社而祀之报功也周礼説二十五家置一社但爲田祖报求诗云乃立土又曰以御田祖以祈甘雨谨按春秋左氏传曰共工有子曰勾龙佐颛顼能平九土爲后土故封爲上公祀以爲社非地祗
　　稷神
　　孝经説稷者五谷之长五谷众多不可徧祭故立稷而祭之
　　谨按春秋左氏传有烈山氏之子曰柱能殖百谷蔬果故立以爲稷正也周弃亦以爲稷正也周弃亦以爲稷自商以来祀之礼縁生以事死故社稷人祀之也则祭稷谷不得稷米稷反自食也而邾文公用鄫子于次睢之社司马子鱼諌曰古者六畜不相爲用祭以爲人也民人神之主也用人其谁享之诗云吉日庚午既伯既祷岂复杀马以祭马乎孝经之説于斯悖矣米之神爲稷故以癸未日祠稷于西南水胜火爲金相也
　　灵星
　　俗説县令问主簿灵星在城东南何法主簿仰荅曰唯灵星所以在东南者亦不知也
　　汉书郊祀志高祖五年初置灵星祀后稷也欧爵簸扬田农之事也
　　谨按祀典既以立稷又有先农无爲灵星复祀后稷也左中郎将贾逵説以爲龙第三有天田星灵者神也故祀以报功辰之神爲灵星故以壬辰日祀灵星于东南金胜木爲土相也
　　灶神
　　礼器记曰臧文仲安知礼燔柴于灶灶者老妇之祭也故盛于盆尊于瓶
　　周礼説颛顼氏有子曰黎爲祝融祀以爲灶神
　　谨按明堂月令孟夏之月其祀灶也五祀之神王者所祭古之神圣有功德于民非老妇也汉记南阳隂子方积恩好施喜祀灶腊日晨炊而灶神见再拜受神时有黄羊因以祀之其孙识执金吾封原鹿侯兴卫尉鲖阳侯家凡二侯牧守数十其后子孙常以腊日祀灶以黄羊
　　风伯
　　楚辞説后飞亷使奔属飞亷风伯也
　　谨按周礼以槱燎祀风师风师者箕星也箕主簸扬能致风气易巽爲长女也长者伯故曰风伯鼔之以雷霆润之以风雨养成万物有功于人王者祀以报功也戍之神爲风伯故以丙戌日祀于西北火胜金爲木相也
　　雨师
　　春秋左氏传説共工之子爲师郑大夫子产禳于雨师也
　　谨按周礼以槱燎祀雨师雨师者毕星也诗云月离于毕俾滂沱矣易师封也土中之众者莫若水众者师也雷震百里风亦如之至于泰山不崇朝而徧雨天下异于雷风其德散大故雨独称师也丑之神爲雨师故以己丑日祀雨师于东北土胜水爲火相也
　　桃梗　苇茭　画虎
　　谨按黄帝书上古之时有荼与郁垒昆弟二人性能执鬼度朔山上章桃树下简阅百鬼无道理妄爲人祸害荼与郁垒防以苇索执以食虎于是县官常以腊除夕饰桃人乘苇茭画虎于门皆追效于前事冀以卫防也桃梗梗者更也岁终更始受介祉也战国防齐语孟尝君将西入秦諌者千数而弗听苏代欲止之曰臣之来也过于濇上有土偶人焉与桃梗相与语谓土偶人曰子西岸之土也埏子以爲人至岁八月天霖雨濇水至则子残矣曰不然吾西岸之土也残则复西岸耳今子东园桃木也削子以爲人隆雨下濇水至泆子而泛泛将何如矣夫秦四塞之国譬若虎口而入之则不知其可孟尝乃止春秋左氏传曰鲁襄公朝楚会楚康王卒楚人使公亲禭公患之叔孙穆叔曰祓殡而襚则布帛也乃使巫以桃茢先祓殡楚人弗禁既而悔之古者日在北陆而藏冰深山穷谷其藏之也黒牡秬黍以享司寒其出之也桃弧棘矢以除其灾也苇茭传曰萑苇有藂吕氏春秋汤始得伊尹祓之于庙薫以萑苇周礼卿大夫之子名曰门子论语谁能出不由戸故用苇者欲人子孙蕃殖不失其类有如萑苇茭者交易隂阳代兴也虎者阳物百兽之长也能执搏挫鋭噬食鬼魅今人卒得恶遇烧煮虎皮饮之击其爪亦能辟恶此其騐也
　　雄鸡
　　俗説鸡鸣将旦爲人起居门亦昏闭晨开扞难守固礼贵报功故门戸用鸡也
　　青史子书説鸡者东方之牲也岁终更始平秩东作万物触戸而出故以鸡祀祭也太史丞邓平説腊者所以迎刑送德也大寒至常恐隂胜故以戍日腊戍者温气也用其气日杀鸡以谢刑德雄着门雌着戸以和隂阳调寒配水节风雨也
　　谨按春秋左氏传周大夫宾孟适郊见雄鸡自断其尾归以告景王曰惮其爲犠也山海经曰祠鬼神皆以雄鸡鲁郊祀常以丹鸡祀日以其朝声赤羽去鲁侯之咎今人卒得鬼刺痱病杀雄鸡以傅其心上病贼风者作鸡头可以治蛊由此言之鸡主以御死辟恶也
　　杀狗磔邑四门
　　俗説狗别宾主善守御故着四门以辟盗贼也
　　谨按月令九门磔禳以毕春气盖天子之城十有二门东方三门生气之门也不欲使死物见于生门故独于九门杀犬磔禳犬者金畜禳者却也抑金使不害春之时所生令万物遂成其性火当受而长之故曰以毕春气功成而退木行终也
　　太史公记秦德公始杀狗磔邑四门以御蛊菑今人杀白犬以血题门戸正月白犬血辟除不祥取法于此也
　　膢
　　谨按韩子书山居谷汲者膢腊而买水楚俗常以十二月祭饮食也又曰尝新始杀也食新曰膒膢
　　腊
　　谨按礼传夏曰嘉平殷曰清祀周曰大蜡汉改爲腊腊者猎也言田猎取兽以祭祀其先祖也或曰腊者接也新故交接故大祭以报功也汉家火行衰于戌故曰腊也
　　祖
　　谨按礼传共工之子曰脩好远游舟车所至足迹所达靡不穷览故祀以爲祖神祖者徂也诗云韩侯出祖清酒百壶左氏传襄公将适楚梦周公祖而遣之是其事也诗云吉日庚午汉家盛于午故以午祖也
　　禊
　　谨按周礼男巫掌望祀望衍旁招以茅女巫掌岁时以祓除衅浴禊者洁也春者蠢也蠢蠢摇动也尚书以殷仲春厥民析言人解疗生疾之时故于水上衅洁之也已者祉也邪疾已去祈分祉也
　　司命
　　谨按诗云芄芄棫朴薪之槱之周礼槱燎司中司命文昌也司中文昌上六星也槱者积薪燔柴也今民间独祀司命耳刻木长尺二寸爲人像行者担箧中居者别作小屋齐天地大尊重之汝南余郡亦多有皆祠以腊率以春秋之月




　　风俗通义巻八
　　钦定四库全书
　　风俗通义卷九　　　　　汉　应劭　撰
　　恠神
