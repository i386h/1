<!-- { "loadSidebar": true } -->
　　谨按世本毋句作磬尚书豫州锡贡磬错诗云笙磬同音论语子击磬于卫有荷蒉而过者曰有心哉
　　钟
　　谨按世本垂作钟秋分之音也诗鼓钟于宫声闻于外论语云乐云乐云钟鼓云乎哉周景王将铸大钟单穆公谏曰夫先王之制钟也大不出均重不过石律度量衡于是乎生小大器用于是乎出故圣人慎之今王作钟聼之弗及比之不度钟磬不可以知和制度不可以出节无益于乐而鲜民财将焉用之
　　柷
　　谨按礼乐记柷漆桶方画木方三尺五寸髙尺五寸中有椎工用柷止音为节书曰合止柷敔笙镛以间声所以五者系五行也音所以八者系八风也传曰八音之变不可胜听也由经五艺六而其枝别叶布繁华无已也
　　琴
　　谨按世本神农作琴尚书舜弹五弦之琴歌南风之诗而天下治诗云我有嘉宾鼓瑟鼓琴雅琴者乐之綂也与八音并行然君子所常御者琴最亲宻不离于身非必陈设于宗庙乡党非若钟鼓罗列于虡悬也虽在穷阎陋巷深山幽谷犹不失琴以为琴之大小得中而声音和大声不哗人而流漫小声不湮灭而不闻适足以和人意气感人善心故琴之为言禁也雅之为言正也言君子守正以自禁也夫以正雅之声动感正意故善心胜邪恶禁是以古之圣人君子慎所以自感因邪禁之适故近之间居则为从容以致思焉如有所穷困其道闭塞不得施行及有所通逹而用事则着之于琴以抒其意以示后人其道行和乐而作者命其曲曰畅畅者言其道之美畅犹不敢自安不骄不溢好礼不以畅其意也其遇闭塞忧愁而作者命其曲曰操操者言遇菑遭害困厄穷迫虽怨恨失意犹守礼义不惧不慑乐道而不失其操者也昔伯牙方鼓琴钟子期听之而意在髙山子期曰善哉乎巍巍若太山顷之间而意在流水钟子又曰善哉乎汤汤若江河子期死伯牙破琴絶弦终身不复鼓以为世无足为音者也今琴长四尺五寸法四时五行也七弦者法七星也
　　空侯【又坎侯】
　　谨按汉书孝武皇帝赛南越祷祠太一后土始用乐人侯调依琴作坎坎之乐言其坎坎应节奏也侯以姓冠章耳或说空侯取其空中琴瑟皆空何独坎侯耶斯论是也诗云坎坎鼓我是其文也
　　筝
　　谨按礼乐记五弦筑身也今并凉二州筝形如琴不知谁所改作也或曰秦防恬所造
　　筑
　　谨按太史公记燕太子丹遣荆轲欲西刺秦王与客送之易水而设祖道髙渐离击筑荆轲和歌为濮上音士皆垂髪涕泣后为羽声慷慨而瞠目发尽上指冠荆轲入秦事败而死渐离变名易姓为人庸保匿作于宋子久之作苦闻其家堂上客击筑伎痒不能出言曰彼有善不善从者告其主曰彼庸乃知音窃言是非家丈人作乐召前使击筑一坐称美赐酒而渐离念久畏约毋穷已时乃退出装匣中筑与其善衣更容貌而前莫不惊愕下与亢礼以为上客使击筑歌无不涕泣而去者宋子客传之闻于秦始皇始皇召见人有识者乃髙渐离始皇惜其善击筑重杀之乃矐其目使击筑未尝不称善稍益近之渐离乃以鈆置筑木中后进得近举筑扑始皇不中于是遂诛
　　缶
　　谨按易称日昃之离不鼓缶而歌诗云坎其击缶宛丘之道缶者瓦器所以盛浆秦人鼓之以节歌太史公记赵惠文王与秦昭王防于渑池秦王饮酒酣曰寡人窃闻赵王好音请奏瑟赵王鼓瑟秦御史前曰某日秦王与赵王防饮令赵王鼓瑟蔺相如前曰窃闻秦王善为秦声请奏缶以相乐秦王怒不许于是相如进曰五歩之内相如请得以颈血溅大王矣左右欲刅相如张目叱之皆靡于是秦王不怿为一击缶相如顾召御史书曰秦王为赵王击缶也
　　笛【同】
　　谨按乐记武帝时丘仲之所作也笛者涤也所以荡涤邪秽纳之于雅正也长二尺四寸七孔其后又有羌笛马融笛赋曰近世双笛从羌起羌人伐竹未及已龙鸣水中不见后截竹吹之音相似剡其上孔通洞之材以当挝使易持京君明贤识音律故本四孔加以一君明所加孔后出是谓商声五音毕
　　批把
　　谨按此近世乐家所作不知谁也以手批把因以为名长三尺五寸法天地人与五行四弦象四时
　　竽
　　谨按礼记管三十六簧也长四尺二寸今二十三管
　　簧
　　谨按世本女娲作簧簧笙中簧也诗云吹笙鼓簧承筐是将
　　籥
　　谨按周礼籥师氏掌教国子吹籥诗云以籥不僣籥乐之器竹管三孔所以和众声也
　　篪【与筂同】
　　谨按世本蘓成公作篪管乐十孔长尺一寸诗云伯氏吹埙仲氏吹篪
　　箫
　　谨按尚书舜作箫韶九成鳯凰来仪其形参差像鳯之翼十管长一尺
　　籁
　　谨按礼乐记三孔籥也大者谓之产其中谓之仲小者谓之箹
　　菰
　　谨按汉书旧注菰吹鞭也菰者怃也言其节怃威仪
　　荻
　　谨按汉书注荻也言其声音荻荻名自定也











　　风俗通义卷六
　　钦定四库全书
　　风俗通义巻七　　　　　　汉　应劭　撰穷通
　　易称悬象着明莫大乎日月然时有昏晦诗美滔滔江汉南北之纪然时有壅滞论语固天纵之莫盛于圣然时有困否日月不失其体故蔽而复明江汉不失其源故穷而复通圣人不失其德故废而复兴非唯圣人俾尔单厚夫有恒者亦允臻矣是故君子厄穷而不闵劳辱而不茍乐天知命无怨尤焉故録先否后喜曰穷通也孔子困于陈蔡之间七日不尝粒藜羮不糁而犹琴于室顔囘择菜于戸外子路子贡相与言曰夫子逐于鲁削迹于卫拔树于宋今复见厄于此杀夫子者无罪籍夫子者不禁夫子歌鼔儛未尝絶音盖君子之无耻也若此乎顔渊无以对以告孔子孔子恬然推琴喟然而叹曰由与赐小人也召吾语之子路与子贡入子路曰如此可谓穷矣夫子曰由是何言也君子通于道之谓通穷于道之谓穷今丘抱仁义之道以遭乱世之患其何穷之爲故内省不疚于道临难而不失其德大寒既至霜雪既降吾是以知松栢之茂也昔者桓公得之莒晋文公得之曹越得之会稽陈蔡之厄于丘其幸乎自卫反鲁删诗书定礼乐制春秋之义着素王之法复相定公会于夹谷昭旧以正其礼抗辞以拒其侮齐人谢过来归郓讙隂之田焉
　　孟轲受业于子思既通游于诸侯所言皆以爲迂远而阔于事情然终不屈道趣势枉尺以直寻尝仕于齐位至卿后不能用孟子去齐尹士曰不识王之不可以爲汤武则是不明也识其不可然且至则是干泽也千里而见王不遇故去三宿而后出昼是何濡滞也轲曰夫尹士乌知予哉千里而见王是予所欲也不遇故去岂予所欲哉予不得已也予三宿而出昼于予心犹以为速王庶几改诸王如改之则必反予夫出昼而王不予追也予然后浩然有归志鲁平公驾将见孟子嬖人臧仓谓曰何哉君所谓轻身以先于匹夫者以爲贤乎乐正子曰克告于君君将爲来见也嬖人有臧仓者沮君君是以不果曰行或使之止或尼之行止非人之所能也吾不遇于鲁侯天也臧氏之子焉能使予不遇哉又绝粮于邹薛困殆甚退与万章之徒序诗书仲尼之意作书中外十一篇以爲圣王不作诸侯恣行处士横议杨朱墨翟之言盈于天下天下之言不归杨则归墨杨氏爲我是无君也墨氏兼爱是无父也无父无君是禽兽也杨墨之道不息孔子之道不着是邪説诬民充塞仁义也仁义充塞则率兽食人人将相食也吾爲此惧闲先王之道距杨墨放滛辞正人心熄邪説以承三圣者予岂好辩哉予不得已也梁恵王复聘请之以为上卿孙况齐威宣王之时聚天下贤士于稷下尊宠若邹衍田骈淳于髠之属甚众号曰列大夫皆世所称咸作书刺世是时孙卿有秀才年十五始来游学诸子之事皆以爲非先王之法也孙卿善爲诗礼易春秋至襄王时而孙卿最爲老师齐尚卿列大夫之缺而孙修三爲祭酒焉齐人或谗孙卿乃适楚楚相春申君以爲兰陵令人或谓春申君汤以七十里文王以百里孙卿贤者也今与之百里地楚其危乎春申君谢之孙卿去之游赵应聘于秦是时七国交争尚于权诈而孙卿守礼义贵典籍虽见穷摈而犹不黜其志作书数十篇疾浊世之政国乱君危相属不遵大道而营乎巫祝信禨祥苏秦张仪以邪道説诸侯以大贵显随而笑之曰夫不以其道进者必不以其道仕又小五伯以爲仲尼之门羞称其功后客或谓春申君曰伊尹去夏入殷殷王而夏衰管仲去鲁入齐鲁弱而齐彊故贤者所在君尊国安今孙况天下贤人所去之国其不安乎春申君使请孙况况遗春申君书刺楚国因爲歌赋以遗春申君因不得已乃行复爲兰陵令焉
　　虞卿游説之士也一见赵孝成王赐黄金百镒白璧一双再见拜爲上卿故号爲虞卿其后范雎之仇魏齐亡过平原君于是秦昭王请平原君愿爲布衣之交与饮数日请曰周文王得吕尚而以爲太公齐桓得管夷吾而以爲仲父今范君亦寡人之叔父也范君之仇在君之家愿使人取其头不然吾不出君于关平原君曰贵而交者爲贱也富而友者爲贫也夫魏齐者胜之交也在固不出况今又不在臣所乎昭王乃遗赵王书曰范君之仇魏齐在平原君家王使人疾持其头来不然吾举兵而伐赵又不出王之弟于关赵孝成王乃发卒围平原君家急魏齐夜亡出见赵相虞卿虞卿度赵王终不可説乃解其印与魏齐间行念诸侯莫可以赴急者乃复走大梁欲因信陵以至楚而信陵君闻之畏秦犹豫未肯见曰虞卿何如人哉时侯嬴在傍曰人固未易知知人亦未易也夫虞卿一见赵王赐白璧一双黄金百斤再见拜爲上卿三见卒受相印万戸侯当是之时天下争知之夫魏齐穷困过虞卿不敢重爵禄之尊解相印捐万戸侯而间行以急士穷而归公子公子曰何如人知人固未易也信陵君大慙驾如野迎之魏齐闻信陵君之初重见之大怒而自刎赵王闻之卒取其头与秦秦乃遣平原君虞卿遂畱于魏魏赵畏秦莫复用困而不得意乃著书八篇号虞氏春秋焉
　　孟尝君逐于齐见反谭子迎于澅曰君怨于齐大夫乎孟尝君曰有谭子曰如意则杀之乎夫富贵则人争归之贫贱则人争去之此物之必至而理之固然也愿君勿怨请以市论朝而盈焉夕而虚焉非朝爱之而夕憎之也求在故往亡故去孟尝君曰谨受命于是削所怨者名而已韩信常从南昌亭长食数月亭长妻患之乃晨早食食时信往不爲具食信亦知意遂絶去钓城下有一漂母见信饥饭之竟漂数十日信曰吾必重报母母怒曰大丈夫不能自食吾哀王孙耳岂望报乎淮隂少年有侮信者曰君虽姣丽好带长劒怯耳能死刺我不能则出我跨下于是信熟视之俛出跨下匍匐一市人皆笑以爲信怯后佐命大汉功冠天下封爲楚王赐所食母千金及亭长与百钱曰公小人也为徳不竟召辱信之少年以爲中尉告诸侯将相曰此人壮士也方辱我时岂不能杀之杀之无名故忍至于此也
　　韩安国爲梁中大夫坐法抵罪防狱吏田甲辱安国安国曰死灰独不复然乎田甲曰然则溺之居无几梁内史缺孝景皇帝遣使者即拜安国爲内史起徒中爲二千石田甲亡安国曰甲不就官我灭乃宗甲肉袒谢安国笑曰公等可与治乎卒善遇之
