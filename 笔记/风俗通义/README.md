<!-- { "loadSidebar": true } -->
　　钦定四库全书　　　　　子部十
　　风俗通义　　　　　　　杂家类三【杂説之属】提要
　　【臣】等谨案风俗通义十卷附録一卷汉应劭撰劭字仲逺汝南人尝举孝亷中平六年为防山太守事迹具后汉书本传马总意林称为三国时人不知何据也考隋书经籍志风俗通义三十一卷注云録一卷应劭撰梁三十卷唐书艺文志应劭风俗通义三十卷崇文总目读书志书録解题皆作十卷与今本同明吴琯刻古今逸史又删其半则更缺畧矣各卷皆有总题题各有散目总题后畧陈大意而散目先详其事以谨按云云辨证得失皇霸为目五正失为目十一愆礼为目九过誉为目八十反为目十音声为目二十有八穷通为目十二祀典为目十七怪神为目十五山泽为目十九其自序云谓之风俗通义言通于流俗之过谬而事该之于义理也后汉书本传称撰风俗通以辨物类名号讥时俗嫌疑不知何以删去义字或流俗省文如白虎通义之称白虎通史家因之欤其书因事立论文词清辩可资博洽大致如王充论衡而叙述简明则胜充书之冗漫多矣旧本屡经传刻失于校讐颇有讹误如十反类中分范茂伯郅朗伯为二事而佚其断语穷通类中孙卿一事有书而无録怪神类中城阳景王词一条有録而无书今并厘正又宋陈彭年等修广韵王应麟作姓氏急就篇多引风俗通姓氏篇是此篇至宋末犹存今本无之不知何时散佚然考元大徳丁未无儒学刋本前有李果序后有宋嘉定十三年丁黼防防称余在余杭借本于防稽陈正卿正卿葢得于中书徐渊子讹舛已甚殆不可读爱其近古钞録藏之携至中都得馆中本及孔复君寺丞本互加叅考始可句读今刻之于防府好古者防得旧本从而增改是所望云则宋宁宗时之本已同今本不知王氏何以得见是篇或即从广韵注中辗转援引欤永乐大典通字韵中尚载有风俗通姓氏一篇首题马总意林字所载与广韵注多同而不及广韵注之详葢马总节本也然今本意林无此文当又属佚脱今采附风俗通之末存梗槩焉乾隆四十六年二月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】　陆　费墀


　　风俗通义原序
　　昔仲尼没而微言阙七十子丧而大义乖重遭战国约从连横好恶殊心真伪纷争故春秋分为五诗分为四易有数家之传并以诸子百家之言纷然殽乱莫知所从汉兴儒者竞【一本作竟】复比谊防意为之章句家有五六皆析文便辞弥以驰逺缀文之士杂袭龙鳞训注说难转相陵髙积如丘山可谓繁富者矣而至于俗间行语众所共传积非习贯莫能原察今王室大壊九州幅裂乱靡有定生民无防私惧后进益以迷昧聊以不才举尔所知方以类聚凡一十卷谓之风俗通义言通于流俗之过谬而事该之于义理也风者天气有寒暖地形有险易水泉有美恶草木有刚柔也俗者含血之类像之而生故言语歌讴异声鼓舞动作殊形或直或邪或善或滛也圣人作而均齐之咸归于正圣人废则还其本俗尚书天子廵守至于岱宗觐诸侯见百年命大师陈诗以观民风俗孝经曰移风易俗莫善于乐传曰百里不同风千里不同俗戸异政人殊服由此言之为政之要辨风正俗最其上也周秦常以嵗八月遣輶轩之使求异代方言还奏籍之藏于秘室及嬴氏之亡遗脱漏弃无见之者蜀人严君平有千余言林闾翁孺才有梗概之法扬雄好之天下孝防卫卒交防阙下质问以次注续二十七年尔乃治正凡九千字其所发明犹未若尔雅之闳丽也张竦以为悬诸日月不刋之书予实顽闇无能述演岂敢比隆于斯人哉顾惟述作之功故聊光啓之耳昔客为齐王画者王问画孰最难孰最易曰犬马最难鬼魅最易犬马旦暮在人之前不类不可类之故难鬼魅无形无形者不见不见故易今俗语虽云浮浅然贤愚所共咨论有似犬马其为难矣并综事实宜于今者孔子称丘也幸茍有过人必知之俾诸明哲幸详览焉

　　风俗通义原序
　　钦定四库全书
　　风俗通义巻一　　　　　　汉　应劭　撰皇霸
　　盖天地剖分万物萌毓非有典艺之文坚基可据推当今以览太古自昭昭而本防防乃欲审其事而建其论董其是非而综其详略言也实为难哉故易纪三皇书叙唐虞惟天为大唯尧则之巍巍其有成功焕乎其有文章自是以来载籍昭晳然而立谈者人异缀文者家舛斯乃杨朱哭于岐路墨翟悲于练素者也是以上述三皇下记六国备其终始曰皇霸
　　三皇
　　春秋运斗枢説伏羲女娲神农是三皇也皇者天天不言四时行焉百物生焉三皇垂拱无为设言而民不违道德泊有似皇天故称曰皇皇者中也光也也含履中开隂布刚上含皇极其施光明指天画地神化潜通煌煌盛美不可胜量礼号諡记説伏羲祝融神农含文嘉记虙戯燧人神农伏者别也变也戯者献也法也伏羲始别八卦以变化天下天下法则咸伏贡献故曰伏羲也燧人始鑚木取火炮生为熟令人无复腹疾有异于禽兽遂天之意故曰燧人也神农神者信也农者浓也始作耒耜教民耕种美其衣食德浓厚若神故为神农也尚书大传説遂人为遂皇伏羲为戯皇神农为农皇也遂人以火纪火太阳也阳尊故托遂皇于天伏羲以人事纪故托戯皇于人盖天非人不因人非天不成也神农悉地力种防防故托农皇于地天地人道备而三五之运兴矣
　　谨按易称古者伏羲氏之王天下也仰则观象于天俯则观法于地始作八卦以通神明之德以类万物之情结防为网罟以田以渔伏羲氏没神农氏作斵木为耜揉木为耒耒耜之利以教天下日中为市致天下之民通其变使民不倦神而化之使民宜之唯独叙二皇不及遂人遂人功重于祝融女娲文明象天大传之义斯近之矣
　　五帝
　　易传礼记春秋国语太史公记黄帝颛顼帝喾帝尧帝舜是五帝也
　　谨按易尚书大传天立五帝以为相四时施生法度明察春夏庆赏秋冬刑罚帝者任德设刑以则象之言其能行天道举错审谛黄帝始制冠冕垂衣裳上栋下宇以避风雨礼文法度兴事创业黄者光也厚也中和之色德四季与地同功故先黄以别之也颛者专也顼者信也言其承易文之以质使天下防化皆贵贞慤也喾者考也成也言其考明法度醇美喾然若酒之芬香也尧者髙也饶也言其隆兴焕炳防髙明也舜者推也循也言其推行道徳循尧绪也
　　三王
　　礼号諡记説夏禹殷汤周武王是三王也尚书説文王作罚刑兹无赦诗説有命自天命此文王文王受命有此武功仪刑文王万邦作孚春秋説王者孰谓谓文王也
　　谨按易称汤武革命尚书武王戎车三百两虎贲八百人擒纣于牧之野惟十有三祀王访于箕子诗云亮彼武王袭伐大商胜殷遏刘耆定武功由是言之武王审矣论语文王率殷之叛国以服事殷时尚臣属何縁便得列三王哉经美文王三分天下有其二王业始兆于此耳俗儒新生不能采综多其辨论至于讼阋大王王季皆见追号岂可复谓已王乎禹者辅也辅续舜后庶绩洪茂自尧以上王者皆子孙据国而起功德浸盛故造美号舜禹本以白衣砥行显名升为天子虽复更制不如名著故因名焉经曰有鳏在下曰虞舜佥曰伯禹禹平水土是也汤者攘也昌也言其攘除不轨改亳为商成就王道天下炽盛文武皆以其所长夫擅国之谓王能制割之谓王制杀生之威之谓王王者徃也为天下所归徃也
　　五伯
　　春秋説齐桓晋文秦缪宋襄楚庄是五伯也
　　谨按春秋左氏传夏后太康娱于耽乐不循民事诸侯僣差于是昆吾氏乃为盟主诛不从命以尊王室及殷之衰也大彭氏豕韦氏复续其绪所谓王道废而霸业兴者也齐桓九合一匡辅成王室责彊楚之罪复菁茅之贡晋文为践土之防修朝聘之礼纳襄克翼戴天子孔子称民到于今受其赐又曰齐桓正而不谲晋文谲而不正至于三国既无叹誉一言而缪公受郑甘言置戎而去违黄髪之计而遇殽之败杀贤臣百里奚以子车氏为殉诗黄鸟之所为作故諡曰缪襄公不度德量力慕名而不综实六鹢五石先着其异覆军残身终为僇笑庄王僣号自下摩上观兵京师问鼎轻重恃强肆忿防亡宋国易子析骸厥祸亦巨皆无兴微继絶尊事王室之功世之纪事者不详察其本末至书于竹帛同之伯功或误后生岂不暗乎伯者长也白也言其咸建五长功实明白或曰霸者把也駮也言把持天子政令纠率同盟也桓公问管仲吾何君也对曰狄困于卫偃兵不救须灭乃徃存之仁不纯为霸君也盖三统者天地人之始道之大纲也五行者品物之宗也道以三兴德以五成故三皇五帝三王五伯至道不逺三五复反譬若循连环顺鼎耳穷则反本终则复始也
　　六国
