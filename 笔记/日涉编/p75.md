<!-- { "loadSidebar": true } -->
东坡游赤壁秋涛方涨水面十里 【东坡游赤壁者三今人知其二者据二赋也二赋在元豊六年而第一游在六年前八月二十五日也观跋龙井题名记曰予谪黄州参寥使人示以题名时去中秋十日秋涛方涨水面十里等语则二十五日是第一游也出七修类稿】 
　　　诗
凉秋涉仲管佳月从下弦 【事文类聚】 
　　二十六日
晋愍帝是日天有声震地夜如昼晓起视西北间有光明照地 【建兴十七年八月二十六日晋书】 
炀皇帝是日御龙舟幸江都以左武卫大将军郭衍为前军李景为后军文武官五品以上给楼船九品以上给黄篾舳舻相接二百余里 【陏书】 
宋太宗车驾幸国子监谒文宣王庙命博士李宽讲周易泰卦赐彩段百匹移幸玉津园习射 【端拱元年八月二十六日玉海】 
知龙州王称上东都事略 【宋孝宗淳熙十三年八月二十六日上事略百三十卷明年春除直秘阁出会要】 
寿星现 【南极老人星现于真宗八月二十六日出翰墨大全】 
　　二十七日
宋太宗谓丞相曰朕昨日听说泰卦文理深奥之以为君臣鉴戒与卿等遵守之赵普顿首谢 【端拱元年八月二十七日玉海】 
宋英宗以是日葬 【治平四年宋史礼志】 
代宗诏郭子仪与马璘合攻吐蕃 【唐代宗大历二年吐蕃至泾西诏郭子仪自河中帅甲士三万镇之八月二十七日又诏统精卒一万与马璘合攻之是时京师戒严出汾阳家传】 
咸通末年翰林舍人兰陵公自右史窜黔南秋八月二十七日泝三峡次秭是时蜀水方涨公积悸而寝梦神人赤发碧眸自云险不足惧公异之再寐又梦公诘其所自则曰我黄魔神居紫极之隅将佑助明公出于此境公自是抵于黔又还于罗每陟险如有神助焉 【楚通志】 
元太祖赐丘处机葡萄酒瓜茶 【处机字通密号长春子元太祖谓师曰师每日来就食可乎师曰山野修道之人惟爱静处上令从便八月二十七日赐葡萄酒等物出史纂左编】 
诸佛庆会东海 【藏经】 
　　　诗
推挤不去已三年鱼鸟依然笑我顽人未放归江北路天教看尽浙西山尚书清节衣冠后处士风流水石间一笑相逢那易得数诗狂语不须删
路转山腰未足移水清石瘦便能奇白云自占东西岭明月谁分上下池黑黍黄梁初熟后朱柑绿橘半甜时人生此乐须天赋莫遣儿郎取次知 【东坡与毛令方尉熙宁七年八月二十七日游西菩提寺作二首至今西菩山明智院石刻存焉】 
　　二十八日
宋仁宗幸瑞圣园射上中的十一 【宝元二年八月二十八日】 
宋孝宗御书汉议郎崔寔政论赐宰臣虞允文等允文曰寔所谓师五帝式三王弃苟全之政蹈稽古之踪此圣学之所缉熙特稷契之佐伊尹之辅未如卒章所云臣所甚惧也惟陛下选建其人极子三五之隆 【干道六年以上玉海】 
崔光本字长仁是日帝见有物出于太极之西序敕以示光本光本曰八月二十八日物出于太极之西序臣按其形即庄子所谓蒸成菌者也又云朝菌不终晦朔雍门周所称磨萧斧而伐朝菌指言蒸气郁长非有根种柔脆之质凋殒速易不延旬月无拟斧斤 【魏书】 
四天会事日 【道经】 
　　　诗
喜临晚节安康久两日三秋催肃霜 【事文类聚】 
　　二十九日
袁充知天文上表陈嘉瑞曰去年八月二十九日夜大流星如斗出王良北正落突厥营声如崩墙占　坠贼所贼必败帝大悦 【袁充字德符本陈郡阳下人也年十余岁其父党至门冬初充尚衣□衫客戏充曰袁郎子絺兮绤兮凄其以风充荅曰惟絺与绤服之无斁以是大见嗟赏陏炀帝大业六年迁内史舍人其后天下乱盗贼并起帝心不自安充上表陈嘉瑞云云出隋书】 
唐高宗京东西二市置常平仓置常平司官 【永徽六年八月二十九日出会要】 
谢晦卒 【谢晦庙在岳州府黄山刘宋谢晦剌荆州尝过黄山顾瞻久之未几卒于八月二十九日柩过此山不肯去因葬焉民为立祠宋封显应公每年荆州刺史祭以八月二十九日出岳州府志】 
牛文信真人上升 【列仙传亦出翰墨大全】 
　　　诗
阴阳在天地鼓吹犹橐钥烦蒸翕已尽灏气乃浮薄群山翠相抱尘霭如洗濯川源亦虚彻泒别归众壑嚣音灭蛙蚓劲意动鵰鹗蝇蚊自不容虽有类钳縳驱之旧苦众忽去宁匪乐俯仰自醒然意适忘体瘼天运虽已晏生意固未剥姜芋圃可掘禾忝田始获脱苞紫栗迸透叶红梨渥幽花媚清景鲜藂耀新萼西风动孤格露晓愈修擢能终犯寒冱讵可忽纤弱况当九日近家酿成已昨温颜几杖适弱质衣冠恪闺门自可会非必千里约筝匏出人指逦迤奋宫角初言小人献终拜长者酢清言喜自洽细故忧可略幸无职事顾况荷租赋薄读书有休暇得醉且吟噱 【曾巩字子固八月二十九日小饮】 
　　三十日
金主世宗诏百姓自二月一日至八月三十日并禁绝饮宴 【金主诏百姓不许杀生祈祭若遇节辰及祭天日许得饮会亦不许赴会恐妨农功虽闲月亦不许痛饮犯者抵罪出金史】 
元人林静是夜梦羽客持龟蛇施施而来谓静曰子能往鳌峰乎吾迟子矣 【林静嗜道家言事玄武神尤谨以瑶台玄史为之号一日出游虎林忽遇羽客髽髻而方瞳揖静曰吾与子生同里何遽忘之耶问其里居姓名笑而不荅强之则曰李自然也客鳌峰之紫阳庵言讫飘然而逝八月三十日夜梦羽客持龟蛇云云静异之明日静往鳌峰逢龟蛇出洞中已而不见静因斸地获石类凫卯涤而视之玄武神黄帕首按剑坐云中龟蛇在下所现之像毫末备悉静曰此吾事玄武神甚谨故感而有此所谓同里及李自然云者盖示万物之理同出自然出宋濂集】 
　　　诗
尘缨忽解诚甚喜世网重来未可知莫忘全吴馆中梦岭南泥雨步行时 【白居易宝历二年八月三十日夜梦后作】 
弱质有孤念独往穷名山那知岁月逝白首尘埃间今朝定何期凭高睨清湾群贤一戾止共此一日闲晤言不知疲林昏鸟飞还胜践可无纪重来谅非艰留语岩上石母使门常关 【朱文公八月三十日浮云亭次叔通韵】 
日涉编卷九
楚应城陈阶升也甫编辑
邑人徐养叔弘甫校刻
陈菌伯祥甫　　　
陈茗伯取甫　　　
陈时升旸国甫　　
程有年耳雍甫仝阅
　九月〔一〕
九月建戌戌灭也言万物皆衰灭也 【合璧事类】 
无射戍之气也九月建焉 【周礼】 
日在房昏虚中旦柳中 【礼记】 
日月会于大火而斗建戍之辰 【月令】 
晚秋者天将榣落其岁之晏乎 【韩皋云】 
季秋行春令则暖风至民懈怠师旅兴行夏令则大水殃民行冬令则多盗边境不宁土地分裂 【吕氏春秋】 
为玄 【尔雅】 
为季秋亦曰暮秋末秋杪秋秘秋暮?季? 【梁元帝纂要】 
文武百寮择胜地追赏为乐 【唐德宗时出南部新书】 
邑人掘蛇黄冈深七八尺有大者如鸡子小者如弹丸其色紫磨之可治肿毒 【黄蛇冈在平南县出蛇黄载广西浔州府志】 
四民并籍野饮宴 【荆楚岁时记】 
天东南有声如风水相激三夜乃止 【陈宣帝大建十三年陈书】 
天东南有声如虫飞渐移西北 【陈宣帝大建十四年陈书】 
天赤气见于西北长二十丈广八九尺食顷乃灭【高祖太和十六年魏书】 
天西北有赤气似火爓北镇反乱之征 【肃宗正光三年魏书】 
夜有流星起中天首如瓮尾如二百斛船长十余丈声如群鸭明若火炬过月下西流须臾有声砻砻坠地有大声如坏屋者三在陈蔡间 【元和十二年唐书】 
有大星自西南流于东北小者如斗相随天尽赤声如雷 【占曰流星为贵使是年汲桑杀东燕王腾遂据河北沈约宋书】 
雹落大如蒜子 【永明元年南齐书】 
风中有黑子占曰黑者阴也臣有蔽明主者 【永宁元年晋书】 
天雨尘土 【庆元六年】 
天雨尘土 【嘉泰元年以上宋史】 
淮南地生毛或白或苍长者尺余遍居人床下扬州尤甚 【垂拱元年唐书】 
雍州新豊县有山涌出高二十丈有池周三百亩池中有龙凤之形禾麦之异武后以为休应名曰庆山 【垂拱二年唐书】 
黄河是月水名登高水 【水衡记】 
泸州盐井竭遣刘晚入视忽有声如雷火焰突出晚被伤 【端拱元年五行志】 
夹江县民王谊得黑石二皆丹文其一云君王万岁其一云赵二十一帝缄其石以献 【兴国四年五行志】 
胶东下密人年七十余生角角有毛 【汉景帝二年九月生角时胶西济南齐四王有举兵反谋谋由吴王鼻起连楚赵凡七国下密县居四齐之中角兵象上乡者也老人吴王象也年七十七国象也天戒若曰人不当生角犹诸侯不当举兵以乡京师也祸从老人生七国俱败京房易传曰家宰专政厥妖人生角出通考】 
会稽剡县木生如人面后王敦作乱 【晋明帝太宁元年五行志前汉哀成之世并有此妖人貌备具】 
豫州万岁涧广数丈有树连理隔涧腾枝相通越壑跨水为一干 【升明二年九月南齐书】 
凤凰集东海遣使祠其处 【汉昭帝始元三年宋书符瑞志】 
大雨鼠巢树上 【光武六年汉书】 
豫州有猪生子一头二身八足 【高祖延兴元年九月魏书】 
长安马生人 【唐僖宗中和元年九月通考】 
满子县马生人 【晋愍帝建兴二年九月京房易传曰上亡天子诸候相伐厥妖马生人是时帝室衰微不绝如线胡狄交侵兵戈日逼□而帝亦沦陷通考】 
　　诗
江南季秋天栗熟大如拳枫叶红霞萃芦花白浪穿 【刘蕃诗状江南九月蕃登天宝六年进士】 
异乡寒觉早故国信来稀秋风江上望一鴈正南飞 【乐天】 
心逐南云逝形随北鴈来故乡篱下菊今日几花开 【隋江总九月至微山亭】 
万叶风声利一山秋气寒晓霜浮碧瓦薄月度朱栏 【权常侍】 
荆溪出白石天寒红叶稀山路寒无雨空翠湿人衣 【王维】 
井梧分坠砌寒鴈远横空雨久莓苔紫霜浓薜荔红 【徐错】 
地僻门深少送迎披衣闲坐养幽情秋庭不扫携藤杖闲踏梧桐黄叶行 【白居易晚秋间居】 
九月湘江水漫流沙边惟览月华秋金风浦上吹黄叶一夜纷纷满客舟 【戎昱宿湘江】 
秋丛遶舍似陶家遍绕篱边日渐斜不是花中偏爱菊此花开后更无花 【郑谷字微之题九月菊】 
阴阳为炭地为炉铸出金钱不用模莫向人前逞颜色不知还解济贫无 【皮日休字袭美襄阳人题金钱花】 
九月徐州新战后急风杀气满山河惟有流沟山寺下门前依旧白云多 【白居易过流沟寺】 
秋风落叶满空山古寺残灯石壁间昔日经行人去尽寒云夜夜自飞还 【皎然晚投山寺】 
霜草苍苍虫切切村南村北行人绝独出门前望野田月明荞麦花如雪 【白居易村夜】 
塞月沉沉洞房静真珠帘外梧桐影秋霜欲下手先知灯底裁缝刀剪冷
碧空溶溶月华静月里客愁吊孤影花开残菊倚疏篱叶下衰桐落寒井
塞鸿飞急觉秋尽邻鸡鸣时知夜永凝伫不语空所思风吹白露衣裳冷 【王维】 
谁将陶令黄金菊幻作酴醾白玉花小草真成有风味东园添我老生涯 【山谷】 
爽气澄兰沼秋香动桂林露凝千片玉菊散一
金日吐高低影云垂点缀阴蓬瀛不可望泉石且娱心 【太宗秋日】 
