<!-- { "loadSidebar": true } -->
唐高祖诏用象笏竹木笏 【唐会要曰笏周制也周礼诸侯笏大夫鱼须士以竹晋宋以来谓之乎板西魏以后五品以上通用象牙高祖武德四年七月六日诏五品以上象笏六品以下竹木笏出事物纪原】 
宰臣司马光请设十科以取士 【哲宗元佑元年七月六日司马光请设十科一曰行义纯固可为师表二曰节操方正可备献纳三曰智勇过人可备将帅四曰公正聪明可备监司五曰经术精通可备读讲六曰学问该慱可备顾问七曰文章典丽可备著述八曰善听讼狱尽公得实九曰善治财赋公私俱便十曰练习法令能断请谳于十科内举三人宋史】 
太平兴国年习俗以是日为嘉辰 【宋太宗诏七夕嘉辰着于甲令今习俗多用六日非旧制也宜复用七日且名为七夕而用六不知自何时以然唐时无此说必出于五代耳出容斋三笔】 
京师人家左厢以是日乞巧 【右厢七日出岁时记】 
陶弘景仙化门徒欲厚之忽然重起曰道士绝与俗殊胡为哀哭厚葬但建修斋功此乃合太古淳真之法也言讫而化 【陶弘景魏郡平阳人自号华阳隐居平生尝昼眠看书必至夜半喜闻松风之声七月六日仙化出太平经】 
　　　诗
缥缈炉烟上帝阍朝来一洗旱如焚垄头无复成龟兆水面初看起（索?）纹免使夏畦炊白玉未妨秋稼刈黄云使君悯雨心犹在化得邦人不茹荤 【曾茶山江南大旱七月六日临川得雨奉呈仲高侍御】 
七月六日苦炎热对食暂餐还不能每从夜中自是蝎况乃秋后转多蝇束带发狂欲大叫簿书何急来相仍南望青松架短壑安得赤脚踏层冰 【杜工部】 
　　七日
天河之西有星煌煌与参俱出谓之牵牛天河之东有星微微在氐之下谓之织女世谓双星 【焦林大斗记】 
河鼓谓之牵牛 【尔雅】 
乌鹊填河而渡织女 【淮南子】 
是日雨曰洒泪雨 【岁时记】 
汉武帝生于猗兰殿 【景帝坐崇芳阁上有丹霞起赤龙盘栋间使王夫人居之改崇芳阁为猗兰殿得幸有娠梦日入怀景帝亦梦高祖谓已曰王夫人得子可名为彘及生男因名焉是为武帝出冥冥记】 
后魏武帝生于参合陂北 【太祖道武皇帝讳珪昭成皇帝之嫡孙献明帝之子也母曰献明贺皇后初因迁徙游于云梦寝梦日出室内寤而见光自牖属天欻然有感以建国三十四年七月七日生帝其夜复有光明昭成大悦群臣称庆出北史】 
窦后少小头秃不为家人所齿人皆看织女独不许后出乃有神光照室为后之瑞 【后汉书】 
玄宗与贵妃避暑骊山宫夜半凭肩相誓愿世世为夫妇 【天宝遗事】 
戚夫人侍儿贾佩兰云在宫时见戚夫人侍高祖至七月七日临百子池作于阗乐毕以五色缕相羁谓为连爱 【西京杂记】 
玄宗与妃子每至七夕夜在华清宫宴时宫女各以蜘蛛内之小金盒中至晓开视以为得巧之多少民间效焉 【开元遗事】 
天宝宫中七夕玄宗以锦彩结成楼殿高百尺可容数人陈花果酒炙设坐具以祀牛女二星嫔妃各执九孔针五色线向月穿之过者为得巧动清商之曲宴乐达旦士民效之 【唐书】 
汉武帝登寻真之台斋戒至七夕夜忽见天西南如白云起直来趣宫须臾闻云中萧鼓之声西王母至乘紫云之辇临发云气勃郁尽为香气
汉武帝扫除宫内张云锦之帷燃九薇之灯至二更西王母驾九色之斑龙上殿 【以上武帝内传】 
汉武帝七夕于承华殿有鸟从西方来集殿前问东方朔朔曰此西王母欲来有顷王母至有二青鸟夹侍王母旁 【武帝故事】 
西王母七夕降汉武帝阙庭东方朔于朱雀窗中窥王母时王母以桃七枚献帝帝欲留核种之王母笑曰此桃千年生花千年结实指方朔曰此儿三偷桃矣 【汉书内传】 
七夕西王母为帝设玉门之枣 【天中记】 
武阳城有仙道者谓其弟曰织女当渡河诸仙悉还宫弟问曰何事渡河答曰织女暂诣牵牛世人至今谓织女嫁牵牛 【续齐谐记】 
王子乔见桓良曰告我家七月七日待我于缑氏山头至时果乘白鹤于山头望之不得举手谢时人而去
陶安公者六安铸冶师也一朝火散上紫色冲天安公伏冶下求哀须臾朱雀止治下曰安公安公冶与天通七月七日迎汝以赤龙至时安公骑赤龙东南去
吴蔡经去家时已老及还更少壮须发皆黑语家中曰七月七日王方平当来可作数百斛饮待之至日方平果来乘羽车驾五龙闻金鼓萧管人马之声 【以上列仙传】 
周灵王太子晋七月七日乘白鹤驻山巅谢时人而去后世称太子之驾曰鹤驾禁曰鹤禁 【山堂肆考】 
洞宾书诗于纸 【元丰中吕惠卿守单州天庆观七月七日有异人过焉书诗于纸一曰四海孤游一野人两壶霜雪是精神坎离二物君收得龙虎丹行运水银一曰野人本是天台客石桥南畔有旧宅父子生来有两口多好生歌不好拍惠卿婿余中解之曰后篇第一句宾字也第二句石桥者洞也第三句两口者吕也第四句者吟也吟此诗者其洞宾乎出道书】 
唐开元中有李氏为尼号曰真如天宝七年七月七日忽见五色云坠地一囊中有五物乃宝玉也至肃宗元年真如为神人召往化城见帝授以八宝俾献于朝真如乃并前五物皆献之 【唐宝记】 
太原郭翰少有清标乘月卧庭中视空中有人冉冉而下乃一少女明艳绝代曰吾天之织女也上帝命游人间愿乞神契乃升堂同枕至晓辞去后夜复来翰戏之曰牵牛郎何在乃敢独行对曰阴阳变化关渠何事至七夕忽不来数夜方至翰问曰相见乐乎笑曰天上那比人间问曰此来何迟曰人中五日彼一夕耳忽一夜凄怆流涕曰帝命有期便当永诀以七宝枕留别而去 【墨庄兄录】 
郭子仪至银州七夕见左右皆赤光仰视天上軿车绣幄中有美女自天而下子仪祝曰必是织女降临愿赐长寿富贵后立功贵盛年九十余薨 【子仪传】 
有女子尚幼七夕见家人出庭望候天门开独在室中不出曰若合当见者虽暗室中亦应见之至夜深忽见天上门开云气赤奕因求富及长嫁而富就寡家累巨万有贾客货其绢百疋去而船覆溺绢皆没其女子偶开后房见绢在其中但湿耳贾客归女子曰绢归矣验之而信 【杂异书亦出夷坚录】 
僧宗本题邑治之壁曰东烧西烧日月七七后数日江西盗李仁入境焚其邑七月七日也 【绍兴二年五行志】 
师旷所铸镜皆有二十六字科蚪书曰维晋新公二年七月七日午时于首阳山前白龙潭铸成此镜千年后出于背上环书一字管天文一宿依方列之则左有日右有月龟龙虎雀各依方安焉于鼻下题曰夷则之镜 【天宝陈仲躬得之井中后仲躬交战累胜为大官白孔六帖】 
李员居长安延寿里忽闻室之西南有歌其音清越志其歌词白色分蓝叶清声比磬中鸣七月七日吾当示汝之形 【后雨甚溃其堂之北垣又闻其声果前闻者员惊视之于垣下得一金径尺余制用金咸形状奇古有文视不可见叩之其韵极长即命涤去尘藓历然可读字若小篆乃崔子玉座右铭白孔六帖】 
唐德宗斩伪官乔林将临刑书曰林以七月七日生亦以七月七日死岂非命也 【国史补】 
陆士龙云魏武帝刘婕妤以七月七日折琉璃笔管此其时也 【天中记】 
太液池西有汉武帝曝衣楼是日宫女出后衣曝之 【汉书内传】 
俗以是日曝衣诸阮庭中烂然绨锦籍兄子咸时总角乃竖长竿标大布犊鼻裈于庭中曰未能免俗聊尔耳 【竹林七贤传】 
郝隆曝腹于庭中人问之曰我曝腹中书 【六帖】 
晒曝革裘无虫 【韦氏月录】 
卢照邻是日绵州泛舟其诗序曰诸公迹寓市朝心游江海访奇交于千里惜良辰于寸阴常恐辜负琴书荒凉山水于是脱屣人事鸣棹川隅言追挂犊之才用卜牵牛之赏边生经笥送炎气以濯缨郝氏书囊临秋光而曝背似遇缑山之客还疑星汉之游云云 【载蜀志】 
晋潘尼字正叔是日侍皇太子宴玄圃园作诗商风初授辰火微流朱明送夏少昊迎秋云云 【潘尼潘岳其从父也东宫之比曰玄圃园山堂肆考】 
俗以蜡作婴儿浮水中以为戏为妇人生子之祥谓之化生唐人诗曰水拍银盘弄化生 【岁时纪事】 
中尚署进七孔金钿针 【百官志】 
汉彩女穿针于开襟楼 【西京杂记】 
齐武帝起层城观宫人多登之穿针谓之穿针楼 【舆地志】 
织染署祭杼 【唐百官志】 
膳部有节日食料 【唐六典注谓七月七日斫饼】 
洛阳人家乞巧造明星酒装同心缯 【金门岁节记】 
京师旧俗以菉豆小豆小麦贮磁器内以水浸之生芽数寸以红蓝丝缕束之谓之种生于街心彩幙张设货卖 【山堂肆考】 
取小赤豆男吞一七女吞二七毕岁无病
取乌鸡血和三月三日桃花末涂面及便身二三日肌白如玉此太平公主法 【以上韦氏月录】 
七日为庆生中会地官三宫九府四十二曹同会天水二官六宫十八府七十八曹同考罪福 【道经亦出山堂肆考】 
　　　诗
岂意灵仙隅相忘亦弥年夕衣清露湿晨驾秋风前 【韦应物七夕诗】 
仙车驻七襄凤驾出天潢月映九微火风吹百和香 【何逊九微灯名】 
耿耿晓河微神仙此会稀今年七月闰应得两回归 【王湾闰七月七日】 
亭亭新妆立龙驾具层空世人亦为尔祈请走儿童 【牵牛诗】 
闻道寻源使从天北路回牵牛去几许宛马至今来
牵牛出河西织女处其东万古一相望七夕谁见同 【以上杜诗】 
年年七夕渡瑶轩谁道秋期有泪痕自是人间一周岁何妨天上只黄昏 【崔涂】 
今日云骈渡鹊桥应非脉脉与迢迢家人竞喜开妆镜月下穿针拜九霄 【权德舆】 
月帐星河次第开两情惟恐曙光催世人不用穿针待没得心情送巧来 【罗隐】 
玉殿凭肩共语时风清月坠有谁知梧桐秋雨三山远始信生前有别离
灵疋三秋会仙期七夕过槎来人泛海桥渡鹊填河帝緌升银阁天机罢玉梭谁言七襄咏重入五弦歌 【李峤奉和七夕两仪殿会宴应制】 
白露含明月青云断绛河天街七襄转阁道二神过袨服锵环佩香筵拂绮罗年年今夜尽机杼别情多 【杜审言】 
移家避寇逐行舟厌见南徐江水流吴地征徭非旧日秣陵凋敝不宜秋千家闭户无砧杵七夕何人望斗牛秪有同时骢马客偏题尺牍问穷愁 【李嘉佑七夕京口孤泊章侍御寄书相问因以赠之】 
秋动清风扇火移炎气歇广檐含夜阴高轩通夕月安步巡芳林倾望极云阙组幕萦汉陈龙驾凌霄发沉情未申写飞光已飘忽相对眇难期今欢自兹没 【刘铄】 
素秋二七天汉指隅口暮宴罢车骑就衢盖如飞鹤马如游鱼 【刘禛】 
　　八日
宋真宗曰朕行有三一监前代成败二进善人二斥群小欲史氏不能书吾恶 【景德十六年玉海】 
宋度宗崩 【度宗七月八日崩时选举殿试之期竟不毕试嗣君即位出宋史】 
吴王李煜太平兴国三年是日薨皇上抚几兴悼赠太师追封吴王 【皇上辍朝三日出李煜墓志铭】 
