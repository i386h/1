<!-- { "loadSidebar": true } -->
顾欢题柱云三十年二月二十一日终 【欢字景怡吴郡盐官人年六岁知六甲家贫父使驱田中雀欢作黄雀赋而归雀食过半父怒欲挞之见赋乃止后又母亡浆水不入口六十日庐于墓开馆聚徒数百人欢早孤每读至哀哀父母辄执书痛泣征为杨州主簿不就上赐麈尾素琴元明元年又征为太学慱士不就欢晚节服食不与人通每旦出户山乌集其掌取食事黄老道解阴阳书为数术多效验初元嘉末出都寄住东府忽题柱云三十年二月二十一日终赋诗曰精气因天行游魂随物化克死日卒于剡山身轻柔软时年六十四出南齐书文学传】 
女络与父俱浮江上 【符县长赵祉遣吏先尼和以永建元年十一月诣巴邵没死成濡滩子贤求丧不得女络年二十五岁求之亦不得乃乘小船至父没处哀哭自沈见梦告贤曰至二月二十一日与父俱出至期父子俱浮江上郡县上言为之立碑以旌孝诚后汉作叔先雄水经】 
　　二十二日
客星在舆鬼东北 【建武三十一年有客星焰二尺许至明年二月二十二日在舆鬼东北舆鬼尸星主死亡客星居之为死丧后光武崩出通考】 
唐玄宗祠后土太史奏荣光出河休气四塞祥风绕坛日扬其光 【开元十二年初有司奏修坛掘出铜鼎二又掘出古砖有篆书千秋万岁长乐未央字又赤兔见坛侧出玉海】 
唐昭宗生于东内以为嘉会节 【昭宗懿宗第七子咸通八年生出旧唐书】 
丹阳真君上升 【真君宁海州人马姓钰名字玄宝因重阳真君语悟而请师于家后属家政于三子庭珍庭瑞庭珪遂弃家修道真君以所得纯阳金丹秘诀授之遂顶三髽而成道仙升于是日焉有金玉渐悟行化成道圆成精微六集及语录一帙行于世出道书据左编事在十二月二十二日并录】 
　　　诗
蓂褪尧阶八叶桃翻禹浪三层 【事文类聚】 
　　二十三日
宋太祖内出御札曰渴听谠言庶臻治道令朝臣以次转对御书大宋一统赐王漙 【建隆二年玉海】 
宋仁宗御崇政殿西阁四壁各张画图前代帝王美恶可为劝戒者命两府观之既而宣天章阁侍讲曾公亮讲毛诗王洙读祖宗圣政录丁度读前汉书数刻而退 【庆历四年宋史】 
包拯论宋庠 【拯于二月二十三日具札子论庠曰庠秉衡轴首尾七年殊无建明少效补报但阴拱持禄窃位素餐无耻之甚也出文鉴】 
保德真君生 【道经】 
　　　诗
二月二十三木兰开折初初当新病酒复似久离居悲绝更倾国惊心闻远书紫丝何日障油壁几时车弄粉如伤重调红或有余波痕空映袜烟态不胜裾桂岭含芳远莲塘属意疏瑶姬与神女长短定何如 【李义山是日作】 
　　二十四日
流星大如桃出天津入紫宫须臾有细流星或五或三相续又有一大流星从紫宫出入北斗须臾又一大流星出贯索中经天巿垣诸流星并向北行至晓不可称数 【宋文帝元嘉二十年二月二十四日流星占曰天子之使又曰庶民惟星星流民散之象至二十七年索虏残破青冀徐兖等州民死大半出天文志】 
宋真宗是日幸开封府射堂谓从臣曰朕昔尹京兆先帝为创此堂俾之习射周览久之多所感慕又至堂阅太宗御书图画数十轴制曰昔东汉之隆过宛陵之故第正观之盛临庆善之旧宫所以申恺乐之私宣优游之泽朕顷在储邸获尹神京用修相圃之仪遐拟宣猷之地知枢密院事王钦若上驾幸旧邸七言诗上作歌以荅仍诏褒之 【玉海】 夏竦上新集古文四声韵 【宋仁宗庆历四年二月二十四日知亳州夏竦上四声韵五卷出会要】 
勃泥国入贡 【宋神宗元丰五年二月二十四日入贡勃泥在西南海中前代未尝朝贡太宗兴国二年其王尚打遣使奉表贡龙脑玳瑁馆于礼宾院赐鞍马出会要】 
长山张舒宋文帝元嘉九年是日忽见一人衣朱衣执青柄马鞭云可随我去顷之以丝绳系长梯令舒上梯仍造大城绮洞其地如黄金又有一人不冠独坐绛纱中语舒曰主者误取汝汝从此神于占卜舒不觉受其术 【出异苑】 
　　　诗
花朝清晓雨初收瑞气祥风满玉楼蓬矢重逢三八日椿龄再祝八千秋 【事文类聚】 
　　二十五日
唐玄宗省弘文馆校书两员 【开元七年置弘文馆校书四员崇文馆校书两员至二十二年二月二十五日省弘文馆两员出会要】 
宋徽宗封孔鲤泗水侯伋沂水侯 【崇宁元年二月二十五日出王海】 
李全以是日事为吾之罪 【李全潍州北海望家子宋人也锐头蜂目弓马趫捷能运铁枪时号李铁枪元兵至山东母与兄俱死焉全与张国明等曰我乃不忠不孝之人众曰节使何为有是言也全曰縻费朝廷钱粮至多乃杀许制置不忠我兄被人杀不能复报不孝二月二十五日事吾之罪也十一月十三日事谁之罪耶盖指（王卓）与夏全也出左编】 
金可记上表言臣奉玉皇诏为英文台侍郎明年二月二十五日当上升时宣宗以为异至期春研花熳果有五云攒簇鸾翔鹤集笙鸣箫奏羽盖琼轮彩幢云幡仙仗蔽空升天而去士庶观者莫不瞻礼叹异 【金可记海外新罗人也宾贡进士性沈静好道服气炼形慱学强记属文清丽于终南山子午谷葺居焚香静坐若有所思又诵道德及诸仙经不倦后三年航海归本国而后来宣宗征入内不就又求见玉皇诏以为别仙所掌不留人间遂赐宫女四人又遣中使二人侍左右可记独居静室宫女中使多不接近每夜空内常有客谈笑声中使窃窥但见仙官仙女付列至二月二十五日升天而去出续仙传】 
　　　诗
老景已邻周尚父庆门方似汉堂贤一杯仰祝椿松寿岁岁流觞八日前 【事文类聚】 
　　二十六日
文宗是夜四更至五更四方中央流星大小二百余并西流有尾迹长二丈 【开成四年出天文志】 
宋真宗诏加中岳中天王为崇圣中天王 【祥符四年后又加中岳为中天崇圣帝出事物纪原】 
唐文宗因是日寒食节宴群臣于麟德殿杂戏人弄孔子上曰孔子古今之师安得侮渎亟命驱出 【开成三年出玉海】 
宋太祖幸迎春苑习射中的者三从官称贺 【建隆二年二月二十日出会要】 
宋真宗宸妃李氏薨 【仁宗明道元年薨后追册为庄懿皇太后葬永定陵西北晏殊撰墓铭出宋史礼志】 
李昼为许州吏永春二年是夜归伯梁河见路傍有冢去路约二十步冢上有穴大如盘有火光昼异之下马至冢观焉见五女子衣华服相坐穿针俱低头就烛昼呼之五烛皆灭五女亦失所在昼恐上马而走五炬火从冢出逐昼昼走不能脱以鞭挥拂为火所焚行十里方达伯梁河火始灭 【明日看马尾烧尽后遂目为五女冢今存焉出传异记】 
虚静冲和徐真人生 【翰墨大全】 
　　　诗
仲月蔼芳景内庭宴群臣森森列干戚济济趋钧陈大乐本天地中和序人伦正声迈咸濩易象合羲文玉俎映朝服金钿明舞裀韶光雪初霁圣藻风自熏时泰恩泽漙功成行缀新赓歌仰昭回窃比华封人 【二月二十六日春和圣制麟德殿会百寮观新乐权德与作】 
夜入磻溪如入峡照山炬火落惊猿山头孤月耿犹在石上寒波晓更喧至人旧隐白云合神物已化遗踪存安得梦随霹雳驾马上倾倒天瓢翻 【东坡二十六日至磻溪未明作】 
不到峰前寺空来渭上村此亭聊可喜修径岂辞扪谷映朱栏秀山舍古木尊路穷惊石断林缺见河奔马困嘶青草僧留荐晚餐我来秋日午旱久石床温安得云如盖能令雨泻盆共看山下稻凉叶晚翻翻 【东坡二十六日自磻溪往阳平憩于麻田青峰寺之下院翠丽亭】 
卯酒困三杯午餐便一肉雨声来不断睡味清且熟昏昏觉还卧展转无由足强起出门行孤梦犹可续泥深竹鸡语村暗鸠妇哭明朝看此诗睡语应难读 【东坡二十六日雨中熟睡至晚强起出门作】 
　　二十七日
宋真宗御水心亭垂钓遂宴金华殿小苑花皆太宗命中黄门所植滋茂异常帝作赏景观花诗以赐从官 【祥符三年】 
宋真宗召近臣于后苑翔鸾阁移幸流杯殿登象瀛山翠芳亭命从臣赋诗遂宴玉宸殿 【祥符九年以上玉海】 蒋大士生 【大士既长孝父母睦兄弟日诵金刚经至徽宗崇宁癸未豁然顿悟遂别父母妻子就浪石寺立坛演法尽蠲火食升奼岩趺坐而化其徒遂于寺立塔至今真身不坏大士江华人于神宗熙宁甲寅年二月二十七日生禅宗志】 
斗星降 【道经】 
　　　诗
横槎晚渡碧涧口骑马夜入南山谷谷中暗水响泷泷岭上疏星明煜煜寺藏岩底千万仞路转山腰三百曲风生饥虎啸空林月黑惊麇窜修竹入门突兀见深殿照佛青荧有残烛媿无酒食待游人旋研杉松煮溪蓛板阁独眠惊旅枕木鱼晓动随僧粥起观万瓦郁参差日乱千岩散红绿门前商贾负椒荈上后咫尺连巴蜀何时归耕江上田一夜心逐南飞鹄 【东坡二月二十七日自阳平至斜谷宿于南山中蟠龙寺作】 
　　二十八日
晋高祖生以为天和节 【冯导等表曰斗柄正卯律吹仲春当帝一出震之方是天地同和之日请以二月二十八日为天和节庶夫称觞万寿稍申将顺之心节配四时永洽好生之德从之天中记】 
唐太宗诏曰自古皇王褒崇勋德既勒名于锺鼎又图形于丹青是以甘露良佐麟阁着其美建武功臣云台纪其绩长孙无忌等二十四人宜酌故实并图画凌烟阁庶念功之怀无谢于前载旌贲之义水贻于后昆 【太极宫中有凌烟阁在凝阴殿内功臣阁在凌烟阁南颉利既平太宗置酒于此贞观十七年二月二十八日诏出韦述而京记】 
程颐母侯氏卒 【侯氏好文平生诗不过二三篇皆不存独存夜闻鸣鴈诗诗曰何处惊飞起雝雝过草堂早是愁无寐忽闻意转伤良人沙塞外羁妾守空房欲寄回文信谁能付与将侯氏从夫官岭外偶迎凉露寝遂中瘴疠及北归道中疾单召医视脉曰可治谓二子曰绐尔也皇佑四年二月二十八卒于江宁出宋文鉴】 
群鹤飞绕苏山 【苏耽真人汉文帝桂阳郡人也群鹤随之升天至宋宁宗嘉定五年加封静惠真人是岁二月二十八日忽有群鹤飞绕苏山诰至郴乃于是日其灵应如此耽事母潘氏极孝母百岁无疾而卒乡人殡于城东人望之若有白马系林间遥闻真人有哭声郡守张邈率僚属往吊之求见真人仙颜出半面光彩照人人垂一大手有绿毛长尺余因谓手曰山谷幽远日暮难归遂手掷仙经成桥令众闭目而渡少焉即抵城五月十五七月十五亦载出郴阳仙传】 
　　　诗
君臣相悦同鱼藻兄弟连荣比棣华岁岁重三前六日寿觞何惜泛流霞 【事文类聚】 
　　二十九日
宋真宗赏花宴于后苑作仲春赏花钓鱼诗群臣皆赋遂射于水殿尽欢而罢 【咸平三年出玉海】 
龙见于兴庆池 【宋高宗绍兴二十年出玉海】 
清静元君上升 【宁海孙忠显女名不二号清静散人适马宜甫生子三重阳真君以分梨十化说授之与其夫共弃家学道后元君居洛阳风仙洞夫妇日相激励道成有诗词行于世出道书】 
圣母元降日 【道经】 
　　三十日
