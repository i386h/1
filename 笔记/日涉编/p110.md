<!-- { "loadSidebar": true } -->
女仙裴玄静跨白鹤西比升天而去日有五云盘旋仙女奏乐 【玄静好道父母置一静室以女使侍之逐于外独居别有女伴言笑窥之不复见语之不肯言父母欲归之李言玄静不从父母抑之曰南岳魏夫人亦从人育嗣后为上仙遂适李言一日独居静室李言闻言笑从壁隙窥满室光明馥郁有二仙女凤髻霓裳侍侧有绰约之态李言问之玄静曰昆仑仙女相省勿窥再窥召谴然予与君俗缘甚薄不久在人间念君嗣未立后产一儿与李言曰予当去矣大中八年八月十八日升天而去在温县供道村此事与七月十四日女仙玄同略同出集仙录】 
四海龙王神会日 【道经】 
　　　诗
八月十八睡龙死海龟夜食罗剎水须臾海擘龛赭门地卷银龙薄于纸艮山移来天子宫宫前一箭随西风劫灰欲洗蛇鬼穴婆留折铁犹争雄望海楼头夸景好断鳌已走金银岛天吴一夜海水移马蹀沙田食沙草崖山楼船归不归七岁呱呱啼轵道 【杭州潮有绘其图者杨廉夫题】 
八月十八潮壮观天下无鹍鹏水击三千里组练长驱十万夫红旌青盖互明灭黑沙白浪相吞屠人生会合古难必此景此行那两得愿君闻此添蜡烛门外白袍如立鹄 【东坡题潮】 
　　十九日
唐太宗诏三品以上服紫四品五品服绯六品七品以绿八品九品以青 【贞观四年玉海】 
唐高宗是日诏此后每五日一度升大极殿视事朔望即为例程盖今五日起居之始也 【永徽二年八月十九日诏循吏传曰汉宣五日一听事则彷佛起居之事其礼虽见于汉要自唐始行之出事物纪原】 
洞宾过湖州吴兴东林沈氏沈氏能酿白酒洞宾自称回道人愿求一醉饮之数斗不醉乃用石榴皮题诗于壁诗曰西邻已富忧不足东老虽贫乐有余白酒酿成缘好客黄金散尽为收书 【熙宁元年八月十九日洞宾过湖州题诗云云后东坡和回先生赠吴兴沈东老韵三首诗曰世俗何知穷是病神仙可学道之余但知白酒留佳客不问黄金觅素书符离道士晨兴际华岳先生尸解余忽见黄庭丹篆句犹传青纸小朱书凄凉雨露三千后彷佛尘埃数字余至用榴皮缘底事中书君岂不中书出纯阳集】 
田真人升仙 【田仕文】 
申天师升仙 【以上翰墨大全】 
　　　诗
空庭得秋长漫漫寒露入幕愁衣单喧喧人语已成市白日未到扶桑间永怀所好郄成梦玉色髣佛开心颜逆知后应不复隔谈笑明月相与闲 【王荆公八月十九日试院梦冲卿作】 
　　二十日
封西岳为金天王 【唐先天元年八月二十日封出会要亦出事物纪原】 
唐玄宗破契丹告庙 【开元二十八年八月二十日破自后军捷必告庙出会要】 
唐高宗是日陨石十八于同州冯翊县光曜有声如雷上问于志宁曰此何祥也由朕政有阙对曰是阴阳之事非吉凶所生自古灾变者不可测但恐物之自尔未必关于人事陛下发书责躬自省未必不为福矣 【永徽四年五行志】 
宋高宗赐赵鼎御书尚书一部鼎奏谢上曰尚书所载君臣相戒之言所以赐卿欲共由此道以成治功 【绍兴五年玉海】 
吕献可葬于伊阙县 【吕晦字献可宋人也登进士性沉厚不妄交游献可病亟为手书命司马光为理文光往省之至则目且暝光伏呼曰更有以见属乎张目强视曰无光出门而献可没光铭曰位则不究道则不负年则不寿名则不朽云云八月二十日葬于伊阙县神阴乡中费里出文鉴】 
后梁贞明中徐州王商将叛是夜月明如昼居人咸闻通衢队伍之声自门隙窥之皆青衣兵士而无甲俄闻大笑相呼刀楯盈巷怪状奇形甚可畏惧乃知非人也是冬?叛刘寻以兵五万致讨合境悉罹其祸后?败 【玉堂闲话】 
鲍靓上京行达龙山见前一少年姿容整茂徒行甚徐靓乘名马密逐数里终不能及意甚异之问曰视似有道者少年荅曰我中山阴长生也 【大兴元年八月二十上京靓字太玄阴长生晋元帝时地仙出道学传】 
　　二十一日
孔子生有二苍龙自天而下来附征在之房因梦而生夫子有二神女擎香露于空中而来以浴征在天帝下奏钧天之乐列于颜氏之房空中有声言天感生圣子故降以和乐笙镛之音异于世俗又有五老列于征在之庭则五星之精也 【按孔子之生春秋左传不书公羊谷梁二传并于襄公二十一年书之公羊书十有一月庚子谷梁书十月庚子说者谓春秋于是年书十月庚辰朔则庚子乃十月二十一日而十一月无庚子当以谷梁为是襄公十月二十一日即今之八月二十一日也又孔氏子孙相传者以孔子生于八月二十七日比出自山堂肆考又事文类聚以孔子生于五月四日或误孔子未生时有麟吐玉书于阙里人家文曰水精之子系哀周素王故二龙绕室五星降庭征在贤明知为神异乃以绣绂系麟角至鲁定公二十四年鲁人锄商田于大泽淂麟以示夫子系角之绂尚在焉夫子知命之将终乃抱麟解绂涕泣滂沱】 
褚渊薨 【褚渊字彦回河南阳翟人也建元四年八月二十一日薨干私第春秋四十有八文选曰渊神茂初学业隆弱冠孝敬淳深尽欢朝夕总熊罴之士率不贰心之臣康国祚于缀旒拯王维于已坠云云】 
使者持命至 【元刘因字梦吉二岁日记千言六岁能诗七岁能属文偶腹痛下血不已八月二十一日使者持命至因初闻之惶怖无地不知所措徐而思之窃谓供职虽未能扶病而行而恩命则不敢不扶病而趋即日拜受留使者候病稍退与之俱行出左编】 
苏东坡贬惠州是日过虔州与王岩翁同谒祥符宫老苏曾携东坡自虔州归其日感伤流涕 【宋哲宗绍圣元年老苏携过虔州时东坡年十二至绍圣元年四十七年而东坡年五十九矣出长公外纪】 
然灯佛生 【藏经】 
　　　诗
香山居士留遗迹天竺禅师有故家空咏连珠吟迭壁已亡飞鸟失惊蛇林深野桂寒无子雨浥山姜病有花四十七年真一梦天涯流落泪横斜 【老苏曾携东坡自虔州归是时老苏谓东坡曰虔州天竺寺有白乐天亲书诗后东坡过虔州四十七年矣其亲书诗已亡仅有石刻存耳八月二十一日感泣不已乃作是诗】 
　　二十二日
石勒死 【先荧惑逆行勒八月二十二日死出晋书】 
镇海迎丘处机 【字通密师重阳祖师处机遣阿里鲜诣金世宗禀论道日期八月二十二日田镇海来迎上遣镇海曰便欲见耶□□憩耶师曰入见是望既见赐湩酪竟乃辞上曰师每日来就食可乎师曰山野修道之人惟爱静处上令从便有磻溪鸣道集行于世出左编】 
沐浴令人无非祸 【云笈七签】 
方丈台昭灵李真人降 【翰墨大全】 
　　　诗
孤松吟风细泠泠独茧长锁女娲笙陋哉石鼎逢弥明蚯蚓窍作苍蝇声缾中宫商自相赓昭文无亏亦无成东坡醉熟呼不醒但云作劳吾耳鸣 【刘羲仲八月二十二日饯饮东坡闻笙萧声杳杳若在云霄间抑杨往反甚中音节徐而察之则出于双缾水火相得自然吟啸食顷乃已】 
　　二十三日
贞观八年是日星孛于虚危历于玄枵太宗谓侍臣曰是何妖也虞世南对曰齐景公时有彗星晏子对曰公穿池畏不深筑台恐不高行刑恐不重是以有彗景公惧而修德十六日而星灭臣闻若德政不修麟凤数见终无所补苟政教无阙虽有灾愆何损于时伏愿陛下勿以功高古人而务大勿以太平日久而骄逸慎终如始彗何足忧帝深嘉纳之 【唐书】 
郭子仪屯扶风 【唐肃宗劳飨诸将遣攻长安谓子仪曰事之济否在此行也对曰此行不捷臣必死之于是子仪八月二十三日先行屯扶风至九月十三日广平乃发也出实录】 
仆固怀恩上书自叙功伐曰广德元年八月二十三日剌肝沥血谨顿首上书宝应圣文神武皇帝陛下臣家本蕃夷代居边塞爰自祖父早沐国恩臣年未弱冠即蒙上皇驱策出入死生竭力疆埸叨承先帝报功时年已授特进洎乎禄山作乱大振王师臣累任偏裨决死靖难上以安社稷下以拯生灵仗皇天之威神灭狂胡之丑类云云 【仆固怀恩铁勒部落仆骨歌滥拔延之曾孙讹谓之仆固出旧唐书】 
金主哀宗生于翼邸 【承安三年八月二十三生仁圣无子养为己子出金史】 
智才潭州龙牙山僧宋高宗绍兴年是日俄集众生示曰涅盘生死尽是空华佛及众生并为增语汝等诸人合作么生众背下语不契师喝曰苦苦复曰白云涌池明月当天言诡冁然而逝火浴获舍利五色并灵骨塔于寺之西北隅 【楚通志】 
　　　诗
年年八月二十三长庚此夜照江南南山已为吾皇祝更愿我公如老聃 【事文类聚】 
　　二十四日
东汉顺帝是日荧惑入轩辕郎顗曰天遣荧惑入轩辕以悟主上 【东汉郎顗字雅光比海安丘人也父宗学京氏易善风角顗少传父业昼研精义夜占象度阳嘉年顗谓顺帝曰八月二十四日戊辰荧惑历舆鬼东入轩辕出后星北东去四度北旋复还轩辕者后宫也荧惑者至阳之精也天之使也而出入轩辕绕还往来易曰天垂象见吉凶其意昭然可见礼天子一娶九女嫡媵毕具今宫人寺御动以千计或生而幽隔人道不通郁积之气上感皇天故八月二十四日遣荧惑入轩辕以悟主上出史纂左编】 
隋文帝仁寿宫八月天雨金银花至是日卯时永安宫北有自然种种音乐震满虚空 【仁寿二年出隋纪】 
吴越钱俶以天成四年是日生至端拱元年是日卒 【吴越钱俶字文德杭州临安人祖镠因黄巢之乱据有吴越奄有勾吴之地不忘象魏之心宋太宗雍熙元年封汉南国王四年春出为武胜军节度改封南阳国王俶久被病诏免入辞将发赐玉束带金唾壶碗盎等俶四上表让国王改封许王至端拱元年徙封邓王会朝廷遣使赐生辰器币与使者宴饮至暮有大流星堕正寝前光烛一庭是夕暴卒年六十俶以八月二十四日生亦以八月二十四日卒人皆异之出宋史世家传】 
彭抗真人举家二十六口白日升天 【彭抗字武阳兰陵人仕晋为尚书左丞密修仙业师事许真君纳女为真君子妇后致政挈家居豫章再诣真君门下尽传其道宋高祖永初二年八月二十四日举家升天出列仙传】 
马钰真人是日长安祈雨有诗云一犁沾足待何时五五不过二十五明日雨足 【马钰初名从义字宜甫钰字玄宝更之也号丹阳子宁海人八月二十四日长安祈雨有诗出史纂左编】 
　　二十五日
宋真宗是日真游殿上梁召近臣焚香因宴于长春殿帝作七言诗令近臣继和 【祥符七年玉海】 
卫州进士高郢上书曰太后圣德不必以一寺增辉国家永图以百姓为本舍人就寺何福之为且无寺犹可无人可乎况陛下当卑宫室以夏禹为法而崇塔庙踵梁武之风也 【唐代宗大历元年鱼朝恩奏以先所赐庄为章敬寺以资章敬太后冥福穷壮极丽尽都市之财不足用故高郢八月二十五日上书云云出郢集】 
以吕佑之等直昭文馆 【宋太宗淳化元年八月一十五日以吕佑之等直昭文馆先是但有直史馆至是始命佑之等分直备三馆职谈苑曰淳化中复置直史馆疑唐有是职也出事物纪原】 
交址贡异兽宋仁宗是日御崇政殿召辅臣等观之司马光作交址献奇兽赋其状熊颈而鸟噣豨首而牛身与夫雕题卉服之士南金象齿之珍款紫闼而坌入充彤庭而并陈翔舞太和涵濡茂泽殊俗向臻灵兽来格云云 【嘉佑三年八月二十五日宋史】 
