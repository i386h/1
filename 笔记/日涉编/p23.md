<!-- { "loadSidebar": true } -->
宋仁宗生宰臣丁谓等上表云玉瑶诞祥式契贯星之兆璇枢纪历爰标出震之期陛下清宁毓粹聪哲凝华候回炎律气应熏风协离德之融辉仰荣河之启瑞请以四月十四日为干元节从之 【仁宗母李氏梦一羽衣之士跣足从空而下云来为汝子时上未有嗣是夕召幸有娠明年四月十四日生仁宗幼年每穿履袜即亟令脱去常徒步禁中皆呼为赤脚仙人盖古之得道李君也一云仁宗以祥符三年生章懿梦二日在天其一忽堕以裙承之干与元年帝即位又真宗未有仁宗尝遣左珰诣茅山求嗣遇王异人言王真人已降生于宋朝珰问王真人本是何人曰古燧人氏章懿亦梦羽衣数百人从一仙官自空而下曰此托生于夫人及生宫中火光烛天始行步尝持槐木简以筋钻之真宗问何用曰试钻火耳帝顾后妃曰异人之言信不虚矣出元符宫石刻】 
吕岩字洞宾以是日生母就蓐时异香满室天乐浮空一白鹤自天飞下竟入帐中不见 【曾祖延之终浙东节度使祖渭终礼部侍郎父让海州剌史贞元十四年四月十四日巳时生生而金形木质道骨仙风鹤顶龟背虎体龙腮颈修颧露额阔身圆鼻梁耸直面色黄白左眉角一黑字左眼下一黑子少聪敏日记万言矢口成文既长身五尺二寸喜顶华阳巾衣黄白襕衫系大皂绦状类张子房二十不娶始在襁褓马祖见之曰此儿骨相不凡出史纂左编】 
潭州鹤会 【潭州兵马都监赵不问淳熙九年四月十四日作鹤会一道人不知所从来摄衣升戺不与人楫径入堂房内不见但于几上得一幅纸书绝句云这回相见不无缘满院风光小洞天一剑当空又飞去洞庭惊起老龙眠末题谷客书谷客即洞宾也出道书】 
陈楠是日与会主云我来尸解会主不以为事遂留四句曰顶上雷声霹雳混沌落地无踪今朝得路便行骑个无角火龙即日尸解 【楠字南木号翠虚惠州慱罗县白水岩人以盘襱箍桶为生人无有知者作盘拢箍桶颂盘拢颂曰终日盘盘圆又圆中间一位土为尊磨来磨去知多少个里全无斧凿痕箍桶颂曰有漏教无漏如何水泄通既能圆密了内外一真空其言超悟如此后得太乙刀圭金丹法诀于毗陵禅师人有求符水者翠虚捻土付之病多辄愈故人呼之为炼泥丸宋宁宗嘉定六年四月十四日在潭州与会主云云翠虚度弟子三人鞠九思沙蛰虚白玉蟾出史纂左编】 
金世宗设二帐于御幄之东约处机居之 【丘处机字通密号长春子金世宗设一帐于御幄之东约处机四月十四日居之及期有山贼之报改卜十月望□左编】 
　　十五日
四月庚戌朔十五日甲子哉生霸成王有疾不豫故顾命曰惟四月哉生霸 【死霸朔也生霸望也哉始也翌日成王崩出前汉书】 
宋真宗章穆皇后郭氏崩 【景德四年宋史礼志】 
程正叔进讲文公以下预焉 【元和二年四月十五进讲迩英殿殿朱漆钓窗青幕障日殊宽凉矣出明道集】 
苏东坡绍圣元年是日过韦城而吴传正之甥欧阳思仲在焉相与谈传正高风东坡尝作洞庭春色赋传正独爱重之又作中山松醪赋不减前作东坡独恨传正未见乃取李氏澄心堂纸杭州程奕鼠须笔传正所赠易水供堂墨录以授思仲使面授传正且祝深藏之 【东坡与传正为世外之游及将赴中山传正赠东坡易水供堂墨一丸而别出长公外纪】 
此日自堂厨至百司厨通谓之樱笋厨诗曰春事无多樱笋来 【岁时记】 
焉耆国以是日游林 【焉耆国东高昌西龟兹南尉犁北乌孙俗尚娱邀二月朏出野祀四月十五日游林酉阳杂俎】 
洞宾纯阳飞升
云房降诞 【祖师姓锺离讳权云房其字也是日降生仕汉为将军因失机入终南山得少阳帝君之术仙去出道书】 
张法乐真人成仙 【出翰墨大全】 
刘珍广汉什方人曰吾功行已成某月某日吾当升天至期自以火化 【刘开皇中居安乐山忽取道经锺磬封于石室中曰后六十年当有圣君取之吾四月十五日升天隋文帝遣使至山访其事令建三观唐高宗遣使取丹经锺磬以进出□州志】 
僧尼是日就禅剎挂搭谓之结夏又谓之结制 【出荆楚岁时记其结夏者盖夏乃长卷之节在外行则恐伤草木虫类故释苑宗规云祝融在候炎帝司方当法王禁足之辰是释子护生之日至七月十五日应禅寺挂搭僧尼尽皆散去谓之解夏又谓之解制禅苑宗规云金风渐渐玉露滚滚当觉皇解制之辰是法岁周圆之日大藏经云四月十五日僧尼坐草为一岁谓之法岁】 
　　　诗
望朝斋戒是寻常尽起金根第几章竹叶饮为甘露色莲花鲊作肉芝香松膏北雨凝云磴丹粉经年染石床剩欲与君终此志顽仙惟恐鬓成霜 【皮日休四月十五日和陆龟蒙道室书事】 
　　十六日
陈宣帝是日天雨雹始兴王叔陵剌后主于丧次据东府反 【大建十二年俄而伏诛出隋书】 
唐太宗避暑九成宫是日上及中宫历览台观闲步西城王勃颂曰扃牖六合奔走八神梯霄架极考遗基于汶上稽故典于淹中阳灵开避暑之宫景福致追凉之殿洞龙对溜铁凤连甍 【九成宫隋之仁寿宫也冠山抗殿绝壑为池汉之甘泉不能尚也贞观六年四月十六上及中宫历览台观出旧传】 
唐玄宗诏享太庙每室加常食一牙盘 【天宝五载四月十六日诏唐享庙每室加常食一牙盘五代遂废享庙之设牙盘自唐始出事物纪原】 
先天降圣节听京城燃灯一昼夜 【真宗祥符六年出宋史礼志】 
忌嗜欲犯之夭寿 【孙真人集】 
天仓开宜入山修道 【遵生八笺】 
　　十七日
玄宗景龙二年是日在厅事假寐白鹤观道士宋大辨等三十人同见赤龙据案 【上微时尝至洛阳令崔日知宅崔设馔未熟明皇因寝庭前一架藤花初开日知见巨蛇食藤花逡巡不见上览曰饥甚梦中食藤花甚美日知乃知他日启圣之验也出逸史】 
高宗册贵妃吴氏为皇后 【绍兴十二年宋史】 
帝御集英殿赐状元王佐以下及第出身同出身 【朱晦庵之科共二百三十人出七修类稿】 
张韶于紫草车中载兵器犯银台门共三十七人入大内对食于清思殿即日禁兵诛之 【出唐书天文志】 
程明道再上疏 【熙宁三年四月十七日再上疏谏新法疏中有中外人情交谓不可设令由此侥幸事小有成而兴利之臣日进尚德之风浸衰矧天时未顺地震连年四方人心日益动摇云云出明道集】 
杨氏裸坐 【吴清妻杨氏号监真君头痛自春及夏静坐忽不见四月十七日夜见杨氏裸坐屋上称先日有同行伴煎茶汤相待汴州姓吕名德贞同州姓张名仙真益州姓马名办真宋州姓王名信真及还有一女冠赋诗相别云道启真心觉渐清天教绝粒应精诚云外歌声笙管合花间风引步虚声唐元和十二年出逸史】 
翊圣真君下降 【道经】 
　　　诗
圆顶双胡碧眼人晓天亲送石麒麟九龙浴佛经旬日名世纔生属此辰 【事文类聚】 
玄天之龙兮见而在田我后之龙兮飞以御天据圣人之大宝与别祖而同玄高出而潜跃以自试来定天宝居然假寐合而成体散而成章若窥于牖若施于堂且据案而向明负扆以当阳日月在身有祗天之嘉梦风雨合气将振翼而雄骧群居愕主圣作物睹赫然龙光真我明王折券表异亦惟前闻旷然振古卓有吾君王人之瑞比之龙首高居而远望以临乎九有天子之威比之龙鳞皇之可畏以肃乎万人徒称其象未睹其真恭惟我后近取诸身于昭巨唐其命惟新永据九五斯焉
万春 【景龙二年夏四月十七日玄宗厅事假寐道士宋大辩等见赤龙据案潘炎于是作赤龙据案赋】 
　　十八日
成都府有逍遥山壁上有汉安元年四月十八日会仙友字 【逍遥山在简县宋景德间有杨用晦者隐居此山山北有层崖崖有东西二室后有二丹灶又有石窟出蜀志】 
唐肃宗崩 【葬建陵在京兆府醴泉县界通考】 
孔子卒于鲁城北泗上 【出鲁史据左氏云鲁哀公十六年夏四月已于孔丘卒司马迁遵之诸儒又遵之是孔子所卒之年当从左氏然十六年乃壬戌之岁也是岁四月戊申朔有乙丑而无己丑己丑乃在五月之十二己与乙文亦相近故误书也所谓乙丑则四月十八日自壬戌岁上朔己酉孔子之年乃七十四谓七十三者非也孔子卒亦载于二月十八日】 
紫微北极大帝诞日 【道经】 
　　　诗
天气清和仅两旬一旬前是佛生辰当年来应徐卿梦此夕遥瞻寿宿明 【事文类聚】 
　　十九日
武王祀周庙 【武王伐商四月十九日祀于周庙通考】 
肃宗以星文变异御明凤楼大赦天下改干元为上元追封周太公望为武成王依文宣王例置庙以历代良将为十哲白起韩信诸葛亮李靖李绩列于左张良田穰苴孙武吴起乐毅列于右 【上元元年出会要】 
唐德宗生群臣上寿不置节名不纳中外之贡驸马高怡献金铜像德宗曰有何功德非吾所为退还之 【天宝元年四月十九生出旧唐书】 
真元五年是日顾况作宋州剌史厅记记曰商丘之地辰火之宿孟诸之湄阏伯所迁微子所奉之国也仲尼之伐树子罕之弃车皆此地焉梁孝王时四方游士邹生枚叟相如之徒朝夕宴处更唱迭和天寒水冻酒作诗滴是有文雅之台清冷之地云云 【事文类聚】 
成都风俗每岁是日士女泛舟浣花溪之百花潭府尹亦至潭上置酒高会设水戏渡尽乐而返相传唐冀国夫人故事也冀国夫人是日生先唐宁节度西川微服行民间见而悦之纳以为妾宁妻死遂为继室每生日置酒浣花溪之百花潭徘徊终日后人因之遂以为常成都谓之浣花遨头宴于杜子美草堂沧浪亭倾城皆出锦绣夹道 【成都士女四月十九日泛舟冀国夫人姓任汉上小家女任媪尝祷于神祠梦神人授以大珠觉而有娠明年四月十九日生年稍长释氏教甚谨有僧过其家疮疥满体衣服垢敝见者心恶女独敬事之一日僧持衣从以求浣女欣然濯之溪边每一漂衣莲花辄应手而出里人惊异求僧不知所在因识其处为百花潭及女为冀国夫人每四月十九诞辰置酒江上泛舟访漂衣故处故后人以是日至此设水戏渡老学庵笔记亦出蜀志】 
张重华郑景世升仙 【翰墨大全】 
　　二十日
赵王伦矫制废贾后害张华等 【晋永康元年四月二十日先大风□沙张华舍风飘起出广古今五行记】 
李希孝欲模写捕鱼图 【捕鱼图王右丞草也元佑元年四月二十日季希孝欲摸写无善工出晁补之捕鱼图序】 
司马光应诏 【四月二十日诏言过失与朝廷政事之阙司马光曰臣以驽下之材自仁宗皇帝蒙擢侍从服事三朝恩隆德厚陨身丧元不足为报虽访问所不及犹将被肝沥胆以敕其区区之忠况圣意采纳之动督责之严谆谆如此敢不为陛下别白当今之切务少补万分之一耶云云出文鉴】 
