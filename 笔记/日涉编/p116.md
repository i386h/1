<!-- { "loadSidebar": true } -->
唐代宗吐蕃寇泾原节度使高晖以城降之 【代宗广德元年吐蕃入寇边将告急程元振皆不以闻九月二十日吐蕃寇泾原高晖为之卿导诏以雍王适为关内元帅郭子仪为副元帅出镇咸阳以御之子仪闲废日久部曲离散至是召募得二千骑而行至咸阳吐蕃帅吐谷浑党项民羌二十余万众弥漫数十里自司竹园循山而东子仪使判官中书舍人王延昌入奏请益兵凤翔府盩厔县有司竹园出段公家传】 
王师讨之是日城陷 【英显王庙在梓州梓潼县本梓潼神也旧记曰神本张亚子仕晋战死而庙存唐明皇狩蜀神迎于万里□追命左丞相咸平中益卒为乱王师讨之忽有人呼曰梓潼神遣我来九月二十日城陷□克州以状闻故命追封英显王出事物纪原】 
东坡是日别南北山道友去杭与杨元素同舟而陈令举张子野皆从之 【东坡熙宁七年杭州通判以子由在济南求为东州守既得请九月二十日去杭别南北山道友长公外纪】 
宜斋戒沐浴鸡鸣时沐浴令人辟兵 【风土记】 
天帝游东井 【道经】 
　　　诗
岐阳九月天微雪已作萧条岁暮心短日送寒砧杵急冷官无事屋庐深愁肠别后能消酒白发秋来已上簪近买貂裘堪出塞忽思乘传问西林 【东坡九月二十日怀子由】 
参横斗转欲三更苦雨终风也解晴云散月明谁点缀天容海色本澄清空余鲁叟乘桴意粗识轩辕奏乐声九死南荒吾不恨兹游奇绝冠平生 【东坡九月二十夜渡海】 
　　二十一日
唐高祖诏置常平监官以均天下之货 【武德元年九月二十二日诏出会要】 
武则天永昌元年是日敕免张楚金等死陈子昂上疏曰九月二十一日敕免张楚金等死初有风雨变为景云臣闻阴惨者刑也阳舒者德也圣人法天天亦助圣云云 【子昂疏】 
宋哲宗御迩英阁召讲读官讲书读宝训赐御书诗一首上书姓名于后 【元佑五年九月二十一日玉海】 
元人许有壬卒 【有壬幼颖敏读书一目五行尝阅衡州凈居院碑文千言一览辄背诵无遗元英宗至治二十四年九月二十一日卒有壬历事七朝垂五十年遇国家大事无不尽言皆一根至理而曲尽人情当权臣恣睢之时稍忤意辄诛窜随之有壬绝不为巧避计有壬善笔札工辞章欧阳玄序其文谓其雄浑闳隽涌如层澜谥曰文忠有壬字可用年七十八出元史许有壬传】 
菩提达磨造于南海 【菩提达磨祖师者南天竺国香至王第三子达磨者通大之义也达磨往震旦作佛事造于南海实梁晋通七年庚子岁九月二十一日也出左编】 
　　二十二日
宋高宗内出亲书大有大畜二卦与孟子之言七篇凡十扇遣中使宣示宰执 【建炎二十九月二十二日玉海】 
杯渡僧卒于赤山湖 【杯渡者不知姓名尝乘杯渡水故世人呼此僧为杯渡有齐谐妻病笃杯渡一咒□愈元嘉三年九月二十二日辞谐卒于赤山湖谐迎尸还葬至四年有一僧来云是杯渡弟子家师欲来相见荅曰杯渡已死何得复来顷之杯渡□谐大惊礼拜之出高僧传】 
　　　诗
月入千江体不分道人非复人间人钟山南北安禅地香火他时共两身 【王荆公九月二十二日夜梦高邮土山道人赴蒋山北□云峰为长老已而坐化复出山南兴国寺与衍公同卧一榻片竹数寸土绕生丝属荆公藏之荆公弃弗取】 
　　二十三日
亲祀明堂 【宋神宗元豊三年通考】 
宋真宗召宗室近臣对清景殿内出御制赐皇太子元良述六艺箴各一卷又作七言十韵诗赐宰臣寇准等遂宴于殿内 【天禧二年玉海】 
宋仁宗奉天书至长春殿 【宋真宗干兴元年崩仁宗即位召辅臣赴会庆殿见先帝生平服御玩好之具帝与辅臣议及天书皆先帝尊道膺受灵贶之瑞不可久留人间宜于永定陵奉安九月二十三日奉道天书至长春殿帝上香再拜奉辞出宋史礼志】 
　　　诗
才名旧楚将妙略拥兵机玉垒虽传檄松州会解围和亲知计拙公主漫无归青海今谁得西戎实饱飞 【广德元年九月二十三日杜工部在阆州祭房管作此警急诗至十月吐蕃陷京师十二月吐蕃陷松维州出年谱】 
　　二十四日
周世宗生百寮上表曰寿丘降迹爰符出震之期里社应祥式契乘干之运候属澄河时当降圣鲽水鹣林望尧云而献祝柏圭谷璧趋禹会以骏奔请以二十四日为天清节所冀金相玉振负宝历以弥新地久天长焕文编而不朽从之 【天中记】 
宋太宗幸潜龙园临水谓近臣曰朕不至此已十年今池边之木已成林矣 【淳化三年九月二十四日出会要】 
庾翼于康帝即位欲率众北伐是日行至夏口上表曰臣以胡寇有弊亡之势蹔率所统致讨山北并分见众略复江夏数城臣等以九月十九日发武昌以二十四日达夏口辄简卒搜乘停当上道 【翼字雅恭庾亮之弟也风仪秀伟少有经纶大略与殷浩并才名冠世翼欲北伐上疏于康帝曰贼季龙年已六十奢淫理尽丑类怨叛又欲决死辽东皝虽骁果未必能固若比无掣肘之虏则江南将不异辽左矣辄率南郡太守王愆期江夏相谢尚寻阳太守袁真西阳太守曹据等精锐三万风驰上道并发所统六州奴及车牛驴马百姓嗟怨帝及朝士皆止之翼不从违诏九月二十四日辄行至夏口复上表出晋书庾异传】 
　　二十五日
宋徽宗颁鹿鸣宴乐章五曲乐育人才贤贤好德烝我髦士利用宾王云云 【政和二年音乐志】 
范希文以是日作岳阳楼记记有霪雨霏霏连月不开阴风怒号浊浪排空日星隐曜山岳潜形商旅不行樯倾楫摧薄暮冥冥虎啸猿啼云云
天符节 【翰墨大全】 
无诤慧初常德府德山僧是日上堂顾视大众曰见么在天成象在地成形在日月为晦为朔在四时为寒为暑鼓之以雷霆润之以风雨又曰一趯趯翻四大海一拳拳倒须弥山佛祖位中留不住又吹渔笛汨罗湾九月二十五聚头相共举瞎却正法眼拈却云门普德山不会说禅嬴得村得社舞呵呵呵啰啰哩遂作舞下座 【楚通志】 
南极长生大帝降现 【道经】 
　　　诗
兵作洛阳千里伴老刘因疾驻行轩今朝独自山前立雪满三峰倚寺门 【元祯与太白同之东洛至栎陟太白染疾驻行祯九月二十五日至华岳寺雪后望山】 
　　二十六日
宋太宗诏来年正月亲耕 【雍熙四年九月二十七日诏出通典】 
海陵王之子广阳是日生 【滕王广阳母南氏本民家婢随元妃入宫海陵王幸之有娠正隆二年九月二十六日生广阳十月满月海陵今施在京贫民出金史】 
右羽林大将军建昌王攸宁除纳言着紫带金龟 【唐武后天授二年攸宁借紫衫金带九月二十六日着紫带金龟则借紫之制自则天攸宁始也出事物纪原】 
任宗谊以是日葬须城县 【宋大观二年葬宗谊字仲宜除知淄州借紫加勋骑都尉载墓铭】 
南斗星下降 【道经】 
　　二十七日
宋明帝是日白气见东南长二丈形状长大猛过彗星占曰除旧布新易主之象 【太始三年南齐书天文志】 
宋太宗皇太子谒太庙乘金辂 【至道元年九月二十七日常朝则乘马皇太子即真宗出宋史】 
绍圣二年九月二十七日苏东坡在惠州皇华馆思无邪斋记外祖程公遗事 【记曰公讳仁霸眉山人以仁厚信于乡里蜀平中朝士大夫惮远宦阙选士人有行义者摄公摄录事参军眉山尉有得盗芦菔根者实窃而所持刀误中主人尉幸赏以劫闻狱椽受赇掠成之太守将虑囚囚坐庑下泣涕衣尽湿公适过之知其冤咋谓盗曰汝冤盍自言吾为汝直之盗果称冤移狱竟杀盗公坐诛囚罢归不及月尉掾皆暴卒后三十余年公昼日见盗拜庭下曰尉掾未定服待公而决前此地府欲召公暂对我叩头争之曰不可以我故惊公是以至今公寿尽今日我为公荷担而往暂对即生人矣子孙寿禄朱紫满门矣公具以语家人沐浴衣冠就寝而卒其幼时闻此语言已而外祖寿九十舅氏始贵显寿八十五曾孙皆仕有声同时为监司者三人玄孙宦学益盛而尉之子孙微矣予记公之遗事以遗程氏出事文类聚】 
俨公禅师与门人告别跌坐而化 【俨公禅师曹氏子儿时独不戏九岁乐为僧父不能夺其志抱经笥入岣嵝山从名师至元和十三年九月二十七日趺坐而化出刘禹锡碑记】 
清源真人生 【翰墨大全】 
　　二十八日
宋太宗校猎近郊帝御弧矢射走兔四御制猎诗群臣属和 【兴国二年玉海】 
瀛国公以是日为天瑞节 【纂记渊海】 
星源诞圣日 【婺源庙记】 
　　　诗
寒包已向青春发又见秋深特地开应笑菊残无意思不能邀赋洛阳才 【梅尧臣九月二十八日题牡丹】 
九月二十有八日天愁无光月不出浮云蔽天众星没举手向空如抹漆天昏地黑有一物不见其形但闻其声其初切切凄凄或高或低乍似玉女调玉笙众管参差而不齐既而咿咿呦呦若轧若抽又如百两江州车回轮转轴声哑呕鸣机夜织锦江上群鴈惊起芦花洲吾谓此何声初莫穷端由老婢扑灯呼儿曹云此怪鸟无匹俦其名为鬼车夜载百鬼凌空游其声虽小身甚大翅如车轮排十头 【梅尧臣作鬼车古风鬼车即车载板亦名逆鸧】 
　　二十九日
唐光宅元年是夜有星如半月见西方 【天文志】 
王镇恶率龙骧将军蒯恩百舸前发 【镇恶剧人也镇恶王猛之孙或荐镇恶于高祖高祖谋讨刘毅镇恶曰有事西楚请赐给百舸为前驱义熙八年刘毅有疾求遣从弟兖州刺史蕃为副贰高祖伪许之大军西讨转镇恶参军加振武将军高祖至姑熟遣镇恶率龙骧将军蒯息百□前□是九月二十九日也出王镇恶传】 
元人星吉北面再拜曰臣力竭不能报国言毕而绝 【星吉字吉甫谥忠肃至正十一年贼巢据彭泽吉甫欲攻之而江州食粮匮乃谕民输财麦令士卒守小孤山自驻番阳口阨江湖要冲以图恢复然乱已久湖广江浙无援助者或请去就食东南图再举吉甫曰吾受命守江西此江西地也死则死此去将何之贼知兵食俱竭帅大舶载苇蔽江而下杜上下流纵火焚攻数千兵战死吉甫犹坚坐大呼曰杀贼杀贼俄而贼射吉甫中目什舟中贼素识吉甫名不忍害贼以刀胁吉甫降吉甫骂不已贼终不敢害吉甫不食九日九月二十七日自力起北面再拜曰臣竭力不能报国言毕而绝年五十七出宋濂集】 
　　　诗
指麾八荒定怀柔万国夷单于陪武帐日逐卫文攦端扆朝四岳无为任有司共乐还谯宴欢此大风诗 【唐太宗幸庆善宫宴从臣子渭滨作】 
　　三十日
东汉安帝延光三年是日日有食之 【京房占曰骨肉相贼】 在氐十五度为宿宫宫中宫也时上听中常侍江京樊豊等谗言废皇太子 【通考】 
元顺帝天甫明西南方天裂红光烛地移时始复又白虹贯日 【至正己亥年九月三十日出元史】 
魏主珪以是日甲子进军攻之太史令龟崇曰不吉昔纣以甲子亡谓之疾日兵家忌之珪曰纣以甲子亡武王不以甲子兴乎崇无以对 【晋武帝隆安元年九月魏主珪自将围中山中山饥甚慕容麟帅二万余人出据新市九月三十日甲子魏主进军攻之出晋书】 
黄山谷卒 【黄山谷作承天院记朝廷谓其幸灾谤国以崇宁二年自鄂谪宜州独赴贬所崇宁四年九月十日卒出楚通志】 
