<!-- { "loadSidebar": true } -->
元祯暴疾卒 【元祯字微之河南人八岁丧父其母郑夫人家贫为祯自授书教之九岁能属文二十八应制登第者十八人祯第一后改授越州刺史兼御史大夫浙东观察使会稽山水奇秀祯所辟幕职皆当时文士而讽咏诗什动盈卷帙副使窦巩海内诗名与祯酬唱最多太和五年七月二十二日卒于镇时年五十三赠尚书右仆射出旧唐书】 
　　二十三日
晋成帝有星孛于西北至七月是日乃灭占曰为兵乱 【咸和四年郭默杀江州刺史刘胤荆州刺史陶侃讨默明年斩之是时石勒又始僣号出通考】 
京兆韦词为宛陵廉使是日微雨词于公署寝忽梦一人投刺视之见题其字曰李故言俄于恍惚间空中有人言明年及第状头 【元和六年词讶其事为名中少有故字者焉得有李故言哉后果有举人投剌其名一如梦中但故为固耳词藏梦中事不泄乃曰足下明年必擢第兵部侍郎许孟容知举果擢为榜首初固言尝梦看宋景衣后固言居左拾遗旧例谏官从驾行礼者太常各□礼衣一袭固言所服衣衣下有字曰□补阙宋景信乎数皆前定此出续定命录又先固言下第游蜀遇一老姥与言郎君明年芙蓉镜下及第明年果状元及第诗赋有人镜芙蓉之目所遇老姥乃金天神也出酉阳杂俎】 
　　　诗
淅淅晓风起孤舟愁思生蓬窗一萤过苇岸数蛩鸣老大畏为客风波难计程家人夜深语应念客犹征 【张宛丘十月二十三日立秋夜行泊林里港】 
　　二十四日
宋仁宗御迎阳门召宰执以下观御书妙法正觉殿额次赴天章阁观御书 【嘉佑三年】 
南宋高宗出御制郊祀天地宗庙乐章并御札付宰执宣示禁从及馆阁之臣 【绍兴二十八年以上玉海】 
西蜀孟昶卒太祖伤之是日正衙备礼册命昶其文曰维干德二年某月某日皇帝若曰咨尔故检校太师兼中书令秦国公孟昶册赠之典所以彰世祚而纪勋伐继绝之义所以旌异域而表来□苟匪全功宁兼二者国家乘干抚运拓地开图既定壶关之乱复剪淮夷之凶兵威震迭寰宇来同以至薄伐两川徂征三峡惟尔昶袭乃堂构据有巴庸于戏尔有及亲之孝特异常伦尔有达上之情所期终养何高穹之不佑与幽壤之同归云云 【昶母李氏随昶至京师太祖数命肩舆入宫谓之曰母善自爱无戚戚怀乡土异日当送母归李氏曰使妾安往太祖曰归蜀李氏曰妾家本太原得归并土妾之愿□时晋阳未平太祖闻其言大喜曰俟平刘钧即如母愿因厚加赐赉及昶卒不哭以酒酬地曰汝不能死社稷贪生以至今日吾所以忍死者以汝在尔今汝既死吾何生焉因不食卒太祖闻而伤之七月二十四日正衙备礼册命昶出宋史世家传】 
仁宗谊卒 【宗谊知淄州□紫加勋骑都尉以大观元年七月二十四日终于家刻跋作志铭铭曰服周于身棺周于服刳石豪文以为之椁度三之一得其函深如函之深为之盖慱其封可隐其坎可席从先大夫归此真宅宗谊字仲宜出宋文鉴】 
龙树王生辰 【藏经】 
　　二十五日
晋安帝五虹见于东方 【义熙七年七月二十五日虹见占曰五虹见天子黜圣人出出宋书符瑞志】 
琅耶王俨斩和士开 【和士开字彦通清都□□人也世祖恃恒令士开与太后握槊又出入卧内遂与太后为乱及世祖崩弥自放恣琅邪王俨恶焉七月二十五日斩之时年四十八士开禀性庸鄙不窥书传发言吐论惟知谄媚河清天统以后威权转盛富商大贾朝夕填门朝士不知廉耻者多相附会甚者为其假子出北齐书恩幸传】 
盘瓠石窟每岁是日扶老携幼集于庙祠以牛彘酒酢椎歌欢饮 【武溪山高可万仞半有盘瓠石窟可容数万人窟中有石似狗形蛮俗相传曰盘瓠每岁七月二十五日种类四集于庙扶老携幼环宿其旁凡五日祠以牛彘酒酢椎歌欢饮即还又魏略曰高辛氏有老妇居王室得耳疾桃之乃得物大如茧妇人盛瓠中覆之以盘俄顷化为大其文五色因名盘瓠出武陵记】 
刘助尸解 【助唐人即瞻之弟年十三能诗读书惟精于道德经尝结茅舍山林间以不妻为誓瞻曰以子频秀取青紫如探囊何苦尔尔曰富贵草上霜耳不知养性冢兆累累虽王侯何益忽一日有二道士过访其庐与之谈甚异之二人秘传内养之术兼授餐松服石之法相处近月乡人视其庐有五色云笼之又谓助曰吾二人度汝君勿泄吾王屋真人也二人忽不见助大中元年七月二十五日尸解去此事九月十六日亦载列助字符德郴阳仙传】 
通天护国嘉应侯生 【翰墨大全】 
沐浴令人寿长 【云笈七签】 
　　　诗
一夕骄阳转作霖梦回凉冷润衣襟不愁屋漏床床湿且喜溪流岸岸深千里稻花应秀色五更桐叶最知音无田似我犹欣舞何况田家望岁心 【曾茶山七月二十五日大雨作】 
我梦游天台横空石桥小秋风吹菵露翠湿香袅袅应真飞锡过绝涧度云鸟举意欲从之翛然已松杪微言粲珠玉未说意先了觉来如堕空耿耿窗户晓群生陷迷网独达从古少杜叟子何人长啸万物表妻孥空四壁振策念轻矫遂为赤城游飞步凌缥缈问禅不归舍屡为瓠壶绕何人识此志佛眼自照瞭我梦君见之卓尔非魔娆仙葩发茗碗剪刻分葵蓼从今更不出闭户闲騕褭时从佛顶岩驰下双莲沼 【元豊八年杜几先自浙东还东坡七月二十五日相遇于金山话天台之异作诗赠之】 
　　二十六日
千秋节 【唐玄宗开元四年上封事者言寿星居列宿之长宜置寿星坛敕七月二十六日为千秋节祭老人星出玉海据会要以八月五日为千秋节两日俱载】 
宰臣秦桧是日撰景钟铭上之 【宋高宗绍兴十六年玉海】 
晋平南将军侍中王廙工飞白祖述张法淂索靖书七月二十六日一纸每宝翫之 【王廙右军之叔父遭永嘉丧乱乃以一纸四迭缀衣中以渡江令蒲州桑泉令豆卢器得之迭迹犹存出国史异纂】 
　　　诗
夜入磻溪如入峡照山炬火落惊猿山头孤月耿犹在石上寒波晓更喧至人旧隐白云合神物已化遗踪蜿安得梦随霹雳驾马上倾倒天瓢翻 【东坡七月二十六日五更起行至磻溪未明作之】 
　　二十七日
唐玄宗是日敕风伯雨师济时育物谓之小祀 【天宝四载玉海】 
宋高宗幸秘书省至右文殿降辇颁手诏曰盖闻周建外史掌三皇五帝之书汉选诸儒定九流七略之奏文德之盛后世推焉仰惟祖宗建开册府凡累朝名世之士由是以兴而一代致治之原盖出于此朕与学士大夫共宏斯道 【绍兴十四年高宗新建秘书省七月成秘书少监游操等援宣和故事请车驾临幸诏从之七月二十七日幸秘书省出宋史】 
吏部侍郎王播以是日为京兆尹兼御史大夫 【唐穆宗长庆二年】 
堰以是日破 【肃宗孝昌二年杨州刺史李宪表云门下督周伏兴以去七月患□还家至十一日梦渡肥水行至草堂寺南遥见七人一人乘马着朱衣笼冠六人从后兴路左而立至便再问兴何人兴对曰李公门下督暂使硖石共人语兴君可回我是孝文皇中书舍八遣语李宪勿忧贼堰此月破矣兴行两步呼兴姓字令兴速白兴寤晓遂还城具言梦状七月二十七日堰破出魏书】 
　　二十八日
永寿节 【周太祖七月二十八日出玉海】 
玄宗车驾以是日至蜀郡扈从官吏军士到者一千三百人宫女二十四人而已 【天宝十五载出唐书】 
肃宗是日以郭子仪李光弼并加平章事 【至德元载出唐历】 
右补阙常浚贬万州司户 【唐禧宗光启元年常浚上疏以为陛下姑息藩镇太甚是非功过骈首并足致天下纷纷若此犹未之寤宜稍稍典刑以威四方田令孜之党言于上曰此疏传于藩镇岂不致其猜忿上览之不悦顾谓侍臣曰藩镇若见此疏深为忿恨自此猜间至七月二十八日贬浚万州寻赐死其是非功过骈首并足言齐是非一功过无所差别也出续宝运录】 
夜军是日乱田弘正并家属参佐将吏等三百余口并遇害 【唐穆宗闻之震悼出旧唐书】 
宋王深甫卒 【深甫以进士补亳州卫真县主簿岁余自兑去有劝之仕者辄辞以养母其墓志铭王安石作焉铭曰呜呼深父维德之仔肩以迪祖武厥艰荒遐力必践取莫吾知庸亦莫吾侮神则尚反归刑此土治平二年七月二十八日卒宋文鉴】 
苏东坡卒于常州 【子由作东坡墓志铭云先生七月被病二十八日卒于昆陵吴越之民相与哭于市其君子相与哭于家计闻四方无贤愚皆咨嗟出涕徽宗建中靖国元年时年六十六出长公外纪】 
西洛刘真人升仙 【集仙录】 
　　　诗
汉节荧煌直北驰皇家卜世万年期东京盛德符高祖说与中原父老知 【朱文公七月二十八日闻报喜而成诗】 
吾年四十九羁旅失幼子幼子真吾儿眉角生已似未期观所好蹁跹逐书史摇头却梨栗似识非分耻吾老常鲜欢赖此一笑喜忽然遭夺去恶业我累尔衣薪那免俗变灭须臾尔归来怀抱空老泪如泻水
我泪犹可拭日远当日忘母哭不可闻欲与汝俱亡故衣尚悬架涨乳已流床感此欲忘生一卧终日僵中年忝闻道梦幻讲已详诸药如丘山临病更求方仍将恩爱刃割此衰老肠知迷欲自返一恸送余伤 【东坡子遯七月二十八日亡于金陵作二诗哭之】 
　　二十九日
晋安帝是夜彗星出太微中彗柄起上相星下芒尾渐长至十余丈进埽北斗及紫微中 【义熙十四年占曰彗星出太微社稷亡天下易政出宋书符瑞志】 
宋真宗诏辅臣观粟于后苑御山子观御制文阁御书及嘉禾图赐饮是日皇子从游 【景德六年宋史礼志】 
陈搏左手支颐升仙 【陈搏毫州真源人幼尝有青衣老妪来乳之成道后隐于华山玉泉院后又命弟子贾德升凿石室张超谷既成而大笑左乎支颐而死时元佑二年七月二十九日也出七修类稿据史纂左编十月二十二据翰墨大全七月二十二】 
天皇真人受六壬遁甲秘经日 【翰墨大全】 
　　　诗
麟阁龙旗日月章中兴再见赭袍光仰观焜耀人文盛深识扶持德意长功利从今卑管晏浮华自昔陋卢王惭非实学酬天造敢效明河织女襄 【吕东莱恭和御制七月二十九日幸秘书省】 
　　三十日
天凤三年是日日食王莽大赦天下 【通考】 
宣城太守殷佑有病韩友善占卜筮之曰七月三十日大鸲鸟来集厅事上宜勤伺取若获者为善不获将成祸至期果有大鸲垂尾九尺来集厅事上掩捕得之佑乃迁石头督护后为吴郡太守友占卜神效甚多而消殃转福无不验 【友字景先庐江舒人也为书生受易于会稽伍振故善占卜出晋书翰友传】 
吊鸟山俗传曰凤死其上每至七月三十日望群鸟来集其上鸣呼 【李雕四部】 
地藏菩萨生辰 【藏经】 
孔子是日太上老君受三乘妙道 【翰墨大全】 
　　　诗
端筴得幽贞考盘寄兹岭未成长往计抱恨终耿耿秋风吹庭树遥夜枕席冷感彼岁序移慨此心事永明晨发孤兴趋驾向绝境跻攀力虽倦想象意逾骋云山一以眺俯仰疑倒景检校石田收眷恋茅屋静淹留复未遂外物媿张邴珍重同来人妙语各清整击节三叹余超然得深省 【朱文公淳熙戊戌年七月二十九日与子晦纯叟伯林同发屏山西登云谷三十日夜乃至而李通德功亦自山北来会赋诗纪事】 
日涉编卷八
楚应城陈阶升也甫编辑
邑人徐养量叔弘甫校刻
程以良衷一甫
陈蘵　　甫
张于征叔任甫
黄大任成玉甫仝阅
　八月〔一〕
