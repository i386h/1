<!-- { "loadSidebar": true } -->
王居安少时刘孝韪是日过其家塾见居安异凡儿使赋八夕诗援笔成之有思致孝韪惊拊其背曰子异日名位过我 【居安少读孝经有从旁指曰晓此乎即荅曰夫子教人孝耳宋孝宗淳熙十四年举进士授徽州推官后居安以书生于兵事不学而能有论居安者曰扫除群邪以匡王国其志壮哉居安字资道黄岩人出宋史列传】 
诏再修士雄记 【钱塘沈振蓄一琴名冰清腹有晋陵子铭云卓哉斯器乐惟至正音清韵高月苦风劲巢余神爽泛绝机静雪夜敲冰霜天击磬阴阳潜感石臧前镜人其审之岂独知政大历三年三月三日上底蜀郡奉诏书贞元十一年七月八日再修士雄记或以谓晋陵子杜牧道号篆法类义山不知士雄何人也出国史补】 
桂阳城武丁有仙道是日失武所在 【武丁忽谓其弟曰七月七夕织女渡河诸仙悉还宫吾向已被召不得停与尔别矣弟问织女何事兄何日当还□曰织女暂诣牵牛吾去后三千年当还耳初八日失武所在出绩齐谐事】 
商人李环戴政俱沉于江 【王植新赣人也与朱寿乘舟过袁江时日暮远眺谓寿曰此是楚昭王获萍实之处仲尼言童谣之应也寿曰识者以童谣为偶然而圣人必知之言讫见岸上青衣执芦荻谓植曰卿从何处来植曰自赣至青衣又谓寿曰仲尼不语怪力乱神何也寿曰夫子圣人也不语怪神者恐以乱教青衣曰善又曰子信怪神乎寿曰吾信之青衣曰我非鬼神又非人类又谓植曰明日有李环戴政俱是商人以利剥民上帝恶之欲沉于江植寿异之乃牵舟上流遇一贾舟问以姓名如其言寿谓植曰上帝恶不善事已定矣时晋恭帝元熙元年七月八日也二商一时俱沉溺谭者谓此处有青蛟往往见于波中所见青衣者恐蛟有灵奉上帝之命也出九江记】 
　　九日
晋祖遣中使谓侯益曰朕思卿前年七月九日大立战功故复以七月九日徙卿镇彭门领相印赐门戟 【侯益汾州平遥人祖父以农为业晋祖召益谓曰宗社危若缀旒卿能为朕死耶益曰愿□锐卒五千人破贼必矣后益率禁兵数千人次虎牢从宾军万余人夹汜水而阵七月九日大败其众击杀殆尽晋祖追念虎牢之功乃遣中使云云出宋史列传】 
司业李元瓘是日言礼记文少人皆竞读周礼仪礼公谷四经殆绝请习四经者许其入策选举 【唐玄宗开元□年玉海】 
宋庠上纪年通谱 【宋仁宗庆历六年七月九日庠上通谱取十七代正史并百家杂说凡正伪年号成一书诏送史馆出会要】 
金陵杜元卒 【杜元苦学有材气能为诗元至元中张文穆公欲以茂才异等荐杜元不就事二亲啧啧有声及兵乱士卒相戒不忍犯焉元至正年卒字一元出宋学士集】 
丘处机登宝玄堂留颂曰生死朝昏事一般幻泡出没水长闲微光见处跳乌兔玄量闲时纳海山挥斥八纮如咫尺吹嘘万有似机关狂辞落笔成尘垢寄在时人妄听间书毕而逝 【处机字通密号长春子一日雷雨大作人报云太液之南岸崩裂水入东湖声闻数十里鼋鼍鱼鳖尽去池遂枯涸北口山亦摧师初无言良久笑日山摧地枯吾将与之俱乎九日登宝玄堂留颂而逝出史纂左编】 
　　　诗
人间秋光七月九万里新凉到槐柳 【事文类聚】 
　　十日
刘玄德是日致书于马超曰令尊翁忠义闻于四海今被操之所害为子之道安忍坐视若能率西凉之兵以敌曹之势备当举荆襄之众则逆曹可擒奸党可灭雠辱可报汉室可兴 【建安十六年七月十日出三国志】 
宋真宗幸魏咸信第视疾 【天禧元年宋史】 
独孤君葬 【独孤君讳申叔字子重年二十二举进七又二年用博学宏词为校书郎又三年居父丧未练而没盖贞元十八年四月五日也是年七月十日葬此事四月五日亦载合璧事类】 
行开元通宝钱 【开元通宝钱缦工有文如初月者谭宾录曰武德初行开元通宝钱初进样日文德皇后搯一甲因不复改唐要曰武德四年七月十日行开元通宝钱】 
汉武帝是日扫除宫掖设座大殿以紫罗荐地燔百和香燃九微灯以待王母 【出山堂肆考据武帝内传事在七日】 
　　十一日
真宗诏近臣及寇准及冯拯观内苑谷遂宴于玉宸殿 【景德四年宋史礼志】 
郑承规因碧落碑字之难辩楷书之 【绛州兴龙宫有碧落石像皆刻其篆文世传为碧落碑洺中纪异乃云有二道士闭户三日不闻人声人怪而破户惟见二白鸽飞去刻篆宛然学占编辩为李阳冰之书盖唐人能篆者无出阳冰之右读其字难识郑承规于咸通十一年七月十一日因其字之难辩复楷书焉出七修类稿】 
印肃禅师沐浴书偈于方丈之西壁云乍雨乍晴宝像明东西南北乱云深失珠无限人遭劫幼应权机为汝清书毕跏趺而逝 【师末生时邻夜有望其室者祥光烛天远近相愕已而莲生道周或现阡陌众愈异之及师生五相丰润即善世言至干道五年七月十一日跏趺而逝号普庵出楚通志】 
玉帝遣使降石坛上以符一道捻如药丸使女仙谢自然服之 【贞元十年集仙录】 
　　　诗
行看野气来方勇卧听秋声落竟悭浙沥未生罗豆水苍忙空失皖公山火耕又见无遗种肉食何妨有厚颜巫祝万端曾不救只疑天赐雨工闲 【王荆公舒州七月十一日雨】 
介虫之长寔曰灵龟明阴阳以应化察利害以俟时于穆我皇德无不被春国洋溢神物来萃虽五灵其必臻懿双龟以时瑞陋众水而不处选天池以自寄金甲炫晃带璧日以流光绿毛丰茸度熏风而含吹不唼喋于苹藻恣东西于荷芰云云 【秋七月十一日龟雄雌各一游于内池甲耀金毛帝出示百官周存作赋】 
　　十二日
永元元年大风京师十围树及官府居民屋皆拔倒 【南齐书】 
唐玄宗是日次普安郡与房管语甚悦即日以管拜为吏部尚书同中书门下平章事 【天宝十五载玉海】 
吴直方薨 【字行可生于宋恭宗德佑己亥年以集贤大学士致仕读书不屑屑章句于鲁论言忠信及事君致身语尤有深契生平不信堪舆遗言随地而葬又以无大功业不必乞铭于人乃自序历官世第而系之以辞曰余生虽艰非有所觊漫游京华旅食三纪际时休明偶膺禄仕位跻极品恩封三世儒者之荣于斯为至报上一诚如水东注树碑自铭以诏来裔人以为实录云至正年七月十二卒宋学士集】 
老君乘白舆驾青牛至函关关吏入白 【尹喜】 喜曰今我得见圣人矣即具朝服出迎跪伏叩头邀之曰愿丈人暂留神驾老君谢曰吾贫贱老弱居在关东田在关西今暂往取薪何故见留喜复稽首曰丈人岂是取薪久知大圣人当来西游愿少憩神驾 【史纂左编】 
刘处玄生是夜有紫气二道从大基山横贯其家 【处玄母王氏夜梦白衣翁呼出西南指之有玉树四枝枝各有一金叶令取其一曰他日必生异人意将取之其叶自坠于手视之则金蝉飞起而复投于口中遂有娠明年七月十二日生后得道羽化元至元六年赠长生辅化明德真人出史纂左编】 
岳神上天曰 【赵郡李湜以开元中谒华岳庙遇三夫人邀入宝帐中三夫人迭与结欢欢罢而别谓湜曰每年七月十二日岳神上天此后至期相迎勿辞今日相见亦是其时故得□欢耳明年七月十二日湜复遇三夫人叙离异则泪出论新欢则情□又盟以后会之期自是湜形体日瘦见一术者曰君有邪气为书一符邪不得近后三夫人骂曰酷无行何以带符为非独损我亦当损君如其言出广异记】 
　　　诗
桂含爽气三秋首蓂吐中旬三叶新正是澄江如练处玄晖应喜见诗人 【李商隐七月十二日夜寄池州李使君】 
　　十三日
唐肃宗即皇帝位 【玄宗□蜀有诏以肃宗嗣皇帝位肃宗奉诏歔欷哀不自胜至七月十三日即皇帝位出考异】 
唐德宗驾还长安 【德宗兴元元年七月十三日还长安使孔巢父诏赦李怀光怀光素服待罪怀光左右多胡人皆曰太尉怀光无官矣巢父又宣言于众曰军中谁可代太尉领军者于是怀光左右发怒諠噪诏未毕众杀巢父出邠志】 
吐蕃不意唐兵猝至大惊 【高仙芝为行营节度使将万骑讨吐蕃以七月十三日会连云堡下吐蕃不意唐兵猝至大惊依山拒战炮櫑如雨出左编】 
东坡是日疾少间曰今日喜近笔砚 【建中靖国元年东坡是年六月自仪真避疾渡江曰吾与子由不复见而诀甚痛至七月十三日疾少间曰今日喜近笔砚试为钱济明戏书数纸遂书惠州江月五诗是月终年六十六出长公外纪】 
晋赵泰为祖父二弟延请僧众大设福会 【赵泰字文和举孝廉不就忽卒泰见城邑崔崒与男女数千人并进见狱中祖父及二弟号□主者开藤箧检年纪尚有余筭乃遣泰还泰复生乃为祖父二弟设福会时晋太始五年七月十三日也出冥祥记】 
王真人升仙 【王灵舆翰墨大全】 
　　　诗
夜梦嬉游童子如父师检责惊走书计功当毕春秋余今乃始及柏庄初怛然悸寤心不舒起坐有如挂钩鱼我生纷纷婴百缘气固多习独此偏弃书事君四十年仕不愿留书绕缠自视汝与丘孰贤易韦三绝丘犹然如我当以犀革编 【东坡在儋耳七月十三日夜梦后作东坡以嘉佑二年中第至绍圣四年贬儋耳时年四十走字当如前汉书音奏盖趁之之义也退之诗有如鱼桂钩习气字出佛书】 
　　十四日
广州地震有声 【庆历四年七月十四日宋史】 
宋仁宗以是日作镇国神宝先是帝谓大臣曰奉宸库有良玉广尺而厚半之希世之珍也 【皇佑五年】 
宋神宗是日诏自安南用兵献议讨贼者以百数其言水陆进师之道往往不同未知孰得宜命检详官王伯虎梁焘编类众说成书各绘图附见以备他日之用 【元丰元年以上玉海】 
秋楔 【楔水上祓除也然有春禊秋禊论语浴乎沂注上巳袚除王右军兰亭暮春修禊此春禊也刘祯鲁都赋曰素秋二七天汉指隅人胥祓禳国子水嬉此用七月十四日指秋禊也丹铅摘录】 
寇莱公生诗曰向时生上相明日是中元 【事文类聚】 
元君与侍女群真二十七人降于薛玄同之室玄同迎拜于门元君憩坐良久示以黄庭存修之旨赐丹一粒使八年后吞之当遣玉女飚车迎汝于嵩岳言讫散去 【薛氏者河中少尹冯微妻也自号玄同适冯微乃称疾独处日诵黄庭经二三遍忽有青衣玉女二人降其室光如月照香风四集二人告曰紫虚元君主领南方下校文籍命诸真仙于六合内有志道者拔之唐懿宗咸通十五年七月十四日元君降玄同室与丹一粒许遣玉女飚车相迎及黄巢犯关冯微与玄同同寓晋陵中和元年舟至渎口忽见河滨有朱紫官吏若迎侯状舟人见而惊之玄同曰无惧即移舟就之官吏皆拜后玄同沐浴饲所赐之丹称疾而去开棺惟有空衣而已集仙录】 
　　　诗
不复微云滓太清浩然风露欲三更开帘一寄平生快万顷空江着月明 【陆游七月十四夜月】 
高阁在清禁长轩凭广虚御帷閟图象依然临幸余翠甓布天路黄帘分直庐一雨清景早稍凉秋兴初解带就君坐临床窥素书山海所错出飞潜类纷如此语果虚实遗编空卷舒自笑正豕亥更微注虫鱼君材合远用就此固已疏如我乃斯幸地间容误居竹影散良席花香浮广裾俯仰自足适归时更当徐 【曾巩字子固号南豊七月十四日韩持国直庐同观山海经作】 
　　十五日
七月中气日在张 【六帖】 
日月会于鹑尾而斗建申之辰招摇指申 【出淮南子载纂记渊海】 
