<!-- { "loadSidebar": true } -->
穆宗入海日故是日忌离家 【让国皇帝穆宗亲兄不为太后所爱故穆越次而让皇不肯臣穆宗遂造舡入海不知其处入海时留语四句刻于玉碑上云小山压大山大山全无气羞见本邦人将身投化外国人以十二月十二日入海也故是日忌离家出白孔六帖】 
安禄山为河北河东采访使举范阳之兵诣阙陷东都 【禄山十二月十二日陷东都颜杲卿忠诚感发恐危宗社时从弟真卿为平原太守初闻禄山逆谋阴养死士为拒贼之计至是告杲卿相与起义兵掎角断贼归路出旧唐书】 
鹧鸪起 【鹧鸪正月飞后巢中不复起十二月十二日起南人设网取之出酉阳杂俎】 
玉晨大道君登玉霄琳房四顾天下太素三元□朝真谓之百福日 【道经】 
　　十三日
唐代宗生于上阳宫 【代宗肃宗长子开元十四年十二月十三日生于东都上阳宫初名俶年十五封广平王玄宗诸孙百余上为嫡皇孙宇量弘深宽而能断喜惧不行干色仁孝温恭动必由礼幼而好学尤专礼易玄宗钟爱之旧唐书】 
宋真宗命乔希颜等巡铺 【太宗雍熙二年诏贡上礼部引试分差官廊下巡铺勿容私相教授至真宗景德四年十二月十三日命希颜等巡铺自此巡铺遂为定制出宋朝会要】 
宋高宗是日施谔上行都赋 【建炎十七年出玉海】 
安德王延宗受敕守并州 【延宗幼为文宣所养年十二置腹上令溺已脐中抱之曰可怜止有此一个问欲作何王对曰欲作冲天王文宣问杨愔愔曰天下无此郡名愿使于安德于是封安德焉后延宗败前在邺厅事见两日相连置以十二月十三日晡时受敕守并州明日建尊号不问日而被围经宿至食时而败年号德昌好事者言其得二日云出北齐书】 
黄巢以是日僣位国号大齐年称金统仍御楼宣赦且陈符命曰唐帝知朕起义改元广明以文字言之唐已无天分矣唐去丑口而安黄天意令黄在唐下乃黄家日月也土德在金子以金上宜改年为金统 【巢贼十二月十三日僣位巢曹州冤句人本以贩盐为事干符中岁荒为盗旧唐书】 
唐时戴可师是日围贼于都梁山下贼已就降而可师自恃兵强不为备贼将王弘立者将兵数万人快捷方式赴救奔突而前官军溃乱遂为所败可师并监使将校已下咸没于阵 【出纪乱】 
天帝游东井
天元太乙朝元 【以上道经】 
　　十四日
宋真宗召近臣至龙图阁阅书又幸资政殿作诗命即席皆赋 【祥符五年玉海】 
海陵嫡母徒单氏生 【徒单氏宗干之正室也徒单无子次室李氏生长子郑王充次室大氏生三子长即海陵也徒单氏遇下有恩大氏事之甚谨相得欢甚天德四年海陵迁中都独留徒单于上京徒单尝忧惧每中使至必易衣以俟命大氏在中都尝思念徒单谓海陵曰永寿宫待吾母子甚厚慎勿忘也十二月十四日生海陵使秘书监往上京上寿后大氏病笃恨不得一见临终谓海陵曰汝以我之故不令永寿宫偕来中都我死必迎致之事永寿宫当如事我出金史】 
　　　诗
南溪得雪真无价走马来看及未消独自披榛寻履迹最先犯晓过朱桥谁怜破屋眠无处坐觉村饥语不嚣惟有暮鸦知客意惊飞千片落寒条 【东坡十二月十四日夜微雪往南溪小酌】 
　　十五日
隋炀帝是夜通汉镇北有赤气 【袁充字德符性好道术颇解占候隋炀帝大业六年迁内史舍人从征辽东拜朝请大夫秘书少监其后天下乱盗贼并起帝不自安充以天文上表曰去年十一月二十日夜有流星赤如火从东北向西南落贼帅卢明月营破其撞车至十二月十五日夜通汉镇北有赤气突厥将亡之应也帝大悦帝每欲征讨充皆预知之出隋书】 
王文殊思父北望长悲 【文殊字令章吴兴故鄣人父入魏文殊思慕泣血终身蔬食不衣枲服麻缊而已吴兴太守谢聘为功曹不就每于十二月十五日未尝不北望长悲如此三十余年后太守孔琇之表其行改所居为孝行里出齐书】 
占城国风俗城外縳木为塔王及人民以衣物香药置塔上焚之以祭天 【占城国在中国之西南风俗以十二月十五日祭天人有疾病旋采生药服食地不产茶亦不知酝酿之法止饮椰子酒食槟榔刑禁亦设枷锁小过以四人拽伏于地藤杖鞭之二人左右更互棰朴出宋史外国传】 
张继先入见徽宗微宗曰澥池水溢民罹其害故召卿治之命下即书铁符令弟子祝永佑同中官投澥池顷雷雨昼暝有蛟蠥死于水上 【继先字嘉闻号翛然子此三十代天师也宋徽宗崇宁二年澥州奏盐池水溢上以问道士徐神翁对曰蛟蠥为害宜宣张天师命有司聘之十二月十五日天师入见即书铁符投澥池后奏盐课复常出史纂左编】 
西斗星降 【道经】 
　　　诗
闰历先春破腊寒彩花金胜宠千官冰从太液池边动柳向灵和殿里看瑞气因风飘禁仗暖晖依日上仙盘须知圣运随生殖万国年年共此欢 【宋郊十二月十五日立春禁中作】 
　　十六日
武则天封嵩山为神岳 【通天元年出武后传】 
玄宗是日亲征禄山使太子监国制书云今亲总六师率众百万铺敦元恶巡抚洛阳 【天宝十四载出唐历亦出幸蜀记】 
唐太宗问子孙长久之道萧瑀对以封建上然之始议封建 【贞观二年十二月十六日出会要】 
元顺帝至正年是日用白黑羊毛为线帝后及太子自顶至手足皆用羊毛线缠系之坐于寝殿蒙古巫觋念咒语本银槽贮火置米糠于其中沃以酥油以其烟董帝之身断所系毛线纳诸槽内又以红帛长数寸帝手裂碎之唾之者三并投火中即解所服衣帽付巫觋谓之脱旧灾迎新福 【元史】 
外夷南诏以是日为星回节登避风台命清平官赋诗略曰避风善阐台极目见藤越 【国名】 忽尔古与今依然烟与月自我居震旦 【谓天子为震旦】 翊卫赖稷契不觉岁云暮感极星回节元昶 【谓朕为元谓郎为昶】 同一心子孙堪贻厥 【彼国谓词臣曰清平官出玉溪编】 
天竺国以是日为腊腊则麦熟 【西域诸国志】 
　　　诗
腊月初飞二荚蓂祥开崧岳庆生申 【事文类聚】 
　　十七日
孝宗诏太上皇帝圣寿无疆新岁七十以十二月十七日立春行庆寿礼是日早文武百僚并簪花赴文德殿立班听宣庆寿赦 【隆兴二年出宋史】 
孝宗诏西湖系放生池不得采捕 【淳熙十三年玉海】 
太微玄清左夫人与太元夫人降曲勾金坛 【道经】 
　　　诗
凭高游自快遐瞻落日孤云□水兼万顷泽空□雪意一枝梅笑破冬严擎苍未减飞扬兴引满何辞斗石添杨柳催春兼警客荒沟照影弄纤纤
从今羞复立功名卤莽因循已半生心遣我愚应有谓眼看人智亦何成梦为蝴蝶因观化目送飞鸿谩寄情堪笑妻儿怀土甚谪期未满已流行 【张宛丘十二月十七日移病家居】 
灯烬不桃垂暗蕊香炉重拨尚余熏清风欲起雅翻树缺月初升犬吠云闭眼此心新活计随身孤影旧知闻雷州别乘应危坐跨海清光与子分 【东坡十二月十七日夜坐达晓寄子由】 
　　十八日
宋咸上注周易十卷诏褒谕 【仁宗至和元年玉海】 
老君降
北斗降 【以上道经亦载翰墨大全】 
　　十九日
唐高宗亲飨庙 【通考总章元年】 
宋太祖始猎于近郊赐宰臣至诸军□校锦□□亲御弧矢中兔三从官称贺 【建隆二年玉海】 
黄潜善由右仆射拜左相 【宋高宗建炎六年宋濂集】 
黄山谷发鄂渚 【山谷作承天院塔记朝廷谓其幸灾谤国以崇宁癸未二年自鄂谪宜州十二月十九日发鄂渚宋濂集】 
苏东坡于宋仁宗景佑二年是日生至元符三年东坡因诞辰置酒赤壁矶下倨高峰俯鹘巢酒酣笛声起于江上客有郭尤二生颇知音谓东坡曰笛声有新意非俗工也使人问之则进士李委闻东坡生日作一曲曰鹤南飞以献呼之使前则青巾紫裘腰笛而已既奏新笛又快作数声嘹然有穿云裂石之声坐客皆饮满醉倒委袖出佳纸一幅曰吾无求于公得一绝句足矣坡笑而从之诗曰山头孤鹤向南飞载我南游到九疑下界何人也吟笛可怜时复犯龟兹 【诗话亦出长公外纪】 
　　　诗
与公同丙子三万六千日 【东坡十二月十九日赠长芦长老】 
　　二十日
秘书监胡旦是日上唐乘七十卷五代史略四十二卷演圣通论七十二卷将帅要略五十三卷仁宗诏以旦子彤为监簿 【天圣五年出玉海】 
迎什入关 【鸠摩罗什天竺人善经律其人大德智符坚以吕光伐龟兹载至中国姚秦弘始三年十二月二十日迎什入关待以国师礼优宠之出高僧传】 
沐浴去灾 【云笈七签】 
天河相交行道犯之促寿 【三元延寿书】 
　　　诗
季冬两十鸡鸣初僚吏造府如云趋绣轴捧星香拥炉共庆此日生真儒 【事文类聚】 
　　二十一日
仁宗诏正旦日食自是日不御前殿减常膳 【嘉佑四年出玉海】 
理宗淳熙五年太史奏来岁正旦日食诏以十二月二十一日避正殿减膳命有司讲行厥政凡可以消弭灾变者直言无隐 【出山堂肆考】 
太宗御丹凤楼观酺召侍臣赐饮自楼前至朱雀门张乐又集开封府诸县及诸军乐人列于御街音乐杂发观者溢道纵士庶游观迁市肆百货于道之左右召畿甸耆老列坐楼下赐之酒食赐群臣宴于尚书省仍作诗以赐 【雍熙元年十二月诏曰王者赐酺推恩与众共乐所以表升平之盛事契亿兆之欢心累朝以来此事久废二十一日御丹凤楼出宋史礼志】 
核肤有青昔之兆 【段思平有异兆蒙主杨于贞忌之使人索捕思平逃匿饥摘野桃剖之核肤有文曰青昔思平拆之曰青乃十二月昔乃二十一日今杨氏政乱吾当以是日举义乎遂借兵军至河尾是夕思平梦人斩其首又梦王瓶耳缺又梦镜破惧不敢进兵其军师董迦罗曰三梦皆吉兆也公为大夫夫去首为天天子兆也玉瓶去耳为王王者兆也镜中有影如人有敌镜破则无影无影则无敌矣三梦皆吉兆也思平乃决明旦遂引兵渡江逐杨氏而有蒙国改国号曰大理时晋天福二年出滇记】 
王晋卿致墨于东坡 【元佑二年十二月二十一日王晋卿致墨于东坡二十六丸凡十余品杂研之作数十字以观其色之浅深若果佳当捣合为一品亦当为佳墨东坡昔在黄州邻近四五郡皆送酒东坡合置一器中东坡笑曰昔酒合一器中谓之雪堂义樽今又不为雪堂义墨耶出长公外纪】 
诸天上真朝元日 【道经】 
　　　诗
春到梅稍许样妍更经九日是新年晓来忽听儿童语此夕人间诞女仙 【事文类聚庆女人】 
　　二十二日
万寿节 【唐庄宗十二月二十二日出玉海】 
宋太祖崩于开宝九年太宗嗣位是日改为太平兴国元年 【容斋续笔】 
宋太宗是日郊祀毕赐宰臣文武等宴于尚书省帝作诗以赐其日晚又宣旨曰今日卿等宴会恐未尽欢可更赐来日宴群臣献歌诗赋颂者数十人并付史馆于是饮三日 【雍熙元年玉海】 
