<!-- { "loadSidebar": true } -->
滇中风俗每岁是日各家俱束苇为槁高七八尺凡两树置门首遇夜炳燎其光烛天合家俱用生肉切为脍调以酰蒜不加烹饪名曰吃生总称曰火节 【谭丛】 
　　二十九日
武宗是夜一鼓至五鼓小流星五十余交横流散 【会昌元年六月二十九日夜出唐天文志】 
宋真宗对辅臣于崇政殿观阵图上曰北戎寇边常遣精悍为前锋若扞御不及即有侵轶之患今盛选锐兵命骁将统领别为一队遏其奔冲彼既挫锐而退余其望风不敢进矣 【咸平四年六月二十九日对辅臣于崇政殿出会要】 
李长民上广汴都赋 【宋徽宗宣和四年玉海】 
文文山赐宴 【五月二十四日赐状元及第六月二十九日赐宴七修类稿】 
回鹘入贡摩尼偕来于中国是日唐宪宗敕赐回鹘摩尼为之置寺赐额为大云光明寺 【元和元年回鹘之摩尼犹中国之僧也出大历】 
桐柏真人降
九华真妃降 【以上道经】 
　　　诗
此夕熏风息舜弦明朝早振蓐收权 【事文类聚】 
　　三十日
东汉章帝建初六年是日日食在翼六度翼主远客冬东平王苍等来朝 【明年正月苍薨】 
汉高后二年是日日有食之既在营室九度为宫室中时高后恶之曰此为我也明年应 【师古曰明年应谓高后崩也以上通考】 
汉献帝兴平元年是日日食帝避正殿寝兵不听事 【后汉书】 
赵清献公抃赐第在京师府司巷长女适史氏以暑月不寐启户纳凉见月满中庭如昼方叹曰大好月色俄庭下渐暗月痕稍稍缩小斯须光灭仰视星斗灿然而是夕乃晦日竟不晓为何物光也 【夷坚志】 
丘处机以是日抵丰州饱食如故 【处机字通密号长春子生于金熙宗皇统八年从重阳祖师得道后元太祖时至阿不罕山过栖霞观偶不食但饮汤而已众问之曰师奚疾师曰予疾非尔辈可测圣贤琢磨故耳有尹清和梦人谓之曰师之疾公辈勿忧至汉地当自愈六月三十日抵丰州有奉以汤饼饱食如故众相谓曰清和之梦验矣后师升化至元六年赠长春演道主教真人处机事亦载于七月九日八月二十七日出史纂左编】 
日涉编卷七
楚应城陈阶升也甫编辑
邑人徐养量叔弘甫校刻
虞正缙　　甫　
陈光宸致可甫　
李宇粹　　甫　
陈蕾伯春甫仝阅
　七月〔一〕
七月建申申身也言万物身体成也 【合璧事类】 
夷则申之气也七月建焉 【周礼】 
日在翼昏斗中旦毕中 【礼记】 
天地始肃 【月令】 
流火 【诗】 
招摇指申 【淮南子】 
序移玉律气应金商 【唐书】 
日行白道曰西陆谓之秋 【后汉书】 
西方曰辰其时曰秋其气曰阴 【管子】 
孟秋行春令则亢旱不实行夏令则多火灾痰热疟症行冬令则败介虫来戎兵 【吕氏春秋】 
为相 【尔雅】 
景曰明景澄景清景晨景辰曰凄辰节曰素节商节
肇秋亦曰孟秋初秋上秋早秋首秋兰秋 【以上梁元帝纂要】 
唐宫中每至秋时妃妾以金笼闭蟋蟀置枕畔夜听其声庶民之家皆效之 【开元遗事】 
明皇尝制秋风高曲每至秋空迥彻纤埃不起即奏之则清风远来庭叶交坠 【羯鼓录】 
永州风俗少年常击鼓群入民家号行盗皆迎为辨具谓之起盆后为解索喧呼疻斗 【韦宙出为永州刺史一切禁之出白孔六帖】 
天曰旻天 【梁元帝纂要】 
宋神宗熙宁元年戊子夜西南云间有声鸣如风水相激又七年丙寅夜西北方云间有声如磨物又七年庚子夜西北天鸣占主政虐民劳兵革岁动 【宋史俱系七月】 
彩虹出西方蔽月 【义熙二年晋安帝记】 
峨眉山顶下雪谓之封山 【野记】 
风曰凉风又曰商风素风凄风激风悲风金风 【梁元帝纂要】 
江南有大风相传以为孟（上浦下女）发怒按山海经谓帝之女游于江中出入风雨自随以帝女故曰孟浦?女 【野记】 
东都大雨人多殍殕先是童谣曰新禾不入箱新麦不入场迨及八九月狗吠空垣墙 【唐高宗永淳九年通考】 
天雨雹杀牛羊 【王莽天凤元年汉纪】 
广州雨金占曰人君多杀无辜 【垂拱二年五行志】 
天雨水银占曰人君多杀无辜 【惠帝永兴二十六年晋书高宗绍兴二十年七月亦雨水银宋史】 
天雨钱或从石甃中涌出 【绍兴二年宋史】 
天雨血 【端平三年五行志】 
泗州下邳天雨汤杀鸟雀 【唐懿宗咸通八年出通考】 
北地兼雨肉似羊胁 【桓帝建和一年时梁太后摄政兄弟专权枉杀李固杜□等天下冤之其后梁氏诛灭出汉书】 
京师雨毛如发长者三尺余短者六七寸 【文帝开皇六年京房易飞候曰天雨毛其国大饥时关中旱米粟涌贵出隋书】 
黄河是月水名荻苗水 【水衡记】 
齐东昏侯淮水变赤如血 【永元元年】 
陈宣帝江水赤如血自建康西至荆州祯明中江水赤自方州东至海 【太建十四年京房易占曰水化为血兵起其后为隋所灭】 
唐穆宗河水赤三日止 【长庆元年以上通考】 
王方翼次叶河无舟而冰合时以为祥 【白孔六帖】 
晋神山县北谷中有铁随水流出方二丈三尺其重七千斤 【建隆二年五行志】 
武帝殿前地陷方五尺深数丈中有破船 【太康八年晋朝杂事】 
熙河路地震有裂数十丈者兰州尤甚仓库俱没河东诸郡震裂 【宣和四年宋史】 
黄气出壁长五尺余占曰兵出 【景德元年宋史】 
京城红叶满空如火照人自旦至辰方息后数日
京城黑气起百步内不见人自寅至已方消 【顺帝七年元史】 
汴州相国寺佛阁见有赤块转门谯藤网中周而火作顷之赤块北飞转佛阁藤网中亦周而火作既而大雨平地水深数尺火亦不灭 【唐昭宗大顺二年】 
齐武帝不豫徙御延昌殿始登阶而殿屋鸣叱上恶之未几崩 【永明十一年】 
王莽社陵便殿乘舆虎文衣废藏在室匣中者出自树立堂上良久乃委地吏卒见者以闻莽恶之 【地皇元年以上通考】 
进贤县妇产子首有角腋有肉趐 【光宗绍熙二年宋史五行志】 
河中生草叶自相樛结如旌旗之状时人以为旗子草 【僖宗光启元年五行志】 
晋陵县民析薪中有木字曰绍兴五年如是者二是时犹未改元其后果然此木妖 【宋史】 
彰德李树结小黄瓜民谣曰李生黄瓜民皆无家 【顺帝至正三年元史】 
凤凰集苍梧 【吴孙权黄武五年】 
凤凰见会稽山阴 【武帝永初元年以士宋书符瑞志】 
有小鸟如雀生大鸟如鸠于万年宫皇帝旧宅 【高宗永徽五年】 
乌衔柴为城方十余里高二三尺乌口皆流血 【德宗贞元四年上旧唐书】 
武陵县龙斗于复塘村大雷雨二龙奔逃珠堕火如车轮牧童得之自是连岁有水灾 【宋孝宗干道五年五行志】 
有蛇从郭外入与邑蛇群斗孝文帝庙 【汉孝武帝太唐二年白孔六帖】 
　　诗
江南孟秋天稻花白如毡素腕惭新藕残妆妒晓莲 【郑概状江南七月】 
时秋积雨霁新凉入郊墟灯火稍可亲简编可卷舒 【韩文公】 
递啸取遥风微微近秋朔金柔气尚低火老候愈浊 【韩联句】 
急雨收残暑西风吹暮蝉烟浮水空阔露洗月华圆 【张芸叟】 
打荷看急雨吞月任行云夜半蚊雷起西风为解纷 【山谷】 
寂寂官槐雨乍晴高枝斜带夕阳明临风忽起悲秋思独听新蝉第一声 【寇准新蝉】 
银独秋光冷画屏轻罗小扇扑流萤天街夜色凉如水卧看牵牛织女星 【杜牧秋夕】 
万事悠悠心自知强颜于世转参差移床独卧秋风里静看蜘蛛结网丝 【王安石省中】 
洛阳城里见秋风欲作家书意万重复恐匆匆说不尽行人临发又开封 【张藉秋思】 
五千里外三年客十二峰前一望秋无限别魂招不得夕阳西下水东流 【崔涂巫山七月于别】 
绕树无依月正高邺城新泪溅云袍几年始得逢秋闰两度填河莫告劳 【蒋冽闰七月题鸟鹊】 
芦花两岸风萧瑟渺渺烟波浸秋日鸥鹭家深不见人小艇忽自花中出 【王十朋莲花】 
旦暮已凄凉离人远思忙夏衣临晓薄秋影入檐长前事风随扇归心燕在梁殷勤寄牛女河汉正相望 【元祯】 
残暑已束装好风方来归未能（?束）团扇且复制秋衣高蝉遽如许长吟送落晖相戒趣女功莎虫能表微 【杜甫】 
新裂齐纨素皎洁如霜雪裁成合欢扇团团似秋月出入君怀袖动摇微风发常恐秋节至凉飙夺炎热弃捐箧笥中恩情中道绝 【颜延年班婕妤扇诗】 
星依云渚冷露滴盘中圆好花生木末衰黄愁空园夜天如玉砌池叶极青钱仅厌舞衫薄稍知花簟寒晓风何拂拂北斗光阑干 【李贺】 
　　立秋
立秋木死水殁火休金相
大暑后十五日斗指坤为立秋秋者揫也物于此而揫敛也 【孝经纬】 
律中夷则 【孟秋气至则夷则之律应月令】 
斗柄西指而天下皆秋 【鹖冠子】 
一叶落天下知秋 【淮南子】 
壮志悲秋感阴气也 【韩子】 
坤西南也主立秋 【易说】 
磬立秋之乐也 【磬者夷则之气象万物之成五经要义】 
西方以立秋谓白精之帝而少昊蓐收食焉 【月令】 
浊阴云出如赤缯
立秋白露下 【以上易通卦验】 
立秋西方阊阖风至 【一名飙风出符瑞图】 
列子遇风常以立春归乎八荒立秋游乎风穴是风至草木皆生否则摇落谓之离合风 【陆机要览】 
蟋蟀吟于始秋 【后襄楷书】 
立秋促织鸣女工急促之 【春秋考异邮】 
立秋腐草为萤 【易通卦验】 
瑶光星散为鹰立秋之日鹰鹯击 【春秋元命苞】 
立秋日午时（上?下立）竿影得四尺五寸二分半五谷熟立秋后四十五日内土气在坤不得修造动土及远行出军士凶 【月令占候图】 
立秋凉风至报土功祀四乡 【易通卦验】 
立秋日凉风至王者报地德礼西郊 【白虎通】 
先立秋祀黄帝迎气西郊乐奏黄钟歌西颢舞云翘 【后汉书】 
春官宗伯以白琥礼西方 【立秋为白精之帝故曰琥以象秋气之严肃周礼】 
貙以立秋日祭兽王者亦以此日猎兽祭宗庙 【按尔雅貙似狸或曰虎五指为貙柳子曰貙畏虎虎畏罴出汉书】 
立秋日习战阵之仪名曰貙刘 【后礼仪志】 
天子居总章左个乘戎辂驾白辂载白旗衣白衣服白玉食稻与鱼其器廉以深太史以立秋三日谒于天子曰某日立秋盛德在金天子乃斋立秋之日天子亲率诸侯大夫迎秋于西郊还乃赏军师武人于朝乃命将帅简练俊杰专任有功以正不义诘诛暴慢以明好恶顺彼远方 【礼】 
立秋日自郊礼毕始扬威武斩牲于东门荐陵庙其仪乘舆御戎车白马朱鬣躬执弩射牲牲荐鹿麛谒者各一人载以获车驰送陵庙还宫遣赍束帛赐武官武官肄兵习战之仪斩牲之礼名曰貙刘兵官皆肄孙吴之兵法六十四阵 【晋书】 
立秋日夜漏未尽五刻京都百官皆衣白迎气于西郊 【续汉书】 
汉家授御史多于立秋日盖以风霜已严鹰隼初击 【裴德容本传】 
