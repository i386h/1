<!-- { "loadSidebar": true } -->
马钰道人生 【道人字玄宝号丹阳生于金太宗天会元年五月二十二日母孕时梦麻姑赐丹一粒吞之师在儿时尝诵乘云驾鹤之语及长为儒不乐进耶父奇其才俾掌库物好周济而无私李无梦见而奇之曰额有三山手垂过膝真大仙之才后以风雨之夜东首枕殷而逝元至顺六年赠丹阳抱一无为真人出史纂左编】 
京兆人刘子贡卒 【子贡明日乃□言至冥司同过者十九人官召二人出来拍其头命之曰此二人罪重余者且释去又引子贡历观诸狱但空墙垣而已不见其人子贡问曰何处曰此地狱也缘同光王生故体罪人出地狱七日子贡娶难江县令苏元宗女见元宗于途问曰丈人何得在此元宗曰吾生前有过拘留耳又遇邻人季暐暐曰君传语吾儿生前罪大须造观世音一像写抄法连华经一部则生天矣又遇其父慎曰吾以同光王生故在狱外不然每日被牛头烧铁弹如火以破其皮出纪闻】 
　　二十三日
唐僖宗干符六年是日崔相国卢相国同日册拜宣麻之际殿庭雰气四塞雹大如鸡卵识者以为钧轴不祥之兆 【明年大寇攻陷京师二相俱死于难出剧谈录】 
节度使朱克融帐下军乱而全家破杀 【唐敬宗宝历二年克融猎□鹿胆中得珠如弹丸黑色初软后硬或问麻安石曰是何祥也安石曰此事自古未有请以意推之鹿胆得珠克融以为瑞鹿者禄也鹿死是禄尽也珠初软后硬是珠变也禄尽珠变必有变易之事衰亡之兆也后五月二十三日果帐下军乱而全家破杀出祥验集】 
司马文正公是日到京致书于侄曰叔五月二十三日到京蒙圣恩除门下侍郎光素无才能加以衰老久在沉散绝望显荣一朝升擢出人意表举朝之人悉非旧识逆见忌嫉者何可胜数独以愚直处于其间如一黄叶在烈风中几何不危坠也云云 【事文类聚】 
王愬归窦氏曰君选事未成 【建平三年唐德宗时有王愬者自冬调选至次年孟夏寂无音书其妻扶风窦氏忧甚有二女忽闻卖卜女九娘者过其门其九娘每有问卜屡中遂召卜焉九娘设香俄空中有一人下曰久无音书早晚合归只因选事未成今日在西市与四人共行至五月二十三日愬归窦氏喜曰君选事未成又于某日西市四人共行愬自以为不附音书何由得知遂愕然惊后终山阳郡司马出太平广记】 
　　二十四日
破宋金刚献捷太庙 【唐高祖武德二年五月二十四日出会要】 
宋太宗驾幸南御庄观稼因幸玉津园习射张乐赐从臣饮 【淳化五年玉海】 
贡火浣布三疋置之瑞物阁 【哲宗元佑二年玉海】 
文文山赐状元及第 【宋理宗宝佑四年礼部试进士文天祥以法天不息为对其言万余五月二十四日帝亲拔为第一考试官王应麟奏曰是卷古谊若龟鉴忠肝如铁石臣敢为得人贺文山之科六百一人出山堂肆考】 
中明王生 【佛书】 
　　二十五日
司天监奏五星闰五月二十五日近太阳 【景德四年甘氏星经曰五星近太阳若伏而不见即臣逊于其□宋真宗五月二十五日御禁台伏而不见大赦天下出湘山野录】 
仁宗御成化殿以芝草生于殿楹帝作瑞芝五言诗赐宰臣王随以下各为诗赋颂以献 【景佑四年玉海】 
太平真君升仙 【列仙传】 
　　二十六日
仁宗诏宗室通一经者试之 【皇佑五年】 
高宗改铸虎符 【建炎三年以上玉海】 
神宗皇后祔于庙室 【建中靖国元年崩五月二十六祔神宗庙室出宋史礼志】 
元人叶祯卒 【葬于玉坞山桐庐李骧龙与祯交祯年三十从父来桐庐为钓台山长山长君死不能归骧龙以钱予之使卖药市中自给祯风神萧爽不随世浮沉每于月白风清同骧龙买舟泛桐江而下骧龙善洞箫祯歌古词扣舷而和之飘飘然游于物化者垂一十年祯一日病革忧戚莫知所为骧龙顾祯曰君非念后事乎有骧龙在祯力疾起曰此膝未尝下人今为君屈卒于至元五年五月二十六祯字仲贞武陵人出宋学士集】 
　　　诗
星火方中月下弦更迟三日诞真贤 【事文类聚】 
　　二十七日
荧惑入太微与岁星相及俱犯右执法至是日乃出占曰人主有大忧 【黄初六年五月二十七日出宋书天文志】 
宋仁宗诏西北边有大事自今令中书枢密院召两制以上同议之 【庆历七年五月二十七日诏出玉海】 
范仲淹卒 【宋仁宗皇佑四年五月甲子仲淹资政殿大学士礼部侍郎谥文正邠庆二州与属羌皆画像立生祠及卒哀号如父佐宋皆圣贤事业白璧无瑕出山堂肆考】 
保德真君降 【道经】 
　　　诗
五应蕤宾当夏月三余蓂荚正尧天 【事文类聚】 
　　二十八日
宋真宗召辅臣于崇政殿观茅山郭真人所获龙长二寸许极细鳞腹如玳瑁手中仰覆无惧帝作观龙歌 【祥符二年复送于茅山池中宋史】 
破朱泚露布五月二十八日寅时华州镇国军节度使骆元光等承命于牙旗之下分麾于辕门之外将士等超乘贾勇免冑启行夹川陆而左旋右抽抵兵陵而浸淫布濩声塞宇宙气雄钲鼓陈兵于光泰门外尽锐于神鹿?加仓东缭垣摧以成尘滋水涸而为地左广未离于旧迭前偏已交于贼锋若降于天如出于地 【白孔六帖】 
董槐景定三年夜大雨烈风雷电槐起衣冠而坐麾妇人出为诸生说兑谦二卦问夜如何诸生以夜中对遂薨 【槐字庭植濠州定远人少喜言兵阴读孙武曹操之书每自云使吾得用将汛扫中土以还天子槐貌甚伟广颡豊颐又美髯论事慷慨自方诸葛亮周瑜宋理宗进封许国公景定三年五月二十八日薨谥文清帝使使致金六十斤帛千匹以赙出宋史列传】 
刘因疟疾复作 【元刘因字梦吉生之夕父梦神人马载一儿至其家乃名曰骃后改今名三岁读书日记千百言六岁能诗七岁能属文因素有羸病五月二十八日疟疾复作出史纂左编】 
　　　诗
汉节荧煌直北驰皇家卜世万年期东京盛德符高祖说与中原父老知 【朱文公五月二十八日闻报喜而成诗】 
　　二十九日
唐开元二年是夜大流星如瓮或如盆大者贯北斗并西北落小者随之无数天星尽摇至晓乃止 【是年襄王崩吐蕃入陇右掠羊马杀伤无数又大风发屋长安御中树连根出者十七八次年太上皇崩出太平广记】 
郭子仪李光弼与贼战于嘉山 【唐肃宗至德元载安禄山使将步骑二万人北就史思明又使牛廷玠发范阳等郡兵万余人助思明合五万余人郭子仪至恒阳思明随至子仪深潜高迭以待贼贼来则守去则追之昼则耀兵夜斫其营贼不得休息数日子仪与李光弼议曰贼倦矣可以出战五月二十九日战于嘉山出长历】 
陶谷书于汴上雨中 【梁元帝昼职贡图其图每段所写土俗贡献之事皆学士陶谷书陶谷自跋其后初书广顺三年云云又复书夏五月二十九日汴上雨中书北海陶谷谷在周为翰林学士入宋历礼刑户部三尚书年六十八卒山堂肆考】 
池州俗以是日为分龙节 【图经】 
　　　诗
元气钟成一代英天休节后是公生 【事文类聚】 
　　三十日
延熹元年五月甲戌晦日食徐璜曰臣切见道术家常言汉死在戊亥今太岁在丙戌五月甲戌日食柳宿朱雀汉家之贵国宿分周地今京师是也史官上古去重见轻璜召太史陈瑗诘问乃以实对梁冀怨援不为隐讳使人阴求其短发摘上闻上以亡失候仪不肃有司奏收杀狱中 【梁冀别传】 
东汉明帝永平十六年五月戊午晦日食在柳十五度宿在京都宫车晏驾如其占 【文献通考】 
刘德愿景和元年是日有白蚓数十出斋前砌上遍身白色非世人所见蚓口吐舌赤色其年德愿诛 【选异记】 
商山四皓降现日 【翰墨大全】 

日涉编卷六
楚应城陈阶升也甫编辑
邑人徐养量叔弘甫校刻
饶琮玉卿甫　　　
锺惺伯敬甫　　　
张尧熙　　甫　　
程云翼振羽甫仝阅
　六月〔一〕
六月建未未味也谓万物向成有滋味也 【合璧事类】 
林锺未之气也六月建焉 【周礼】 
日在柳昏心中旦奎中 【礼记】 
季月烦暑流金烁石 【梁元帝与武陵王书南史】 
隆热 【韩文】 
季夏行春令则谷鲜实民多病行秋令则水潦伤禾女灾 【女人产不育故曰女灾】 行冬令则鹰隼早鸷寇扰四鄙 【吕氏春秋】 
为且 【尔雅】 
秋夏交会之辰金火伏藏之日 【历忌释日立秋以金代□□金畏火故至庚日必伏庚者金也故曰伏日】 
大历四年伏日寒 【唐五行志】 
伏日周时无至此乃有之师古曰伏者谓阴气将起迫于残阳而未得升故为藏伏 【后汉书】 
曰炎夏曰炎节 【梁元帝纂要李德裕传又曰炎月】 
楚昭王豋握日之台得神鸟所衔洞光珠以消烦暑谓之招凉珠 【洞冥记】 
燕昭王盛暑怀黑蚌珠体自轻凉号消暑珠 【拾遗记】 
李辅国以迎凉草挂之窗户间凉自生 【迎凉草色碧而干似苦竹叶杜阳编】 
元载造芸辉堂芸香草也白如玉入土不朽为屑以涂壁设紫绡帐盛夏自清凉 【苏氏演义】 
李德裕为相方盛夏宴宾以金盘贮水浸白龙皮置坐清飙凛冽如涉高秋 【剧谈录】 
霍仙鸣别墅在龙门一室之中开七井皆以雕盘镂木盘覆之夏五六月坐其上七井生凉不知暑气 【云林异景志】 
房寿召客凭狐文几 【云仙散录】 
房寿召客坐竹簟杜甫诗留客夏簟青琅玕 【云仙散录】 杨氏子弟每至伏中取大冰使匠琢成山周围于宴席间座右虽酒酣而各有寒色又以冰作鸟兽之形送遗王公 【天宝遗事】 
魏郑公征五六月率宾避暑取大莲叶盛酒以簪剌叶令与柄通如象鼻持翕之名碧筩酒 【鸡跖集】 
拂菻国盛暑乃引水潜流上遍于屋宇机制巧密人莫之知观者惟闻屋上泉鸣俄见四檐飞溜生凉 【合璧事类】 
大食国武宗会昌元年贡松风石方一丈每是月上令置殿内秋气飕飗 【松风石莹彻如玉中有树影出杂编】 
长安举子落第者六月不出多借清凉庙院作文曰夏课时语曰槐花黄举子忙 【南部新书】 
伏日并作汤饼名为避恶 【荆楚岁时记】 
房州调羊酪造含风鲊 【山堂肆考】 
房寿捣莲花制碧芳酒 【纂记渊海】 
煮桃以为豆实 【大戴礼】 
天裂于西北长十丈广二丈光出如电其声如雷【梁武帝太清二年】 
天有声如风水相薄 【梁武帝中大通元年以上南史】 
天鸣有声 【宁宗开禧元年宋史】 
天星散落如雪 【中宗景龙四年韦后杀帝于神龙殿六月临淄王起兵讨逆与刘幽求入苑中建夜天星散落如雪幽求曰天意如此时不可失王遂勒兵入玄武门诛韦氏即位以正大统出唐书】 
雷震太庙鸱尾彻壁柱若有文字 【义熙二年晋安帝纪】 
雷震娼女死于市衢胁下有朱字云李林甫以毒虐弄正权帝命震死 【元和元年六月娼女惠州人出龙城录】 
南州有东南长风俗号黄雀风时海鱼变为黄雀因为名 【风土记】 
寒风如冬时 【献帝初平四年续五行志】 
是月必有三时雨田家以为甘泽邑里相贺曰贺嘉雨 【荆楚岁时记】 
西北有黑云属地散如猪者十余 【大建五年陈宣帝六月西北有黑云如猪洪范五行传曰当有兵起西北时后周将王轨军于吕梁明年擒吴明彻军皆覆没出通考】 
