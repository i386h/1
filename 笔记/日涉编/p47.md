<!-- { "loadSidebar": true } -->
　　十一日
高丽贡方物唐高祖欲逊而不臣温彦慱曰辽东本周箕子国汉玄菟郡不使北面则四夷何所瞻仰上纳之 【武德八年玉海】 
唐太宗诏以远夷各贡方物其草木杂物有异常者所司其详录焉 【贞观二十一年二月十一日诏按会要如叶护之蒲萄康国之金桃伽国之郁金香伽罗之钵罗花建国之佛上莱皆奇物也至于环王之大珠于阗之宝带吐蕃之金鹅高昌之错刀又会要所不载者出方物录】 
元英宗即皇帝位于大明殿 【英宗讳硕德成宗大德七年二月生仁宗欲立为皇子帝入谒太后固辞曰臣幼无能且有兄宜立兄以臣辅之太后不许立为皇太子后以二月十一日即皇帝位尊太后为皇太后出元史】 
洪迈请开院修纂 【宋孝宗淳熙十五年三月十一日至庆元三年上二百八十卷出会要】 
题卷末曰上元二年三月十一日 【刘遵古太和四年节度东川借人千余编书忽一旦洁水大泛书尽濡湿刘命曝之得周易正义一轴其卷末有题云上元二年三月十一日因读周易着此正义从兹易号十之三至一人八千口当有大水飘溺因得舒展晒曝衡阳道士李德初刘阅题叹异召宾掾示之有掌书记思而得之曰自上元至太和凡十三改号一人八千口者盖太和字也然则万物之不能逃于至数也久矣出宣室志】 
　　　诗
三分春月一分过天产真仙积庆多 【事文类聚】 
　　十二日
唐高宗幸万年宫 【永徽五年出长历】 
唐玄宗改混元庙为太清宫 【天宝元年九月敕两京混元庙改为太上混元皇帝宫二年三月十二日改为太清宫出会要】 
宋太祖幸金凤园召符彦卿等习射帝七发皆中的彦卿等进马称贺赐从臣名马银器 【建隆四年】 
宋孝宗谕辅臣曰祖宗敕召近臣赏花钓鱼朕暇日欲命卿等射饮则君臣相亲而情通 【干道七年以上玉海】 御史大夫程行湛奏来俊臣等二十三人残害宗枝毒陷良善情状尤重子孙不许与官陈嘉言鱼承晔皇甫文备傅游艺四人情状稍轻子孙不许近任 【开元十三年二月十二日奏出旧唐书】 
韦检梦姬曰某限于修短不尽箕帚恩缘未断当有后期乃作诗曰春雨蒙蒙不见天家家门外柳如烟如今肠断空垂泪欢笑重追别有年 【韦检举进士不第尝有美姬捧心而卒检追思痛悼举酒吟诗曰宝剑化龙归碧落帝娥随日下黄泉一杯酒向春风暮寂寞书窗恨独眠时三月也十二日夜梦姬作诗云云后又梦姬曰白浪漫漫去不回浮云飞尽日西来始皇陵上千年树银鸭金凫也变灰后数日卒出抒情记】 
　　　诗
重三节后踰八辰太华峰前岳降申 【事文类聚】 
　　十三日
唐文宗以为上巳日 【开成元年归融为京兆尹时两公主出降府事供帐事繁又逼近上巳曲江赐宴奏取改日上曰去年重阳取九月十九日未失重阳之意今以上巳改取十三日可也出天中记】 
唐昭宗皇帝自寿王即位 【龙纪元年昭宗三月十三即位至光化三年迁为太上皇又天复元年返政即帝位自古未有出卓异记】 
金主宣宗生 【昭圣皇后刘氏辽阳人大定元年选入东宫至大定三年三月十三日生金主宣宗是日大雨震电后惊悸得疾寻卒后宣宗即位追尊为皇太后谥昭圣出金史】 
元顺帝试进士七十二人赐赫德漙化张栋进士及第余出身有差 【出元史】 
颜恶头善卜有人诣恶头求卜恶头占曰君卜父父已亡闻哭声忽复苏而有言其人曰父卧疾三年矣昨日鸡鸣时气尽父闻举家哭声惊寤云我死有三人欲迎上天闻哭声遂坠池恶头曰更三日当永去果如言 【恶头章武郡人也妙于易筮三月十三日诣恶头求卜出北史】 
刘子卿见双蝶五彩游花上大如燕至暮忽闻扣门子卿异之乃出户见二女恣态艳丽谓子卿曰君讶花间双蝶感君爱故来子卿延之坐谓二女曰僻处无酒为欢一女曰岂为酒来耶况山月已斜夜已过半君无意乎 【出穷怪录】 
　　　诗
燕集兰亭又一旬寿筵开处集簪缨 【事文类聚】 
　　十四日
唐宪宗以永州司马柳宗元为柳州剌史朗州司马刘禹锡为播州剌史 【元和十年三月十四日御史中丞裴度以禹锡母老请移近处改授连州剌史出玉海】 
东坡在惠州谪居无事阅旧书画追思一时之事而叹三马之神骏乃为之赞曰吁鬼章世悍骄奔贰师走嫖姚今在廷服虎貂效天骥立内朝八尺龙神迢遥若将西燕昆瑶帝念民乃下招尔归云逝房妖 【时绍圣四年三马图赞】 
陶弘景葬 【弘景字通明丹阳人也母初娠梦青龙出怀见天上二人降手执香炉觉与左右曰当孕男子非凡人及生标异幼而聪颖长而博达尝读神仙传有乘云驭龙之志入蒋山造三层楼栖止身居其上弟子居中接宾客于下潜光隐耀着老子等书二百余卷时人谓之山中宰相先生以梁武帝大同二年三月告化年八十一身长七尺八寸化时颜色如生屈伸如常室中香气积日不散以十四日葬谥贞白先生出神仙拾遗传】 
　　　诗
天地祥开贤间生桃花浪暖柳风轻争先一日月既望向后千年河更清 【事文类聚】 
　　十五日
宋太宗诏宰相近臣赏花于后苑帝曰春气暄和万物畅茂四方无事朕以天下之乐为乐宜令侍从司臣各赋诗帝习射于水心殿 【兴国九年出宋史礼志】 
宋仁宗飞白天性字赐端明殿学士李淑淑方侍养遣使就第赐之 【皇佑元年出实录】 
宋钦宗二年自三月四日至是日皇族后妃诸王陆续出降金人 【七修类稿】 
文节祠有司致祭 【文节祠在贵池县宋通判赵昂发元兵攻城昂发与妻雍氏死节元将伯颜见而叹惜以礼合葬焉事闻赠侍制谥文节雍赠顺义夫人有司岁以三月十五日致祭池州府志】 
佛出世 【佛以二月十五夜出世二十九出家三十五得道出续慱物志】 
王钖仙人羽化 【钖生唐宣帝朝标姿魁梧不类凡人游心方外得神术每取药山壑则毒蛇猛兽随之若为卫护后遇异人迎至其家传以秘书曰计咸通十二年之秋有甘露降于子宅服之可以上升至期甘露果降王宅竹林中钖日服之夜饮露不复火食天复三年三月十五日白日羽化登天长沙人以其饮露成仙遂号为露仙于升仙处立台名露仙台此事八月一日亦载出彬阳仙传】 
张伯端趺坐而化有尸解颂云四大欲散浮云已空一灵妙有法界圆通 【伯端天台人浪迹云水晚得混元之道而未备遍历四方询访遇刘海蟾授金液还丹火候之诀乃改名用成字平叔号紫阳有一僧自以为得禅上乘能出神数百里外顷刻辄到一日遇紫阳契合焉紫阳曰禅师今日能同游远方乎愿同往杨州观琼花紫阳于是与僧处一静室趺坐出神紫阳纔至其地僧已先至遶化三匝紫阳曰各折一花为记遂各折一枝归紫阳于元丰五年三月十五日趺坐而化住世九十九岁出史纂左编】 
元始天尊游玉京元阳观会三界神仙真圣说法玉晨道君登玉霄琳房四（耳兮）天下 【以上道经】 
　　　诗
茫茫月色如溪沙万里不有纤云遮今年寒食争春来雪大如掌随惊雷临川城中三月雨城东大丘汨为渚天地惨惨无开时常恐蛰死和与羲此时谓月水中没溺入蛙肠那复出岂知今夜月光圆照彻万物无遗偏人间有人司重轻安得知汝有时明 【曾巩字子固三月十五日作】 
　　十六日
汉成帝有司奏是日立夏宜读夏令奏可 【咸和六年出晋志】 
宋太宗后苑赏花特召司空李昉坐于尚书之上帝临池钓鱼赋诗赐宰相吕蒙正等群臣应制者五十有五人上又作钓鱼诗意属吕端后数日为相 【至道元年出玉海】 
宋太宗御崇政殿试进士梁颢帝嘉其敏速以首科处焉至是日帝按名一一呼之面赐及第 【雍熙二年三月十六日赐及第唱名赐第盖自是始宋朝会要】 
宋钦宗靖康二年皇族后妃诸王出降金人是日粘罕令以青袍易帝服以常人女服易二后服侍卫番奴以男女呼帝 【□愤录】 
元祯奉使东川至褒城望驿有大池楼榭甚盛黄明府见迎瞻其形容髣佛似识问其前衔即往日逃席黄丞也说向前事黄丞惘然而悟因馈酒一樽买舟请祯同载祯与之尽欢 【元祯为御史曾饮酒于窦少府有一人后至频犯语令连飞十数觥不胜其困逃席而去问其人虞乡黄丞也后不闻问至元和四年三月十六日祯奉使东川至褒城望驿黄明府见迎即逃席黄丞元祯作诗相赠出小说】 
忌远行水陆不吉 【风土记】 
　　　诗
令尹帘垂白昼长东风随意上琴堂蟾开昨夜桂初满莺唤晚春花更香 【事文类聚】 
昔年曾痛饮黄令困飞觥席上当时走马前今日迎依稀迷姓字积渐识平生故友身皆远他乡眼暂明便邀连榻坐兼共剌舡行酒思凉风乱霜棱拂地平不看深浅酌贪怆古今情迤逦七盘路坡陀数大城花疑褒女笑栈息武侯征一种埋幽石空闻千载名 【元和四年三月十六日元祯赠黄明府】 
　　十七日
天宝十载分命卿监诣岳渎取三月十七日一时备礼兼册祭 【以东海为广德王南海为广利王北海为广泽王西海为广润王出通典】 
宰臣富弼母秦国太夫人薨仁宗是日春宴礼院上言君臣父子家国均同元首股肱相济成体贵贱虽异哀乐则同一人向隅满堂嗟戚今宰臣新在苫块欲乞罢春宴声乐以表忧恤大臣之意诏下并春宴请罢 【嘉佑六年出宋史礼志】 
宋徽宗幸懿亲宅 【崇宁元年出七修类稿】 
金以张邦昌为帝 【宋钦宗靖康二年三月十七日为帝国号大楚出七修类稿】 
吕思诚卒 【思诚字仲实平定州人母冯氏梦一丈夫乌巾白襕衫红（革呈）束带趋而揖曰我文星也及寤思诚生目有神光见者异之思诚气宇凝定素以劲拔闻不为势力所屈三为祭酒诸生从化尝病古注疏太繁魏了翁删之大简将约其中以成书不果元顺宗至正十七年三月十七日卒年六十五谥忠肃出思诚传】 
　　　诗
蓂飞两叶正深春是日人间岳降申 【事文类聚】 
　　十八日
龙湫山是日与吴之阳山多云雾雷雨俗传为白龙生日 【龙湫山在平湖县一名陈山有大石盘陀建以祠宋时祷雨屡应累封龙神为广惠渊灵侯名其庙曰显济出嘉兴府志】 
并州剌史刘琨遣温峤上表劝琅邪王睿即位江左言宣皇之胤惟有陛下亿兆攸归曾无与二天祚晋祀必将有主主晋祀者非陛下而谁 【晋建兴五年三月十八日遣温峤上表□闵帝为刘曜所杀琅邪王睿在江南时刘琨在并州段匹磾在冀州连名劝进中宗嘉之琨作此表无所点窜封印毕对使者流涕而遣之琨功虽未竟卒使温太真克定江左其功大矣出文选】 
程瑜卒 【瑜字叔宝程颢之叔父卒于嘉佑七年三月十八日姿仪伟秀风度平雅端庄谨厚不妄言笑进退动止皆有法度未究所施年四十三葬于河南伊阳县出墓志】 
方秋崖卒 【秋崖字巨山宋绍定五年省试第一仕至吏部尚书郎卒于宋理宗景定三年三月十八日年六十四出墓志】 
黄石公祠有司致祭 【黄石公祠在谷城山之阳按张良于下邳桥逢老父授良书一编曰后十三年济北谷城山下黄石即我也后良果于此得黄石宝而祀之令有司致祭以三月十八日出兖州志】 
