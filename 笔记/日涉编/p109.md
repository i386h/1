<!-- { "loadSidebar": true } -->
孔坦字君平孔愉之从子中秋日疾笃与庾亮书不谓疾苦遂至顿弊修短命也将何所悲但以身往名没朝恩不报所怀未叙若死而有灵潜听风烈俄卒时年五十一追赠光禄勋谥曰简 【坦方直有雅望常以国事为已忧亮报书曰廷尉孔君神游体离呜呼哀哉得八月十五日书知疾患转笃遂不起济悲恨伤楚不能自胜足下才经于世世常须才况今日倍相痛惜吾以寡乏忝当大任国耻未雪夙夜忧愤常欲足下同在外藩戮力时事此情未果邈然永隔夫复何言谨遣报荅并致薄祭望足下降神飨之出晋书】 
唐明皇是夜叶静龙邀上游月宫将行请上衣裘而往及至月宫寒凛特异上不能禁静龙出丹二粒进上服之 【山堂肆考】 
明皇是夜与太真叶法静游月宫少顷见龙楼雉堞金阙玉扉冷气逼人后西川奏是夕有天乐过 【明皇杂录】 
玄宗玩月罗公远取杖掷之化为长桥其色如银请帝登之至大成阙公远曰此月宫也见仙女数百素练宽衣舞于庭帝问曰此何曲曰霓裳羽衣曲 【异闻集】 
周贯有道术附书于李生云明年中秋夕当上谒至时生以事出贯乃以白土书其门曰今年中秋夕求赴去年约不见折足铛弹指空剥剥 【周贯号木鴈子先三年至袁州见李生秀韵欲携归林下李嗜酒色难其行贯指煮药铛作偈曰顽钝天教合作铛初从三足岂能行虽然有耳不能听只爱人间恋火坑后有见于京师者附书于李生云云出冷斋话夜】 
唐太和中周生善道术中秋客至周曰我能梯云取月置怀袖中因取筋数百条绳梯架之命闭目良久忽天黑仰视无云俄呼曰至矣手举其衣出月寸许一室尽明寒入肌骨 【宣室志】 
九华山道士赵知微玄真之师也中秋夜浓云无月玄真谓同门者曰惜良宵无月耳知微命侍童曰可备酒肴遍召从学者升天柱峰玩月从学者虽唯应而心疑以为浓云暴雨无复有月顷之知微曳杖而出从学者随之登峰之巅皓月如昼至月色尽落各归山舍浓云暴雨如故 【三水小牍】 
钟陵西山有游帷观每至中秋车马喧阗豪贵游多召名妹善讴者握臂连踏而唱太和末有书生文萧往观睹一妹甚丽且歌曰若能相伴陟仙坛应得文萧驾彩鸾自有绣繻并甲帐琼台不怕雪霜寒生意其神仙植足不去妹亦相盻歌罢独秉烛穿大松径将尽陟山扪石冒险而升生蹑其踪妹曰莫是文萧耶相引至绝顶有仙童持天判曰吴彩鸾以私欲泄天机谪为民妻一纪妹乃与生下山归钟陵 【传奇录】 
武夷山神号武夷君秦始皇二年一日语村人曰汝等以八月十五日会山顶是日村人毕集见幔亭彩屋设宝座施红云紫霞褥器用甚设令男女分坐闻空中人声不见其形须臾乐响亦但见乐器不见其人酒行命食味皆甘美惟酒差薄诸仙既去众皆欣喜因名其地曰同亭三水 【诸山记】 
许真君晋元康三年举家四十二口拔宅上天 【出山堂肆考翰墨大全据史纂左编八月初一飞升两日俱载真君名逊字敬之汝南人为旌阳令】 
太虚真人成道 【蜀人李班得黄房公丹道改名栖真号太虚诣武夷山潜修七月归经龙虎山先夕雩坛有梦真人者时旱祷弗应次日真人至其处众弗知也梦者指所至贫道人为是众请祷雨应时沾霈后至真州玉虚庵以道授张紫琼嘱曰金丹宜潜修大道当人授入青城山道成出道书】 
刘湛真人拔宅上升
轩辕皇帝骑火龙上升 【以上翰墨大全】 
有梵僧从天竺鹫山飞来云八月十五日夜桂子落 【禅林备览】 
长安中秋夜有人闻鬼吟曰大街鼓歇行人绝九衢茫茫空有月又闻有和者曰九衢生何劳劳长安土尽槐根高俗云务本西门是鬼市 【南部新书】 
　　　诗
合望月时长望月分明不得似今年仰头五夜风中立从来团圆直到圆 【王建八月十五夜月】 
人道中秋明月好欲邀同赏意如何华阳洞里秋坛上今夜清光此处多 【白居易华阳观中中秋夜招友翫月】 
一年明月在中秋数日阴云不奈愁忽喜新晴转书室极知清夜照歌楼 【韩仲止】 
长风迅扫太空云银汉无声斗柄横秋到今朝三五半月于此夜十分明 【晁无咎】 
一年秪有今宵月尽上江楼独病眠寂寞竹窗闲不闭夜深斜影到床前 【熊孺登中秋夜卧疾】 
云卷庭虚月逗空一方秋草尽鸣虫是时兄弟正南北黄叶满阶来去风 【薛能中秋旅舍】 
把酒冰壶接胜游今年喜不负中秋故人心似中秋月肯为狂夫照白头 【戴复古字式之号石屏天台人中秋夜李漕冰壶燕集】 
桂影中秋特地圆况当余闰魄澄鲜因怀胜赏初经月免使诗人叹来年 【赵大成】 
千崖爽气已平分万里青天碾玉轮如向钱塘江上望相逢却是广寒人 【白玉蟾中秋夜】 
暮云收尽溢清寒银汉无声转玉盘此生此夜不长好明月明年何处看 【苏轼中秋夜】 
满目飞明镜归心折大刀转蓬行地远攀桂仰天高水路疑霜雪林栖见羽毛此时瞻白兔直欲数秋毫
稍下巫山峡犹衔白帝城气沉全浦暗轮侧半楼明刁斗皆催晓蟾蜍且自倾张弓倚残魄不独汉家营 【杜工部】 
天将今夜月一遍洗寰瀛暑退九霄凈秋澄万景清星辰让光彩风露发晶英能变人间世翛然是玉京 【刘宾客中秋翫月】 
凉意今年早蟾光七泽多凭栏共怀古拥袂独高歌风物关山远功名岁月过一樽聊复尔于此兴如何 【张栻字敬夫号南轩与僚佐登江陵郡城观月】 
向老逢清节归怀托素辉飞萤元失照重露已沾衣稍稍孤光动沉沉众籁微不应明白发似欲劝人归 【陈后山】 
待月东林月正圆广庭无树草无烟中秋云净出沧海半夜露寒当碧天轮影渐移金殿外镜光犹挂画楼前莫辞达曙殷勤望一堕西岩又来年 【许浑夜宿鸡鸣寺翫月】 
银台金阙静沉沉此夕相思在禁林三五夜中新月色二千里外故人心渚宫东面烟波冷浴殿西头钟漏声犹恐清光不同见江陵地湿足秋阴 【白乐天八月十五日夜禁中寓直寄元四积】 
月晃长江上下同画桥横截冷光中云头艳艳开金饼水面沉沉卧彩虹佛氏解为银色界仙家多住玉华宫地雄景胜言不尽但欲追随乘晓风 【苏□钦中秋松江新桥对月】 
　　十六日
宋仁宗御大庆殿门观南郊仪仗法物宰臣两制预焉 【景佑五年八月十六日观南郊仪仗法物出礼志】 
宋高宗出所书孝经诗书篇章宣示宰执曰朕詹仰古圣王之治以为规戒 【绍兴三年玉海】 
杜工部祖母范阳太后卢氏以是日葬于河南之郾师 【卢氏卒于陈留之私第工部代叔父作志出年谱】 
杨廷秀中秋夜宿辟邪市至十六日早起晓星已上日欲出而月未落光景万变天下奇观乃作羲和谣以纪之曰羲和梦破欲启行紫金毕逋啼一声声从天上落人世千村万路鸡争鸣素娥西征未归去（上竹下欺）弄银盘浣风露一丸玉弹东风来打落桂林雪毛兔谁将红锦幕半天赤光绛气贯山川须臾却驾丹砂毂推上寒空辗苍玉诗翁已行十里强羲和早起道无双 【事文类聚】 
天曹掠剌真君降 【道经】 
　　　诗
旧把金波爽皆传玉露秋关山随地阔河汉近人流谷口樵归唱孤城笛起愁巴童浑不寐半夜有行舟 【工部八月十六夜翫月】 
年年岁岁望中秋岁岁年年雾雨愁凉月风光三夜好老夫怀抱一生休明时谅费银河洗缺处应须玉斧修京洛胡尘满人眼不知能似浙江不 【曾茶山癸未八月十四日至十六日夜月色皆佳作茶山年八十】 
　　十七日
骨利干正观二十一年是日遣使贡良马百匹中有十匹尤骏唐太宗各为制名曰喷沬则千里飞红流汗则三条振血尘不及起影不暇生 【玉海】 
唐文宗以是日葬于章陵知枢密刘弘逸薛季棱率禁军护灵驾二人素为文宗奖遇仇士良恶之心不自安欲倒戈诛士良即日觉其谋弘逸季棱伏诛 【开成五年出考异】 
元人唐怀德卒 【字思诚幼而颖悟未就师传即能诵诗既长受业于文懿许公六经百家之说无不探讨学以濂洛诸儒为宗故粹然出于正武威余公持节海右深慕思诚之学余公善大篆或请书扬雄九州岛岛箴者余公不知所出思诚曰此载自古文苑即援笔写之后覆以其书不差一辞余公惊服至正丁酉年八月十七日卒出宋濂集】 
元国子博士吴师道卒 【先生少勇于学稍长许文懿公以朱子之学淑学者先生持所悟识造门质难许公甚重之于元英宗至治元年举进士授高邮丞后入为国子助教踰年升博士先生声着中朝士子持所疑以问即开以机钥师道字正传婺之兰溪人于至正四年八月十七日卒于家寿六十二出宋濂集】 
唐寿州剌史张士平夫妇俱患瞽疾祷醮星辰祈佑岁久精诚不懈至元和七年是日有书生请谒家僮曰主公夫妇瞽不能接宾客书生曰予亦知医家僮入报士平接见书生曰不假药饵开一井眼自愈 【书生选一胜地穿井以水洗眼实时明凈如初夫妇感而谢之遗金帛书生曰吾太白星官非尘市中人也以子精诚祷醮感五帝星君使我下降荅子修奉之心岂受金帛出神仙感遇传】 
长庚星降
南斗星降 【以上道经亦出翰墨大全】 
　　　诗
眼昏烛暗细行斜考阅精强外已夸明日失杯君莫怪早知安足不成蛇
乱山遮晓拥千层睡羡初凉撼不（?言）昨夜酒行君屡叹定知归梦到吴兴
天台桂子为谁香倦听空阶夜点凉赖有明朝看潮在万人空巷斗新妆
秋花不见眼花红身在孤舟兀兀中细雨作寒知有意未教金菊出蒿蓬
楼上烟云怪不来楼前飞纸落成堆非关文字须重看却被江山未放回 【熙宁五年东坡杭州监试先有诗催试官考校八月十七日牓出复登望湖楼与试官五人和前篇五首】 
秋月仍圆夜江村独老身卷帘还照客倚杖更随人光射潜虬动明翻宿鸟频茅斋依橘柚清切露华新 【杜工部八月十七夜对月】 
病骨却风露愁怀厌甲兵人居绝域久月向此宵明轮亥初经汉光分半隐城迟迟不肯下应识异乡情 【朱弁字少章宋人吉州团练使八月十七日夜对月】 
月缺霜浓细蕊干此花元属桂堂仙鹫峰子落惊前夜蟾窟枝空记昔年破祴高僧怜耿介练裙溪女斗清妍愿公采撷纫幽佩莫遣孤芳老涧边 【东坡八月十七日天竺山送桂花分赠杨桧桧字元素皇佑五年及第】 
　　十八日
唐太宗崩于含风殿以是日葬 【按正史杂史咸谓太宗以八月庚寅日葬与大诏令等书并同庚寅则贞观二十三年八月十八日也后有云庚子则八月之二十八日不知何以有一旬之差岂史误耶先太宗三月丁卯不豫四月己亥幸翠微宫五月己巳崩】 
唐敬宗遣中使往湖南江南等道及天台山采药 【宝历元年八月十八日遣中使时有道士刘从政者说以长生之道请于天下求访异人冀获灵药乃以从政为光禄少卿号亥升先生出唐书】 
钱塘数百里士女聚观舟人渔子迎涛触浪谓之弄潮 【出杭州府志据临安志八月十五日有弄潮之戏乃子胥事也若八月十八日弄潮事不同盖钱塘江通海海潮每昼夜在至卯酉之月为阴阳之交气以交而盛故潮独大于余月朔望之后为阴阳之变气以变而盛故潮独大于余日小则水渐涨不过数尺大则涌涛高数丈每年八月十八日郡人观舟人渔子迎涛触浪谓之弄潮至今俗尚有之】 
