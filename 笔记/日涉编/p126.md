<!-- { "loadSidebar": true } -->
唐宪宗以中书舍人裴度为御史中丞 【元和九年玉海】 
宋仁宗天圣二年加上真宗谥曰文明武定章圣元孝皇帝又庆历七年加上真宗谥曰膺符稽古成功让德文明武定章圣元孝皇帝 【天圣二年庆历七年皆十一月二十五日出宋史礼志】 
宋高宗诏曰国家遭金人侵逼何时休息朕取十一月二十五日移跸前去浙江为迎敌计惟我将士人民念国家涵养之恩二圣拘縻之辱悼杀戮焚惨之祸与其束手待毙曷若并计合谋同心戮力奋励而前以存国家 【金人侵逼高宗为退避之谋自南京移淮甸自淮甸移建康而会稽播迁之远极于海隅遣使哀祈无不曲尽累年卑屈卒未见从建炎三年诏出宋史】 
宋孝宗书白居易七德舞赐翰林学士周必大 【淳熙元年玉海】 
元人宋本卒 【宋本字诚夫大都人自幼颖拔异群儿既成童聚经史穷日夜读之句探字索必贯通乃已善为古文词元顺宗元统元年十一月二十五日卒年五十四自承务郎十转至太中大夫本性高抗不屈持论坚正制行纯白不可干以私又笃朋友之义坚若金石人有片善称道不少置尤以植立斯文自任出元史宋本传】 
北斗星降 【道经】 
掠剩大夫降犯之短命 【三元延寿书】 
　　　诗
平分冬气恰经旬天应新阳产异人 【事文类聚】 
　　二十六日
宋太祖南郊 【干德元年出通考】 
宋太祖校猎于近郊 【建隆二年出玉海】 
宋钦宗靖康元年京城陷金人入城是日粘罕遣使入城求两宫幸虏营议和割地事 【七修类考】 
宋人孙侔卒 【孙侔字少述世吴兴人侔方四岁从其母胡氏家杨州母亲教之侔虽幼已惕然能自伤其孤悲泣力学七岁能属文既长读书精识玄解能得圣人深意多所论譔庆历皇佑间与临川王安石南豊曾巩知名于江淮间安石谓淮之南有贤人焉天章阁待制王鼎以女妻之侔自奉俭约家人化之阖门雍雍如也元豊三年除通直即致仕七年十一月二十六日卒太常博士赞曰独贫而足独穷而乐云云林希作传出宋文鉴】 
朱橘生 【朱橘号重阳居淮西安庆之望江橘之生也母严氏梦吞一星光大如斗已有娠十五月母常忧焉一日遇道人于门首手持一物如橘谓其母曰食此子生矣母喜而受之请问名氏道人乃出袖中一扇示之上有鞠君子三字曰吾姓名也言讫遂失所移时而橘诞时十一月二十六日也父异之因名曰橘及六岁而怙恃俱失喜阅道释之书后因临池顾影焂然惊悟乃厌薄名利钦慕修炼过惠州博罗一日市中遇一道人手握一橘状若风狂且行歌而笑吟曰橘橘橘无人识惟有姓朱人方知是端的众皆骇之莫晓其意独橘有所感随之郊外无人之境乃拜而问曰真人非鞠君子乎道人惊曰子何人也橘以姓名告乃悟昔时之事后橘尸解于宋理宗淳佑二年十一月十三日出史纂左编】 
妙果天尊降现 【道经】 
　　　诗
春风岭上淮南村昔年梅花曾断魂岂知流落复相见蛮风蜑雨愁黄昏长条半落荔枝浦卧树独秀桄榔园岂惟幽光留夜色直恐冷艳排冬温松风亭下荆?束里两株玉蕊明朝暾海南仙云娇堕砌月下缟衣?扣门酒醒梦觉起绕树妙意有在终无言先生独饮勿叹息幸有落月窥清樽
罗浮山下梅花村玉雪为骨冰为魂纷纷初疑月挂树耿耿独与参横昏先生索居江海上悄如病鹤栖荒园天香国艳肯相顾知我酒熟诗清温蓬莱宫中花鸟使绿衣倒挂扶桑暾抱丛窥我方醉卧故遣啄木先敲门麻姑遇君急洒扫鸟能歌舞花能言酒醒人散山寂寂惟有落蕊粘空樽 【松风亭下梅花盛开东坡十一月二十六日作】 
　　二十七日
后汉高祖葬于肤陵 【十一月二十七日葬陵在洛京都城县出通考】 
宋真宗方就寝见神人星冠绛衣 【真宗谓辅臣日朕去年十一月二十七日夜将半方就寝忽室中光曜见神人星冠绛衣吉曰至月三日宜于正殿建黄箓道场降天书大中祥符三篇朕竦然起对顷之无见命笔识之后斋戒于朝元殿建道场以伫神贶适皇城司奏左承天门屋南角有黄帛曳鸱尾上帛长二丈许缄物如书卷缠以青缕二道封处有字隐隐益神人所谓天降之书也王旦等皆再拜称贺帝即步至承天门瞻望再拜遣二内臣升屋捧之下旦跪捧而进帝再拜受之帛上有文其书黄字三幅词内书洪范老子道德经等语出宋史】 
宋光宗感疾 【绍兴二年十一月二十七日亲郊于圜坛为值雨望祭殿行礼风雨大至上震惧始感疾出通考】 
林独秀进孝经解赐束帛 【宋高宗绍兴十一年十一月二十七日出会要】 
曹彬等擒李煜 【升州行营擒李煜露布曰曹彬等于十一月一十七日齐驱战士直取孤城奸臣无漏干网中李煜生擒干麾下千里之氛霾顿息万家之生聚寻安其在城官吏僧道军人百姓等久在偏方困于雪政喜逢荡定皆遂舒苏望天朝而无不涕洟乐皇花而惟皆鼓舞有以见穹旻助顺海岳知归当圣明临御之期是文轨混同之日卷甲而兵锋永戢垂衣而帝祚无穷臣等俱乏将材谬司戎律遥禀一人之睿略幸成九伐之微劳其江南国主李煜并伪署臣僚已下若干人既就生擒合将献捷出宋文鉴】 
谢灵运生 【灵运为永嘉太守郡有名山水肆意遨游理人听讼不复关怀诗画兼绝文帝称为二宝出事文类聚】 
张咏窆于陈州 【咏字复之禀尊严之气凝隐正之量儿时即览群书后知陈州以大中祥符八年卒宋真宗闻计震嗟追赠尚书左仆射十一月二十七日窆于陈州宛丘县宋祁作行状出宋文鉴】 
刘玄英化鹤冲天 【玄英号海蟾子初名操后得道改称焉燕地广陵人也以明经擢第燕王刘守光为相素喜性命之说崇黄老之教一日忽有道人至谒海蟾乃邀坐堂上道人自称正阳子向海蟾寅清静无为之宗金液还丹之要既竟乃素鸡卯十枚金钱十文以一文置之几上累十卯于钱若浮图状海蟾惊异之叹曰危哉道人曰人居荣禄之场履忧患之地其危有甚于此者海蟾因此大悟解印辞朝易服从道有诗云抛离火宅三千指屏去门兵十万家纪当时之实也后丹成尸解有白气自顶门出化为鹤飞而冲天其上升日十一月二十七日也出左编】 
印肃禅师生 【印肃号普庵袁州宜春人生于乡之太平里初师未生时邻夜有望其室者祥光烛天远近相愕已而莲生道周或现阡陌众愈异之及师生五相豊润即善世言时宋徽宗政和五年十一月二十七日也师梦一僧点其胸曰汝也日当自省既悟白母黄氏视点红莹大似世之樱珠出左编】 
　　二十八日
唐太宗诞皇孙宴官寮于弘教阁 【贞观十七年玉海】 
裴度自蔡州入朝 【度贞元五年擒吴元济蔡人大悦乃约法唯盗贼斗杀外余尽除之于是蔡之遗黎始知有生人之祭十一月二十八日度自蔡州入朝留副使马总为彰义军初度入蔡州或谮度没入元济妇女珍宝上疑之欲尽诛元济□将封二剑以授梁守谦使往蔡州度路遇守谦乃复与守谦入蔡州量罪加刑不尽如诏出唐书】 
元人朱震亨生 【震亨字彦修号丹溪从许文懿公讲学于东阳八华山中闻天命人心之秘恍然有悟见有夸多斗靡者辄语之曰圣贤一言终身行之不尽奚以多为及自为文章以理为宗居室垣墉敦尚俭朴服御惟大布宽衣仅取蓛体藜羹糗饭安若八珍豪家以水陆之羞交错席上者正襟默坐未尝下箸惟欲闻人之善随闻随录生于至元辛巳十一月二十八日卒于至正戍戌年所居丹溪学者尊之而不敢字故因地称之日丹溪先生出宋濂集】 
勇悟真人上升 【翰墨大全】 
　　二十九日
宋真宗诏加岳后号东岳淑明后南岳景明后西岳肃明后北岳清明后中岳正明后 【大中祥符四年宋朝会要亦出事物纪原】 
阮田夫李道儿等殒废帝于后堂 【太宗明皇帝讳或字休炳小字荣期文帝第十一子也废帝景和未上入朝被留停都废帝诛害宰辅杀戮大臣恒虑有图之者疑畏诸久并拘之收上付廷尉一宿上先与腹心阮田夫李道儿等密共合谋于是废帝左在常虑祸及人人有异志惟有将军宋越谭金童太一等数人为之腹心故莫敢动是夕越等并外宿田夫道儿等殒废帝于后堂十一月二十九日也事定上未知所为建安王体仁便称臣奉引升西堂登御座召见诸大臣于是事起仓卒上失履跣出宋书明帝本纪】 
　　　诗
春江绿涨蒲萄醅武昌官柳知谁栽忆从樊口载春酒步上西山寻野梅西山一上十五里风驾两腋飞崔嵬同游困卧九曲岭褰衣独到吴王台中原北望在何许但见落日低黄埃归至解剑亭前路苍崖半入云涛堆浪翁醉处今尚在石臼杯饮无樽罍尔至古意谁复嗣公有妙语留山隈至今好事除草?束常恐野火烧苍苔当时相望不可见玉堂正对金銮开岂知白首同夜直卧看椽烛高花摧江边晓梦忽惊断铜环玉锁鸣春雷山人怅空猿鹤怨江湖水生鸿鴈至请公作诗寄父老往和万壑松风哀 【东坡十一月二十九日作】 
　　三十日
东汉明帝日食 【永平十八年十一月甲辰晦日有食之在斗二十一度是时明帝既崩马太后制爵禄故阳不胜出通考】 
汉文帝二年日食诏举贤良方正能直言极谏者颍阴侯骑贾山上书言陛下使天下举贤良方正之士天下之士莫不精白以承休德乃直与之驰驱射猎一日再三出臣恐朝廷之废弛百官之堕于事也上嘉纳其言 【出山堂肆考亦出纂记渊海】 
潼关是夜暴风山如吼雷河喷石鸣群鸟乱飞潼关倾侧 【唐懿宗咸通六年出五行志】 
宋钦宗靖康元年手札趣张叔夜入卫与金兵战是日至都帝御南熏门见之军容甚整入对言贼锋方锐愿如唐明皇之避禄山暂诣襄阳帝登城叔夜陈兵玉津园铠甲光明拜舞城下帝益喜 【叔夜字稽仲后与金人大战帝遣使赏蜡书以褒宠叔夜出宋史列传】 
　　　诗
天工未放三阳生留得阶前一叶蓂 【事文类聚】 
日涉编卷十二
楚应城陈阶升也甫编辑
邑人徐养量叔弘甫校刻
饶可久无缺甫　　
周光曙楙将甫　　
弟陈（土?）清也甫仝阅
　十二月〔一〕
十二月建丑丑纽也言终始之际故以纽结名也 【合璧事类】 
大吕丑之气也十二月建焉 【周礼】 
日在婺女昏娄中旦氐中 【礼记】 
夏曰嘉平殷曰清祀周曰大蜡汉改为腊 【风俗通】 
星回岁终阴阳已交 【前汉书】 
地以为正商以为春 【后陈宠传】 
季冬行春令则胎夭多伤国多逆气行夏令则冰消雪无春来多疫行秋令则白露降四民灾 【吕氏春秋】 
为涂 【尔雅】 
曰季冬亦曰暮冬 【梁元帝纂要】 
小岁 【魏旧制群臣季冬朝贺服裤褶行事谓之小岁诏罢之出通鉴】 
卒岁 【白孔六帖】 
月归 【淮南子曰天圆地方道在中央日为德月为刑月归而万物死日至而万物生注云月归谓十二月尽也日至谓得春夏之日至】 
村民腊日击细腰鼓而宴戴胡头及作金刚刀以逐疫谚曰腊鼓鸣春草生 【荆楚岁时记】 
岁暮腊埋圆石于宅隅杂以桃核七枚则无鬼疫 【淮南万毕术】 
蜀风俗每岁冬春之交于两渠中可以流觞官吏士庶宴赏 【有篆水在广安州江中滩石纵横湍流奔急呼为三十六滩其间有两渠冬春之交宴赏出顺庆府志】 
天西北裂有光如火 【梁武帝太清三年】 
