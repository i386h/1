<!-- { "loadSidebar": true } -->
元人郑仲涵生 【仲涵生于泰定丙寅九月十三日仲涵学举子业场□不合乃弃去潜心秦汉诸文章未几人弃去取群圣之经而专温之穷道德生命之秘质于濂洛关闽之说母病逾年仲涵不离侧夜则泣祷于天请以身代母病华思西域瓜既食而卒仲涵终身不忍食瓜出宋濂集】 
董文炳是日疾笃洗沐而坐召文忠等曰吾以先人死王事恨不为国死边今至此命也愿董氏世有男能骑马者勉力图报则吾死瞑目言毕就（衽去壬改尤）卒 【文炳字（汀去丁改彦）明警敏善记诵自幼俨如成人为橐城令明于听断以恩济威吏抱案求署字不敢仰视后知枢密院八月天寿节礼成赐宴帝命坐论宗室大臣曰文炳功臣也理当坐后文炳疾敕赐御医九月十三日疾笃就（衽去壬改尤）卒出北史】 
　　十四日
宋太祖是日幸阅士卒骑射张乐赐从官饮 【干德四年】 
宋真宗是日皇太子朝谒太庙乘金辂 【太宗即仁宗天禧二年以上玉海】 
唐神尧拜河东节度使领大使击龙门贼母端儿九月十四日夜过寒津口时明月方出白露初澄于小桥下有二人语言明日毋大郎死神克因驻马问二人再拜泣言某一人汉兵也昨奉东岳命兵神付龙门助将军讨贼某二人埋骨在此因少憩亦自感伤欲先报于将军耳神尧讶其言诟其姓氏俱笑忽不见明日破贼发七十三矢皆中而复得其矢信乎圣王所向至灵亦先为佐佑焉 【柳宗元龙城录】 
　　　诗
去年秋雨时我在广陵归今年中山去白首归无期 【东坡以端明侍读学士出知定州九月十四日雨中作示子由】 
　　十五日
唐太宗灵州地震有声如雷 【贞观二十年五行志】 
宋哲宗迩英殿讲论语终篇赐执政讲读史官燕于东宫又遣中使赐御书诗各一首东坡得紫微花绝句其词曰丝纶阁下文书静钟鼓楼中刻漏长独坐黄昏谁是伴紫微花对紫微郎 【元佑二年九月十五日昱日各以表谢又进诗一篇东坡集】 
宋孝宗淳熙十四年是日陈贾作御史台厅壁记曰宋朝三院御史皆得论政事紏官邪元豊绍圣着于令甲其用峻故其选精一时列职其间悉繇天子亲擢太上中兴大明国是耳目所寄必惟共人绍兴更化诏除公正之士以革缔交合党之风盖欲遵用忠纯体国之人以成笃厚之政先后丁宁昭若日月龙蛇飞动琬琰光辉圣意相传家法不改实我宋维持纪纲之盛事云云 【事文类聚】 
羊角哀梦左伯桃云与荆将军墓邻数苦我九月十五日幸兵于冢上助我 【春秋燕人羊角哀与左伯桃为死友闻楚王贤一人同往见之至梁山道遇雨雪计不能俱全伯桃乃并衣粮与角哀入空树中饿死角哀至楚为上大夫乃告楚王备礼葬于莆塘在溧水县四十里一夕角哀梦伯桃云与荆将军墓邻数苦我九月十五日幸兵于冢上助我哀泣曰冢上安知汝之胜负开棺自刎而死就葬于墓中出山堂肆考】 
范式字巨卿与汝南张伯元为友二人春别京师以暮秋为期伯元是日杀鸡以待巨卿母曰相去千里汝何信之也言未卒而巨卿至 【汉书】 
朱熹生 【熹以建炎四年九月十五日午时生剑南尤溪之寓舍幼颖悟庄重能言父指示曰此天也问曰天之上何物父异之就传授以孝经一阅封之题其上曰不若是非人也尝从群儿戏沙上独端坐以指画沙视之八卦也少长厉志圣贤之学于举子业初不经意晚年以野服见客朱熹字仲晦出史纂左编】 
元人白珽卒 【珽出剌得宜文化大行后谢事养痾海陵远近学徒担簦相从者殆无虚日与韵间胜友曳朮游衍御杯赋诗所居西湖有泉自天竺来及门而汇榜之曰湛洲因以自号晚归老栖霞又号栖霞山人文宗天历元年九月十五日卒珽字庭玉年八十一出宋濂集】 
　　　诗
八月繁云连九月两回三五晦漫漫一年怅望秋将尽不得嫦娥正面看 【徐凝九月望夕雨】 
江南地暖少严冬九月炎凉正得中溪上玉楼楼上月清光合在水晶宫 【阳汉公九月十五翫月】 
白露下众草碧空卷微云孤光为谁来似为我与君水天浮四座河汉落酒樽使我冰雪肠不受曲药熏尚恨琴有弦出鱼乱湖纹哀弹本旧曲妙耳非昔闻良时失俯仰此见宁朝昏悬知一生中道眼无由浑 【东坡九月十五夜观月听琴西湖示坐客】 
　　十六日
唐玄宗敕诸郡风伯坛置在社坛之东雨师坛于社坛之西其祀风伯请用立春后丑祀雨师请用立夏后申 【天宝四载九月十六日敕通考】 
宋太祖诏于东京旧城南建武成王庙与国学相对命左谏议大夫崔颂中使卢尔德岳董其役乃命颂检阅唐末以来谋臣名将勋绩尤著者具名以闻 【建隆三年九月十六日诏玉海】 
杨廷秀曰予于绍兴壬子九月十六日以废疾至自金陵深念平生无他好独好泉石而所居乃土山安所得石忽有遗予以怪石予甚喜亟召匠饤饾为假山友人王才臣见之谯予曰先生居真山而又为假山将谁绐予笑曰予敢绐人聊以自绐耳才臣曰有石而无泉非阙与予偶思去假山三十步而近旧有一泉而湮即命浚焉泉冽以猛因接筒引之又于假山之前甓一小方塘植以芙蕖杂以荇藻云云 【泉石膏肓记】 
程伊川以白夹被被体坐竹床 【伊川年七十四得风痹疾大观元年九月十六先生以白夹被被体坐竹床与尹焞举手相揖焞还次日有叩门者报先生卒出明道集】 
唐人刘助尸解 【助少时有二道士访其庐与之谈甚异之二道授以餐松服石之法又谓助曰偕来度汝君勿泄吾王屋真人也后服丹饮气九月十六日尸解兄瞻在京师其日遇一道士问曰弟助已为仙矣忽失所在后郴人蒋椿往陕西见助从一道士策驴而行此事七月二十五日亦载刘助字符德出郴阳仙传】 
　　　诗
绣裳画衮云垂地不作成王剪桐戏日高黄伞下西清风动槐龙舞交翠壁中蠹简今千年漆书科斗光射天诸儒不复忧吻燥东宫赐酒如流泉酒酣复拜千金赐一纸惊鸾回凤字苍颜白发便生光袖有骊珠三十四归来车马已喧阗争看银钩墨色鲜人间一日转万口喜见云章第一篇玉堂昼掩文书静铃索不摇钟漏永莫言弄笔数行书须信时平有主圣犬羊散尽沙漠空揵烽夜到甘泉宫似闻指挥筑上郡已觉谈笑无西戎丈思天子师文母终闭玉关辞马武小臣愿对紫微花试草尺书招赞普 【元佑二年哲宗先一日赐紫微花绝句东坡九月十六日进诗谢】 
　　十七日
肃宗车驾幸彭原命郭子仪赴天德军伐叛蕃 【至德元载九月十七日幸彭原出实录汾阳家传云驾幸在十九日非也】 
宋真宗御崇政殿试贤良方正 【景德三年出选举志】 
唐懿宗是日贼四面斩关而入时昏雾极甚咫尺莫辨 【咸通九年贼逼徐州或劝崔彦曾奔兖州彦曾怒曰吾为元帅陷而死职也立斩言者居民鼓噪动地民在城外者贼抚慰无所侵扰由是人争归之民助贼推草车塞门而焚之九月十七日贼斩关而入出实录】 
欧阳询上艺文类聚 【唐高祖武德七年九月十七日给事中欧阳询奉敕撰艺文类聚成上之出会要】 
元国子博士吴师道葬 【师道少勇于学文辞惊人许文懿公以朱子之学淑学者师道持所悟识造门质难许公礼重之于至治元年举进上至正四年九月十七日葬铜山师道字正传兰溪人出宋濂集】 
程伊川卒 【文观元年九月十七日卒得风痹疾出明道集】 
淮南副使陆洎卒 【陆洎与李承嗣最善承嗣与诸客访之洎曰明年此月当与诸君长别矣承嗣问其故洎曰吾向梦人以骑召未止太明寺西数里至一大府署曰阳明府下马入一室中有顷吏引立阶下有二录衣使捧一案案上有书一紫衣取书宣云洎三世慈孝功成业就冥后受此官司阳明府侍郎判九州岛岛都监来年九月十七日本府上事语毕复以骑送归奄然遂悟天命已定不可改矣客等至次年九月十六日候之曰君昨年言明日当上事今何无恙洎曰明日当行承嗣讥其为妖洎曰君与我有缘他日当十邻明日十七日果卒葬于菜蔓湾承嗣为楚州刺史葬洎墓之北出稽神录】 
天曹增福相公生 【翰墨大全】 
　　　诗
惟彼神蓍生而有知用知不测明以稽疑擢九尺之纤干伏千年之宝龟德圆而神兮无幽不及其生三百兮其用五十惟圣人之观象乃神动而鬼八列八卦以效变翘孤茎而子立蓍之立兮发其祥吾君得之尊以光明乎太极演彼归藏因卜祝之符瑞应天人之会昌 【景龙二年九月十七日上使韩从礼蓍筮卦未成蓍自立从礼曰大人之瑞也潘炎于是作神蓍立赋】 
　　十八日
赤气竟天其光烛地经三日乃止 【唐景龙元年天文志】 
亲祀明堂 【宋高宗绍兴元年通考】 
唐贞观二十三年是日太尉无忌奏请视朝坐日高宗曰朕即大位自今已后每日常坐 【通典亦出事物纪原】 
宋孝宗幸玉津园宴射赋七言诗赐曾怀以下与宴者皆和 【淳熙元年玉海】 
北斗星降 【道经】 
忌远行 【云笈七签】 
　　　诗
锡宴朝野洽追欢尧舜情秋堂丝管动水榭烟霞生黄花媚新霁碧树含余清同和六律应交泰万宇平睿藻下中天湛恩阐文明小臣谅何幸亦此彯华英 【权德舆九月十八日奉和圣制因书所怀】 
　　十九日
齐东昏侯永元元年是日地五震有童谣云野猪虽嗃嗃马子空闾渠不知龙与虎饮食江南墟七九六十三广莫人无余乌集传舍头今汝得宽休但看三八后摧折景阳楼 【识者解云陈显达属猪崔慧景属马非也东昏侯属猪马子未详梁王属龙萧颖冑属虎崔慧景攻台顿广莫门死时年六十三乌集传舍即所谓瞻乌爰止于谁之屋三八二十四起建元元年至中兴二年二十四年也摧折景阳楼亦高台倾之意也今汝得宽休言天下将去乃得休息也出南齐书】 
宋太宗幸金凤园 【建隆四年九月十九日出会要】 
唐懿宗咸通十年庞勋是日死先闾里小儿竞歌之曰得节不得节不过十二月即庞勋九年十月十七日作乱十年九月十九日就戮通其闰月计之正一岁而灭 【庞勋袭宋州陷其南城剌史郑处冲守其北城贼知有备舍去度汴南掠亳州沙陀追及之勋引兵循涣水而东将归彭城为沙陀所逼官军大集数贼万余人皆溺死降者千人九月十九日勋亦死而人莫之识数日乃获其尸贼宿迁等诸搴皆杀其守将而降初庞勋之求节也必希岁内得之小儿乃歌曰得节不得即不过十二月计勋作乱至就戮之日一岁而灭出彭城纪乱】 
宋高宗是日言者请依雍熙故事赐新进士儒行篇以励士检有旨添赐中庸送秘府校勘正字张（山匀木）校中庸高闶校儒行篇闶奏儒行虽间与圣人之意合而其词类战国纵横之学盖汉儒杂记决非圣人格言止赐中庸庶几学者知圣学渊源奏可 【绍兴五年宋史】 
吴中有一书生皓首称胡博士教授诸生忽不见至九月十九日士人相与登山游观闻讲书声命仆寻之见空冢中群狐罗列见人即走老狐独不去是前皓首书生也 【搜神记】 
九月十九日曰展重阳 【事文类聚三月十三日曰展上已】 
北斗大帝下降 【道经】 
　　二十日
