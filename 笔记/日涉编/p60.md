<!-- { "loadSidebar": true } -->
云中二物如羝羊黄色大如新生犬斗而坠 【文帝开皇十二年繁昌杨悦六月见云中物如羝羊斗而坠悦获其一数旬失所在洪范五行传曰君不明所致也状如新生犬者羔类也云掩蔽者奸邪之象羊与杨同音国姓也羔羊子也太子勇既升储贰晋王广阴毁之而废黜二羔斗一羔坠之应也出隋书】 
火自空坠入城北有物如龙 【开宝七年棣州城北出五行志】 
天雨尘土 【嘉泰元年宋史】 
饶州长山天雨木子数亩状类山芋子味香而辛 【宋神宗元丰三年土人以为木子又曰菩提子明道中尝有之是岁大稔宋史】 
彰德雨白毛 【顺帝元统二年俗呼云老君髯民谣云天雨牦事不齐元史】 
忠州雨豆 【元丰二年】 
忠州临江县雨白黍又雨黑黍 【元佑二年以上宋史五行志】 
黄河是月水名矾山水 【水衡记】 
芙蓉山寒气逼人 【青羊潭在芙蓉山上六月寒气逼人唐天宝六载有樵者登山见青羊出卧潭侧入不见出长沙府志】 
台州黄岩县山自徙五十余里其声如雷草木坟墓皆不动 【庆元二年宋史】 
潭面如碧镜每岁己午忽有泡光出艳异甚过此月则无 【洋县有念佛岩岩下有潭出汉中府志】 
宋光宗绍熙三年他工采石闻其声呼相应荅 【绍兴元年平江府昆山县石工采石而山摧工压焉三年六月他工采石邻山闻其声呼相应荅如平生报其家凿石出之见其妻喜曰久闻乍风肌如裂俄顷声微噤不语化为石人貌如生出通考】 
灵帝光和元年有黑气堕温德殿庭中如车盖隆起奋迅五色有头体长十余丈形貌如龙 【上异之以问蔡邕曰所谓天投蜺者也不见足尾不得称龙占曰天子内惑女色外无忠臣兵革将起后中平元年黄巾贼张角等令三十六方起兵烧郡国山东七州莫不毕应出通考】 
梁元帝承圣三年有黑气如龙见于殿内 【黑周色今见于殿内周师入梁之象其年为周所灭帝遇害出通考】 
宋淳熙十四年有雷声自太乙宫及和宁门人马辟易相践有失巾履者 【山堂肆考】 
陆泽县得石佛五十躯皆长尺余 【宋太宗兴国七年六月陆泽县属深州民王绪田中得白兔逐入穴掘之得佛通考】 
徐州丈八铜像汗流于地 【太和十九年六月魏书】 
长安女子有生儿两头异颈面相乡四臂共匈俱前乡凥上有目长二寸 【平帝元始元年师古曰乡读曰向前汉书】 
洛阳民生男两头共身 【上西门外刘仓妻生也出刘艾纪】 
神龙寺前水渠生合欢莲其花一茎两房权德舆等贺表 【德宗贞元十八年北梦琐言】 
铜乐县枯树断折忽然自立相属 【晋孝武帝太元十四年铜乐县属建宁郡五行志】 
凤凰降万岁县 【前蜀玉建天佑七年六月出六帖】 
乌集徐州滕县嗛柴为城中有白乌一碧乌一 【贞元十八年六月出五行志】 
群乌集灶朱猗死 【晋安帝义熙三年龙骧将军朱猗戍寿阳婢炊余忽有群乌集堂竞来啄噉婢驱逐不去有猎狗咋杀两乌余乌因共啄杀狗又噉其肉惟余骨存六月猗死此其应也五行志】 
江夏张骋是月所乘牛言曰天下乱乘我何之骋惧而还犬又言曰归何早也寻后牛又人立而行骋使善卜者卦之谓曰天下将有兵乱为祸非止一家 【晋惠帝永安二年六月其年张昌反先略江夏骋为将帅于是五州残乱骋亦族□出五行志】 
钱塘猳豕产两子皆人面如胡人状其身犹豕 【成帝咸和六年出晋书】 
鄱阳县民家一猫带数十鼠行止食息皆同如母子相哺者民杀猫而鼠舐其血 【宋宁宗庆元元年鼠将盗猫职捕而反相与同处司盗废职之象也出通考】 
神马二疋一白一黑出于河中 【晋孝武帝太元十四年六月】 
二黄龙见东阿井中 【汉武帝建武十二年以上宋书符瑞志】 
阳武有鲤鱼乘空而斗 【后周大象元年鲤乘空而斗犹臣下兴起小人从之而斗也明年帝崩斗失政出通考】 
平晋县蚕自成绵段长七尺一寸五分阔四尺九寸 【承安元年出金史】 
　　诗
江南季夏天身热汗如泉蚊蚋成雷泽袈裟作水田 【范灯状江南六月】 
流火稍西倾夕影逼层城高天澄远色秋气入蝉声 【薛道衡六月作】 
懒摇白羽扇祼袒青林中脱巾挂石壁浮瓜洒松风 【李贺六月作】 
六月滩声如猛雨香山楼北畅师房夜深起凭阑干立满耳潺湲满面凉 【白居易香山避暑】 
人人避暑走如狂独有禅师不出房可是禅房无热到但能心静即身凉 【白居易苦热题禅房】 
毕竟西湖六月中风光不与四时同□天莲叶无穷碧映日荷花别样红 【苏轼西湖】 
无限荷花染暑衣阮郎何处弄舡归自惭不及鸳鸯鸟犹得双双遶钓矶 【鱼玄机六月闻李郢公垂钓回作玄机长安女字蕙兰与李公居近唱酬贾岛尝赠以诗咸通中为李亿补妾后为女道士】 
四顾山光接水光凭阑十里芰荷香清风明月无人管并作南来一味凉 【黄庭坚六月晚楼间望】 
定林青木老参天横贯东冈一道泉六月杖藜寻石路午阴多处弄潺湲 【王安石定林六月作】 
参差楼阁半天中六月清风百尺松隐约斋坛低晓月五云深处一声锺 【唐诗】 
雷霆空霹雳云雨竟虚无炎赫衣流汗低垂气不苏乞为寒冰玉愿作冷秋菰何似儿童岁风凉出舞雩
日下四山阴山亭岚气侵牛羊归径险鸟雀聚枝深正枕当星剑收书动玉琴半扉开烛影欲掩见清砧 【以上杜甫六月作】 
祝融南来鞭火龙火旗焰焰晓天红日轮当午凝不去万国如在红炉中五岳翠干云彩灭阳侯海底愁波竭何当一夕金风发为我扫却天下热 【合璧事类】 
莲荡落红衣泉泓数白石 【山谷】 
凉雨打低残菡萏急风吹散小蜻蜓 【卢延让】 
　　小暑
夏至后十五日斗指午为小暑小暑者初后为小也 【孝经纬】 
六月小暑为节者此以相形为名形大暑故谓之
小暑 【暑热也就热之中分为大小月初为小月中为大今则热气犹小出三礼义宗】 
小暑音比大吕 【抱朴子】 
小暑日温风至六月节也后五日蟋蟀居壁后五日鹰乃学习 【温风至至极也温热之风至此而极蟋蟀一名蛬蛬音拱一名蜻蚓即今之促织礼记注日生土中此时羽翼稍成居穴之壁至七月远飞在野盖肃杀之气初生则在穴感之深则在野应氏曰杀气未肃鸷猛之鸟始习于击迎杀气也月令】 
小暑之日温风不至国无宽教 【周书时训】 
小暑至挺重囚 【挺宽也月令】 
　　大暑
小暑后十五日斗指未为大暑大暑者望后为大也 【孝经纬】 
小暑加十五日指未则大暑音比太簇 【抱朴子】 
大暑日腐草为萤中气也土润溽暑后五日大雨时行 【萤一名丹良一名丹鸟一名夜光一名宵烛皆萤之别名离明之极则□阴至微之物亦化而为明毛诗日□耀霄行另亦种也形如米虫尾亦有火不言化者不复原形土润溽暑溽湿也土之气润故蒸郁而为湿暑俗称龌龊热是也大雨时行前候湿暑之气蒸郁今候则大雨时行以退暑也月令】 
大暑阴云出南赤北苍 【易通卦验】 
不可以兴土功不可以合诸侯不可以兴兵动众 【土将用事欲静月令】 
　　　诗
蛇折鳞于灵窟龙解角于皓苍遂乃温风赫曦草木垂干山拆海沸沙融烁烂飞鱼跃渚潜龟浮岸鸟张翼以远栖兽交逝而云散 【曹植大暑赋】 
或赫炽以瘴炎或郁术而燠蒸兽狼望以倚喘鸟垂翼而弗翔根生苑而焦炙岂含血而能当仰庭槐而啸风风既生其如汤气呼吸以祛短汗雨下而沾裳就清泉以自沃犹沃涊而不凉体烦如以于浥心情闷而窘惶 【魏王粲大暑赋】 
体沸灼乎如燎汗流烂兮珠连 【卞伯玉大暑赋】 
三伏相仍徂暑彤彤上无纤云下无微风扶桑赩以增焚大火晔其南升 【夏侯湛大暑赋】 
　六月〔二〕
　　一日
唐睿宗生于蓬莱宫含凉殿 【龙朔二年六月一日出会要】 
宋孝宗皇嫡孙生 【干道元年六月一日皇嫡孙生百僚表贺出会要】 
德佑元年是日日食星见鸡鹜皆归明年宋亡 【宋史】 
唐高祖始诏国学立孔子庙 【武德二年出事物纪原】 
宋哲宗是日改绍圣五年为元符诏曰统承圣绪绍述先猷克享天心屡蒙嘉贶甘露荐降灵光属天申锡无疆神玺自出敕命之几惟圣时宪恩荅神休以协瑞应其易统年之号用昭受命之符 【合璧事类】 
宋崔鶠应诏论冯澥 【六月一日诏书诏谏臣直论得失崔鶠应诏曰冯澥近日上章其言曰士无异论太学之盛也此奸言也昔王安石除异已之人当时名臣如韩琦富弼司马光吕公着吕诲吕大防范纯仁等咸以异论斥逐布衣之士谁敢为异乎安石着三经之说士用其说者入官不用其说者黜落天下靡然雷同不敢可否出文鉴】 
龙广寒江湖异人也事母至孝是日其母寿方启北牖举觞忽梅花一枝入牖香色甚佳人以孝梅称之 【后孝梅百有五岁犹童颜绿发人以为孝感所致出广客谈】 
监茶柳应辰蔡余庆是日在黄鹤楼下刻石于十盘亭前题曰东有亭西有庵路十盘而上故亭以十盘名之 【宋仁宗庆历二年出楚通志亭今废】 
贵妃是日生上幸华清宫命小部音声小部者梨园法部所置凡三十人皆十五已下于长生殿奏新曲未有名会南海进荔枝因以曲名荔枝香左右欢呼声动山谷 【是年十一月禄山反幽陵杨太真外传】 
康居国以是日为岁首王及人庶并服新衣剪发须在国城东林下马射置一金钱于帖上射中者则得一日为王 【俗事天神崇敬甚重廪国人并善贾男年五岁则令与书少解则遣学贾以得利多为善其人好音声康居汉时通焉在大宛西北二千里与大月氏同俗出西蕃记】 
北涧禅师是日有偈云六月一日前万象森罗替说禅六月一日后八角磨盘空里走今朝正当六月一无位真人赤骨律金毛狮子鲜翻身无角铁牛眠少室十圣三贤总不如笑倒寒山并拾得 【杨亿因演而为颂曰八角磨盘空里走金毛狮子变作狗拟欲藏身北斗中应须合掌南辰后人谓杨亿通禅学以其有八角磨盘之句耳出丹铅摘录】 
号州黄河中有女娲墓唐玄宗天宝十一年是日因大雨晦冥墓失所在至僖宗干符二年又六月是日夜闻有风雷声晓见其墓涌出下有巨石上有双柳各长丈余时号风雷堆 【占冢墓自移天下破出五行志】 忌经营 【月令】 
清灵真人降 【道经】 
　　　诗
南风吹南枝一白点万绿岁寒谁知心孟宗林下竹 【龙广寒至孝母六月一日寿方举觞匆梅花一枝入牖香色殊常人以为孝感所致遂作此一绝】 
　　二日
太乙宫云气如香烟 【仁宗庆历间京师五月旱谏官王公素乞亲行祷雨帝曰太史言六月二日当两一日欲出祷公曰臣非太史是日不雨帝问故公曰陛下幸其当雨以祷不诚不诚不可动天臣故知不雨帝曰明日祷雨醴泉观公曰醴泉地近岂惮暑不远出耶帝曰当祷西太乙宫六月二日召王公以从日色甚炽埃雾涨天帝不怡至琼林苑回望太乙宫上有云气如香烟以起少时雷雨至帝却逍遥辇御平辇彻盖还宫明日召对帝曰朕自卿得雨出闻见录】 
唐中宗崩 【葬定陵在京兆府富平县界通考】 
宋太祖皇太后杜氏崩于滋德殿 【建隆二年宋史礼志】 
