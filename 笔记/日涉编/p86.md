<!-- { "loadSidebar": true } -->
阴雾疑冻封树木不解 【永徽二年十一月刘向以为木少阳贵臣象此人将有害则阴气胁木先寒故得雨而冰也亦谓之树介介者兵象也五行志】 
秦州神亭治北雾开如日初耀中有白鹿白狼见 【调露元年十一月白孔六帖】 
永安村大风雪夜半若数千人行声语笑歌哭杂扰凝寒阴黑咫尺莫辨及旦有人马鸟兽蹄迹流血污染十余里入山乃绝 【绍兴二十年十一月永安村在建昌军新城县五行志】 
大风雷雨居民瓦屋皆动 【咸淳四年闰十一月宋史】 
雨雹杀人大者方圆二尺 【高祖承明二年十一月魏书】 
雨火有声如鼓 【威烈王二年十一月晋有火下于北方通考】 
雨土 【元豊二年十一月五年亦雨土宋史】 
行都雨木 【绍兴五年十一月与唐贞元陈留雨木同占吏部侍郎彭龟年上疏论韩侂冑檀朝误国宋史】 
地生毛 【绍熙四年十一月宋史】 
黄河是月水名蹙凌水 【水衡记】 
洛阳宫西宜秋里忽地生石高三尺如香炉形 【武帝太康十年十一月地生右明年宫车宴驾晋书】 
京都地震从东南隐隐有声屋瓦皆摇 【魏明帝青龙二年十一月宋书】 
吴郡娄县地中有犬子声掘之得雌雄各一还置窟中覆以磨石经宿失所在 【惠帝元康三年十一月此天戒若曰帝既衰弱藩王相谮故有大祸后元帝太兴四年庐江灊县何旭家地中亦有犬子声掘之得一母犬青免状甚羸瘦走入草中不知所在视其处有二犬子一雌一雄其后旭里中为蛮所没出晋书】 
许州开元观老君像自动 【干德五年十一月知州宋偓以闻宋史】 
高祖与沙门道登幸侍中省见鬼衣黄褶裤帝以为人叱之而退 【太和十六年十一月纪异录】 
金主宣宗官中有狐狼鬼夜哭于辇路乌鹊夜惊飞鸣蔽天 【至十二月宣宗崩出金史】 
枹罕羌妓产一龙子色似锦文常就母乳遥见神光少得就视 【晋愍帝建兴二年十一月此亦皇之不建于是帝竟沦没出宋书】 
襄州民刘士家生木有文如鱼龙凤鹤之状 【太平兴国六年十一月五行志】 
成都栗树结实食之如李 【长庆三年十一月五行志】 
凤凰见济阴巳氏 【汉桓帝元嘉元年十一月宋书符瑞志】 
乌鹊巢帝帐幄驱不能止 【大业十三年十一月隋炀帝寻逢杀通考】 
洛州猫鼠同处 【唐高宗龙朔元年十一月五行志】 
干陵赤兔见 【永泰二年十一月五行志】 
汾州有青龙白龙见白龙吐物空中有光如火至地陷入地二尺掘之得玄金 【唐太宗真观二十年十一月玉海】 
　　诗
江南仲冬天紫蔗节如鞭海将盐作雪山用火耕田 【吕渭状江南十一月】 
素手抽针冷那堪把剪刀明朝驿使发一夜絮征袍 【李白】 
浩汗霜风刮天地温泉火井无生意泽国龙蛇冻不伸南山瘦柏消残翠 【岑参冬十一月夜作】 
不用裁为鸣凤管不须截作钓鱼竿千花百草凋零后留向纷纷雪里看 【白居易题窗行】 
四郊飞雪暗云端惟此宫中落便干绿树碧帘相掩映无人知道外边寒 【吴融华清宫】 
风恶波狂身似闲满头风雪背青山相逢略问家何在回指芦花满舍间 【僧贯休题渔者】 
天津桥下冰初结洛阳陌上行人绝榆柳萧疏楼阁间月明直见嵩山雪 【孟郊洛桥晚雪】 
雪天留饮故情欢银烛金炉夜不寒欲问吴江别来意青山明月梦中看 【王昌龄李仓曹宅夜饮】 
十里黄云白日曛北风吹鴈雪纷纷莫愁前路无知已天下谁人不识君 【高适别董大】 
夫戍萧关妾在吴西风吹妾妾忧夫一行书信千行泪寒到君边衣到无 【王驾古意】 
宫城团迥凛严光白天碎碎堕琼芳挝锺高欢十日酒却天凝寒作君寿御沟泉合如环素火井温泉在何处 【李贺乐词】 
雪花无有蒂冰镜不安台 【梁帝十一月诗后侯景之乱人以为谶谓无蒂是无帝不安台台城不安也】 
况复岁云暮凛凛冰霜辰 【韦应物】 
渔舟上急水猎火着高林 【杜甫】 
　　大雪
小雪后十五日斗指壬为大雪言积阴为雪至此栗烈而大也 【孝经纬】 
大雪十一月节月之初气也言大阴之气以大水凝为雪故曰大雪 【历义疏】 
阴雨出而分
大雪鱼负冰 【郑玄曰鱼上近冰也以上易通卦验】 
大雪日鹖鸟不鸣 【后五日虎始交后五日荔梃出月令】 
大雪日鹖鸟犹鸣者国有讹言虎不交将帅不和荔挺不出卿士专权 【周书时训】 
大雪后君子处必掩身无躁事欲静以待阴阳之所定 【顺时气也月令】 
　　　诗
薄暮雪云低清宵意惨凄方听飘牖急已报与阶齐疏箔穿飞蝶空庭聚戏倪新晴思访客愁绝满城泥 【陆放翁大雪诗】 
　　冬至
冬至木胎水旺火死金废 【言木孕于水之中也】 
大雪后十五日斗指子为冬至阴极而阳始至日南至渐长至也 【孝经纬】 
斗指子为冬至有三义一曰阴极之至二曰阳气始至三曰日行南至故谓之至 【孝经说】 
冬至之为极者有三意焉昼漏极短去极极远略影极长极者至而极还之辞也 【月令章句】 
日短星昴以正仲冬 【尚书孔安国注曰日经冬至日也星昴西方白虎七宿之昴宿并见以正冬之三节也】 
地皇氏以十一月为冬至 【出通历高氏小史亦云】 
冬至德气为土土色黄故曰黄锺 【晋志】 
冬至黄锺之音调君道得 【礼仪志】 
阳气渐萌于黄锺之宫 【杨子】 
冬至子之半 【邵子】 
冬至成天文 【易通卦验郑玄注曰天文谓三光运行而照天下】 
调律者度竹为管芦莩为灰列之九闭之中漠然无动寂然无声纤尘不形冬至夜半黄锺以应 【太玄经】 
阳气为火火胜故冬至燥 【淮南子】 
冬至日在牵牛景长一丈三尺 【夏至日在东井景长尺有五寸周礼】 
冬至之日日出辰入申昼行地上百四十六度强夜行地下二百一十九度少弱 【天文录】 
冬至日行远道周四极命之曰玄明天 【吕氏春秋】 
日冬至则斗北中绳阴气极阳气萌故曰冬至为德
冬至日在骏狼之山 【以上淮南子】 
日之行天至于巽维东南角极之于北故曰冬至 【历义疏】 
赤土国直崖州南度海经鸡笼岛冬至之日影在北夏至之日影在南开户皆向北 【洽闻记】 
冬至三光微 【周髀云】 
冬至五星如连珠 【武帝元封元年十一月甲子朔冬至五星如连珠出汉史】 
冬至后月养魄于广寒之宫 【卜洲记】 
阳云出箕如树木之状 【易通卦验】 
冬至东北方融风至 【一名炎风符瑞?】 
黄帝得宝鼎神策是岁己酉朔日冬至得天地之纪终而复始 【史记】 
僖公五年辛亥朔日南至公既视朔遂登观台以望而书礼也凡分至启闭必书云物为备故也 【左传】 冬至之日蚯蚓结 【后五日麋角解后五日水泉动月令】 
冬至之日蚯蚓不结君政不行鹿角不解兵不藏水泉不动阴不成伤 【周书时训】
孤竹之管云和之琴瑟冬至日于地上圆丘奏之 【春官大司乐】 
冬至之日北宫御女衣黑采击磬石 【淮南子】 
冬至广莫风至诛有罪断大刑 【易通卦验】 
冬至始人主致八能之士或调黄锺或调六律或调五行或调律历或调阴阳或调正德 【易通卦验郑玄注曰致八能之士者言选于人众之中取习晓者使之调为谐调和之意也】 
冬至始人主于群臣左右从乐五日天下之众亦家家从乐五日以迎日至之礼 【郑玄注曰从者就也冬至君臣俱就大司乐之宫临其肄乐祭天圆五之乐祭莫大于此】 
冬至之日荐黍糕先荐玄冥以及祖祢其进酒肴及谒贺君师耆老一如正日 【崔寔月令】 
冬至前后君子安身静休百官绝事不听政择吉辰而后省事听事之日百官皆衣绛 【续汉书礼仪志】 
魏晋冬至日受万国及百寮称贺因小会其仪亚于岁朝故曰亚岁 【沈约宋书】 
冬至日立仗百官皆备珂伞列烛有至五六百炬谓之火城宰相火城将至则众火皆扑灭以避宰相 【出国史补元日亦然】 
上御含元殿受朝太史奏曰朔日至历数之先嘉辰之会按乐汁图征曰朔日冬至圣主厚祚又按春秋感精符曰冬至阴云迎日者来岁大美此并圣德光被上感天心请付有司以彰嘉瑞从之 【唐玄宗实录】 
宋仁宗天圣六年十一月出秘阁校理范仲淹通判河中时癸亥日南至 【冬至也】 帝率百官朝皇太后于会宁殿仲淹疏曰奉亲于内自有家人礼与百官同列北面而朝可乎 【全编】 
宋哲宗冬至日赐御筵于吕公着私第且赐酒果烛且传宣继烛 【元佑四年合璧事类】 
开元二年冬至交址国进犀一株色黄如金使者请以金盘置于殿中温然有暖气问其故使者对曰此辟寒犀也
冬至日大雪忽霁因寒所结溜皆为冰条妃子使侍儿敲下二条玩之明皇问妃子曰所玩何物耶妃子笑而荅曰妾所玩者冰筋也明皇谓左右曰妃子聪慧可爱 【以上天宝遗事】 
梁传岐为始新令有囚当死会冬至岐乃放其还家曹吏固争曰古者有此今不可行岐曰某若负信县令当坐竟如期而反太守深相叹异遽以状闻 【南史】 
梁席阐出为东阳太守在郡有能名冬至悉放狱中囚依期而至 【梁书】 
传贤字仲舒迁廷尉每冬至断狱迟回流涕 【后汉书】 
周嵩母李氏尝冬至饮酒举觞赐三子曰吾本渡江托足无所不谓尔等并贵列吾目前吾复何忧嵩起曰恐不如尊旨伯仁志大而才短重名而识暗好乘人之弊此非自全之道嵩性抗直亦不容于世唯阿奴碌碌当在阿母目下耳阿奴谟小字也后果如其言 【晋书】 
库狄伏连冬至之日亲表称贺其妻为设豆饼伏连问此豆何因而得妻对曰于马豆分减伏连大怒 【齐书】 
庞籍帅延安日冬至夜恍惚间见天象成文云庞籍后十年作相当以仁佐天下驻视久之方减后十年果为相 【曲洧旧闻】 
冬至献履所以迎福践长 【曹植云】 
近古妇人常以冬至日上履袜于舅姑践长至之义也 【后魏崔浩女仪云】 
冬至先后各五日买白犬养之以供祖祢 【崔寔月令】 
冬至日钻燧改火可去瘟疫 【续汉书礼仪志】 
冬至阳气归内腹中热物入胃易消化 【南阳张平子养生集要】 
共工氏子不才以冬至日死为疫鬼畏赤小豆是
日以赤小豆煮粥禳之 【四时纂要】 
　　　诗
献寿人皆庆南山复北堂从今千万日此日又初长 【姚合和李合人冬至日】 
景移风度攻日至晷迁换眇眇负霜鹤皎皎带云鴈 【鲍昭】 
冬至至后日初长远在剑南思洛阳青袍白马有何意金谷铜驼非故乡 【工部】 
日近山红暖气新一阳先入御沟春闻闲立马重?此沐浴明年称意身 【王建冬至后招子秀才】 
清斋独向丘园拜盛服想君兴庆朝明日一阳生百福不辞相望阻寒宵 【权德舆冬至宿斋时郡臣南内朝谒因寄】 
十一月中长至夜三千里外远行人若为独宿杨梅馆冷枕单床一病身 【白居易冬至宿杨梅馆】 
至日观书不几行梅梢横月欲昏黄汉宫红影无人见未必能添一线长 【方巨山】 
井底微阳回未回萧萧寒雨湿孤荄何人更似苏夫子不是花时独肯至 【东坡冬至日游吉祥寺】 
