<!-- { "loadSidebar": true } -->
案贺逢圣明史卷二百六十四有传，万历十五年丁亥(一五八七)生，四十四年殿试第二人，授翰林院编修，时年三十。徐养量刻日涉编在万历三十九年辛亥，据周师旦序称「今吉薮年七十余，而此编以传」。是日涉编刻成之日，陈阶尚健在，其时贺氏约为二十五岁。今此序首称「先生集有编日新书，督学直指周公，梓诸南畿。」此为呼应周序之「纂枣」而言。又曰：「余在蒲阳时，吉薮以序委者三。」「有感于季札之事」，「吉薮嘱余者三，今日其忍欠先生一言」，则明言作序之时陈氏已死。贺氏于万历四十四年以前，本传称其「举于乡，家贫就应城教谕」，其在应城之日，或与陈氏为忘年交，亦未可知；然以二十许之少年，直呼七十许老翁为吉薮，实不相称也。且既出仕应城，岂有不知徐养量刻陈氏日涉编之行于世，而尚待陈氏死后之「忍欠一言」乎？贺氏本传尝记「湖广建魏忠贤生祠，忠贤闻上梁文出逢圣手，大喜，即日诣逢圣；逢圣曰：误借衔，陋习耳。」编日新书之作伪者，当亦以贺氏名高，又与陈氏同乡里，乃借衔以重之，固明人之陋习耳。
综上所述，知白辉补辑，名不符实。而编日新书，乃坊间伪作。繇是原刻之流传，益见其珍贵矣。因述所见为之序。
中华民国五十九年十一月秀水严一萍序
日涉编卷一
楚应城陈阶升也甫编辑
邑人徐养量叔弘甫校刻
周化惟南甫
张崇烈抑之甫
弟陈坤顺也甫仝阅
　正月〔一〕
正月建寅寅津也谓生物之津途也 【合璧事类】 
大簇寅之气也正月建焉 【周礼】 
日在营室昏参中旦尾中 【礼记】 
孟春行夏令则风雨不时草木旱稿国乃有恐行秋令则民大疫疾风暴雨数至藜莠蓬蒿并兴行冬令则水潦为败霜雪大挚首种不入 【吕氏春秋】 
为陬 【尔雅】 
为孟春孟阳孟陬上春初春开春发春献春首春亦曰初岁开岁献岁肇岁芳岁华岁首岁 【梁元帝纂要】 
端月 【宝典】 
唐朝新格以正月五月九月为三忌房玄龄等损益隋律亦存之以不行刑谓之断屠月 【载山堂肆考】 
每月皆有弦望晦朔以正月初年时俗重之以为节故曰节日 【荆楚岁时记】 
内庭妃嫔每至春时于禁中结伴掷金钱为戏盖孤闷无所遣也
都人士女月半后乘车跨马设供帐于园囿或郊野中为探春之宴 【以上天宝遗事】 
上元收灯后都人争先出城探春 【梦华录】 
山东风俗取五姓女十余岁卧一榻覆之以衾以箕扇之良久如梦或欲剌文绣事笔砚理管弦俄顷乃寤谓之扇天卜以乞巧 【续慱物志】 
天水池邑人游赏于此竞于池中摸石祈嗣得石者生男得瓦者生女 【重庆府志天水池在江津县】 
孟春公方风至浚井取新泉四时皆服之 【淮南子】 
愍帝建兴二年日陨于地又有三日相承出于西方东行至五年是月又有三日并照虹蜺弥天日有重晕左右两珥 【占曰白虹兵气也三日并出不过三旬诸侯争为帝五行志】 
日出有物着天白广如一疋布长四丈余西南行声如雷一刻止名曰天狗 【哀帝建平元年汉书天文志】 
内杵三星是月对臼口则吉若偏与臼不相当则军粮绝 【内杵三星在人星旁主军粮大象列星图】 
祠太乙于甘泉夜祠到明忽有星至祠坛上使童男七十人俱歌 【汉武帝天官书】 
流星出牵牛入紫微光烛地化为肉长三十步广二十七步 【愍帝建兴二年晋书】 
黑雾着人如墨五日乃止 【建兴二年后愍帝降刘曜晋书】 
天气昏曀狂风迅发竟日夜西北阴云中如有火光长二丈余阔数尺民时时见之 【靖康二年宋史】 
空中有物斗而坠如羝羊 【开皇十二年通考】 
绛州夜闻天鼓将旦复鸣其声如空中战斗者 【顺帝二十七年元史】 
雨赤雪于京师 【贞元一十一年五行志】 
雨血忽闻燔柴烟气既而黑雾四塞咫尺不辨腥秽逼人 【元史】 
雨土于京师 【淳化三年占曰小人叛后李顺盗据益州】 
雨尘土 【元佑七年占曰主民劳苦以上宋史】 
雨草而叶相樛结大如弹丸 【汉平帝元始元年与汉元帝永光年草同五行志】 
雨草于宫中 【宋明帝泰始四年南史】 
雨豆于泸中 【绍兴十六年宋史】 
黄河是月水名凌解水 【水衡记】 
润州江水赤数日 【光启元年通考】 
混元庙中井涌气成五色云相映 【混元庙在亳州玄宗开元二年唐书】 
泰山莱芜山南匈匈有数千人声民视之有大石自立高丈五尺大四十八围入地深八尺为足立后有鸟数千集其旁 【元凤三年是时昌邑有枯社木卧复生又上林苑中大柳树断枯卧地亦自立生有虫食树叶成文字史纂左编】 
夜多鬼鸟度人家 【荆楚岁时记】 
长安获女魃长尺有二寸其状怪异 【永隆元年五行志】 
简州普通院毗庐佛像自动 【干德六年】 
宝应县民析薪中有天泰下赵四字 【德佑二年】 
解木五片皆有天下泰平字 【泰平兴国六年以上宋史五行志】 
魏武帝在洛阳起建始殿伐濯龙树血出又掘徙梨根伤亦血出帝是月崩 【五行志】 
凤凰集京师赦天下 【宣帝神爵二年】 
凤凰见京师 【章帝元和二年自是年以至章和元年凡三年凤凰百三十九见郡国】 
凤凰集西苑 【吴孙权宝鼎四年以上沈约符瑞志】 
雌鸡化为雄 【则天永昌元年六帖】 
晋武帝有二青龙见武库井中帝观之有喜色刘毅曰昔龙降夏庭卒为周祸寻按旧典无贺龙之礼帝从之 【泰康五年晋书】 
魏少帝有二青龙见轵县井中又二黄龙见宁陵县井中 【甘露元年宋书符瑞志】 
　　诗
江南孟春天荇叶大如钱白雪装梅树青袍自葑田 【鲍防作字子慎襄阳人天宝进士终工部尚书封东海公状江南正月】 
一二三四五六七万物生芽是今日远天归鴈拂云飞近水游鱼迸水出 【罗隐字昭谏钱塘新城人号江东先生】 
青门柳枝软无力东风吹作黄金色街头酒荡醉易醒翁眼春愁消不得 【白居易长安作】 
一树寒梅白玉条迥林村野傍溪桥应缘近水花先发疑是经春雪未消 【戎昱】 
闻道春还未相识走傍寒梅探消息昨夜东风入武阳陌头杨柳黄金色 【李白】 
上楼迎春新春归暗黄着柳宫漏迟薄薄淡霭弄野姿寒渌幽风生短丝 【李贺】 
一步寒郊一惨眉望春春色苦来迟东君未必私桃李只恐梅花谢有时
无赖年年逐酒徒今年不饮兴何如醉乡若有人名籍但愿春风点检疏 【李觏闰正月偶书觏字泰伯】 
力疾坐青晓时来悲早春转添愁伴客更觉老随人红入桃花嫩青归柳叶新望乡应未已四海尚风尘 【杜甫】 
侵凌雪色还萱草漏泄春光有柳条 【杜甫】 
先遣阳和报消息续教啼鸟说来由 【白乐天】 
水连芳草江南地烟隔寒梅岭上春 【林逋】 
初阳弄色明高柳残雪留寒伴落梅 【刘原父】 
　　立春
立春火殁金囚水休木相大寒后十五日斗指艮为立春 【立始建也春气始至故谓之立玉衡】 
斗柄东指而天下皆春 【鹖冠子】 
元魏黎季明曰招摇东指天下识其春 【北史】 
立春之日东风解冻 【月令】 
立春条风至 【条达万物之风】 
青阳云出房如积冰 【以上易通卦验】 
农祥晨正 【农祥房星也晨正谓晨见南方立春之日也出国语】 
分至启闭必书云物 【立春为启立冬为闭出传】 
立春太史以先三日请于天子曰某日立春盛德在木天子乃斋立春之日亲率公卿诸侯大夫以
迎春于东郊还乃赏公卿大夫于朝布德和令行庆施惠下及兆民 【月令】 
春官以青圭礼东方 【立春为苍帝之精故青圭以象春物之初生周礼】 
立春之日迎春于东郊祭青帝勾芒车旗服饰皆青歌青阳舞云翘 【东汉郊祀志】 
立春之日立青幡 【后汉礼仪志】 
立春日夜漏未尽五刻京师百官皆衣青郡国县官下至令史皆服青帻 【续汉书礼仪志】 
太史立春日读五时令服各随其方色 【晋书】 
剡子对孔子曰少皞挚为鸟师而鸟名青鸟氏师启者也 【青鸟鸧鹒也以立春鸣立夏止出传】 
出土牛以示农耕之早晚 【立春早则策牛人近前立春晚则人在后所以示人之早晚出六帖】 
取宜阳金门竹为管河内葭草为灰以候阳气 【玉泉记】 
先立春七日敕狱吏决词讼有罪当入无罪当出立春敕门无关钥以迎春之精下弓载楯鼓示时声动昆虫也 【孝经钩命诀】 
令侍臣迎春内出彩花树人赐一枝令学士赋诗宋之问云今年春色好应为剪刀催 【唐景龙四年正月八日立春景龙文馆记】 
立春日郎官御史寺监长贰以上皆赐春幡胜以罗为之宰臣亲王近臣皆赐金银幡胜入贺讫带归私第 【梦华录】 
唐制立春赐三省官彩胜各有差 【文昌杂录】 
宋孝宗以太上皇来年圣寿七十预于立春日诣德寿宫行庆寿礼 【淳熙二年出合璧事类】 
宋钦宗立春先一日京师太史局勾芒神流泪滴襟袖是年徽钦被虏 【靖康元年窃愤录】 
太平兴国二年立春日县司以春牛呈知府就牛门外荐以香灯酒果其芒儿塑之颇精同判王洗马晦伯虑有损阙移寘厅上知府程给事见之谓同判曰某虽不才忝为剌史且芒儿者耕垦之人不应上厅将来恐村夫辈或有不揆耳至甲午果有顺贼之变 【成都记】 
立春前一日开封府进春牛又禁中鞭春开封祥符两县置春牛于府前至日绝早府僚打春府前百姓皆卖小春牛 【梦华录】 
立土牛六头于国都郡县外丑地以送寒气 【丑为牛后礼仪志】 
立春前并造土牛耕夫犁具于大门之外是日黎明有司为坛以祭先农官吏各具彩仗环击牛者三所以示劝耕之意 【梦华录】 
士大夫家剪彩为小幡谓之春幡或悬于家人之头或缀于花枝之下或剪为春蝶春钱春胜以为戏东坡立春日亦簪幡胜诸子侄笑指云伯伯老人亦簪花胜耶 【山堂肆考】 
立春帖宜春字于门故王沂公皇帝阁立春帖子北陆凝阴尽千门淑气新年年金殿里宝字帖宜春 【荆楚岁时记】 
立春日剪彩为燕以戴之故王沂公诗曰彩燕迎春入鬓飞轻寒未放缕金衣欧阳诗曰共喜钗头燕已来郑毅夫诗曰汉殿斗簪双彩燕并知春色上钗头 【合璧事类】 
东晋李鄂立春日命以芦菔芹芽为菜盘相馈遗 【摭言】 
立春日荐春饼生菜号春盘 【四时宝鉴】 
立春日食生菜取迎新之意 【杜诗春日春盘细生菜东坡诗青蒿黄韭簇春盘梦华录】 
立春日作五辛盘以黄柑酿酒谓之洞庭春色 【苏诗曰辛盘得青韭腊酒是黄柑荆楚记】 
北朝妇人立春日进春书以青绤为帜刻龙像衔之或为虾蟆 【酉阳杂俎】 
立春日北望有紫绿白云者为三素飞云三元君以是日诣天帝 【东坡妃子阁门帖曰万年枝上看春色三素云中望玉宸岁时广记】 
太极真人常以立春日日中会真人于太极宫刻玉简记仙名 【登真隐诀】 
　　　诗
