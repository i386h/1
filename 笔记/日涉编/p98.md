<!-- { "loadSidebar": true } -->
玄宗夜次金城智藏寺僧进（艼去丁改刍）粟 【天宝十五载玄宗自延秋门出微雨沾湿扈从惟宰相杨国忠韦见素内侍高力士从之不及渡便桥国忠欲断桥上曰后来者何以能济辰时至咸阳望贤驿官吏□散无复储供上憩于宫门之树下亭午未进食俄有父老献（麦少）于是百姓献食相继六月十一日夜次金城智藏寺僧进（艼去丁改刍）粟行从方给出乱杂记】 
唐武宗生于东宫以为庆阳节 【天中记据旧唐书以武宗十二日生武宗穆宗第五子】 
宋高宗禅位于孝宗 【高宗退处德寿宫出通考】 
东坡绍圣四年别子由渡海行琼儋间肩舆坐睡梦中得句云千山动鳞甲万谷酣笙钟觉而遇清风急雨 【东坡谪海南子由谪雷州先一月相遇于藤至六月十一日别子由渡海有梦中得句云云出长公外纪】 
　　　诗
四州环一岛百洞蟠其中我行西北隅如渡月半弓豋高望中原但见积水空此生当安归四顾真途穷眇观大瀛海坐咏谈天翁区区魏中梁一米谁雌雄幽怀忽破散永啸来天风千山动麟甲万谷酣笙钟安知非群仙钧天宴未终喜我归有期举酒属青童急雨岂无意催诗走群龙梦云忽变色笑电亦改容应怪东坡老颜衰语徒工久矣此妙声不闻蓬莱宫 【东坡六月十一日琼儋间梦中得句觉而遇清风急雨戏作】 
　　十二日
唐高宗永徽元年是日地震上谓侍臣曰朕政教不明使晋州之地屡有震动 【先四月地震】 侍中张行成曰天阳也地阴也阳君象地臣象君宜转动臣宜安静今晋州地震恐女谒用事大臣阴谋且晋州陛下本封今地屡动尤彰其应伏愿深思远虑以杜其谋帝深然之 【五行志】 
唐武宗生于东宫 【元和九年六月十二日生母宣懿皇后穆宗第五子出旧唐书】 
宋孝宗率百官朝高宗太上皇于德寿殿以雨百僚免入见上就宫中行礼 【绍兴三十二年六月十一日高宗禅位于孝宗称太上皇退处德寿宫十二日朝见出通考】 
路生为赵自勤卜之曰公之官不出六月十二日 【自勤赴选访卜于长安县路生云公之官不外重口后又卜之云公之官不出六月十二日至期敕为三拾遗拾遗之字各有一口出太平广记】 
元顺帝二十七年皇太子寝殿后新甃井中有龙出光焰烁人宫人震慑仆地 【元史】 
　　十三日
隋文帝生于同州般若寺中赤光照室流溢外户紫气满庭状如楼阁色染人衣妳母以时炎热就而扇之寒甚几绝困不能啼 【出王劭舍利记隋文帝以后魏大统七年六月十三日生妳母以时炎热扇之几绝有神尼者名曰智仙河东蒲阪刘氏女也语太祖曰儿天佛所佑勿忧尼遂名帝为卯罗延言如金刚不可坏也又曰此儿俗家秽杂自为养之太祖乃割宅为寺内通小门以儿委尼后皇妣来抱忽见化而为龙惊惶堕地尼曰何因妄触我儿遂令晚得天下及年七岁告帝曰佛法将灭一切神明今已西去儿当大贵从东国来佛法当灭由儿兴之一切神明还来尼沉静寡言时道成败吉凶莫不符验及周灭二教尼隐皇家内着法衣戒行不改帝后果山东入为天子重兴佛法每以神尼为言乃命王劭为尼作传令天下舍利塔内各作神尼之像焉又隋书载文帝诏曰六月十三日是朕生日哀哀父母生我劬劳宜令海内为武元皇帝元明皇后断屠】 
唐高宗生于东宫之丽正殿 【贞观二年六月十三日出旧纪】 
后晋高祖崩 【葬显陵在洛京寿安县通考】 
宋文文山赐状元及第以是日谒庙 【文山科六百一人六月十三日谒庙先五日谢阙至二十九日赐宴又至七月一日赐小录出七修类考】 
宰臣秦桧是日以上所赐御书真草孝经刻之金石上曰十八章世以为童蒙之书不知圣人精微之学不出乎此 【宋高宗绍兴九年艺文志】 
张正常四十二代天师至元乙亥年是日其父太玄真人坐而假寐忽见神人飞空而至曰余自华盖山来游君家及觉而正常生紫云覆庭红光照室人以为祥征 【正常年七岁双目炯炯如岩下电容止异群儿后三岁太玄出游五岳名山指相传雌雄剑及玉刻阳平治郡功印曰龙星再集于亥吾儿当持此大振玄风太玄渡淮化去正常衍道家玄旨乃启黄书赤界紫素丹刻之文授其徒四方学者川赴云蒸剑失其一流落鄱阳季氏家夜生光怪正常访而合之出史纂左编】 
河内野王山上龙死 【襄楷字公矩平原隰阴人好学博古善天文阴阳之术桓帝时宦官专朝灾异数见延熹九年楷自家诣阙上疏曰臣闻皇天不言以文象设教尧舜虽圣必历象日月星辰察五纬所在故能享百年之寿为万世之法前七年六月十三日河内野王山上有龙死长数十丈夫龙形状不一小大无常故周易况之大人帝王以为符瑞或闻河内龙死讳以为蛇夫龙能变化蛇亦有神皆不当死昔秦之将衰华山神操璧以授郑客曰今年祖龙死始皇逃之于沙丘后灵帝即位以楷书为然出后汉书】 
朝元太一真君下降 【道经】 
　　　诗
亭晚人将别池凉酒未酣关门劳夕梦仙掌引归骖荷叶藏鱼艇藤花罥客簪残云收夏暑新雨带秋岚失路情无适离怀思不堪赖兹庭户里别有小江潭 【岑参六月十三日水亭送华阴王少府还县】 
去年六月焦原雨入得东州第一朝今日看云旧时节又来农畔听萧萧 【宋时曾巩先一年久旱六月十三日入境得雨次年复旱得雨亦六月十三日也】 
　　十四日
宋孝宗是日即位未改元以皇帝登极奏告天地宗庙社稷景灵宫天庆观报恩 【绍兴三十二年通考】 
唐穆宗赐牛僧孺金紫 【长庆元年】 
宋高宗诏西安进士陈元助制刻漏一座送尚书省补其子为局生 【绍兴二年以上玉海】 
郭子仪薨 【子仪华州郑县人建中二年夏病甚德宗传诏省问及门郭氏子弟迎拜于外子仪卧不能兴以手叩头谢恩六月十四日薨年八十五德宗震悼废朝五日旧唐书】 
元祯泛江翫月张季友李景俭二侍御史王文仲司录王众仲判官两昆季为祯载酒炙选声音自府城之南桥乘月泛舟穷一夕以为欢 【元和五年六月十四泛江楚通志】 
赐贵妃自尽 【诸将诛杨国忠以贵妃在宫人情恐惧六月十四日命高力士赐贵妃自尽陈玄礼见上请罪命释之】 
于长文升仙 【列仙传】 
太乙真君降 【道经】 
　　　诗
楚色分形势羊公压大邦因依多士子参画尽敦庞岳壁闲相对荀龙自有双共将舡载酒同泛月临江远树悬金镜深潭倒玉幢委波添凈练洞照灭凝釭阗咽沙头市玲珑竹岸窗巴童唱巫峡海客话神泷已困连飞盏犹催未到缸饮荒情烂熳风掉乐琤枞胜事他年忆愁心此夜降知君皆逸韵须为应莛撞 【元祯六月十四池江翫月楚通志】 
　　十五日
宋神宗元丰二年是日命知制诰张璪光禄丞陆佃于秘阁考试宗室 【玉海】 
程伯淳卒 【伯淳讳颢召为宗正寺丞卒于宋神宗元丰八年六月十五日先伯淳邬县三簿有石佛像岁传佛首放光远近男女昼夜会集伯淳取其首视之不复放光后以特旨召老稚数千追及境上攀号不忍别出宋文鉴】 
黄龙见于牛山潘炎赋曰非同上天之五蛇有异渡江之一马秦梦立乎鄜畤汉时见于成纪彼皆一至此则重光 【唐中宗景龙二年六月十五日黄龙再见于牛山】 
李华作御史大夫壁记 【天宝十四载六月十五作记曰君以文明照临百官官紏其邪职有邦宪由京师而端下国王化所系不惟威刑御史大夫其任也周拾决于天心得失震于人听举直错枉而不挠则公卿屏气道路生风云云出事文类聚】 
天宝八载以是日加老子号大道玄元皇帝 【高宗纪亦出事物纪原】 
王处一从祖师得道莱阳县刘植以无嗣告处一处一曰吾禀之上苍六月十五日处一诣其居而植为置具处一曰特来从嗣岂可以常酒相待耶库之西北所封者妙酝也植往索之得煮酒一器处一曰不惟此酒嗣亦如之索纸书一颂后批四四应真四字 【植明年四月十四日生子乞名处一曰已与之矣植良久曰四四则人所共知应真二字是其名否处一曰是日纯阳降也非应真乎遂名之出史纂左编】 
西斗星降
太虚元君真人紫微王夫人同降现 【以上道经】 
冲素真人飞升 【列仙传】 
东华帝君降诞 【帝君姓王或云名玄甫于是日降生后隐昆仑复居五台得老子之道仙去出道书】 
海蟾帝君升仙 【燕山刘操字宗成号海蟾子为辽相遇纯阳遂解印佯狂远避纯阳□以丹道乃作诗云抛离火宅三千口屏去门兵百万家道成于是日飞仙后隐终南太华授道董凝阳张紫阳出道书】 
印宗法师为六祖惠能落发日 【佛书】 
　　　诗
他寝此时吾不寝近秋三五日逢晴相思惟有霜台旧望尽孤光见却生 【贾岛六月十五日酬朱侍御】 
隆暑赫炎曦门弧庆左垂东君来瑞世西斗降临时 【事文类聚】 
　　十六日
苏轼上书曰臣已具积欠六事及旧所论四事上奏臣闻之孟子曰以不忍人之心行不忍人之政若陛下初无此心则臣亦不敢必望此政屡言而屡不听然臣孜孜强聒者知陛下实有此心为臣子所沮格窃观即位之始发政施仁天下耸然望太平于期月今八年而民亦贫愿陛下深思其故 【宋哲宗元佑七年六月十六上书出文编】 
顾保宗字世嗣江夏人也每钓鱼江中是日夜坐草堂临月未卧忽有一人须发皓然自称翁至堂下乃揖保宗便箕踞而坐惟哭而已保宗谓曰翁何往翁曰来自江州复归江夏言讫又哭保宗曰翁非异人乎翁曰我实非人以君闲退故相访耳保宗曰野人钓鱼可谓劳生何闲退之有翁曰世方兵乱闲退何妨保宗曰今世清平未尝有乱翁曰君不知桓玄之志乎保宗因问世若有兵可言岁月否翁曰今不是隆安五年耶保宗曰是翁又屈指复哭谓保宗曰后年易号复一岁桓玄盗国盗国未几为卯金所败保宗曰卯金为谁翁曰君当后识耳言讫乃去保宗送于户外及晓保宗临江观之闻水风渐急鱼皆出浪不知其数其中有大鱼百余尺昂首四望后乃没是岁隆安五年六月十六日也保宗大异之 【后二年改隆安为元兴元兴二年桓玄果篡位三年建武将军刘裕起兵灭桓玄复晋安帝位后十七年刘裕受晋禅皆如鱼言出九江记】 
潘真人升仙 【潘子真事文类聚】 
　　　诗
禁门深钥寂无哗浓墨淋漓两相麻唱彻五更天未晓一池月浸紫薇花 【六月十六日锁学士院洪咨夔】 
　　十七日
宋明帝是日太白岁星埙星合于东井占曰改立王公 【秦始七年南齐书】 
唐高宗于洛州柏崖置敖仓容二十万石 【咸亨三年六月十七日置敖仓至开元十年废出会典】 
唐玄宗是日次扶风郡军士各怀去就会益州贡春彩十万匹上命置于庭召诸将谕之曰卿等国家功臣陈力久矣朕之优奖常亦不轻逆胡背恩事须臾回避甚知卿等不得别父母妻子朕亦不及亲辞九庙言发流涕又曰朕幸蜀今有此彩卿等即宜分取各图去就朕自有子弟中官相随与卿等诀别众咸俯伏涕泣曰死生愿从陛下上曰去就任卿自是悖乱之言稍息 【天宝十五载六月十七日出玄宗本纪】 
唐睿宗以经籍多缺令京官有学行者分行天下搜检图籍 【景云三年六月十七日出会要】 
