<!-- { "loadSidebar": true } -->
唐武宗临朝谓宰相曰雄真良将 【会昌三年石雄代引兵踰乌岭破贼五寨杀获数千得雄捷书甚喜十月十五日临朝云云出伐叛记】 
宋太宗夜御东华门 【三元不禁夜是夜为下元出山堂肆考】 
金主章宗命给米诸寺自十月十五日至次年正月十五日作糜以食贫民 【明昌四年金史】 
宋胡翼之葬于乌程 【胡瑗先生字翼之其在湖州弟子数百人各以其经转相传授莫不以仁义礼乐为学先生初以布衣见天子论乐拜秘书省校书郎嘉佑元年迁太子中允天章阁侍讲东归之日太学诸生与朝廷贤士大夫送之路人嗟叹以为荣卒于杭州享年六十七十月五日葬于乌程出墓表】 
宋韩琦五代祖葬 【祖讳义宾以博学高节不仕王绍鼎雅知其名屡荐补节度副记室事以龙纪元年十月十五日附葬于先莹出五代祖茔记】 
杜牧之太和五年十月望半夜时舍外有疾呼传缄者牧之曰必有异亟取火来及发之果集贤学士沈公书一道曰亡友李贺且死以其文求序 【牧之作李贺集序云亦出合璧事类】 
东坡后赤璧赋曰十月之望步自雪堂将归于临皋二客从予过黄泥之阪霜露既降木叶尽脱人影在地仰见明月顾而乐之行歌相荅予乃摄衣而上履巉岩披蒙茸踞虎豹登虬龙攀栖鹘之危巢传冯夷之幽宫盖二客不能从焉 【合璧事类】 
焉耆国王始出游至岁尽止 【焉耆曰东高昌西龟兹南尉犁北乌孙俗尚娱遨七月七日祀生祖十月十五日王出游出唐书】 
高匀丽国东有穴号隧神每以是日祭之礼义甚盛王与妃嫔登楼大张乐宴饮 【高句丽其先出夫余王尝得河伯女曰闭于室内为日所照引身避之日影又逐既而有孕生一卯夫余王弃之与犬豕皆不食弃于路牛马避之独众鸟以毛茹之王剖之不能破还其母母以物衮置暖处有一男破而出及长字之曰朱蒙夫余之臣以朱蒙非人所生欲谋杀之其母告朱蒙朱蒙东南走中道遇大水欲济无梁追者甚众朱蒙告水曰我是日子河伯外孙于是鱼鳖成桥朱蒙得渡至纥升骨城□马号曰高句丽因以高为氏出四裔考】 
太平兴国五年下元京城始张灯 【张灯七月中元亦然如正月上元之夕至淳熙元年始罢容斋随笔亦出天中记】 
戚夫人入灵女庙以豚黍乐神吹笛击筑歌上灵之曲既而相与连臂踏地为节歌赤凤来 【西京杂记】 
下元日九江水帝十二河源溪谷大神与晹谷神王水府灵官校定生人罪福
下元日三品解厄水官主录百司检察人间善恶上诣天阙进呈 【以上出正一旨要亦出山堂肆考】 
下元节俗传水官解厄之辰相效持斋诵经 【宣府镇志】 
钟离飞升
衡岳阿真人上升 【以上集仙录】 
　　　诗
小阳春动严风冽寒桃烂熳如锦缬天上人间乐事同姮娥亦爱好时节直待盈盈到三五云头放出团圆月此时天降玉麒麟不数当年珠树列 【事文类聚】 
庐阜东北际岧峣五峰尊中岩穷林绕青天白云屯郡阁有佳眺徙倚空朝昏今晨幸休假发轫北郭门牵萝出林端蹑后跻云□高寻却深宦小憩欣潺湲古殿宿寒霭新甍丽朝暾扶藜陟东冈夙昔规层轩却倚千寻峭前窥百泉奔长风卷浮埃江湖渺相吞结架虽未谐雄瑰已难论同来俱胜流晤语仍王孙已践支许诺不惭夙尚魂赋诗纪兹日岁晚期相敦 【下元节假行视陂塘因与宾友携儿甥出郭登山归赋诗呈郡中诸寮友朱文公作】 
　　十六日
唐玄宗幸汝州广成汤 【开元十四年十月十六日玉海】 
宋太宗宴宰相亲王以下及契丹使高丽使诸川进奉使于崇德殿以干明节罢大宴故也是后宴外国使为常其君长来朝先遣使迎于候馆 【兴国三年出宋史礼志】 
宋孝宗幸茅滩大阅上亲御甲冑指授方略戈甲耀日旌旗蓛天六师欢呼犒费有加焉 【干道四年出经武要略】 
荆湖南北风俗以为盘古氏生日以候月之阴阳 【昔古传盘古左手为东岳右手为四岳腹为中岳首为南岳足为北岳盘古氏神灵一日九变盖元混之初陶融造化之主也真源赋谓元始应世万八十年为一甲子出路史】 
东华帝君升仙 【帝君王姓玄甫其名也得老子之道隐昆仑五台是日上紫府洞天自称少阳帝君后于终南山凝阳洞授道经离先生出道书】 
　　　诗
青女嫦娥作下元昨宵蟾桂十分圆手持太乙长生箓来寿方壶不老仙 【事文类聚】 
一暑一寒有明有晦神道无迹天工罕代乃置挈壸是惟熙载气均衡石晷正权概世道交丧礼术销亡遽迁水火争倒衣裳击刁舛次丛木乖方爰究爰度时惟我皇方壸方次圆流内袭洪杀殊等高卑异级灵虬承注阴虫吐（口翕）焂往焂来鬼出神入微若抽茧逝如激电耳不辍音眼无留眄铜史司刻金徒抱箭履薄非兢临深罔战授受靡愆登降弗爽唯精唯一可法可象月不知来日无藏往分以符契至犹影响合昏暮卷蓂荚晨生尚辨天意犹测地情况我神造通幽洞灵配皇等极为世作程 【陆倕天监六年十月十六日作新漏刻铭进御先以旧漏乖舛乃敕治之】 
　　十七日
宋太宗晋天福四年生母杜氏梦神人捧日以授已而有娠遂生帝于浚仪官舍是夜赤光上腾如火闾巷闻有异香太平兴国二年宰臣上表请以是日为干明节淳化元年改为寿宁节太宗神功圣德文武皇帝讳炅初名匡乂改赐光义帝幼不与他儿戏皆畏服 【出天中记据合璧事类太宗十月七日生两日俱载】 
宋仁宗猎于杨村上亲射鹿及雉兔遣使荐太庙既而召父老临问赐饮食茶彩而退宰臣昌期等奏陛下顺时畋猎登庙俎以昭孝阅军实以讲武饮耆年以养老赐田夫以劝农一出而四美具望宣什史馆从之 【庆历五年出稽古录】 
元顺帝亲祀昊天上帝于圆丘以太祖皇帝配享右丞相脱脱为亚献官太尉枢密知院阿鲁秃为终献官 【至正三年元史】 
东莱吕成公官秘书至淳熙七年是日升为著作郎 【出宋学士集】 
苏轼是日上疏曰臣近以左臂不仁两目昏暗有失仪旷职之忧坚乞一郡伏蒙圣慈降诏不允遣使存问赐告养疾恩礼之重万死莫酬云云 【事文类聚】 
　　十八日
唐懿宗十四年是日疾甚制曰朕守大器之重居兆人之上日慎一日如履如临旴昃劳怀寝兴思理涉道犹浅导化未孚实有虑于阙政且无暇于怡神竟未少瘳日加寝剧谋于卿士思阐鸿猷皇储第五男晋王俨孝敬温恭宽和博厚俾崇邦本允（口十）人心即日懿宗崩俨登皇帝位即僖宗也 【唐书】 
宋真宗后苑观滑州所献白鹿因作赋赋曰瞻彼中林震于珍物甡甡于野标一角以为奇濯濯其仪阅千龄而成白宛如雍畤之符来伏文王之囿云云 【天禧三年玉海】 
五百罗汉会经日 【藏经】 
　　十九日
宋太祖将议巡幸遣王仁珪李仁祚焦继勋同修洛阳宫室 【开宝八年十月十九日遣王仁珪等同修明年帝至洛阳睹其壮丽仁珪等并进秩出通略】 
马韶谓程德玄曰明日乃晋王利见之辰德玄惶骇 【马韶赵州平棘人习天文三式开宝中太宗以晋王尹京申严私习天文之禁韶素与太守亲吏程德玄善德玄每戒韶不令及门九年十月十九日既夕韶忽造德玄恐甚诘其所以来韶曰明日乃晋王利见之辰德玄惶骇止韶一室遽入白太宗太宗命德玄以人防守之将闻于太祖及诘旦太宗入谒果受遗践祚韶以赦获免踰月起家太平兴国三年擢太仆寺丞出宋史】 
宋宁宗生为天佑节寻改为瑞庆节 【出宋史】 
卢仙降于女仙谢自然之庭自辰至未方去降时鸾鹤千万众仙毕集或乘麒麟或鸾或龙 【贞元十年十月十九日集仙记】 
　　　诗
姑苏台上春光泄菊老寒轻香未歇人言太守是龚黄天为吾君生稷契 【出事文类聚】 
昔有佳人公孙氏一舞剑器动四方观者如山色沮丧天地为之久低昂（火霍）如羿射九日落矫如群帝骖龙翔来如雷霆收震怒罢如江海凝清光绛唇珠袖两寂寞晚有弟子传芬芳临颖美人在白帝妙舞此曲神扬扬与余问荅既有以感时抚事憎惋伤先帝侍女八千人公孙剑器初弟一五十年间似反掌风尘澒洞昏王室梨园弟子散如□女乐余安映寒日金粟堆南木已拱瞿唐石城草萧瑟玳筵急管曲复终乐极哀来月东出老夫不知其所往足茧荒山转愁疾 【杜工部大历二年十月十九日夔州别驾元特宅见临颖李十二娘舞剑器壮其蔚跂问其所师曰余公孙九娘弟子也因作剑器行】 
皇佑辛卯冬十月十九日御史唐子方危言初造膝曰朝有巨奸臣介所愤嫉愿条一二事臣职敢妄率宰相文彦博邪行世莫匹曩时守城都委曲媚贵昵银珰插左貂穷腊使驰驿邦媛将夸侈中金赍十镒为我寄使君奇文织纤密遂烦西蜀巧日夜急鞭扶红经纬金缕排科斗八七比比双莲花篝灯戴星出几日成一端持行如鬼疾云云 【梅圣俞书窜诗】 
　　二十日
东汉郎顗阳嘉年谓顺帝曰十月二十日太白与岁星合于房心太白在北岁星在南相离数寸光芒交接房心者天帝明堂布政之宫今太白从之交合明堂金木相贼而反同合此以阴陵阳臣下专权之异也 【郎顗字雅光父宗苍风角顗专父业昼研精义夜占象度出史纂左编】 
庆元二年是夜三更后月出时临安嘉兴两郡人木寝者皆见其团圆如望夕 【宋宁宗庆元二年十月二十日太史奏为上瑞其地当十岁大稔其冬不雪明春无雨民极以为忧下诏恻怛恳祈中夏尔足果大稔出夷坚志】 
宋太祖崩遗诏以日易月皇帝三日而听政 【开宝九年十月二十崩皇帝即太宗】 
仁宗太皇太后崩于庆寿宫 【神宗元豊二年】 
参知政事窦偁卒宋太宗亲幸其第临丧痛哭设奠还宫 【兴国七年十月二十日卒以上宋史礼志】 
吕仲实忠肃公东归 【忠肃公初为集贤学士因议钱币与丞相脱脱不合于元至正庚寅十月二十日翩然东归公蚤师萧贞敏公传道德性命之学真知实践故立朝大节极有可法出宋学士集】 
苏东坡作修丹赞信笔直书不加点窜殆是天成非以意造云饮食之精草木之华集我丹田我丹所家我丹伊何铅汞丹砂客主相守如巢养鸦培以戊已耕以赤蛇化以丙丁滋以河车乃根乃株乃实乃华昼炼于日赫然丹霞夜浴于月皓然素葩金丹自成曰思无邪 【宋哲宗绍圣元年十月二十日作赞出长公外纪】 
三十代天师张继先生于蒙谷庵 【继先字嘉闻蹄翛然子宋元佑七年十月二十日生五岁不吉一日闻鸡鸣忽笑赋诗曰灵鸡有五德冠距不离身五更张大口唤醒梦中人宋徽宗崇宁三年召见上曰卿居龙虎曾见龙虎否对曰居山虎则当见今日方睹龙颜上悦上问以修丹之术若何对曰此野人事也非人主所宜嗜陛下清凈无为同符尧舜足矣出史纂左编】 
　　　诗
喜见江梅漏小春飞来五叶砌边蓂和熏爱日如迟日光动文星映寿星 【事文类聚】 
孟冬寒气至北风何惨栗愁多知夜长仰观众星列三五明月满四五蟾兔缺客从远方来遗我一书札上言长相思下言久离别置书怀袖中三岁字不灭一心抱区区惧君不识察 【古乐府十月二十日作】 
　　二十一日
大明节 【梁太祖十月二十一日出玉海】 
宋太祖校猎于近郊 【建隆四年宋史】 
