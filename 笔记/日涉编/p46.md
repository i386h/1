<!-- { "loadSidebar": true } -->
窈娘赴井而死 【唐武后载初元年乔知之有婢名窈娘艺色为当时第一知之宠待殊隆武延嗣闻之求一见势不可抑既见即留无复还知之痛愤成疾因为诗写以□素厚贿阍守以达窈娘得诗悲惋结于裙带三月四日赴井而死延嗣见诗因遣酷吏诬陷知之破其家出本传】 
　　　诗
三年摩手抚疮痍恩与庐山五老齐合侍玉皇香案侧却持华节大江西鼎新白鹿诸生学筑就长虹万丈堤待哺饥民偏恋德老翁犹作小儿啼 【淳熙八年二月初四日尤遂初送朱文公南归时文公南康除江西提刑】 
　　五日
宋真宗赏花宴于后苑帝作赏花钓鱼诗从臣皆赋又召从臣令观连理槐并连理柏遂射于太清楼下帝作连理槐柏诗近臣属和 【祥符六年】 
宋仁宗延和殿观教（马夌）军击球 【嘉佑三年以上玉海】 
宋神宗崩 【元丰八年宋史礼志】 
文公哀介子推令是日不得举火 【晋文公与介子绥俱亡子绥即子推子绥割腓股以啖文公文公复国子绥独无所得作龙蛇之歌而隐文公求之不肯出乃燔左右木子绥抱木而死文公哀之令人三月五日不得举火后人谓之禁烟又谓之冷节又曰熟食或云五月五日为火所焚又或云三月五日左传史记并无子推被焚之事大抵流俗所传言人人殊莫可穷诘详山堂肆考】 
张角起兵 【角东汉时人奉事黄老畜养弟子以符水咒说疗病百姓信之角遣弟子八人使于四方以道教化天下转相诳惑聚徒数十万连结郡国自青徐幽冀荆扬兖豫莫不毕应各立渠帅讹言苍天已死黄天当立岁在甲子天下大吉以白土书京城寺门及州郡官府皆作甲子字以三月五日起兵皆着黄巾为识时人谓之黄巾亦名蛾贼角称天公将军角弟宝称地公将军宝弟梁称人公将军旬日之闲天下向应京师震动出史纂左编】 
南斗天蓬下降 【道经】 
　　　诗
长安富贵惜春残争赏先开紫牡丹别有玉杯承露冷无人肯向月中看 【裴璘三月五日因长安慈恩寺奔走车马赏玩牡丹题诗佛殿后文宗自夹城出芙蓉园幸此寺见诗吟玩南部新书】 
上巳余风景芳辰集远垧湖光迷翡翠草色醉蜻蜓鸟弄桐花日鱼翻谷雨萍从今留胜会谁看画兰亭 【张又新三月五日泛长沙东湖】 
五日酺初毕千年乐未央复承天所赐终宴国之阳地胜春逾好恩深乐更张落花飞广座垂柳拂瑶觞庶尹陪三史诸侯具万方酒酣同忭跃歌舞咏时康 【张说三月五日奉和恩赐乐游园宴应制】 
　　六日
唐僖宗宣遗诏立昭宗为皇太弟 【文德元年后二日昭宗即位出玉海】 
宋太宗召近臣赏花宴后苑上临池钓鱼命群臣赋诗时应制三十九人上亦赋诗以赐宰相吕蒙正等因习射上中的者六张乐饮酒群臣尽醉 【淳化五年玉海】 
桑道茂曰三月六日西师必散 【禄山父子僣逆三年而灭初王师之围相州也意朝夕屠陷惟术士桑道茂曰三月六日西师必散此城无忧卒如其言也出旧唐书】 
苏林语弟子周季通曰我昨被玄洲召为真人上领太极中侯大夫今别汝矣果有云车雨盖骖龙驾虎侍从数百人迎林林即日登天冉冉西北而去 【苏林字子玄濮阳人少禀异操尝负担至赵师琴高先生时年二十一受炼气益命之道林奉法精修周游天下分形散影寝息丘陵卖履市巷以试世人人莫能识以汉元帝神爵二年三月六日飞升列仙传】 
　　七日
镇州契丹犯塞 【蜀主宴近臣于怡神亭酒酣君臣及宫人皆脱冠露髻喧哗自恣知制诰京兆李龟祯谏曰君臣沈湎不忧国臣恐启北敌之谋不听至三月七日镇州契丹犯塞时唐庄宗同光二年也出后唐书】 
曲宴后苑真宗初临水阁垂钓又登太清楼观太宗御书及新写四部群书又至景德殿放生池东至玉宸殿历翔鸾仪凤二阁命座置酒帝作五言诗从官皆赋遂宴太清楼下 【景德四年】 
曲宴后苑赏花钓鱼仁宗赋诗群臣席上和进移宴太清楼 【景佑三年以上玉海】 
举人入院搜检 【元时选举之制三月初五各官入院初六譔策问进呈俟上采取初七执事者望阙设案于堂前置策题于上举人入院搜检出元史】 
丘处机辞元太祖归 【处机字通密号长春子生于金熙宗皇统八年从重阳祖师得道元太祖召入见三月七日辞归上所赐备极豊腆皆辞之授尊重安慰之旨以宠其归命阿里鲜护师东行送之者皆泣别处机事六月三十日亦载出史纂左编】 
　　　诗
晴旭辉辉花蘌开氤氲花气好风来游丝飞絮萦行仗堕蕊飘香入酒杯鱼跃文波时泼剌莺留深树久徘徊青春朝野方无事故许游观近侍陪 【宋仁宗三月七日赏花钓鱼作】 
辇路鲜云五色开一声清跸下天来水光翠绕九重殿花气浓熏万寿杯绣幕烟深红会合文竿风引绿徘徊蓬山绝顶无人到诏许群仙尽日陪 【郑毅夫三月七日和仁宗韵】 
禁御平明帐殿开华芝初下未央来人间彩凤仪韶曲天下流霞满御杯花近赭袍偏照烂鱼窥仙仗亦徘徊蓬莱绝景何曾到自媿尘踪此一陪 【三月七日和仁宗】 
积雨欣始霁清和在兹时林叶既敷荣禽声亦融怡鸣泉来不穷湖风起沦漪西山卷余云逾觉秀色滋层层丛绿间爱彼松柏姿青青初不改似与幽人期坐久还起步堤边足逶迤游鱼傍我行野鹤向我飞敢云昔贤志亦复咏而归寄言山中友和我和平诗 【张栻字敬夫号南轩三月七日城南书院】 
　　八日
宋神宗御集英殿试进士 【熙宁三年三月八日出会要】 
李嵩初度 【东孝里庄园有牡丹一本无种而生掘土尺许见一石如剑长二尺题曰此花琼岛飞来种只许人间老眼看乡里有生旦值花开时花下饮酒为寿若花一夕凋谢者不吉惟一人李嵩者三月初八日初度自八十看花至一百九岁终出如皋志】 
僧慧安偃身而寂 【慧安荆州枝江人姓卫氏遁于山谷为僧隋炀帝征师不赴麟德元年游终南山石壁因止焉唐高宗亦征师不奉诏武后征至辇下待以师礼后问甲子多少师曰不记后曰何不记耶师曰生死之身其若循环环无起尽焉用记为况此心流注中间无间见沤起灭者乃妄想耳从初识至动相灭时亦只如此何年月而可记乎后闻稽颡信受神龙五年三月八日闭户偃身而寂春秋一百二十八出楚通志】 
梵僧法贤卒 【宋真宗咸平三年卒谥慧辨出事物纪原】 
李脱仙居山升天 【脱居蜀金堂山修道蜀人历代见之大约八百余年因号李八百焉有妹名贞多随兄修道居绵竹中兄授以长生之术至数百年状如二十岁风骨英伟人或见之不敢正视其后太上老君降而度之先兄白日升天兄于什邡仙居山三月八日升天出集仙录】 
元始天尊降元阳上宫会天罗大梵天帝演说灵宝要法
王母为黄帝赐念珠 【以上道经】 
　　九日
灵山祠以是日祭 【祠在琼州府灵山其所赐之神有六有司峸以三月九日祭焉出广东志】 
后汉隐帝生百寮上表曰色变长澜启皇灵之宝构光流华渚开圣绪于瑶图当九龙浴圣之辰是五纬联光之夕凡蒙地载共祝天长请以三月九日为嘉庆节从之 【天中记】 
宋仁宗试进士 【嘉佑八年三月九日试进士帝不御殿次日御延和殿赐许将等一百九十人第出会要】 
宋孝宗请太上皇太上皇后同幸聚景园 【淳熙六年三月九日出会要】 
唐顺宗以是日召节度使李骑骑欲乱不赴阙张子良领兵擒骑 【先彩虹入润州大将张子良宅初入浆瓮水尽入井饮之后子良以擒骑拜金吾将军寻拜方镇彩虹其兆也祥异集亦出南部新书】 
王羲之称病去郡是日于父母墓前自誓曰维永和十一年三月癸卯朔九日辛亥小子羲之敢告二尊之灵进无忠孝之节退违推贤之义自今之后敢渝此心贪冒苟进是有无尊之心而不子天地所不覆载名教所不得容信誓之诚有如皎日 【羲之字逸少起家秘书郎庾亮临薨上疏称羲之清贵有鉴裁骠骑将军王述与羲之齐名而羲之甚轻之述每闻有角声谓羲之当候已辄洒埽待之羲之竟不顾述深以为恨羲之称病去故誓于父母墓云云羲之去官与东土人士尽山水之游弋钓为娱出晋书羲之传】 
高昌国俗以为寒食 【高昌国即西州也以三月九日为寒食节俗又好骑射妇人戴油帽谓之苏幕乐多琵琶箜篌无雨雪极热每盛暑居人穿地为穴以处飞鸟群萃河滨或起飞即为日气所烁坠而伤翼火州亦以三月九日为寒食并出外国传】 
叶法善乘白鹿自海上来 【法善南阳人四代修道功行济人景龙四年三月九日乘白鹿自海上来远近敬礼之施舍丰多尽修观宇岁余入洪州西山有三神人降云太上命汝辅睿宗及开元圣帝未可隐迹山岩以负委任言讫去时二帝未立而庙号年号皆已先知出集异记】 
张玉兰飞升 【玉兰天师之孙灵真女也梦赤光自天而下光中金字篆文缭绕数丈随光入口中觉不自安遂孕母氏责之终不言所梦惟侍婢知之一日谓侍婢曰吾忍耻而生死当割腹明心其夕无疾而终侍婢白其事母亦欲雪其疑忽有一物如莲花自腹出中有金字篆文十卷文彩甚妙玉兰死旬月异香后风雨晦暝坟墓自开惟有空棺而已温江县女郎观是其墓地至今乡里三月九日祀之乃飞升之日也出集仙录】 
蓬莱都水使者升仙 【陶隐士出翰墨大全】 
牛鬼神降犯者百日中恶 【三元延寿书】 
　　十日
宋真宗召辅臣对于苑中水阁临池垂钓及登太清楼命内臣启扃钥观太宗圣制御书及新写四部群书 【景德四年玉海】 
宋文人张晦之以天禧二年是日卒于官宋祁作墓铭铭曰皭才章兮懿淳孝至膴仕兮难老啬弗予兮孰天道蹇皇皇兮晚获伸发吾怀兮露（王□）甫半道兮摧华轮倚庐空兮无冢嗣从槁殡兮二纪梦茕茕兮何所止彼戚友兮义弗违奉輤柩兮未归冗虚祔兮人所悲兄弟鲜兮立后神茫茫兮安究尚立言兮参不朽 【宋文鉴】 
凤高六尺栖集于清远县合欢木众禽从之 【宋太宗端拱元年三月十日出祥瑞录】 
郑钦说悟铭曰葬以三月十日任升之服其智 【梁太常任昉大同四年于钟山圹中得铭曰龟言土蓍言水甸服黄钟启灵比□在三上庚堕过七中已六千三百浃辰交二九重三四百圯当时莫能辩者因戒诸子曰世世以铭访有知之者昉五世孙升之隐居商洛写以授郑钦说钦说出使得之于长乐驿至敷水三十里忽悟曰卜宅者瘦葬之岁月而先识墓圯日辰甸服五百也黄钟十一也由大同四年郄数汉建武四年凡五百一十一年葬以三月十日庚寅三上庚也圯以七月十二日己巳七中巳也浃辰十二也建武四年三月至大同四年七月六千三百一十二月月一交故曰六千三百浃辰交二九十八也重三六也建武四年三月十日距大同四年七月十二日十八万六千四百日故曰二九重三四百圯升之大惊服其智】 
司徒府主簿柳苌葬于九江梁承圣三年是日因大雨冢坏其子褒移葬开棺心有暖气良久乃谓褒曰我已生一年无因汝知九江神知我横死遣地神以乳饲我故不死今雨坏我冢亦江神所为扶出更生三十年 【穷神秘记】 
重阳真君授道 【全阳子宁海东牟王处一也字玉阳于金皇统壬戌年是月之日受道于真君居云光洞志行确苦后道成出道书】 
　　　诗
身属中军少得归木兰花尽失春期偷随柳絮到城外行过水西闻子规 【李商隐三月十日流杯亭】 
