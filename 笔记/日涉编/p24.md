<!-- { "loadSidebar": true } -->
前张质推事冤人 【张质猗氏人以明经授亳州临涣尉到任月余日暮见数人于符来约质去质乘马随之至县门县吏列坐略无起者质怒曰吏敢无礼县吏亦不顾出数十里至一柏林下马遂步行百余步见一大府门随使者入上有美须衣绯者据案而坐责曰为官何曲以推事质曰到任月余未尝推事绯衣人召冤人出对冤人自西房出疾视质曰此非推某者乃前临涣尉张质贞元十一年四月二十日推某者若此质是贞元十七年到任尚未久判官曰名姓偶同放归归时已七日矣仍在柏林中伏于马上有樵人见而惊之曰县失官人此非耶就问质质不能对数日后方能言出续玄怪录】 
　　二十一日
唐肃宗妖星见于西方长数丈 【上元元年闰四月二十一日妖星见至五月减通考】 
唐高祖造太和宫于终南山 【武德八年后贞观十年废】 
唐高宗造蓬莱宫成是日徙居之 【龙朔二年】 
宋真宗幸龙图阁阅太宗御书宴于崇政殿帝作五言诗 【景德二年】 
宋高宗诏求四方遗书 【绍兴二年以上玉海】 
给事中韩忠彦言门下省得旨举驳事依中书舍人封还词头例四月二十一日中书奉旨给事中驳正事赴执政堂禀议 【宋神宗元丰七年出朝野杂记】 
碧虚子题化书后序 【谭景升终南山着化书因游三茅经历建康见齐丘有仙风道骨虽弱于机智而异乎黄埃稠人遂引此篇云稚子弄影不知为影所弄狂夫侮像不知为像所侮化家者不知为家所化化国者不知为国所化醉者负醉疥者疗疥其势弥颠其病弥笃而无反者也齐丘终不悟景升乃出化书授齐丘碧虚子至嘉佑五年夏四月二十一日题化书后序出道书】 
普贤菩萨生辰 【佛书】 
　　二十二日
唐太宗自为真草书屏风以示群臣笔力遒劲为一时之绝太宗谓魏征曰世南没后无一人可与论书征曰褚遂良 【贞观十四年玉海亦出□实录】 
少傅史浩等三十四人进明堂庆成诗忠州文学程宏繇进明堂赋太常丞胡南逢等三人进明堂颂 【宋孝宗淳熙七年四月二十二日先孝宗御书明堂门六字书毕积雨骤霁星月灿然可喜出礼志】 
王庶人卒 【唐惠妃武氏有专房之宠将谋夺嫡王皇后上欲废为庶人又废太子上问于张九龄对曰太子天下本也动之则摇人心九龄未闻大恶臣闻父子之道天性也子有遇父怒而掩之不宜废绝恐伤陛下慈父之道上不悦李林甫秉政阴中计于武妃以自固武妃亦结之乃先出九龄而废太子后玄宗乃立肃宗为太子林甫之计不行王庶人以开元二十五年四月二十二日卒武妃至十二月而薨识者谓有神通焉出大唐新语】 
董卓见王允等持剑立于殿门卓大惊王允大呼曰反贼至此遂命武士百余人持戈剌之卓里甲不入伤臂坠车吕布怀中取诏大呼曰奉诏讨贼臣董卓李肃斩卓首携之时卓年五十四 【里甲者披甲于内加衣于甲上汉献帝初平二年四月二十二后太史有诗曰郿坞追魂凭李肃宫门取命有温侯出三国志】 
　　二十三日
甘露降于中华殿之桐木泫如冰雪唐高祖以示群臣 【武德九年玉海】 
齐高帝豋位 【出南史】 
宋高宗讲易终篇以犀带象牙简金鞍勒马赐宰相侍读以下 【绍兴二十五年玉海】 
吕布将数百骑出武关诣袁术以杀董卓为术报雠 【吕布字奉先五原郡九原人也先一日杀卓二十三日诣袁术欲以德之卓死后六旬布亦败出汉杂记】 
王处一上升 【处一宁海东牟人号玉阳四月二十三日语门人曰群仙已约我矣言讫沐浴冠带焚香朝礼十方乃辞而上升处一冬寒跣足单衣颜色不变传道则有山鸣谷吼之应书符则有鬼怪潜出之灵类此甚多出史纂左编】 
　　　诗
巴俗深留客吴侬但忆归真知难共语不是故相违东县闻铜臭江陵换夹衣丁宁巫峡雨慎莫暗朝晖 【黄山谷以绍圣二年谪黔州四月二十三日至摩园作】 
　　二十四日
刘先主崩于永安宫亮表后主曰大行皇帝迈人树德昊天不吊今四月二十四日奄忽升遐臣妾号咷如丧考妣云云 【先主刘备字玄德涿郡鹿县人谥昭烈皇帝先一日先主忽榻前烛灭复明隐隐见二人侍立起而观之乃云长翼德也二人相向曰因生平不失信义王帝敕为神忽不见先主知不可起乃泣语孔明曰君才胜曹丕十倍必安国而成大事若嗣子可辅则辅之如不可自为成都主孔明泣曰臣以肝脑涂地安能补报知遇之恩又命赵云曰朕与卿今别矣云泣曰臣效犬马之劳以扶社稷言毕驾崩寿六十三时章武三年出蜀志亦出三国志】 
荥阳郡人尹千见天雨石坠地开之有玉玺在其中 【齐高帝四月二十三日登位二十四日尹千于嵩山东南见天雨石开之乃玉玺其中有文曰戊丁之人与道俱肃然入草应天符扫平河洛清魏都宋禅位于齐此其符验也出南史】 
宋高宗谓侍臣曰朕闻祖宗时禁中有打麦殿今于后圃令人引水灌畦种之亦欲知稼穑之艰难 【绍兴二年玉海】 
唐睿宗敕鱼袋着紫者金装绯者银装 【景云二年四月二十四日敕按唐实录高祖给随身鱼三品以上其饰金五品以上其饰银故名鱼袋至宋朝神宗元豊末亲王赐玉鱼以副金带金鱼以副玉带以唐礼也韩文公诗曰不知官高卑玉带悬金鱼是也】 
宋高宗置六科举士 【绍兴二十六年四月二十四日置六科一曰文章典雅可备制诰二曰节操方正可备台谏三曰才识该通可备刑谳四曰节用爱民可备理财五曰慈祥恺悌可备监司郡守六曰智勇绝伦可备将帅令侍从岁举之如元佑司马光所谙宋史】 
宋神宗除户部侍郎谢景温为礼部侍郎 【元豊五年四月二十四日出合璧事类】 
圆通禅院苏老泉旧游处东坡四月是日宿焉明日老泉忌日也乃手写宝积献盖颂佛一偈以赠长老僊公僊公拊掌笑曰昨夜梦宝盖飞下着处辄出火岂此祥乎东坡于是作诗 【长公外纪】 
　　　诗
石耳峰头路接天梵音堂下月临泉此生初饮庐山水他日徒参雪窦禅袖里宝书犹未出梦中飞盖已先传何人更识嵇中散野鹤昂藏未是仙 【圆通禅院东坡四月二十四日作】 
　　二十五日
晋武帝太后崩有司奏是目安厝 【泰始四年礼志】 
唐玄宗是日问诸蕃诸国远近鸿胪卿王忠嗣上言曰谨按西域图自陀拔恩单国至史国凡十有二 【天宝六年玉海】 
宋仁宗御制雅乐曲及乐章凡六十八 【景佑二年音乐志】 
李德光上五帝功臣绘像图 【宋高宗绍兴九年玉海】 
苏老泉忌日 【老泉东坡父出长公外纪】 
　　二十六日
泽州是日请建庙命礼官考其仪有司言唐制诸郡置风伯坛于社坛东雨师坛于社坛西 【宋真宗祥符二年玉海】 
宋哲宗复置贤良方正直言极谏科 【元佑二年玉海】 
状元王佐以下各赐钱一千七百贯 【王佐与朱文公同科四月初三日御试策一道十七日皇帝御集英殿赐状元王佐以下及第出身同出身十八日赴宴二十六日各赐钱出七修类稿】 
知潭州林栗是日进经传集解三十二卷系辞上下二卷文言说卦序杂本文共为一卷河?洛书八卦九畴大衍总绘图六十四卦立成图大衍揲蓍解共为一卷总三十六册诏付秘省敕书奖谕 【宋孝宗淳熙十二年玉海】 
　　二十七日
昌邑王贺行淫辟立是日大将军霍光白皇太后废之 【先牂云如狗赤色长尾三枚夹汉西行占曰天文以东行为顺西行为逆主人臣运柄牂云为乱君此大臣欲行权以安社稷也四月二十七日霍光废昌邑王出汉书】 
宋哲宗观麦于后苑 【绍圣元年玉海】 
元顺帝崩 【元朝至正庚子岁长淮以比尚皆宴然山东则王信陜西则李思齐陇西则思道太原则王保保汴梁则太子开抚军司以总之既而诸将共谗王保保欲叛诏削军权台兵比行处处皆望风崩溃四月二十七日顺帝以疾崩皇太子独脱身走去而皇孙就擒出草木子】 
东坡到湖州谢表云臣荷先帝之误恩擢置三馆蒙陛下之过听付以两州陛下知其愚不适时难以追陪新进察其老不生事或能牧养小民 【元丰二年四月二十七到湖州出长公外纪】 
浩陵郡有岩数里夜忽有双光 【齐高帝建元元年浩陵郡蜑民田健所住岩间常流云气有声响若龙今求之积岁莫有见者四月二十七日夜岩数里忽有双光至明往获古锺一枚又有古器名淳于蜑人以为神物奉祠之出南齐书】 
　　二十八日
议礼局请于南郊别立感生帝坛依赤帝高广之制从之 【宋徽宗大观四年郊祀实录】 
宋太祖皇后宋氏崩太宗素服举哀 【太宗至道元年四月二十八崩祔葬永昌陵之北出宋史礼志】 
宋孝宗书荔枝赋赐舍人张延年 【隆兴九年玉海】 
老君于尹喜宅南山阜上升天喜悲恋请留老君告喜以除垢止念静心守一之旨言讫耸身空中坐云华之上面放五明身见金光洞照十方冉冉升空光烛馆舍五色玄黄良久乃没喜目断云霄涕泣攀恋其日江河泛山川震动有五色光贯太微遍及四方 【尹喜拜老君曰幸闻至道欣庆难言愿赐著书阐杨道旨以语后世老君曰善以道德五千言授之喜拜受持诵老君次年四月二十八日于喜宅飞升出史纂左编】 
天休节 【上元星君下降出道经】 
　　　诗
蜀国富且庶风俗矜浮薄奢僣极珠贝狂佚务娱乐虹桥吐飞泉烟柳闭朱阁烛影逐星沉歌声和月落斗鸡破百万呼卢纵大噱游女白玉珰骄马黄金络酒肆夜不扃花市春惭怍禾稼暮云连纨绣淑气错熙熙三十年光景焂如昨天道本害盈侈极祸必作当时市政者罔思救民瘼不能宣淳化移风复俭约 【宋太宗至道元年四月二十八日张咏悼蜀诗】 
　　二十九日
唐玄宗谓侍臣曰每祀黄帝乃就南郊礼亦非便宜于皇城内西南改置黄帝坛朕当亲祀以昭诚敬 【天宝九年玉海】 
唐高宗给五品以上随身鱼袋以防召命之诈 【永徽二年四月二十九日给随身鱼袋鱼袋三代以韦为之筭袋魏易之为龟唐高宗给随身鱼三品以上其饰金五品以上其饰银故名鱼袋天后改为龟后复曰鱼神龙初赐紫则给金鱼赐绯则给银鱼不限品也出事物纪原】 
宋高宗诏丞相赵雄等赴经筵听讲正说终篇浩等言陛下孳孳典训愈久愈明岁时甫浃篇帙再周请付史馆 【淳熙八年玉海】 
状元王佐以下朝谢 【皇帝御集英殿赐状元王佐以下及第出身同出身四月一十九日朝谢七修类稿】 
　　　诗
梅雨涨添春酒色麦秋黄起寿炉烟铜壶未下三更水犹是清和四月天 【事文类聚】 
　　三十日
汉成帝河平元年是日日食诏公卿百僚陈过失无有所讳大赦天下光禄大夫刘向对曰四月交于五月月同孝惠日同孝昭其占恐害继嗣 【是时许皇后专宠后宫中外皆忧上无继嗣故杜陵谷永及刘向所对皆及之上于是减省椒房掖庭用度四月已亥悔而日食故曰四月交于五月月同孝惠孝昭元年七月己亥晦日食故曰日同孝昭二帝寻皆晏驾而无嗣出白孔六帖】 
汉和帝永元十五年是日日食时帝遵肃宗孝章帝故事兄弟皆留京师有司以日食阴盛奏遣诸王就国诏曰甲子之异责由一人诸王幼稚早离顾复弱冠相育常有蓼莪凯风之哀选懦之恩知非国典且复宿留 【贤曰选懦慈恋不决之意也出汉纪】 
