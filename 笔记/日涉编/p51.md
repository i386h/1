<!-- { "loadSidebar": true } -->
程正叔讲读迩英阁 【元佑二年四月六日讲读顾子敦以为执政得一赐坐啜茶已为至荣岂可使讲读小臣坐殿上出明道集】 
东坡别黄州 【元豊七年东坡在黄州命移汝州至四月六日别黄州送东坡者皆至慈湖独陈季常至九江相别在九江和李太白浔阳宫诗其序云今子亦四十九感之次其韵盖元豊七年正东坡四十九之年也出长公外纪】 
元人刘因卒 【刘因字梦吉保定容城人因生之夕父述梦神人马载一儿至其家曰善养之既觉而生乃名曰骃字梦骥后改今名及字因天资绝人三岁识书日记千百言过目即成诵六岁能诗七岁能属文落笔惊人甫弱冠才气迢迈日阅方册思得如古人者友之得周程张邵朱吕之书能发其微至元十九年征因擢承德郎右赞善大夫未几以母疾辞归后又征为集贤学士嘉议大夫上书宰相以疾固辞四月六日卒闻者嗟悼出史纂左编】 
郝女君与邻女十人于沤洟水边坐忽有青衣童子至女君前云东海公娶女君为妇言讫见茵褥于水上女君行坐往来有若陆地其青衣童子侍侧沿流而下邻女走告于家人家人莫能得女君遥语曰幸得水仙愿勿忧怖又言每至四月送刀鱼为信 【郝姑祠在莫州莫县西北四十五里俗传云郝姑者字女君本太原人后居莫县魏青龙年四月六日与邻女相约水边见青衣童子云云至今四月多有刀鱼祠前忽生青白石高二丈题云姑夫上马石至今存焉出莫州图经】 
太素三元君朝真日 【道经】 
　　　诗
病疮老马不任鞿犹向君王得敝帷桑下岂无三宿恋樽前聊与一身归长腰尚载撑肠米阔领先裁盖瘿衣投老江湖终不失来时莫遣故人非 【东坡四月六日别黄州作载楚通志】 
　　七日
宋太祖幸节度使赵彦徽第视疾 【开宝元年宋史】 
东阳七佛寺有一物出头如鹿有道人追而观之气若云雾寻觅集处亦无孔穴有声若雷 【元嘉十四年四月七日出异苑】 
杨师操喜闻人过是夜忽见青衣人骑白马来云东阳太监追汝须臾不见师操身仆似到东阳都过一曹见有几案囚人着枷不可筭数又师操向东行见一处有孔甚小孔中小星流出臭气袭人有一人曰是大地狱中闻师操喜论人过以汝置此 【师操雍州醴泉县人也唐太宗贞观中任蓝田尉后以身老还家喜闻人过永徽元年四月七日死于东阳都其家为师操身死施斋数日放归前追使者云汝归其修善乎后师操礼十方佛动心悔过出太平广记】 
南斗北斗西斗帝君下降 【道经】 
　　　诗
好在清和月祥开纷郁烟一旬岳降后隔宿佛生前 【事文类聚】 
　　八日
卫源庙每岁有司致祭 【卫源庙在卫辉府北门泉上泉乃卫河之源隋唐以来已封威惠王元加封洪济威惠王以水之本名称之每岁四月八日致祭元张恒诗上国风帆快转输石林香霭护神居龙吟别浦泉声细鸟柫空潭树影虚出天下一统志】 
洞庭庙每岁致祭 【祭以四月八日庙在磊石山封洞庭湖龙神出长沙府志】 
天禧中王钦若请以西湖为放生池郡人每岁是日用释氏法称家有无随愿深浅买禽鱼放之 【出合璧事类据西湖记以放生为人主祈福四月八日数万人于湖上放羽毛麟介皆西北向稽首仰祝千万岁寿】 
魏时京师士女多至河间寺观其廊庑绮丽无不叹息以为即蓬莱仙室入其后园见沟渎蹇产石磴礁峣朱荷出池绿萍浮水飞梁跨阁虽梁王兔苑亦不如也 【洛阳伽蓝记】 
俗传为释迦佛生辰僧尼各建道场宣扬经偈其男妇争以财物献之虽衣食匮竭亦不暇顾 【宣抚镇志】 
王高丽在鼓城佛寺中谢混见而以槟榔赠之王执手谓曰王郎谢叔源可与周施否 【风土记】 
孙皓是日溺金像曰浴佛后因病忏悔乃差 【世说】 
刘敬宣八岁丧母是日敬宣见众人灌佛乃披头上金镜以为母灌悲泣不胜 【沈约宋书】 
沈道虔累世事佛以父祖旧宅为寺是日请像举家感动焉 【道虔吴兴武康人少仁爱好老易县北石山下为精庐与孤兄子共釜庾之资困不改节太祖闻之遣使存问赐钱道处年老果食恒无经日之资而琴书为乐孜孜不倦出沈约宋书】 
上崇奉释氏是日新罗国献万佛山上以九光扇置于岩巘间召僧入内礼万佛山睹九色佛光于殿中 【杜阳编】 
荆楚人于诸寺设斋以五色香水浴佛共作龙华会 【岁时记】 
长沙巿肆之人无子者供寺阁下羊肉薄饼乞儿往往有验 【时镜新书】 
浴佛以都梁香为青色水郁金香为赤色水丘隆香为白色水附子香为黄色水安息香为黑色水以灌佛顶 【高僧传】 
大慧禅师浴佛上堂语云今朝正是四月八凈饭王宫生悉达吐水九龙天外来捧足七莲从地发 【佛运绕纪】 
药山是日见遵布衲洗佛云汝只洗得这个还洗得那个遵云请将那人来山遂默然归方丈密印禅师曰药山无风起浪被遵布衲一靠直得锋铓结舌罗么一场 【印语录】 
周昭王二十四年是日天竺国凈梵王妃摩耶氏生太子悉达 【二十五岁于菩提场中成无上道号佛氏尊后五十二年二月十五日于拘户罗国婆罗双祠间入涅盘出佛运绕纪】 
寺中无风而塔上一铃独鸣佛图澄谓众曰国有大丧不出今年是年石勒死太子弘袭位 【佛图澄西域人也本姓白氏少出家以晋怀帝永嘉四年适洛阳能使鬼神千里外事皆彻见石勒诸幼子多在佛寺养之每至四月八日勒诣诸寺观佛至建平四年四月八日铃鸣澄曰国丧如其言出高僧传】 
文帝时魏州立舍利塔有一黑狗耽耳白胸于舍利塔前舒左股屈右脚见人行道即起行道见人持斋亦即持斋 【四月八日立舍利塔寺内先有数猛狗但见一狼狗无不竞来吠啮若见此狗入寺悉皆低头掉尾出隋书】 
老子夜半剖右腋而生坠地即行七步于是佛道兴焉 【出南史据史纂左编老子二月十五生】 
尹真人生
葛孝先真人生
尹虚鉴真人升仙 【以上翰墨大全】 
濮阳郡有异人续生者每岁是日市场戏处皆有续生郡人张孝恭往所在对一续生遣诸奴往诸所在俱见续生以此异之 【濮阳郡异人续生者莫知其来身长七尺许肥而黑发余二三寸不着裈裤破衫齐膝而已人遗财帛转施贫者每四月八日市场皆有续生出广古今五行纪】 
湘阴县东六十里相传晋时里人刘倩赘陶淡家四月是日脍鱼于桥上方斫鱼尾或报曰汝家举宅上升倩弃之今每岁八日见无尾鱼逆水上至桥而退 【楚通志】 
善恶童子降犯者血死 【三元延寿书】 
不远行宜安心静念沐浴斋戒必得福履 【摄生月令】 
不宜杀草木宜进温酒服温药 【齐人月令】 
　　九日
唐太宗是日公卿上言请修太和宫厥池清凉可以避暑诏从之 【贞观二十一年】 
宋真宗幸琼林苑宴射帝作七言诗赐从臣 【祥符九年四月九日出通典】 
宋孝宗书明良庆会之阁赐史浩 【淳熙十一年以上玉海】 
度宗生于绍兴府荣邸以为干会节 【度宗讳（衽去壬改基）嘉熙四年四月九日生先母梦日光照东室又梦神人采衣拥一龙纳怀中已而有娠及生室有赤光资识内慧七岁言言必合度理宗奇之出宋史】 
韦津死 【王世充与李密战充败密又拥兵三十万陈于北邙南逼上春门段达韦津拒之达望见密兵盛惧而先还四月九日韦津死出蒲山公传】 
大儒吴渊颖卒 【讳莱字立夫元至元六年疾作先忽梦作童汪踦赞觉谓人曰汪踦殇者也予疾若此殆不起耶夏四月九日卒于家遗命治丧不用浮屠先生以精深玄懿之学发沈潜奇绝之文阖阴辟阳出神入鬼著述甚多及门之士私谥曰渊颖先生出宋学士集】 
　　十日
宋神宗庆历八年生于濮王宫群鼠吐五色气成云治平四年即位宰臣等表曰诞圣题期表灵源之浚发揆时纪节昭皇德之开光当正阳统月之辰乃甲观袭祥之日庆由运会道与天同请以生之日为同天节 【武夷志云神宗之未生也武夷山道士吴怀玉有道术指武夷君像曰岁在戊子降为人主又指魏王像曰三十有八载当继世御极抚平四海后其语皆验人方舆胜览云宋建守陈觉民过武夷山诗升真洞口接天门灵草丹桃日月春听说列仙来瑞世三朝德业在斯民盖真宗神宗哲宗皆武夷仙真应世故有三朝德业之句据史事实神宗四月十日生】 
黄巢贼散走 【先一日李克用合忠武骑将庞从遇黄巢贼于渭南决战三捷大败贼军四月初十日夜贼巢□走出旧唐书】 
苏珠娘到鹄奔亭时日暮行人绝不敢前有婢名致福者暴得腹痛珠娘往亭长舍乞浆取火亭长龚寿操刀问珠娘曰缯从何处得珠娘怖惧寿利其缯以刀剌胁立死又杀致福楼下埋之 【汉时何敞为交州剌史行部苍梧郡高要县暮宿鹄奔亭夜犹未半有女从楼下出自云苏娥字珠娘早失父母兄弟有缯百二十疋与婢致福往县卖乃以前年四月十日到此亭龚寿操刀剌死敢告于明使君敞曰今欲发汝尸骸何以为验女曰白衣青履犹未朽掘之果然敞遣使捕寿问与珠娘语同遂斩之以助阴杀出还冤记】 
　　十一日
唐太宗亲谒太庙谢承干之过 【贞观十七年通考】 
文宗敕曰闻京师旧说终南山兴云即雨若晴霁虽密云他至竟不沾濡况兹山北面阙庭日当顾瞩修其望祀宠数宜及闻无祀宇宜令中书门下差官设奠择立庙处 【开成二年四月十一日敕后九月敕终南山为广惠公出通考】 
诛益州长史李孝逸 【武承嗣使人诬孝逸自云名中有兔兔月中物当有天分天分谓有分为天子则天垂拱二年四月十一日诛出唐历】 
地破日不可开山动土 【登真隐诀】 
　　　诗
南村诸杨北村卢白花青叶冬不枯垂黄缀紫烟雨里特与荔枝为先驱海山仙人绛罗襦红纱中单白玉肤不须更待妃子笑风骨自是倾城姝不知天公有意无遣此尤物生海隅云山得伴松桧老霜雪自困楂梨麤先生洗盏酌桂醑冰盘荐此赪虬珠似开红鳐斫玉柱更洗河豚烹腹腴我生涉世本为口一官久已轻莼鲈人间何者非梦幻南来万里真良图 【东坡四月十一日食荔枝】 
　　十二日
唐睿宗幸隆庆池结彩为楼宴侍臣泛舟戏象以厌之 【景云元年厌于叶翻时人以为玄宗受命之祥出景龙文馆记】 
汉灵帝宫车晏驾 【中平六年后汉书】 
后周太祖葬于嵩陵 【陵在郑州新郑县通考】 
宋孝宗诣德寿宫请太上同幸聚景园 【淳熙元年四月十二日出会要】 
胡国珍薨明帝举哀于太极东堂 【国珍字世玉安定临泾人也国珍少好学雅尚清俭女以选入掖庭生明帝即灵太后也孝明帝践祚以国珍为光禄大夫太后临朝封安定郡公国珍年虽笃老雅敬佛法四月七日步从所建佛像发第至阊阖门四五里劳热增甚因遂寝疾灵太后亲侍药膳四月十二日薨年八十出北史】 
