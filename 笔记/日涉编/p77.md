<!-- { "loadSidebar": true } -->
宋真宗是日宴近臣于龙图阁之崇和殿命侍讲学士邢昺赴曹州刑部尚书温仲舒宋白侍郎郭贽预焉昺视壁挂尚书礼记图指中庸篇凡为天下国家有九经事因讲大义皆有伦理在位耸听上嘉纳之群臣皆呼万岁即席赋诗二首以宠其行命群臣咸赋及行又令近臣祖送会于宜春苑 【景德四年玉海】 
欧阳修作六一居士传 【欧阳修熙宁三年九月七日曰六一居士初谪□山自号醉翁既老而衰且病将退休于颍水之上则又更号六一居士客有问曰六一何谓也居士曰吾家藏书一万卷集录三代以来金石遗又一千卷有琴一张有碁一局而常置酒一壶客曰是为五一尔柰何居士日以吾一翁老于此五物之间不为六一乎客笑曰子欲逃名者乎而屡易其号此庄生所诮畏影支乎日中者也云云出文鉴】 
润州鹤林寺有杜鹃花每春烂熳周宝镇浙西谓道人殷七七曰鹤林之花君能非时开否曰可乃九月七日宿鹤林寺中以俟杜鹃花开 【至九日杜鹃烂缦如春出续仙传】 
全椒县有丁氏妇本丹阳人年十六适全椒民家其姑严酷笞捶不可堪九月七日缢死遂有灵江南妇女是日不作事避之呼为丁姑今祠尚在 【太平广记】 
　　　诗
怀山不能寐中宵命行轩亭午思畏景薄暮登危峦峻极踰百磴萦纡欲千盘行行遂曛黑月落天风寒羽人候中途良朋亦林端问我何所迫而尝兹险艰疲劳既云极饥渴不能言授装卧中丘幸此一室宽怒号竟永夕落枕无时安旦起辟幽户竹树青檀栾警喜非昔睹披寻得新观淹留十日期俯仰有余欢寄语后来子勿辞行路难 【未文公先一日发潭溪夜登云谷九月初七日赋诗】 
　　八日
唐高宗改九成宫为万年宫 【永徽二年至干封二年二月初十复为九成宫玉海】 
哲宗召辅臣观谷稻于后苑 【元佑三年玉海】 
刘鋹僣位是夜众星北流归朝之兆 【南汉刘鋹年十六僭伪位司天监周杰筮之遇复之豊杰曰二封皆土为应土之数五二五十也上下各五将五百五十五乎及鋹之败果五十五年又广州童谣曰羊头二四白天两至识者以羊是未之神是岁岁在辛未擒鋹天两者王师如时两之义前一年九月初八日夜众星皆北流知星者言刘氏归朝之兆鋹体质丰硕尝以珠结鞍勒为戏龙之状极其精妙以献太祖太祖曰鋹好工巧习以成性若以习巧移于治国岂至灭亡哉出宋史世家传】 
王勃年十三侍父宦游是日舟次遇老叟曰子非王勃乎来日重九南昌都督命客作滕王阁序子有清才盍往赋之勃曰此去七百余里今已九月八日矣夫何复言叟曰吾助清风一席勃登舟翌日昧爽抵南昌 【摭言】 
见义里有京兆人杜子休宅时有赵逸之晋朝旧事多所记录指子休园中乃晋太康龙骧将军王浚平吴之后建寺之处掘之月日如其言得石铭其铭曰晋太康六年乙巳九月甲戍朔八日辛巳后子休舍宅为灵隐寺 【伽蓝记】 
　　　诗
已是人间寂寞花解怜寂寞傍贫家老来不得登高看更甚残春惜岁华 【司空图九月八日作】 
明日重阳今日归布帆丝雨暮霏霏行过鹤渚知堪住家在龙沙意有违 【皎然九月八日送萧少府归洪州】 
圃畦新雨润愧子废鉏来竹杖交头柱柴扉隔径开欲栖群鸟乱未去小童催明日重阳酒相迎自酦醅 【晚晴吴郎见过北舍杜工部作】 
九日明朝是清樽强自开萧萧疏雨暗滚滚大江来野菊闲无数沙鸥静不猜何须骑马饮此兴亦悠哉 【张栻号南轩九月八日作】 
长年身外事都捐节序惊心一慨然正是山川秋入梦可堪风雨夜连天桐梢槭槭增凄断灯烬飞飞落小圆湔洗此情须痛饮明朝试访酒中仙 【秦少游九月八日夜大风雨寄王定国】 
月入秋帷病枕凉霜飞夜簟故衾香可怜吹帽狂司马空对亲舂老孟光不作雍容倾座上翻成肮脏倚门傍人间此会论今古细看茱萸感叹长 【明日重九东坡以病不赴述古召饮】 
　　九日
岁往月来忽复九月九日为阳数两月日并应故曰重阳 【魏文帝书】 
授衣之月落帽之辰 【六帖】 
是日马射或云秋金之节武习射象立秋之礼 【晋书】 
明宗生号应圣节 【天中记】 
陈秀公生 【陈秀公名旭后改升之拜相翰墨大全】 
宋武帝为宋公在彭城尝登项羽戏马台至今相承为故事
高祖登高飙馆在孙陵寺冈特呼为九日台 【以上南齐书】 
唐明皇登壸关山时东北有紫云现光彩照日 【瑞应录亦出山两潞州志】 
唐太宗蓬莱殿宴群臣酒赐湖南新橘 【合壁事类】 
龙沙在郡北带江沙甚洁白高峻而陂有龙形俗为九日登高处 【豫章记】 
九井山即殷仲文是日从桓公九井赋诗之所 【丹阳有九井山姑熟记】 
望楚山旧名马鞍宋武陵王骏为剌史改为望楚山骏后龙飞人号为凤岭巅有三磴刘弘山简是殿宴赏于此 【襄阳记】 
登高山其形突兀旧有花药圃岁是日官属于此登临 【登高山在肇庆府封川县广东志】 
池州府有齐山因唐剌史齐映得名唐杜牧是日登山有江涵秋影鴈初飞之句至宋吴中复登高亦有诗当时齐映为州日从此山因姓得名却自牧之赋诗后每逢秋至菊含情 【一统志】 
湖山平正可容数百人坐民俗是日菊酒燕会于此山者三四百人登之见邑屋悉委江海分明 【临海记】 
迎秋台乃后唐庄宗时筑宋都人于此登高 【开封府志】 
登高岭邑人载酒囊茱游赏于此故名 【汀州府志岭在宁化县】 
九日冈其顶颇平可坐百人邑人登游其上 【赣州府志冈在信奉县】 
蒙山一峰孤秀高出众山士人登高于此 【太原府志山在平定州上有晋山神祠】 
紫金坛每岁郡人登高于此 【怀庆府志紫金坛在太行之阳诸峰之上】 
辉县有共山俗呼九山以九日登临故名昔共伯逍遥得道于此 【卫辉府志】 
九仙山越王无诸九日尝宴于此 【九仙山一名于山世传何氏兄弟于此登仙九域志】 
孟嘉为征西桓温参军温甚重之是日温游龙山僚属毕集时参佐?立着戎服有风至吹嘉帽落嘉不知觉温敕左右勿言以观其举止良久如厕温令取还之时孙盛在坐桓授纸笔命嘲之置嘉坐处嘉还见之笑请纸作荅了不容思其文甚美 【晋书】 
南昌府帅宴僚属于滕王阁帅有婿吴子章喜为文词帅欲夸之乃宿构滕王阁序俟宾合而出为之若即席就者帅授简诸客王勃辄受是时勃年最少帅密嘱数吏伺勃下笔即口报至落霞秋水句帅矍然曰此天才也顷而文成帅大悦子章惭而退 【摭言】 
魏奉古授雍丘尉尝九日公燕有客草序五百言奉古言此旧文援笔到疏之草序者默然自失到座抚掌奉古徐笑曰适览记之非旧习也由是知名时挺莅汴州召奉古前曰此聪明尉耶他日持厩目令示奉古一览便讽千余言挺惊起曰仕宦且四十年未尝见此 【合璧事类】 
韦绶为学士以心疾还第德宗是日作黄菊歌顾左右曰安可不示韦绶即遣使持赐绶遽奉和附进 【唐书】 
宁康三年是日上讲孝经谢安侍坐陆纳卞耽执读谢石袁宏执经车胤王温摘句 【埤史】 
刘梦得欲用（鱼羔）字作九日诗以不见经传不复作宋子京有九日食（鱼羔）咏曰飙馆轻霜拂曙袍糗餈花饮斗分曹刘郎不敢题（鱼羔）字虚负诗中一世豪遂为绝唱 【闻见录】 
唐萧瑀不解射是日赐宴较射矢俱不中鹄欧阳询咏之曰急风吹缓箭弱手御强弓欲高翻复下应西还更东借问谁为此只应是宋公 【太平广记】 
重阳日当有疏风冷雨 【荆楚岁时记】 宋康伯可在翰苑曰尝重九遇雨奉敕撰词伯可口占望江南一阕进云重阳日阴雨四垂垂戏马台前泥拍肚龙山会上水平脐直浸到东篱茱 【萸胖】 菊蕊湿滋滋落帽孟嘉寻弱笠休官陶令觅蓑衣两个一身泥 【山堂肆考】 
李义山乃令狐楚故吏楚子绹继相殊不展分重阳日义山诣绹厅事题云曾共山翁把酒卮霜天白菊正离披十年泉下无消息九日尊前有所思莫学汉臣裁苜蓿还同楚客咏江篱郎君官重施行马东阁无由得再窥绹见诗乃闭此厅终身不处 【北窗琐言】 
谢无逸以书问潘大临近作新诗否答曰秋来景物件件是佳致昨日清卧闻搅林风雨声遂起题壁曰满城风雨近重阳忽催租人至败意止此一句奉寄
宋韩忠献尝遇重阳置酒私第惟欧阳文忠公与一二执政而苏明允乃以布衣参其间都人以为异礼席间赋诗明允有佳节屡从愁里过壮心还倚醉中来之句其志气不少衰如此按明允苏洵字 【以上山堂肆考】 
魏武帝与锺繇书曰九月九日草木遍枯而黄菊纷然独秀今奉一束 【白孔六帖】 
僧皎然九日与陆羽煎茶东坡诗明年桑苎煎茶处忆着衰翁首重回按皎然名清昼唐湖州人谢灵运之孙羽字鸿渐号桑苎翁 【山堂肆考】 
唐明皇重阳日猎沙苑射中飞鴈带箭去益州道观有道士徐佐卿寄寓忽自外持一箭归曰吾行山中为飞箭所伤已无恙因挂箭于壁书其日月且曰后十年箭主到此付之后明皇幸蜀至观乃见箭 【集异纪】 
穆宗纳后欲用九月九日是忌月范汪问王彪之荅田礼无忌月不敢以所不见便谓无之博士曹耽荀纳等并谓无忌月之文不应有妨王洽曰若有忌月当复有忌岁 【晋书】 
乐游园汉宣帝所立唐长安中太平公主于原上置亭游赏其地四望宽敞每重阳士女游戏就此祓禊 【三月上已亦然】 
九日登高幄幕云布车马填塞绮罗耀日馨香满路朝士词人赋诗 【西京杂记】 
陶潜九日无酒坐宅边东篱下菊丛中摘菊盈把未几望见白衣人至乃王弘送酒便即酣饮 【续晋阳秋】 
袁师德给事高之子九日出（鱼羔）谓坐客曰某不忍食俛首久之谓音似父名 【隋唐嘉话】 
汉戚夫人侍儿贾佩兰后出为扶风人段儒妻说在宫时九月九日佩茱萸食蓬饵饮菊花酒令人长寿 【西京杂记】 
唐尹氏姿容甚丽性识敏慧不因保母而妙善唱歌因重阳与群女戏登南山文峰而同辈命之歌乃颦眉缓颊怡然一曲声达数十里 【江南野史】 
二社重阳尚食（鱼羔）而重阳为盛大率以枣为之或加以栗亦有用肉者 【岁时杂记】 
都人重九各以粉面蒸（鱼羔）相遗上插剪彩小旗糁饤果实如榴栗银杏松实之类 【梦华录】 
洛阳人家重阳作迎凉脯羊肝饼佩瘿水符 【金门岁节记】 
日精治墙皆菊花茎之别名九月律中无射而数九俗尚九日而用候时之草也 【风土记】 
茱萸为辟邪翁菊花为延寿客故重九日假此二物以消阳九之厄 【仙书】 
采菊花与伏苓松脂久服令人不老 【太清草木方】 
汝南桓景随费长房游学长房谓曰九月九日汝家有厄急去令家人作绛囊盛茱萸系臂登高饮菊花酒可解此厄归如言还见鸡犬牛羊一时暴死长房闻之曰代之矣九日登高饮酒带茱萸囊始此 【续齐谐记】 茱萸椒也至重九成熟赤色可采费长房云插头髻辟恶 【风土记】 
张道陵汉永寿二年九日与夫人雍氏登云台峰白日升天时年一百二十三岁 【道陵初入蜀居鹤鸣山炼丹修道感老君授以秘录保宁府志】 
