<!-- { "loadSidebar": true } -->
戴洋谓刘胤曰十二月二十二日庚寅勿见客 【戴洋吴兴长城人也好道术妙解占候小数洋往寻阳刘胤镇寻阳胤问洋曰我病当差不洋曰不忧使君不差忧使君今年有大厄使君年四十七行年入庚寅太公阴谋曰六庚为白兽在上为客星在下为害气年与命并必?当忌十二月二十二日庚寅勿见客胤曰我当解职将还野中治病洋曰使君当作江州不得解职及期为郭默所害据戴洋传被害在十二月二十四日此出史纂左编】 
丹阳羽化胡璋徐绍祖等见瑞鹤蟠绕空际丹阳三髻现于彩云之上 【丹阳祖师弟子也十二月二十二日羽化出左编】 
王（上一吉下二吉）生 【王（上一吉下二吉）京兆咸阳人母感异梦而妊二十有四月生于宋徽宗政和二十年十二月二十二日师自幼不群及长体貌雄伟美须髯倜傥尚文好属文才思敏捷至正隆四年师忽叹曰孔子四十不惑孟子四十不动心予犹碌碌如此不亦愚乎年至四十有八所遇者皆唐纯阳子吕仙翁之化身也师性少捡束时人目之曰害风师受而不辞关中谓狂者为害风正月四日已载王（上一吉下二吉）事此日载王（上一吉下二吉）之诞辰也王（上一吉下二吉）号重阳子出史纂左编】 
马钰枕肱而逝 【马钰字宜甫十二月二十二日夜将二鼓风雨大雷师东首枕肱而逝索笔书颂云长年六十一在世无人识烈雷吼一声浩浩随风逸元至元六年赠丹阳抱一无为真人出左编据道书事在二月二十二日未知孰是俱录】 
太平护国天尊降 【藏经】 
　　二十三日
宋徽宗宣和七年是日上御玉华阁召宰执吴敏等对至日晡时决内禅之议擢吴敏为门下侍郎草传位诏是夕命太子入居禁中覆以御袍太子俯伏感泣力辞 【翌日又固辞不从乃即大位御垂拱殿见宰执百官时日有五色晕挟珥赤黄色有重日相摩荡久之乃隐是时金人入寇猖獗出史纂左编】 
毕諴卒 【毕诚字存之郓州须昌人也太和中进士擢第在相位以疾固辞十二月二十三日卒諴谨厚长于文学尤精吏术出旧唐书】 
秦桧是日诞辰高宗诏曰省所奏辞免生日赐宴朕闻圣贤之兴必五百岁君臣之遇盖亦千载夫以不世之英值难逢之会则其始生之日可不为天下庆乎式燕乐衎所以示庆也非乔岳之神无以生申甫非宣王之能任贤无以致中□今日之事不亦臣主俱荣哉宜服异恩无守冲节所请不允 【绍兴十三年出宋史】 
五岳之神下降人间 【道经】 
　　　诗
纔争七日春来到梅吐南枝消息早 【事文类聚】 
　　二十四日
玄宗亲祀九宫神于东郊 【天宝三载术士苏嘉庆上言请于城东置九宫神坛其年十二月二十四日亲祀通考】 
晋安帝四黑龙登天 【安帝元熙元年二十四日四黑龙登天传曰冬龙见天子亡社稷大人应天命之符金雌诗亡大火有心水抱之悠悠百年是其时火宋之分野水宋之德也金雌诗又曰云出而两渐欲举短如之何乃相岨交哉乱也当何所惟有隐岩殖水黍西南之朋困桓父两云玄字也短者云昨短也岩隐不见惟应见谷殖禾谷边则圣暐炳明也易曰西南得朋故能困桓父也刘向谶曰上五尽寄致太平草付合成集群英前句则陛下小讳后句则太子讳也出宋书符瑞志】 
宋太宗幸讲武台 【兴国二年上将有事于晋阳习武事也明年遂平河东】 
宋徽宗赐太师蔡京以下赴睿谋殿宴景龙门观灯续有旨宣太传王黼赴宴 【以上玉海宣和六年】 
刘玄英降世 【玄英号海蟾子初名操后得道改称焉十二月二十四日降世十一月□十七日上升元至元六年褒赠海蟾明悟弘道真君出全真传】 
阴子方晨炊而灶神见子方再拜受庆家有黄羊因以祀之自是已后暴至巨富 【出后汉书酉阳杂俎云灶神名隗状如美女又曰姓张名单字子郭又曰名壤子】 
吴中以是夜祀灶神谓灶神翌日朝天白一岁事故先一日祷之 【风土记】 
楚俗以竹枝扫屋尘换炉火夜具酒果送灶神朝帝 【楚志】 
北人名为交年家家用饼糖酒果祀灶祈福 【出宣抚镇志岁时记亦云交年节都人于交年日以酒抹灶门谓醉司命】 
夜床底点灯谓之照虚耗 【琐碎录】 
云南风俗祀祖如中州上冢之礼 【天下一统志】 
　　　诗
古传腊月二十四灶君朝天欲言事云车风马少留连家有杯盘豊祀典猪头烂熟双鱼鲜豆沙甘松粉饵圆男儿酌献女儿避酬酒烧钱灶君喜婢子斗争君莫闻猫犬触秽君莫嗔送君醉饱登天门盂长杓短勿复云乞取利市归来分 【范至能十二月二十四日祭灶词】 
　　二十五日
奏到之日 【唐高祖武德五年二月朔太子与刘黑闼战黑闼遁至馆陶又二月二十五日官军至馆陶黑闼败走至十二月二十五日奏到之日也黑闼临刑叹曰我幸在家鉏菜为高雅贤辈所误至此旧唐书】 
吴中煮赤豆作穈暮夜合家同享云能避瘟气虽远出未归者亦留贮口分至襁褓小儿及僮仆皆预 【荆楚岁时记又共工氏有不才之子以冬至死为疫鬼畏赤小豆故冬至日作赤豆粥以禳之与前事相似】 
尹喜邀老君归其家曰某惷愚不知所问愿请益老君曰子欲修身养性行道纪形结气成神终始无穷者莫先以静故天静以为定神静以为变人静以为生将静之时反听内观心不妄念口不妄言形不妄动子欲静神先沐浴斋戒然后精炼已身乃可入室或丹蛇来者子心或王母来降或道身应见此皆身中之神试子尔但勿惊怖 【尹喜得老君秘再拜稽首辞疾去官十二月二十五日邀老君归其家云云出史纂左编】 
三清玉帝司会之日 【道经】 
　　　诗
酡颜玉碗捧纤纤乱点余花唾碧衫歌咽水云凝静院梦惊松雪落空岩
空花落尽酒倾缸日上山融雪涨江红焙浅瓯新火活龙团小碾斗晴窗 【十二月二十五日大雪始晴东坡梦人以雪水烹小团茶使美人歌梦中作回文诗觉而记其一句云乱点余花唾碧衫意用飞燕唾花故事也后续之为二绝】 
家家腊月二十五淅米如珠和豆煮大杓轑铛分口数疫鬼闻香走无处锼姜屑桂浇蔗糖滑甘无比胜黄梁全家团栾罢晚饭在远行人亦留分褓中孩子强教尝余波遍沾获与臧新元（口十）气调玉烛天行已过来万福物无疵疠年谷熟长向腊残分豆粥 【宋范至能古诗载于山堂肆考】 
　　二十六日
太白犯填星于斗占曰天子失土 【大明二年十二月二十六日出南齐书】 
天雄军德博州天降红雪尽血雨 【宋仁宗庆历三年十二月二十六日出五行志】 
宋仁宗命杨绘为集贤校理 【嘉佑三年杨绘献书意诗旨春秋辩要十二月二十六日命为集贤校理出会要】 
宰相王旦诞辰真宗诏赐羊三十口酒五十壶米面各二十斛 【十二月二十六日生祥符五年诏赐宋史】 
　　二十七日
宋真宗命王旦为兖州太极观奉上宝册使赵安仁副之 【真宗天禧元年十一月奉宝册仙衣于文德殿乃斋于天安殿后室四鼓帝诣天安殿酌献天书毕大驾赴玉清昭应宫衮免升大初殿奉册讫奠玉帛荐馔三献饮福登歌二舞望燎如祀昊天上帝仪分遣摄殿中监上紫微大帝绛纱袍七元辅弼真君红绡衣翊圣保德真君皁袍帝改服靴袍诣宝符阁焚香群臣诣集禧殿门表贺帝又服袁冕诣天兴殿奉上圣祖天尊大帝册宝仙衣毕改服诣保宁阁焚香还宫命诸州设罗天大醮先建道场至二十七日命王旦为兖州太极观奉上宝册使赵安仁副之出宋史礼志】 
东坡夜梦数吏人持纸请祭春牛文东坡取笔疾书其上云三阳既至庶草将兴爰出土牛以成农事衣被丹青之好本出泥涂成毁须臾之间谁为喜愠吏微笑曰此两句复当有怒者傍出一吏云不妨不妨此是唤醒他 【东坡梦于神宗元豊六年十二月二十七日时在黄州年四十七出长公外纪】 
　　　诗
道人晓出南屏山为试点茶三昧手忽惊午盏兔毛斑打作春瓮鹅儿酒天台蕊花世不见玉川风腋今安有先生有意续茶经会使老谦名不朽 【南屏谦师妙于茶事自云得之于心应之于手非可以言传学到者十二月二十七日闻东坡游落星寺远来设茶东坡作诗赠之】 
舄汤旧得茶三昧觅句近窥诗一斑清夜漫漫因搜搅斋肠那得许坚顽 【东坡十二月二十七日重赠老谦】 
　　二十八日
日有戴气太史奏君德至于天为万民爱戴则有是瑞 【淳熙六年宋孝宗于是议蠲税玉海】 
唐睿宗立春御宣政殿命太常卿于休烈读时令 【干元元年十二月二十八日立春玉海】 
蜀后主王衍国灭 【蜀后主王衍于老君殿中列唐朝十八帝车驾往谒识者以为拜唐乃归命之先兆也先是司天监胡秀材进历移闰正月近臣曰宜用唐国闰月也因改闰十二月街衢卖历者云只有一月也是年十二月二十八日国灭北梦琐言】 
管辂字公明是日吏部尚书何晏请之邓扬在晏许晏谓辂曰闻君着爻神妙试为作一卦知位当至三公不又问梦见青蝇数十头来在鼻上驱之不肯去此何故辂曰愿君上追文王六爻之旨下思尼父彖象之义然后三公可决青蝇可驱也扬曰此老生之常谭辂荅曰夫老生者见不生常谭者见不谭晏曰过岁更当相见 【十二月二十八日何晏请之云云辂还邑舍其以此言语舅氏舅氏责辂言太切至辂曰与死人语何所畏耶舅氏大怒谓辂狂悖岁朝西北大风尘埃蔽天十余日闻扬晏皆诛然后舅氏乃服辂容貌粗丑无威仪而嗜酒饮食言戏不择非类故人多爱之而不敬出管辂传】 
修迎新斋 【内景经】 
太上老君降伏九十六种邪魔 【藏经】 
　　　诗
百日归期恰及春余年乐事最关身出门便旋风吹面去马联翩鹊啅人却对酒杯浑是梦试拈诗笔已如神此灾何必深追咎窃禄从来岂有因
平生文字为吾累此去声名不厌低塞上纵归他日马城东不斗少年鸡休官彭泽贫无酒隐几维摩病有妻堪笑睢阳老从事为予投檄向江西 【东坡十二月二十八日谪授检校水部员外郎贵州团练副使作】 
　　二十九日
太白蚀月 【璞上疏曰去年十二月二十九日太白蚀月月者属坎群阴之府所以昭察幽情以佐太阳精者也大白金行之星而来犯之天意若曰刑理失中自坏其所以为法者也臣术学庸近不练内事占卦所及敢不尽言是时阴阳错缪刑狱繁兴郭璞字景纯河东闻喜人有郭公者客居河东精于卜筮璞从之受业公以青囊中书九卷与之自是遂洞五行天文卜筮之术禳灾转祸虽京房管辂不能过帝见而嘉之出郭璞传】 
后周太祖亲飨庙 【广顺三年通考】 
唐太宗从太上皇阅武于城西而还置酒未央宫 【贞观八年玉海】 
唐玄宗有龙见于池敕太常韦绦草祭仪绦奏牲用少牢乐用锺鼓奏姑洗歌南宫 【开元十八年十二月二十九日龙见于池玉海】 
宋徽宗诏景龙门预为元夕之具特赐公师宰执以下宴御制诗四韵赐太师蔡京 【政和三年玉海】 
陈师道卒 【师道字无已号后山彭城人以建中靖国元年十二月二十九日卒年四十九除官得一正字在元符三年庚辰冬其除官之日有诗诗曰扶老趋严召徐行及圣时端能几字正敢恨十年迟肯着金根误宁辞乳妪讥向来忧畏出不尽鹿门期出遗编】 
华严菩萨生辰 【藏经】 
　　　诗
