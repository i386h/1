<!-- { "loadSidebar": true } -->
王可交华亭人业耕钓一日擢舟入江忽见中流有彩舫载七道士远闻有呼可交名者顷之舟近舫侧呼可交登舫一道士曰好骨相合为仙一道与之二栗食之甘如饴命黄衣送上岸觅所乘舟不得乃在天台山瀑布寺前僧迎问之可交曰今早离家盖三月三日僧言九月九日已半年余矣后绝谷往四明山不出 【松江府志】 
蜀中落魄仙姓张尝卖鼠药于梓州狱吏王昌遇者市药以归鼠食之皆翼而飞后昌遇至泸又遇之乃易其药饵之遂名昌遇为易玄子取马令乘以归焉乃龙也归梓后以九月九日飞升至今初八夜即其地为药市 【泸州志】 
德贤上犹人号栖真尊者宋治平间结庵□山习禅元豊五年九日忽自图其容于壁间对众说偈云片云归去本无心流水下山非有恋言讫而化弟子收灵骨建塔凡有祷屡应焉 【江西南安府志】 
　　　诗
九日重阳节开门有菊花不知来送酒若个是陶家 【王勃】 
九月九日眺山川归心归望积风烟他乡共酌金花酒万里同悲鸿鴈天 【卢照邻】 
节过重阳菊委尘江边病起杖扶身不知此日龙山会谁是风流落帽人 【赵虾寄韦舍人】 
欲从携手登高去一到门前意已无那得更将头上发学他年少插茱萸 【朱放九日期登山不得往因赠杨凝】 
无限青山行已尽回看忽觉远离家逢高欲饮重阳酒山菊今朝未见花 【张籍重阳日至峡道】 
黄花紫菊傍篱落摘菊泛酒爱芳新不堪今日望乡意强插茱萸随众人 【杨衡九日作】 
江涵秋影鴈初飞与客携壶上翠微尘世难逢开口笑菊花须插满头归 【杜牧九日】 
莫将边地比京都八月严霜草已枯今日登高樽酒里不知能有菊花无 【普□九日】 
赐酒盈杯谁共持宫花满地独想思想思只傍花边立尽日吟君咏菊诗 【白居易禁中九日对花酒忆元九】 
蓟庭萧瑟故人稀何处登高且送归今日暂同芳菊酒明朝应作断蓬飞 【王之涣九日送别】 
怜君卧病思新橘试摘犹酸亦未黄书后欲题三百颗洞庭须待满林霜 【韦应物故人重九日求橘】 
独在异乡为异客每逢嘉节倍思亲遥知兄弟登高处遍插茱萸少一人 【王维】 
天边今日又重阳陇树红飞鴈叫霜来日预期扶宿酒未应篱菊减秋香 【宇文虚中】 
今日潘怀县同时陆浚仪坐开桑落酒来把菊花枝天宇清霜凈公堂宿雾披晚酣留客舞凫舄共差池 【子美重九日杨奉先会白水崔明府】 
缀席茱萸好浮舟菡萏衰百年秋已半九日意兼悲江水清源曲荆州此路疑晚年高兴尽摇荡菊花期 【子美九日曲江曲】 
可讶东篱菊能知节候芳细枝青玉润繁蕊碎金黄爽气浮朝露浓姿带夜霜泛杯传寿酒应共乐时康 【九日释广宣菊花咏应制】 
瑞塔千寻起仙舆九月来萸房陈宝席菊蕊散花台御气鹏霄迥升高凤野开天歌将梵乐空里共徘徊 【李峤九日登慈恩寺浮图应制】 
老去悲秋强自宽兴来今日尽君欢羞将短发还吹帽笑倩傍人为正冠蓝水远从千涧落玉山高并两峰寒明年此会知谁健醉把茱萸仔细看
风急天高猿啸哀渚清沙白鸟飞回无边落木萧萧下不尽长江滚滚来万里悲秋常作客百年多病独登台艰难苦恨繁霜鬓潦倒新停浊酒杯 【以上工部】 
今日云景好水绿秋山明携壶酌流霞搴菊泛寒荣地远松石古风扬弦管清窥觞照欢颜独笑还自倾落帽醉山月空歌怀友生 【李太白九日搴音蹇说文搴拔取也】 
　　十日
宋神宗徽宗高宗亲祀明堂 【熙宁四年宣和三年绍兴十年俱九月十日通考】 
唐高宗以是日小重阳百僚追赏帝赋诗以赐 【麟德十年艺文志】 
京师士庶多于重九后一日再会谓之小重阳 【岁时记】 
唐文宗太和八年是日召李宗闵授中书侍郎平章事代李德裕出德裕为兴元节度使德裕自陈恋阙不愿出藩追敕守兵部尚书宗闵奏制命已行不宜自便 【德裕字文饶赵郡人父吉甫德裕幼有壮志苦心力学尤精西汉书旧唐书】 
东坡云九月十日君猷置酒秋香亭有拒霜独向君猷开坐客喜笑以为非使君莫可当作定风波词以纪之词曰两两轻红半晕腮依依独为使君回若道使君无此意何为双花不向别人开但看低昂烟雨里不已劝君休诉十分杯更问樽前狂副使来岁花开时节与谁来 【山堂肆考】 
红巾犯省治 【元至正壬辰年湖州黑气亘天雷电异常雨以物若果核与雨杂下五色间错光莹坚固破其实食之似松子仁人皆曰娑婆树子此三月时也至九月十日红巾犯省治雨核之地悉被兵火后又湖州陷仪凤桥四向焚戮特甚此盖雨核时桥四向为最多后池州亦然而池州之祸尤惨也出辍耕录】 
树瘿裂得婴儿 【巴而木的斤亦都护亦都护者高昌国主号也先世居畏儿之地有和林山二水出焉一夕有神光降于树在两河之间人即其所而候之树乃生瘿若怀妊状九日十日而树瘿裂得婴儿者五上人收养之其最稚者曰不可罕既壮遂能有其民人土田而为之君长传三十余君是为玉伦的斤数与唐人相攻战久之议和亲以息民罢兵于是唐以金莲公主妻的斤之子葛历出史纂左编】 
　　　诗
九日不出门十日见黄菊灼灼尚繁英美人无消息 【贾岛九月十日对菊】 
昨日登高罢今朝更举觞菊花何太苦遭此两重阳 【李白】 
节去蜂愁蝶不知晓庭和露折残枝自缘今日人心别未必秋香一夜衰 【郑谷题九月十日菊】 
汉江天外东流去巴塞连山万里秋节过重阳人病起一枝残菊不胜愁 【陈羽九月十日即事】 
柳吴兴近无消息张长公贫苦寂寥唯有角巾沽雨至手持残菊向西招 【李益九月十日雨中过张伯雄期柳雄未至】 
晚雨秋阴酒乍醴感时心绪杳难平黄花冷落不成艳红叶飘扬带鼓声背世返能厌俗态偶缘犹未望多情自从霜鬓班班白不学安仁却自惊 【李后主九月十日偶书】 
　　十一日
禁苑树无风而摧折连根而拔者不知其数至十四日乃止 【唐宪宗元和十五年九月十一日出五行志】 
宋真宗宴近臣于长春殿饯河阳三城节度使张旻赴任以王旦在殡不举乐 【天禧二年宋史礼志】 
翰林侍读学士李淑以是日出守河州宋仁宗制五言六韵诗赐之 【嘉佑二年玉海】 
宋王旦卒年七十四 【王公旦以明道建元之初抗章引年朝廷不欲夺其志许以本官致仕命一子自布衣试秘书省校书郎盖所以享耆德而嘉廉退也以景佑二年九月十一日卒滕宗谅作志铭铭曰建水之灵武夷之美猗欤王公才为时生贤推仕汉帝选登羸直如朱经莹若壶冰守藩方入出趋台阁德化优柔文锋错落播在民谣赓于圣作辞绝累句言无宿诺致致于君归全返真雅合天道光昭缙绅有典有则不缁不磷毒钟玉福庆延后昆云云】 
谢迭山与魏容斋书曰某自九月十一日离嘉禾即不食烟火 【书云某所以宁为民不为官者忠臣不事二君烈女不更二夫大元以礼招徕上有尧舜下有巢由上有汤武下有随光夷齐夷齐之死而不仕者正欲使天下万世知大兀之量可为尧舜汤武能使谢某不失臣节某自九月十一日离嘉禾即不食烟火今则并勺水一果不入口矣惟愿速死出全编】 
梓州罢药市 【蜀梓州易玄子以九日上升今梓州每于初八夜易玄子龙池中买药谓之药市成都九日为药市人尽入市吸药气九日雨则仙人在其中宋燕肃知郡事展三日至十一日而罢出事文类聚】 
　　　诗
灯光欲凝不惊风月色初晴若发蒙羁客不眠诗未就游人半醉夜方中荒城熠耀相明灭野水芙蓉乱白红知欲访僧同寂寂应怜病懒畏爞爞宿雨初干试火城端居无计伴游行厌看门外繁星动想见僧窗一点明老罢逢春无乐事梦回孤枕有乡情重因佳句思樊口一纸家书百镒轻 【苏子由九月十一日书事】 
　　十二日
宋仁宗改元嘉佑 【至和三年九月十二日出宋史】 
唐代宗大历元年鱼朝恩奏以先所赐庄为章敬寺以资章敬太后冥福卫州进士高郢是日上书曰古之明王积善以致福不费财以求福修德以消祸不劳人以禳祸今兴造急促昼夜不息愁痛之声盈于道路以此望福臣恐不然陛下回正道于内心求微助于外物徇左右之过计伤皇王之大猷臣窃为陛下惜之 【出郢集】 
宋孝宗幸秘书省受朝右文殿移御秘阁观累朝御书上手以光尧太上皇帝所书琴赋示群臣 【淳熙五年九月十二日玉海】 
东坡在儋耳是日与客饮酒小醉信笔书曰吾始至南海环视天水无际凄然伤之曰何时得出此岛耶已而思之天地在积水中九州岛岛在大瀛海中中国在少海中有生孰不在岛者覆盆水于地芥浮于水蚁浮于芥茫然不知所济少焉水涸蚁即径去见其类出涕曰几不复与子相见岂知俯仰之间有方轨八达之路乎念此可以一笑 【长公外纪】 
　　　诗
独步溪头夜初寂扫空尘念心清凉月明眼底见秋色境静鼻根归桂香 【王十朋九月十二夜作自序云时独步梅溪翫月人迹悄然秋色满眼微风不动岩桂自香初不劳思偶成一绝盖心境中静时语也】 
玉轴牙签焕宝章簪绅侍列映秋光宴开芸阁儒风盛坐对蓬山逸兴长稽古有文惭菲德礼贤下士法前王欲臻至德观熙洽更罄嘉谋为赞襄 【淳熙五年九月十二日孝宗临幸秘省赐丞相史浩以下官诗】 
麟阁龙旗日月章中兴再见赭袍光仰观焜耀人文盛始识扶持德意长功利从今卑管宴浮华自昔陋卢王愿将实学酬天造敢效明河织女襄 【吕伯恭九月十二日和孝宗韵】 
　　十三日
宋徽宗孝宗亲祀明堂 【宣和七年淳熙九年俱九月十三日通考】 
邢昺知曹州宋真宗赐宴宜春苑 【景德四年九月十三日赐宴出会要】 
潞州献瑞应图唐玄宗是日谓宰臣曰朕在潞州靖共职业不知此事昔史馆惟书灾异令王者修德故春秋不书祥瑞惟记有年遂敕天下母得奏祥瑞 【开元十三年】 
宋仁宗御阁召贾昌期讲干卦用九曰外以刚健决事内以谦恭应物诏褒荅以卦义付史馆 【以上王海皇佑四年】 
癸亥十年九月乙亥朔十三日丁亥北燕伯使使者蒙狶册命大兰王曰惟君禀太阴之沉精标群形于玄质体肥腯而洪茂长无心以游税资豢养于人主虽无爵而有秩此君之纯也君昔封国殷商号曰豕氏业隆当时名垂后世此君之美也白蹢彰于周诗涉波应乎隆象歌咏垂于人口经千载而流响此君之德也君相与野游唯君为雄顾群数百自西徂东俯歕沫则成雾仰奋鬣则生风猛毒必噬有敌必攻长驱直突阵无全锋此君之勇也 【大兰王九锡文宋袁淑】 
马希萼遣朗兵及蛮兵与刘彦（王舀）战于湄州彦（王舀）还走士卒溺死者数千人 【后汉隐帝干佑二年楚王希广以朗州与山蛮入寇诸将屡败忧形于色刘彦（王舀）言于希广曰朗州兵不满万焉不满千都府精兵十万何忧不胜愿假臣兵万余人战舰百十五艘径入朗州縳马希萼以解大王之忧王悦以彦（王舀）统兵入朗州父老争以牛酒搞军曰百姓不愿从乱望都府之兵久矣九月十三日希萼遣兵战于湄州彦（王舀）还走楚王希广闻之涕泣出湖湘故事】 
