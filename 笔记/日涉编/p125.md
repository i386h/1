<!-- { "loadSidebar": true } -->
肃宗是日有女尼真如忽见二皂衣引至一所见天帝出宝授真如曰汝往令剌史崔侁进达于天子肃宗寝疾方甚视宝召代宗谓曰今上天赐宝祚汝宜宝受之代宗即日以宝应纪年 【唐书】 
天僖年宋真宗考选一百四人以郭祯第一是日宣翰林学士钱惟演盛度枢密直学士王晦叔龙图阁待制李虚已李行简覆考举人有讼不平者及奏名郭祯依旧其余覆落 【出容斋四笔】 
彭思永以疾终 【彭思永字季长上书告老迁户部侍郎致仕熙宁三年十一月十六日卒年七十有一任官四十五年精于吏治事业磊落然德性之美心术之淳世尤尊之出行状】 
天竺国是日为冬至则麦秀 【西域志亦出天中记】 
　　十七日
唐太宗诏罪人无得鞭背又诏死刑皆三覆奏 【贞观四年十一月十七日诏太宗尝览明堂针灸图见人之五脏皆连背出刑法志】 
王仲舒卒 【唐穆宗长庆三年十一月十七日卒年六十二天子为之罢朝赠左散骑常侍远近相吊曾为拾遗朝退天子谓宰相曰第几人非王某耶是日方与阳城更疏论裴延龄诈妄士大夫重之仲舒字弘中出志铭】 
苏辙妻德阳邵夫人史氏生 【出苏氏谱】 
启福之辰
天帝游东井
西斗降 【以上道经】 
　　十八日
宋神宗有事于南郊 【熙宁元年十一月十八日有事于南郊御札有十天正之辰修郊见之礼方且进祈茂祉以大芘黎元昭格至精以终?熙事云云出宋文鉴】 
宋仁宗改元宝元 【景佑五年玉海】 
宋真宗因雪宴近臣于崇文院帝作瑞雪五言诗令馆阁即席和进 【景德四年玉海】 
西方妙善弥陀佛生 【藏经】 
　　十九日
侯景以是日僣位 【大宝二年至明年三月十九弃城逃窜出北齐书】 
晋安王子勋是日戒严戎服出厅事集僚佐使潘欣之口宣旨曰少主昏狂悖戾并是诸君所见闻顾命重臣悉皆诛戮驱逼王公幽辱太后不逞之从共成其衅京师诸王并见囚逼委厄虎口思奋莫因身义兼家国岂可坐视横流今便欲举九江之众驰檄近远以谋王室于诸君何如四座未荅录事参军陶亮曰少主昏狂丑毒已积伊霍行之于古殿下当之 【于今】 鄙州士子世习忠节况属千载之会请效死前驱 【邓琬字符琬豫章南昌人也宋废帝狂悖无道乃遣使赍药赐晋安王子勋死使至子勋帅潘欣之等驰以告琬涕泣请计琬曰身南土寒士蒙先帝殊恩以爱子见托岂得借门户百口当以死报幼主昏暴社稷危殆虽曰天子事犹独大今便指率文武直造京邑与群公卿士废昏立明景和元年十一月十九日子勋即日戒严戎服出厅事集僚佐使潘欣之口宣旨云云出宋书】 
神宗幸尚书省顾执政曰新省弘壮与官制相称次至仆射厅 【元豊六年玉海】 
程明道祭富韩公 【元豊六年十一月十九日遣外甥张敷祭大尉文忠公文有我公道行乎重熙累洽之运而身享乎尊富安荣之完勋业揭乎日月闻望塞乎天渊云云出明道集】 
廉希宪卒 【至元十七年十一月十九日卒年五十追封魏国公谥文正希宪字善甫布鲁海牙子也世祖为皇帝希宪年十九得入侍见其容止议论恩宠殊绝希宪笃好经史手不释卷一日方读孟子闻召急怀以进世祖问其说以性善义利仁暴之旨为对世祖嘉之目曰廉孟子由是知名后至元元年丁母忧勺水不入口者三日恸则呕血庐于墓傍宰臣以忧制未定欲极力起之夺情起服希宪虽不敢违旨然出则素服从事入必缞经及丧父亦如之出史纂左编】 
粘罕元帅围京城 【宋钦宗靖康元年二月二日金人围汴城三月三日金人北去至十一月十九日粘罕元帅再围京城出七修类稿】 
日光天子生
诸天华严菩萨及文殊佛出世 【以上佛书】 
北阴圣母元君下降 【道经】 
　　　诗
连日寒殊甚衰年无一能砚呵磨墨冻瓶晒插花水浮世无根絮余生有发僧苏门如可即端合事孙登 【赵宾旸次韵方万里寒甚送酒时戊寅十一月十九日】 
不饮胡为醉兀兀此心已逐归鞍发归人犹自念庭闱今我何以慰寂寞登高回首坡陇隔惟见乌帽出复没苦寒念尔衣裘薄独骑瘦马踏残月路人行歌居人乐僮仆怪我苦凄恻亦知人生要有别但恐岁月去飘忽寒灯相对记畴昔夜雨何时听萧瑟君知此意不可忘慎勿若爱高官职 【东坡十一月十九日与子由别于郑州西门之外马上赋此寄之】 
从知崧岳储神日正在文殊出世时 【事文类聚】 
　　二十日
宋仁宗改元庆历 【康定二年玉海】 
宋仁宗南郊 【庆历元年】 
宋太宗亲飨庙 【雍燕元年以上通考】 
宋真宗御龙图阁诏近臣观太宗草行飞白篆籀八分书及画 【咸平四年玉海】 
孔明沐浴散发登坛 【祭风坛名七星坛建于南屏山后有诗曰诸葛身亡千载后再无人上七星坛出三国志】 
金主章宗崩 【泰和八年出金史】 
王志都有知已者早亡一日现形谓志都曰吾念卿无妇欲为卿得妇送至卿家十一月二十日可扫除庭户设床席待之志都如其言至是日天忽大风白日昏黑见床上有一妇自称庄严内外惊怖无敢近者惟志都知之须臾妇起而坐志都曰汝是谁妇曰我河南人父为清河太守不知何由至此志都具语其意妇曰君之知已令我为君妻遂成夫妇 【志都往诣妇家大喜亦以为天相与也后生一男为南郡太守出太平广记】 
　　　诗
匝路亭亭艳非时裛裛香素娥唯与月青女不饶霜赠远虚盈手伤离适断肠为谁成早秀不待作年芳 【李义山十一月二十日至扶风见梅花】 
　　二十一日
唐玄宗祀后土于睢上其文曰恭惟坤元道昭品物广大茂育畅于生成庶凭休和惠及黎献博厚之位粤在汾阴肃恭时巡用昭旧典敬以琮币牺牲粢盛庶品备兹瘗礼式展礼毕令所司刊石于祠所 【玄宗欲幸太原中书令肃嵩上言云陛下开元十一年亲祀后土为苍生祈谷自是神明昭佑累年豊登有祈必报且汉武亲祀睢上前后数次伏请准旧事至后上行报赛之礼上从之至十一月二十一日祀后土于睢上出通考】 
宋太宗有事于南郊 【太宗即位之八年泰山父老千余人诣阙请东封帝谦让未遑厚赐以遣之明年宰臣宋琪率文武官僧道者上表以请乃诏以十一月二十一日有事于泰山命翰林学士扈蒙等详定仪注既而干元文明殿灾诏停封禅而以十一月二十一日有事于南郊出宋史礼志】 
帝御紫宸韩约奏曰金吾左仗院石榴树夜?有甘露乃蹈舞再拜宰相百官相次称贺李训奏曰甘露降祥俯在宫禁陛下宜亲幸左仗观之上乘软舁出紫宸门由含元殿东阶升殿上令宰相两省官先往视之既还曰臣等恐非真甘露不敢轻言言出四方必称贺上曰韩约妄耶 【李训肃宗时宰相揆之族孙也始名仲言进士擢第形貌魁梧神情丽落辞敏智捷善揣人意后为礼部侍郎同平章事赐金紫太和九年十一月二十一日帝御紫宸出旧唐书】 
唐高宗讲武（汀去丁改?）水之南行三驱礼设次于尚书台以观之许州长史封道弘奏台本汉南郡太守马融讲尚书于此因以为名今陛下亲降此台以观教习请改为讲武台从之 【显庆二年出会要】 
宋真宗召近臣至太清楼观太宗御书赐宴楼下上作太清楼阁书歌二首 【天禧二年】 
宋太宗改元雍熙 【兴国九年以上玉海】 
宋神宗舍人院试刘蒙等二十一人出身 【熙宁三年十一月二十一日出会要】 
后汉隐帝崩 【葬颖陵在许州阳翟县出通考】 
周茂叔窆于德化县德化乡潘兴嗣为之铭曰人之不然我独然之义贯于中贵于自期谫谫日甚风俗之偷乃如伊人吾复何求志固在我寿则有命道之不行斯谓之病 【茂叔于神宗熙宁六年卒于九江郡之私第享年五十七至十一月二十一日窆于德化乡出宋文鉴】 
　　二十二日
天雨木冰凝寒冻冽 【唐玄宗开元二十九年十一月二十二日宁王见而叹曰谚云树稼远官怕必有大臣当之后王薨出五行志】 
宋太祖召陈搏问享国长短 【太祖即位十一月二十二日召陈搏问享国长短曰今年是庚甲么睡而不荅曰睡到五更醒方问此事回首举杖画地作又木字讫投杖而睡太祖命筮之得离之明夷搏用杖画灰作两封象太祖曰朕寿几何搏拜曰万岁陛下终于火日之下离为火日陛下之子孙尽矣出陈搏传】 
侯景立萧正德为帝 【十一月二十二日景立萧正德为帝即伪位景自为相国天柱将军正德以女妻之景魏之怀朔镇人也出侯景传】 
柏梁煮 【徐广曰十一月二十二日也出史记】 
　　二十三日
宋真宗召近臣观书于龙图阁杨亿吕夷简与上作诗五章分赐王旦等 【祥符九年】 
宋徽宗改元崇宁 【靖国元年以上玉海】 
秦王平薛仁杲凯旋献俘太庙 【唐高祖武德元年十一月二十三日出会要】 
三十代天师张继先索笔作颂曰一面青铜镜数重苍玉山恍然夜船发移迹洞天间宝殿香云合无人万象闲西山一红日烟雨落潜潜书终而化 【继先字嘉闻号翛然子生于宋元佑七年五岁不言一日闻鸡鸣忽笑赋诗曰灵鸡有五德冠距不离身五更张大口唤醒梦中人后寓天庆观钦宗靖康丙午年十一月二十三日作颂而化金人犯汴京师亦以是陷出史纂左编】 
断崖禅师生 【生于宋理宗景定癸亥年十一月二十三日断崖禅师俗姓杨氏父大宥母张氏生师于湖州德清县能食不茹荤酒六岁始能言但从其母涌法华经于人世事懵然无所知姿貌嶷然志若有所待有禅者过之诵高峰上堂语曰欲穷千里目更上一层楼师忽言曰此大善曰识必能为人拔钉去楔再能与我往见之乎母惊异之出史纂左编】 
南斗生辰
南斗六司星君奏长生箓 【以上道经】 
　　二十四日
宋太祖南郊 【开宝元年又建隆四年十一月二十四日改元干德皆出通考】 
夏王赵德明薨宋仁宗乘舆至幕殿服素服太常博士引太常卿当御座前跪奏请皇帝为夏王赵德明薨举哀 【宋史礼志】 
宋孝宗幸白石大阅时大阴曀迨出郊风日开霁诸军欢腾观者山峙皇帝登坛举黄旗诸军皆拜举红旗向台合围赉将士有差 【干道二年宋史】 
吴直方生 【直方字行可生于宋恭帝德佑乙亥年十一月二十四日行可自幼有大志至元末庙堂用事者颇擅威福上与大臣谋罢其政柄行可实协赞之上念其功召至便殿赐以黄金系带超拜集贤直学士会脱脱入相中书国有大政多咨行可行可每引古义告之言无不听民被其泽行可致仕遂以集贤大学士荣禄大夫食俸赐终身又赐田一千九百余亩寻谢不受出宋濂集】 
诚敬夫人庙每岁以是日祭之 【诚敬夫人庙在高州府电白县名州县俱有行祠夫人洗氏京凉人陈高州太守冯宝妻陏初平陈岭南共推洗氏为主保境拒守既而降陏厥后高州剌史李迁仕及番禺夷王仲宣等反夫人又皆讨平之累封谯国夫人卒谥诚敬宋苏轼诗冯洗古烈妇翁媪国于兹策勋梁武后开府隋文时三世更险易一心无磷淄锦伞平积乱犀渠破余疑岁以十一月二十四日祭之出广东志】 
南斗星降 【道经】 
　　　诗
玉楼春信梅传早三八芳辰阳复后 【事文类聚】 
　　二十五日
唐刑部尚书颜真卿献韵海镜源诏付集贤院 【代宗大历十二年十一月二十五日韵海三百六十卷出会要】 
