<!-- { "loadSidebar": true } -->
东去长安万里余故人那惜一行书玉关西望堪肠断况复明朝是岁除 【岑参十二月二十日玉关寄长安友】 
　　三十日
汉文帝二年是日日食帝谓群臣曰人主不德则天示之灾以戒不治朕不能治肓群生上以累三光之明不德大矣其悉思朕之过失及知见之所不及以告朕 【山堂肆考】 
日穷于次月穷于纪星回于天数将几终岁且更始
日月其除
送寒迎春 【以上六帖】 
三百六旬之尽七十二候之穷 【荆楚岁时记】 
汉武于岁除狩河间见清光自地属天望气者曰下有贵子上求之见一女子在空室中姿色殊绝两手皆拳数百人擘之不舒上次被即舒号拳夫人即钩弋也后人因效之为藏钩之戏 【汉武故事】 
唐贞观初天下乂安时属除夜太宗盛饰宫掖明设灯烛盛奏乐歌乃延萧后观之后曰隋主淫侈每除夜殿前诸院设火山数十爇沉香木根每一山焚沉香数车火光暗则以甲煎沃之焰起数丈香闻数十里 【纪闻又出外史】 
唐景隆二年中宗敕中书门下与学士诸王驸马除夕入阁守岁设庭燎置酒奏乐酒酣上谓御史大夫窦从一曰闻卿久无伉俪朕甚忧之今夕岁除为卿成礼从一但唯唯拜谢俄而内侍引烛笼步障金缕罗扇自西廊而上扇后有人衣礼衣花钗令与从一对坐上命从一诵却扇诗数首扇却去花易服而出徐视之乃皇后老乳母王氏也上谓侍臣大笑诏封莒国夫人 【嫁为从一妻俗谓乳母之婿曰阿（上父下者）从一每谒见及进表状自称翊圣皇后阿（上父下者）时人谓之国（上父下者）从一欣然有自负之色故唐人成婚之夕有催妆却扇诗李商隐代董秀才却扇诗云莫将尽扇出帷来遮掩春山滞上才若道团圆是明月此中须放桂花开出唐纪】 
吴越王钱镠尝于除夜命诸子及诸孙鼓胡琴一再行遽止之曰人将以我为长夜之饮 【九国志又出山堂肆考】 
岁除大傩选中黄门子弟十岁以上十二岁以下百二十人为侲子皆赤帻皁衣执靴而行 【出东汉后纪又礼乐志傩逐鬼疫也阴阳之气不节厉鬼从而为祸故天子使方相氏黄金为四日熊皮为帽口作傩傩之声以驱鬼疫薛综注侲之为言善也善男幼子也西京赋侲子善童】 
岁除太常卿领官属乐吏并护童侲子千人晚入内至夜于寝殿前傩蜡燎沉檀荧煌如昼其夕赏赐甚多 【南部新书】 
前岁一日击鼓驱疫疠之鬼谓之逐除亦曰傩 【吕氏春秋】 
岁除日傩皆作鬼神状二老人名为傩翁傩母 【李绰秦中岁时记】 
吴越钱俶传佐卒弟倧以次立岁除画工献钟馗击鬼图上胡进思见之大悟知倧将杀已是夕拥兵废倧迎俶立之
西方深山中有长人丈余人见之则病寒热名曰山（彳喿）人每以竹着火中熚烞有声则山鬼惊遁故今除夕爆竹是其遗意 【神异经】 
李畋邻人仲叟家为山魈 【音肖独足鬼】 所崇叟求报谢而妖弥盛畋谓曰公除夕于庭中爆竹数十竿叟然其言妖止 【异闻录】 
爆竹之傩人家各于门首燃薪满盆贫富皆尔谓之相暖热 【吴中风土记】 
吴俗村落以秃帚麻秸竹枝等燃火炬縳于长竿之杪以照田烂然遍野以祈丝谷 【山堂肆考】 
有商人过清湖见清洪君君以一婢名如愿许之商有所求悉能致之后除夕将旦如愿晚起商人挞之走入粪堆不见今吴俗除夜将晚鸡鸣婢获持杖击粪壤致词以致市利谓之打灰堆 【岁时记亦出山堂肆考】 
吴俗分岁罢小儿绕街呼叩云卖汝痴卖汝呆世传吴人多呆故儿辈讳之欲卖其余范至能有卖痴呆词除夕更阑人不睡厌禳钝滞迎新岁小儿呼叫走长街云有痴呆召人买二物于人谁独无就中吴侬仍有余巷南巷北卖不得相逢大笑相揶揄栎翁块坐重檐下独要买添令问价儿云翁买不须钱奉赊痴呆千百年 【揶揄两手相笑也除夜谓之分岁出山堂肆考】 
贾岛常以岁除取一年所得诗稿祭以酒酺曰劳吾精神以是补之 【金门岁节记】 
裴度除夜叹老至晚不寐炉中焚商陆火凡数添 【唐书】 
洪矩吴时作庐陵郡载土船头归除日矩指船头云无物载土耳 【宣城记】 
昔有人居草庵中每岁除夕遗闾里药一贴令囊浸井中至元日取水置于酒尊名曰屠苏合家饮之不瘟疫 【山堂肆考】 
都下寺院每用岁除鍜磨是日作鍜磨斋 【僧园逸记】 
都人除夜请僧道看经备酒果送神帖灶马于灶上以酒糟抹灶门曰醉司命夜于灶里点灯谓之照虚耗 【梦华录】 
除夜祭先竣事长幼聚饮祝颂而散谓之分岁 【风土记】 
蜀风俗晚岁相馈问谓之馈岁酒食相邀为别岁除夕达旦不眠谓之守岁 【苏轼云】 
岁除家家具有蓛谓宿岁之储以迎新年相聚酣饮留宿岁饭至新年则弃之街衢以为去故纳新云
晋博士张亮议曰腊接也祭宜在新故交接也俗谓腊之明日为初岁 【白孔六帖】 
洛阳人家除夜以铜刀刻门埋小儿砚点水盆灯 【山堂肆考】 
腊日以后叟妪各随其侪为藏彄分二曹以较胜负即藏钩也 【风土记彄音枢】 
广宁真君上升 【郝大通号广宁子宁海人也初名璘号恬然子虽入道而志不苦励长真王阳二师激劝之至岐山遇异人授以金丹口诀为改名号修行赵魏间道成脱化出道书】 
　　　诗
旅馆寒灯独不眠客心何事转凄然故乡今夜思千里霜鬓明朝又二年 【高适】 
金吾除夜进傩名画裤朱衣四队行院院烧灯如白日沉香火里坐吹笙 【王建】 
病眼少眠非守岁老心多感又临春火销灯尽天明后便是平头六十人 【白居易除夜】 
事关休戚已成空万里相思一夜中愁到晓鸡声绝后又将憔悴见春风 【来鹄除夜】 
缇室重飞玉管灰物华全为斗杓回依依残腊无情别历历新春满眼来 【司马光除夕】 
漏箭更筹日夜催万牛不挽白驹回梅花雪片岁除尽萱草柳芽春将来 【曾吉甫】 
比量旧岁聊堪喜流转殊方又可惊明日岳阳楼上去岛烟湖雾看春生 【陈去非除夕】 
暮景斜芳殿年华丽绮宫寒辞去冬雪暖带入春风阶馥舒梅素盘花卷烛红共欢新故岁迎送一宵中
岁阴穷暮纪献节启新芳冬尽今朝促年开明日长冰消出镜水梅散入风香对饮欢经夜倾壶待曙光 【以上唐大宗守岁】 
今岁今宵尽明年明日催寒随一夜去春逐五更来气色空中改容颜暗里摧风光人不觉已着后园梅 【王諲】 
远客襄阳郡来过海伴家樽开柏叶酒灯发九枝花妙曲逢卢女高才得孟嘉东山行乐意非是竞繁华 【张子客除夜乐城逢孟浩然】 
守岁阿戎家椒盘已颂花盍簪喧枥马列炬散林鸦四十明朝过飞腾暮景斜谁能更拘束烂醉是生涯 【杜工部】 
岁序已云殚春心不自安聊开柏叶酒试荐五辛盘金薄围神燕朱衣印鬼九梅花应可折惜为雪中看 【庾肩吾】 
犹残一夜腊并见两年春物以终为始人从故得新迎春朝剪彩守岁夜倾银恩赐随佳节无功秪自尘 【王介甫除日立春】 
岁晚身何托灯前客未空半生忧患里一梦有无中发短愁催白颜衰酒借红我歌君起舞潦倒略相同 【陈师道除夜对酒赠少章】 
乾坤空落落岁月去堂堂末路惊风雨穷边饱雪霜命随年欲尽身与世俱忘无复屠苏梦挑灯夜未央 【文天祥除夜】 
一尊聊有天涯忆百岁翻然醉里眠酒醒灯前犹是客梦回江北已经年佳时流落真何得胜事蹉跎只可怜惟有到家寒食在春风因泛滪溪船 【王安石除夜寄弟】 






日涉编卷六
楚应城陈阶升也甫编辑
邑人徐养量叔弘甫校刻
饶琮玉卿甫　　　
钟惺伯敬甫　　　
张尧熙　　甫　　
程云翼振羽甫仝阅
　六月〔一〕
六月建未未味也谓万物向成有滋味也 【合璧事类】 
林钟未之气也六月建焉 【周礼】 
日在柳昏心中旦奎中 【礼记】 
季月烦暑流金烁石 【梁元帝与武陵王书南史】 
隆热 【韩文】 
季夏行春令则谷鲜实民多病行秋令则水潦伤禾女灾 【女人产不育故曰女灾】 行冬令则鹰隼早鸷寇扰四鄙 【吕氏春秋】 
为且 【尔雅】 
秋夏交会之辰金火伏藏之日 【历忌释日立秋以金代□□金畏火故至庚日必伏庚者金也故曰伏日】 
大历四年伏日寒 【唐五行志】 
伏日周时无至此乃有之师古曰伏者谓阴气将起迫于残阳而未得升故为藏伏 【后汉书】 
曰炎夏曰炎节 【梁元帝纂要李德裕传又曰炎月】 
楚昭王豋握日之台得神鸟所衔洞光珠以消烦暑谓之招凉珠 【洞冥记】 
燕昭王盛暑怀黑蚌珠体自轻凉号消暑珠 【拾遗记】 
李辅国以迎凉草挂之窗户间凉自生 【迎凉草色碧而干似苦竹叶杜阳编】 
元载造芸辉堂芸香草也白如玉入土不朽为屑以涂壁设紫绡帐盛夏自清凉 【苏氏演义】 
李德裕为相方盛夏宴宾以金盘贮水浸白龙皮置坐清飙凛冽如涉高秋 【剧谈录】 
霍仙鸣别墅在龙门一室之中开七井皆以雕盘镂木盘覆之夏五六月坐其上七井生凉不知暑气 【云林异景志】 
房寿召客凭狐文几 【云仙散录】 
房寿召客坐竹簟杜甫诗留客夏簟青琅玕 【云仙散录】 杨氏子弟每至伏中取大冰使匠琢成山周围于宴席间座右虽酒酣而各有寒色又以冰作鸟兽之形送遗王公 【天宝遗事】 
魏郑公征五六月率宾避暑取大莲叶盛酒以簪剌叶令与柄通如象鼻持翕之名碧筩酒 【鸡跖集】 
拂菻国盛暑乃引水潜流上遍于屋宇机制巧密人莫之知观者惟闻屋上泉鸣俄见四檐飞溜生凉 【合璧事类】 
大食国武宗会昌元年贡松风石方一丈每是月上令置殿内秋气飕飗 【松风石莹彻如玉中有树影出杂编】 
长安举子落第者六月不出多借清凉庙院作文曰夏课时语曰槐花黄举子忙 【南部新书】 
伏日并作汤饼名为避恶 【荆楚岁时记】 
房州调羊酪造含风鲊 【山堂肆考】 
房寿捣莲花制碧芳酒 【纂记渊海】 
煮桃以为豆实 【大戴礼】 
天裂于西北长十丈广二丈光出如电其声如雷【梁武帝太清二年】 
天有声如风水相薄 【梁武帝中大通元年以上南史】 
天鸣有声 【宁宗开禧元年宋史】 
天星散落如雪 【中宗景龙四年韦后杀帝于神龙殿六月临淄王起兵讨逆与刘幽求入苑中建夜天星散落如雪幽求曰天意如此时不可失王遂勒兵入玄武门诛韦氏即位以正大统出唐书】 
雷震太庙鸱尾彻壁柱若有文字 【义熙二年晋安帝纪】 
雷震娼女死于市衢胁下有朱字云李林甫以毒虐弄正权帝命震死 【元和元年六月娼女惠州人出龙城录】 
南州有东南长风俗号黄雀风时海鱼变为黄雀因为名 【风土记】 
寒风如冬时 【献帝初平四年续五行志】 
是月必有三时雨田家以为甘泽邑里相贺曰贺嘉雨 【荆楚岁时记】 
西北有黑云属地散如猪者十余 【大建五年陈宣帝六月西北有黑云如猪洪范五行传曰当有兵起西北时后周将王轨军于吕梁明年擒吴明彻军皆覆没出通考】 
