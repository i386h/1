<!-- { "loadSidebar": true } -->
孙宝为京兆尹请侯文为掾进见如宾礼数月以立秋日署文东部郡且曰今日鹰隼始击当顺天地取奸恶以成严霜之诛掾部讵有其人乎文曰无其人不敢受职宝曰谁也文曰霸陵杜稚季宝问其次文曰豺狼横道不宜复问狐狸 【孙宝字子严汉书】 
京师立秋满街卖楸叶妇女儿童皆剪成花样戴之形制不一 【梦华录】 
立秋日人未起汲井水长幼饮之却病 【常氏日录】 
立秋日勿沐令皮肤粗燥 【延寿参赞书亦出摄生论】 
嵩山之上有玉女捣帛石莹彻光洁人莫能测岳下人云立秋前一日中夜常闻杵声响 【五代秦再思纪异】 
立秋日五岳诸真人诸黄老君于黄房雨?丘庭山会仙官于日中定天下祀图灵乐 【登真隐诀】 
　　　诗
兹辰戒流火商飙早已惊云天收夏色木叶动秋声 【刘言史】 
独行独语曲江头回马迟迟上乐游萧飒凉风与衰鬓谁教计会一时秋 【白居易立秋日登乐游园】 
风入泥阳池馆秋片云孤鹤两难留明朝独向青山廓惟有蝉声催白头 【武元衡立秋华原南馆别二客】 
日月不相饶节叙昨夜隔玄蝉无停号秋燕已如客平生独往愿惆怅年半百罢官亦由人何事拘形役 【工部弃官去客秦州作是时立秋后一日】 
百重堆案掣身闲一叶秋声对榻眠床下雪霜侵户月枕中琴筑落阶泉崎岖世味尝应遍寂寞山栖老渐便惟有悯农心尚在起（日詹）云汉更茫然 【东坡立秋日祷雨宿灵隐寺同周徐二令】 
山云行绝塞大火复西流飞雨动华屋萧萧梁栋秋穷途愧知已暮齿借前筹已费清晨谒那成长者谋解衣开北户高枕对南楼树湿风凉进江喧水气浮礼宽心有适节爽病微瘳主将归调鼎吾还访旧丘 【工部立秋日雨成都幕中作】 
楼岘倚长霄登攀及霁朝高如石门顶胜拟赤城标天路云虹近人□气象遥山清伯禹庙江落伍胥潮徂暑迎秋薄凉风是日飘果林余苦李萍水覆甘蕉览古嗟夷漫陵空爱寂寥更闻金剎下钟梵晚萧萧 【逊逖立秋日题安昌寺北山亭】 
律变新秋至萧条自此初花酣莲报谢叶在柳成疏淡日非云映清风似雨余卷帷凉暗度迎扇暑先除草尽多翻燕波澄乍露鱼今朝散骑省作赋兴何如 【司空曙立秋作】 
　　处暑
立秋后十五日斗指申为处暑言渎暑将退伏而潜处也 【孝经纬】 
处暑赤云出 【易通卦验】 
处暑日鹰乃祭鸟 【后五日天地始肃后五日禾乃登修宫室坯垣墙】 
处暑后筑场圃登谷天子尝新先荐寝庙 【以上月令】 
　七月〔二〕
　　一日
宋苍梧王是夜荧惑太白辰星合于翼 【元徽七年占曰改立王公出南齐书】 
唐太宗是日黄气竟天大雨谷水溢 【贞观十一年通考】 
后晋开运元年是夜大雷雨明德门内井亭有石槽槽有龙首其夕漂行数步而龙首断焉 【识者云石国姓也龙首既断大不吉之象晋祚果终于开运出通考】 
武后封嵩岳为神岳大中王 【垂拱四年事物纪原】 
宋真宗是日谓辅臣曰朕梦神人降传玉皇之命云先令汝祖赵某授汝天书即日于延恩殿设道场先闻异香顷之黄光满殿蔽灯烛睹仙仪卫天尊至曰吾人皇九人中一人也是赵之始祖皇帝善为抚育苍生无怠前志即离坐乘云而去 【祥符五年出宋史礼志】 
高宗以是日东宫诞肓满月大赦天下 【龙朔二年出旧唐书】 
宋真宗以是日圣祖降为先天节 【宋史亦出事文类聚】 
文文山是日赐小录 【五月赐状元及第六月赐钱赐宴七修类稿】 
张蕃国王于公衙会诸蕃饮宴动蕃乐 【正月一日亦然通考】 
太上老君登太极朝元始 【道经】 
　　　诗
高栋层轩已自凉秋风此日洒衣裳修然欲下阴山雪不去非无汉署香绝壁过云开锦绣疏枝隔水奏笙簧看君宜着王乔履贞赐还疑出尚方
宓子弹琴邑宰日终军弃繻英妙时承家节操尚不泯为政风流今在兹可怜宾客尽倾盖何处老翁来赋诗楚江巫峡半云雨清簟疏帘看奕碁 【杜子美题终明府水楼二首大历元年七月一日夔州作】 
元傲胡床酒半醒钓筒收尽数舟横风生细葛无三伏月上疏林正四更北斗离离低欲尽明河脉脉去无声升仙岂复尘中恋便拟骑鲸返玉京 【宋人陆游字务观号放翁坐舍北水亭七月一日作】 
凉飙呼不来流汗方被体稀星乍明灭暗水光弥弥香风过莲芡惊枕裂鲂鲤欠伸宿酒余起坐濯清泚火云势方壮未受月露洗身微欲安适坐待东方启 【东坡七月一日出城舟中苦热】 
初秋尚苦暑归沐乃君恩地闲少来客日宴犹闭门家乏念藜藿开颜无一樽况复辞貌拙敢随车马奔盥濯何所事读书坐前轩岂堪当世用空味古人言颇喜市朝内独无尘土喧终年但如此贞窃太官餐 【曾巩字子固七月一日休假作】 
文书稍去眼日夕进微凉高楼一徙倚清风为我长渔父荫深樾归人度浮梁仰看河汉明俯视群山苍平生会心处于此故难忘旧闻水东胜岩峦发天藏岂无一日暇勇往聊徜徉民瘼未渠补况敢怀乐康天边云物佳似复为雨祥秋成傥可期岁晚或自强当从农家鼓一历水云乡 【张栻字敬夫号南轩七月一日晚登湘南楼作】 
　　二日
东汉桓帝元嘉二年是日日有食之在翼四度史官不见广陵以闻占曰翼主倡乐时上好乐过 【阮藉乐论曰桓帝闻琴凄怆伤心倚扆而悲慷慨长息曰善乎几为琴若此一而足矣出通考】 
唐武宗会昌元年夜北方流星光明照地东北流星有声如雷 【天文志】 
宋徽宗是日诏神霄玉清府改营宫宇以迎神贶更赖辅弼大臣同寅协力以太师鲁国公蔡京少傅太宰郑居中少保少宰余深等并充神霄玉清万寿宫使知枢密院事邓洵中书侍郎白时中宣和殿大学士蔡攸等并兼充副使 【政和八年合璧事类】 
许攸与陈康是日同死 【许攸梦乌衣吏奉添案案上有六封文书拜跪曰府君当为北斗明年七月复梦有一案四封文书云陈康为主簿觉后康至曰今来当谒攸闻而惧曰予梦为北斗梦君为主簿明年七月二日同死出幽明录】 
　　三日
同昌公主生 【唐宣宗大中三年七月三日生至懿宗九年薨谥曰文懿主郭淑妃所生出旧唐书】 
东坡是日杭州到任谢表云江山故国所至如归父老遗民与臣相问云云即日谒文宣王庙祝文曰昔自太史通守是邦今由禁林出使浙右 【宋哲宗元佑四年七月三日表有父老遗民云云者以东坡去杭州十六年故有此语耳出长公外纪】 
唐太子少保薛稷雍州长史李晋等是日家破身斩 【薛稷李晋等外饰忠鲠内藏谄媚因附太平公主并迁要路自以为得志可保泰山之安七月三月家破身斩何异鸋鸩栖于苇荻大风忽起而巢折卵破出朝野□载】 
有雾岁熟 【望气经】 
　　　诗
云送关西雨风传渭北秋孤灯然客梦寒杵捣乡愁滩上思严子山中忆许由苍生今有望飞诏下林丘 【唐人岑参七月三日宿关西客舍寄东山严许二山人】 
今兹商用事余热亦已末衰年旅炎方生意从此活亭午减汗流北邻耐人聒晚风爽乌匼筋力苏摧折闭目踰十旬大江不止渴退藏恨雨师健步闻旱魃园蔬抱金石无以供采掇密云虽聚散徂暑终衰歇前圣脊焚巫武王亲救暍阴阳相主客时序递回斡洒落唯清秋昏霾一空阔萧萧紫塞鹰南向欲行列欻思红颜日霜露冻阶闼胡马挟雕弓鸣弦不虚发长鈚逐狡兔突羽当满月惆怅白头吟萧条游侠窟临轩望山阁缥缈安可越高人炼丹砂未念将朽骨少壮迹颇疏欢乐曾焂忽杖藜风尘际老丑难翦拂吾子得神仙本是池中物贱夫美一睡烦促婴词笔 【杜子美七月三日亭午已后校热退晚加小凉稳睡作诗因论壮年乐事戏呈元二十一曹长】 
　　四日
宋太宗封神为显圣王 【显圣王庙在宁州真宁县即要册湫也唐干符中封神为应圣王光化二年封普济王宋朝太宗在晋邸有神告之应太平兴国二年七月四日封显圣王出事物纪原】 
董陵编宋徽宗御集手诏二册进赐帛 【高宗绍兴十六年七月四日进宋史】 
宋文文山以是日拜黄甲叙同年 【七月一日赐小录四日叙同年出七修类稿】 
邵雍字尧夫是日大书诗一章曰生于太平世死于太平世客问年几何六十有七岁俯仰天地间浩然独无愧以是夜五更捐馆 【雍河南人举遗逸试将作主簿后又以颖州团练推官辞疾不赴雍始学于百泉坚苦刻厉冬不炉夏不扇夜不就席者数年卫人贤之雍叹曰背人尚友千古而吾未尝及四方遽可已乎于是走吴适楚过齐鲁客梁晋久之而归曰道在是矣盖始有定居之意至熙宁十年有疾张载喜论命来问疾因曰先生论命否当推之雍曰若天命则已知之矣世俗所谓命则不知也载曰先生知天命矣载尚何言程颐曰先生至此他人无以为力愿自主张雍曰平生学道岂不知此然亦无可主张时居正寝诸公议后事于外有欲葬近洛城者先生已知呼子伯温入曰诸公欲以近城地葬我不可当从伊川先茔耳七月四日五更卒出史纂左编据安乐窝集雍七月十四卒】 
丘处机谓门人曰吾归无遗恨 【处机号长春子闻太液之南岸崩裂水入东湖曰吾与之俱矣七月四日谓门人曰昔丹阳尝授记与予云吾没之后教门大兴四方化为道乡道院皆敕赐名额又当住持大宫观仍有使者佩符乘传干教门事此乃功成名遂归休之日也丹阳之言一一皆验吾归无恨矣出左编】 
　　五日
宋宁宗即位 【绍圣五年七月五日出通考】 
宋神宗崩是日请谥于南郊 【元丰八年宋史礼志】 
宋太宗以吴铉入史馆校定字书 【兴国八年吴铉献复位切韵七月初五殿试日令入史馆出会要】 
李纲自右仆射升左仆射黄潜善从门下侍郎为右仆射 【宋高宗建炎元年是月纲即出提举洞霄宫出宋学士集】 
宋朝云卒于惠州 【朝云以七月五日卒葬于西禅寺东坡铭其墓朝云始不识字晚忽学书尝从泗堂比丘尼义冲学佛卒之日诵金刚经四句偈而绝东坡又作诗挽之中有驻景恨无千岁药赠行惟有小乘禅之句出东坡集】 
三会日宜修迎秋斋 【法天生意】 
　　　诗
避谤诗寻医畏病酒入务萧条北窗下长日谁与度今年苦炎热草木困熏煮况我早衰人幽居气如缕秋来有佳兴秫稻已含露还复此微吟往和槽床注 【酒入务谓绝酒不饮也杜诗赖知禾黍秋已觉槽床注】 
何处觅新秋萧然北台上秋来未云几风日已清亮云间耸孤翠林表浮远涨新枣渐堪剥晚瓜犹可饷西风送落日万窍含凄怅念当急行乐白发不汝放 【以上二首东坡七月五日作】 
　　六日
是日雨谓之洗车雨 【岁时杂记】 
唐穆宗诏曰七月六日是朕载诞之辰其日百寮命妇宜于光顺门进名参贺朕于门内与百寮相见先是左丞韦绶奏行之宰臣以为古无降诞受贺之礼奏罢之次年是日复行贺礼 【出洪迈随笔】 
宋元徽五年是夜少帝微行至领军府帝左右人曰一府皆眠何不缘墙入 【出南史】 
宋太祖诏皇帝尹宰相枢密使翰林学士中书舍人泛舟后苑新池张乐宴饮极欢而罢 【干德三年宋史礼志】 
