<!-- { "loadSidebar": true } -->
武夷深处有台仙岳降元霄六日前早挟雄文偕汉吏晚将奇策对尧天 【事文类聚】 
众人事纷扰志士独悄悄何异琵琶弦常遭腰鼓闹三杯忘万虑醒后还皎皎有如辘轳索已脱重萦绕家人自约饬始慕陈妇孝可怜原巨先放荡今谁吊平生嗜羊炙识味肯轻饱烹蛇啖蛙蛤颇讶能稍稍忧来自不寐起视天汉渺阑干玉绳低耿耿太白晓 【东坡是日有美堂饮醉归五鼓方醒起阅文书得鲜于子骏所寄】 
　十日
浃日 【从甲至甲为浃日几十日周礼】 
唐玄宗制献岁之吉迎气方始敬顺天时无违月令所由长吏可举旧章 【开元十一年通考】 
唐高宗是日以太子初立欲大会群臣命妇合宴宣政殿太常慱士袁利正上疏曰前殿正寝非命妇宴会倡优进御之所帝从之改向麟德殿 【永隆二年玉海】 
宋真宗赐新及第进士胡旦已下绿袍靴笏自是以为定制 【太平兴国二年正月十日出会要】 
杨国忠选监牧小儿于苑中教习请剑南旧将李福德刘光庭为教练使 【天宝十五载蜀记】 
　　　诗
今朝郡斋冷忽念山中客涧底束荆薪归来煮白石遥持一尊酒远慰风雨夕落叶满空山何处寻行迹 【绍圣二年是日韦苏州寄全椒山中道士道士常于庵前见足迹长二尺许】 
一杯罗浮春远饷采薇客遥知独酌罢醉卧松下石幽人不可见清啸闻月夕聊戏庵中人空非本无迹 【东坡是日读韦苏州寄道士诗乃以酒一壶依韵作诗寄道士】 
　　十一日
唐德宗诏曰四序嘉辰历代增置汉宗上巳晋纪重阳或说禳除虽囚旧俗与众宴乐诚洽当时朕以春方发生候维仲月勾萌毕达天地同和俾其昭苏宜均畅茂自今以后二月一日为中和节 【贞元五年正月十二日诏事物纪原】 
宋孝宗赐左相虞允文养生论右相梁克家长笛赋又赐克家御草古柏行一轴 【干道七年玉海】 
西川孟昶以是日降 【昶每岁除日命翰林为词题桃符正旦置寝门左右末年学士辛寅逊撰词昶以其非工自命笔题新年纳余庆嘉节贺长春以其年正月十一日降王师即命吕余庆知成都府而长春乃宋太祖诞辰节也信数盖前定通考】 
粘罕遣使入城请钦宗车驾诣军前议事 【宋靖康二年正月十一出七修类稿】 
金真祖师谓马钰曰从我归去 【马钰字玄宝号丹阳子金真祖师命马钰锁其庵时隆冬风雪四入而庵之所有惟笔砚枕席布衾草履而已然神形冲畅如在春风和气中谓至人有寒谷回春之妙正月十一日锁启师谓马钰曰从我归去居昆仑烟霞洞史纂左编】 
　　　诗
偏得朝阳借力催千金一跨过溪来曾坑贡后春犹早海上先尝第一杯 【曾巩闰正月是日吕殿丞寄新茶】 
锦袍周卫一番新警跸朝严下紫宸俗眼望来犹眩日天颜回处自生春行齐鹓鹭当随仗步稳骅骝不起尘归路青云喧鼓吹乐游从此属都人 【曾巩是日迎驾呈诸同舍】 
　十二日
浃辰之间 【左传】 
封四渎之号河为灵源公济为清源公江为广源公淮为长源公 【天宝六载唐会要亦出事物纪原】 
唐睿宗崩 【葬桥陵奉先县界出通考】 
宋哲宗崩 【元符三年徽宗即位宋史礼志】 
赐新及第进士吕蒙正以下绿袍靴笏御前释褐 【太平兴国二年宋朝会要】 
宋理宗淳佑三年赵京兆请预放元宵自是日起诸巷陌桥道皆编竹为张灯之计 【先徽宗宣和六年元宵有谑词未句云柰吾皇不待元宵景色来到恐后月阴晴未保及理宗淳佑三年张灯臣僚札子引此词未二句为次年五月五日金人寇之谶清夜录】 
岳州自元献岁邻里以饮食相庆至是日罢谓其日为云开节 【岳阳风土记】 
　　　诗
自拨床头一瓮云幽人先巳醉奇芬天门冬熟新年喜曲米春香并舍闻菜圃渐疏云漠漠竹扉斜掩雨纷纷拥裘睡觉知何处吹面东风散缬纹
载酒无人过子云年来家酝有奇芬醉乡杳杳谁同梦睡息齁齁得自闻 【齁齁鼻息也】 口业向时犹小小眼花因酒尚纷纷点灯更试淮南语泛溢东风有縠纹 【是日天门冬酒熟东坡自漉之且漉且尝遂以大醉作诗二首淮南子云东风至而酒泛溢许慎注云酒泛清酒也】 
　　十三日
唐太宗大搜于昆明池 【贞观五年正月十三日大搜于昆明池夷落君长从官群臣出会要】 
唐敬宗即位 【长庆四年正月十三按穆宗圣子三人敬宗文宗武宗皆有天下详求正史光有比伦卓异记】 
后唐潞王生为千春节 【晋纪】 
宋神宗钦圣宪肃皇后向氏崩 【建中靖国元年】 
宋太祖是夜燃灯罢内前排场戏乐因昭宪皇太后丧制 【建隆二年以上宋史】 
张乖崖帅蜀是夜灯谓之挂搭灯 【翰墨大全】 
慕容晃征郭远海结冰凌 【慕容晃上言曰正月十三日臣躬征郭远假陛下天地之威将士竭命精诚感格海为结冰凌行海中三百余里臣及诸老言自立国以来无海水冰冻之岁风俗通曰积冰曰凌冰杜曰冻王隐晋书亦出山堂肆考】 
孟昶遣使奉表来降 【王全斌并州太原人全斌克剑州杀蜀军万余人正月十三日师次魏城孟昶遣使奉表来降出左编】 
苏东坡录卢仝杜子美诗遣懑 【元符二年是时久旱无雨阴翳未快时东坡在儋州年六十四长公外纪】 
莫月鼎化于弟子王继华家瞑目而坐继华问身后事月鼎摇手曰候五事备可也夜将半风云雷电雨交作月鼎索笔书偈曰七十四年明月也曾阴晴圆缺今日大地光明三界虚空透彻书毕泊然而逝颜面如丹 【莫月鼎湖州月河溪人宋理宗宝佑戊午年大旱月鼎按剑呼雷神役之天地晦冥大雨后见元世祖于滦京内殿时爽霁世祖曰可闻雷否月鼎取胡桃掷地雷应声而发雷撼殿庭史纂左编】 
三元集圣之晨 【翰墨大全】 
　　　诗
南山春雪未全消路并浮梁步石桥深绿渐归高柳叶浅红初上小梅梢峭寒寺院锺声起昏暮人家烛影摇一夜东风吹酒醒梦回花月是元宵 【韩仲正嘉定十四年是日作】 
去年今日遁崖山望见龙舟咫尺间海上楼台俄已变河阳车马不须还可怜羝乳烟横塞空想鹃啼月掩关世上流光忽如此东风吹雪鬓毛班 【文天祥字宋瑞号文山是日作】 
　　十四日
明皇是夜幸上阳宫新番一曲有李摹于天津桥上翫月闻宫中奏曲爱其声以爪画谱记之 【翌夕明皇潜游忽闻酒楼上有笛奏前夕所番曲捕笛者诘之李摹长安少年也合璧事类】 
玄宗取十四日至十六日开坊市门燃灯永以为式 【旧唐书】 
宋仁宗御楼遣中使传宣从官曰朕非好游观与民同乐耳 【翌日蔡君谟献诗云高列千峰宝炬森端门方喜翠华临宸游不为三元夜乐事还同万众心天上清光留此夕人开和气阁春阴要知尽庆华封祝四十余年惠爱深东斋录】 
道士王郎升仙陶隐居为志铭云绂冕岂荣随璜非宝万里求真缄兹内抱 【王郎字法明太原人入茅山师陶隐居梁武帝大通二年正月十四日升仙出太霄经】 
径山大慧宗杲禅师谓众僧曰上堂正月十四十五双径推锣打鼓要识祖意西来看取村歌社舞 【史纂左编】 
李旦暴病卒 【旦元嘉三年正月十四卒七日而苏云有一人持幡至床头称府君呼唤即随去见一宫阙闲深上有三十人单衣列坐又有一人披袍隐凡左右百余视旦而语坐人曰当示以诸狱旦闻言举头四视乃地狱中见群罪人呻吟号呼久之有一人称府君放旦归内有一罪人寄语家人云生前犯罪作福可免旦初不知罪人姓名旦苏后以姓名通于家姓名不爽后旦悟报应之说作八关斋旦字世则广陵人出冥报记】 
　　十五日
文帝尝与近臣豋高元冑为右卫大将军是日召之谓曰公与外人豋高未若就朕极欢 【隋书】 
韦安石京兆万年人中宗是夜幸其第赐赉不可胜数 【安石应明经举为户部尚书复为侍中监修国史周大司空郧国公孝宽曾孙也旧唐书】 
祢衡被魏武帝谪为鼓吏是日试鼓援桴作渔阳槮渊渊有金石声四坐为之改容孔融曰祢衡罪同胥靡不能发明王之梦 【世说】 
韦坚字子全是夜皇甫惟明与坚宴集李林甫奏坚外戚与边将私且谋立太子 【林甫使杨谨矜杨国忠等文致其狱帝惑之贬坚缙云太守惟明播州太守藉其家坚诸弟诉杜六帖】 
天宝十载杨氏五宅夜游与广宁公主骑从争西市门杨氏奴挥鞭误及公主衣公主堕马驸马程昌裔扶公主入奏上令决杀杨家奴一人昌裔停官不许朝谒 【杨家从此转横京师长吏侧日故当时谣曰男不封侯女作妃君音女却是门楣太真外传】 
宋太宗御楼观灯时李文正公昉以司空致仕于家上以安舆召至赐坐敷对明爽精力康劲上亲酌御樽饮之选殽核之精者赐焉谓近侍曰昉可谓善人君子事朕两入中书未尝有伤人害物事宜有今日所享因赐诗焉 【至道元年山堂肆考】 
太宗御干元门楼观灯赐宴见京师繁盛叹美之吕蒙正避席曰乘舆所在士庶走集故繁盛如此臣尝见都城外不数里饥寒死者甚众愿陛下亲近以及远帝变色不言蒙正侃然后位同列多其伉直 【至道二年纲目】 
隋柳彧见都邑百姓每至是日作角抵戏上奏曰京邑及外州每以正月望夜充街塞陌鸣鼓聒天燎炬照地人带兽面男为女服竭资破产竞此一时请并禁断上可其奏 【北史】 
汉家祀太乙昏时祀到明 【史记】 
吴县张成见美妇立宅东南角举手召成曰此地是君蚕室我地神也宜作白粥泛膏祀我令蚕百倍 【颢异录】 
萧余之日于宣阳里酒盘下得一物如人眼睛其体类美石光影射人置掌中游间处辄光明三尺许后因雨飞去 【六帖】 
都城上元造面玺以官位高下帖之玺中探之 【开元遗事】 
洛阳人家是夜以影灯多者为胜其相胜之辞曰千影万影又各家造芋郎君食之宜男女又各送鸡肉酒用大木缾贮之干亲知门前留地而去 【影灯记】 
祭门先以杨柳枝插门随杨柳枝所指仍以酒脯饮食及豆粥祭之 【荆楚岁时记】 
作膏以祠门户 【玉烛宝典】 
韩国夫人置百枝灯树高八十尺上元夜燃之百里皆见光夺月色
杨国忠子弟各有千炬红烛围于左右时人曰千炬烛围 【以上开元遗事】 
上元夜登楼贵戚例有黄柑相遗谓之传柑 【明皇杂录】 
唐中宗夜与后微服过市纵宫女出游皆淫奔不还 【六帖】 
玄宗于长春殿张临光宴金凫灯又于殿中撒出闽中红锦荔枝令宫人拾之 【影灯记】 
浙人赵嘏有美妾是夜浙帅见之掩为已有 【嘏明年登第遗以诗浙帅不自安归之嘏方出关次横水驿相遇抱嘏痛哭卒遂葬横水青琐集】 
有苍头鬻半照徐德言出半照合之 【陈徐德言之妻后主叔宝之妹乐昌公主也才色冠绝时陈政方乱德言知不相保乃破一照镜人执其半约曰鬻此必以正月望日及陈亡其妻入杨越公家德言流落至京遂以正月望日访于都市果有苍头鬻半照者德言引至其居出半照合之具言其故越公知之还其妻青琐集】 
