<!-- { "loadSidebar": true } -->
王处一诞辰母周氏梦红霞绕身惊悟遂生 【处一宁海东牟人师能悟生死之理一日偶至山中遇一老人坐大石谓之曰子异日扬名帝阙为道教宗主生于金熙宗皇统二年三月十八日出史纂左编】 
茅君驾五色云八景舆伫于五云峰逾时西去 【五云峰在应天府因茅君三月十八日伫于此山故名茅山出一统志】 
茅君同总真王君太极真人东海青童君会游勾曲山看洞室 【道经亦出翰墨大全】 
太上老君同光天元后降太清宫 【道经】 
卢茂敛真人同从人执乐上升
　　　诗
三月雪连夜未应伤物华只缘春欲尽留看伴梨花 【温庭筠嘲三月十八日雪】 
芍药蔷薇与早梅不知谁是艳阳才今朝领得东风意不复饶君雪里开 【温庭筠三月十八日雪中】 
　　十九日
宋仁宗后苑赏花钓鱼观唐明皇山水字石于清辉殿因命从臣皆赋遂宴太清楼令中书第所赋优劣 【天圣八年出玉海】 
宋孝宗于东宫荣观堂召宫僚燕集酒半从至玉渊堂欣然索一大研命磨潘衡墨染屠觉竹丝笔挥诚斋二大字赠侍读杨检详六小字识以清赏堂印心画超诣云章昭回龙跳虎卧鸾飘凤泊盖天纵之能圣学之余也 【淳熙十三年三月十九日出事文类聚】 
侯景以是日败 【侯景字万景魏之怀朔镇人也少而不羁梁武帝天监中沙门释宝志曰掘尾狗子自发狂当死未死啮人伤须臾之间自灭亡起自汝阴死三湘又曰山家小儿果攘臂太极殿前作虎视狗子侯景小字山家小儿猴状景遂覆陷都邑毒害皇家起自悬瓠即昔之汝南巴陵有地名三湘景奔败处其言皆验景尝谓人曰侯字人边作主下作人此明是人主也台城既陷武帝尝语人曰侯景必得为帝但不久耳按景以辛未年冬篡位至三月十九日败仅一百余日果不久出南史】 
东坡自杭州还朝宿吴松江梦长老仲殊挟琴弹之有异声琴有破损而有十三弦东坡梦中叹息不已殊曰虽损尚可修东坡曰柰十三弦何殊不荅诵诗曰度数形名本偶然破琴今有十三弦此生若遇邢和璞方信秦筝是响泉东坡梦觉而忘之夜复梦殊来理前语再诵其诗方惊觉而殊适至意其非梦也问之殊盖不知 【唐开元房管与道士邢和璞出游遇夏口村入佛寺坐古松下和璞使人凿地得瓮中所藏娄师德与永禅师画笑谓管曰颇忆此耶管怅然因悟前生之为永师也其诗中用邢和璞祖此东坡梦在元佑六年三月十九日出长公外纪】 
李林甫奏文子号通玄真人列子号冲灵真人庾桑子号洞灵真人其书各从其号为真经 【天宝元年三月十九日出事物纪原】 
南斗星降 【道经】 
　　　诗
枇杷已熟粲金珠桑落初尝滟玉蛆暂借垂莲十分盏一浇空腹五车书青浮卵碗槐芽饼红点冰盘藿叶鱼醉饱高眠真事业此生有味在三余 【东坡三月十九日携白酒鲈鱼过詹使君食槐叶泠淘子美有槐叶泠淘诗】 
　　二十日
宋真宗召近臣赏花后苑以雨移御崇政殿命赋诗有顷御北殿赐宴作乐帝作赏花及喜雨诗群臣即席和进 【祥符五年玉海】 
宋高宗崩是日以神主祔庙孝宗诏曰朕欲衰绖三年群臣屡请御殿易服朕以布素视事内殿 【淳熙十四年孝宗号恸擗踊踰二日不进膳出宋史】 
天仓开日宜入山修道 【八笺】 
　　　诗
雪髯霜鬓语伧狞澹荡园林取次行要识将军不凡意从来秖啜小人羹
西园牡钥夜沉沉尚有游人卧柳阴鹤睡觉来风露下落花飞絮满衣襟
郁郁苍髯真道友丝丝红萼是乡人何时翠竹江村路送我柴门月色新 【以上开园三首东坡三月二十日作】 
乐游形胜绝表里望郊宫北阙连云顶南山对掌中皇恩贷芳月旬宴美成功鱼戏芙蓉水莺啼杨柳风春华看欲暮天泽恋无穷长袖召斜日留光待曲终 【张说三月二十日承恩燕乐游园作】 
　　二十一日
宰相张九龄奏请纵民铸钱议下百官裴耀卿等皆以为许私铸则下皆弃农而竞利 【唐玄宗开元二十二年出玉海】 
宋仁宗御紫宸殿 【三月二十一日仁宗御紫宸殿朝百官石介上庆历圣德颂颂有晨坐太极昼开阊阖躬览英贤手锄奸（木卉）大声沨沨震摇六合云云出文鉴】 
宋高宗见内库所藏弓箭曰此太宗真宗所制经历百年记识如新 【出刘骑传】 
洞宾游岱岳王母池题五言诗 【天圣戊寅年洞宾又于政和丙申年复至此题诗未云回公再书今会真宫石刻见存出岱岳志】 
　　　诗
昔日曾游此如今九十春红尘多少客谁是识予人 【洞宾诗】 
　　二十二日
唐昭宗生日以为嘉会节群臣龙纪元年贺表曰陛下德迈方圆道融三五因社鸣而正位逢井聚以乐推值清明驭气之时当仁寿悦随之始固可同年鹤筭岁比山呼永符垂拱之风长保后天之庆 【天中记】 
宋太宗幸金明池宴从臣琼林苑作游琼林苑诗赐近臣 【淳化元年出玉海】 
宋真宗亲试进士于崇政殿内出三题摹印以赐印题自此始 【大中祥符五年宋朝会要亦出事物纪原】 
宋仁宗召辅臣两制馆阁官观后苑瑞竹其竹一本两茎各有诗赋献 【皇佑三年三月二十一日宋祈献赋曰彼神苑之嘉竹挺双干而呈美交繁枝之萧森等密叶焉葱翠遂并节以自高乃联茎而告瑞云云胡宿献诗曰瑞植昭天产祥枝感帝临均承元化力同抱岁寒心蒙润非烟近含滋御水深云云出艺文志】 
刘成李晖遇群僧 【刘成李晖宣城郡当涂民尝有巨舫载鱼于吴越间唐天宝十三年三月自新安江载往丹阳郡行至查浦会天暮泊舟李晖往浦岸村舍中独刘成在江畔忽闻舫中连呼阿弥陀佛者声甚厉成惊视之见一大鱼自舫中振须摇首如人声呼阿弥陀佛成惧即匿身芦中以伺之俄顷舫中万鱼自跃亦呼佛成益惧登舫尽投群鱼于江中顷之李晖至成以其事告于晖晖怒曰小子安得妖妄乎成无以自白即用衣资酬其值明日舫中忽重不可举视之得缗十五千题于舫曰归汝鱼值二人奇之三月二十二日瓜州遇群僧以缗施焉出宣室志】 
　　二十三日
湖州黑气亘天雷电异常雨物若果核与雨杂下五色间错光莹坚固破其实食之似松子仁人皆曰娑婆树子 【元至正壬辰年三月二十三日至闰三月亦然后红巾犯省治两核之地悉被兵火未经雨核处屋宇如故出辍耕录】 
宋仁宗命契丹使观金明池水嬉赐宴琼林苑 【嘉佑二年宋史】 
苏轼杭州从太守沈公观花于吉祥寺僧守（土?）之圃圃中花千本酒醉乐作州人大集金盘彩篮以献于坐者五十有三人素不饮者皆醉自舆台皂隶皆插花以从观者数万人 【宋神宗熙宁五年三月二十三日出牡丹记】 
英烈妃生 【翰墨大全】 
　　　诗
已逢妩媚散花峡不怕艰危道士矶啼鸟似逢人劝酒好山如为我开眉风摽公子鹭得意跋扈将军风敛威到舍将何作归计江山收得一囊诗 【张宛丘三月二十三日即事】 
　　二十四日
康帝将登祚戴洋择日以为宜用三月二十四日 【洋字国流十二岁时病死五日复生及长好道术妙解占候小数吴末为台吏知吴将亡托病不仕出晋书】 
宋孝宗是日德寿宫康寿殿生金芝十有二茎宰臣皆贺御制七言诗有永将四海奉双亲之句 【隆兴二年玉海】 
吕东莱感疾给假是日归婺州不复再起 【东莱为著作兼权礼郎国史编修出东莱传】 
香山胡吉刘郑卢张六贤皆多年寿白居易会昌五年是日合尚齿之会七老相顾既醉且欢此会稀有各赋诗以记之 【白居易三月二十四日于东都履道坊合尚齿之会胡杲年八十九吉旼年八十六刘贡年八十二郑据年八十四卢贞年八十二张浑年七十四居易年七十四以上七人共五百七十岁其年夏又有二老年貌绝伦同归故乡亦来斯会续命书姓名年齿写其形貌附于图右仍以一绝赠之云雪作须眉云作衣辽东华表暮双归当时一鹤尤稀有何况今逢两令威出合璧事类】 
　　　诗
七人五百七十岁拖紫纡朱垂白发囊里无金莫嗟叹樽中有酒且欢娱诗吟两句神还壮酒饮三杯气且粗嵬峨狂歌教婢拍婆娑醉舞遣孙扶天年高迈二疏传人数多于四皓图除却三山五天竺人间此会更应无 【白居易三月二十四日宴罢赋此】 
　　二十五日
玄宗敕春秋祈报郡县常礼比不用牲岂云血祭阴祀贵臭神何以歆自今已后州县祭祀特以牲牢宜依例程 【开元二十二年三月二十五日敕通考】 
宋太宗赐新进士陈尧叟等御制箴一首 【端拱二年玉海】 邓名世见于殿上 【宋绍兴四年抚州邓名世以所著春秋四谱六卷辨论谱说十篇古今姓氏书辨证四十卷来上吏部尚书胡松年看详学有渊源辞亦简古考订明切多所按据诏三月二十五日引见殿上赐进士出身出会要】 
宋郊请自今外夷朝贡并询问国邑风俗道途远近图画衣冠人物两本一进内一送史馆从之 【宋仁宗景佑四年四夷述职图】 
吴越钱俶来朝宋太宗是日宴于长春殿亲王宰相节度使刘鋹李煜皆预 【兴国三年宋史礼志】 
韩昌黎潮州到任 【元和十四年以佛骨事谪潮州三月二十五日到任其年十月宪宗加号大赦移袁州剌史出昌黎考】 
　　二十六日
宋孝宗车驾幸玉津园命下大雨有旨许从驾官带雨具将晚有晴意已而天宇豁然洪迈进一诗歌咏其实 【淳熙十二年出容斋直笔】 
宋太宗召新罗二人于便殿皆手持大螺吹之 【至道元年三月二十六日新罗西南夷吹螺乃夷曲出通典】 
王师大破其军于沣州 【宋太祖干德元年保权杀张文表复谋拒命王师鼓行而前三月二十六日大破其军于澧州乘胜入其城保权遁尽湖湘捷书至群臣称贺石介颂曰圣机神谋天秘地藏旦秣我马夕取其疆出玉海】 
韩愈与处士卢仝至少室谒李征君渤 【元和十四年三月二十六日谒李征君渤自少室而东上太室中峰宿封禅台明日观启母石入天封观出集古录】 杜真人升仙 【杜昺出翰墨大全】 
　　　诗
五更犹自雨如麻无限都人仰翠华翻手作云方怅望举头见日共惊嗟天公的有施生妙帝力堪同造物夸上苑春光无尽藏可须羯鼓更催花 【洪迈三月二十六日因孝宗幸玉津园雨霁歌咏其实】 
　  二十七日
唐高宗幸合璧宫 【龙朔元年玉海】 
唐昭宣帝降御札禅位于梁 【梁王初砀山一民也从黄巢为姿天子用为四镇节度使富贵极矣一旦灭唐家三百年社稷旧唐书云御札降三月甲辰甲辰三月二十七日也唐年谱录亦云二十七日独五代通略云四月一日】 
宋真宗章献明肃皇后刘氏崩于宝慈殿 【明道二年葬于永定陵之西北出宋史】 
东坡作张氏园亭记有余自彭城移守吴兴由宋登舟三宿而至云云 【宋神宗元丰二年三月二十七日作是时自徐州移知湖州出长公外纪】 
宋刘龄设斋 【刘龄颇奉佛法三月二十七日设斋其父暴死是时有人言奉不明之神致丧祸不已必焚经像灾乃除耳龄信之遂焚经像炎炽移日佛像俨然如故龄忽如人欧打仆地痿躄不能行出太平广记】 
　　二十八日
翁彦约言万国梯航辐凑史不绝书其贽币服饰之瑰奇名称状貌之诡异多所未载命有司编集成书如周家王会之篇 【宋徽宗政和六年出四夷述职图】 
