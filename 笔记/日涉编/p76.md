<!-- { "loadSidebar": true } -->
晨起动征铎客行悲故乡鸡声茅店月人迹板桥霜槲叶落山路枳花明驿墙因思杜陵梦凫鴈满回塘 【温庭筠秋晚商山早行】 
闰节开重九真游下太千花寒仍荐菊座晚更披莲剎风回雕辇幡横间彩旃还将西梵曲助入南熏弦 【李峤】 
闰月再重阳仙舆历宝坊帝歌云稍白御酒菊犹黄风铎宣行漏天花拂舞行豫游多景福梵宇自生光 【宋之问】 
重阳登闰序上界（口十）时巡驻辇天花落开筵妓乐陈城端剎柱见云表露盘新临睨光辉满飞文动睿神 【刘宪以上三首和圣制闰九月九日登装严总持二寺阁】 
八月九日芦花飞南溪老人垂钓归秋山入帘翠滴滴野艇倚槛云依依却把渔竿寻小径闲梳鹤发对斜晖翻嫌四皓曾多事出为储王定是非 【张志和】 
晓烟茅舍月初日枣林霜 【欧阳公】 
木落千山瘦天高一鴈横 【吴正仲】 
霜洲枫落尽月馆竹生寒 【僧尚能】 
　　寒露
秋分后十五日斗指辛为寒露谓露冷寒而将欲凝结也 【孝经纬】 
九月寒露为节者九月之时露气转寒故谓之寒露 【三礼义宗】 
正阴云出如冠缨 【易通卦验】 
寒露日鸿鴈来宾 【后五日雀入大水为蛤后五日菊有黄花鸿鴈来宾□以仲秋先至者为主季秋后至者为宾通书作来滨滨水际也亦通菊有黄花草木皆华于阳独菊华于阴故桃桐之华皆不言色而独菊言者其色正应季秋土旺之时也】 
　　霜降
寒露后十五日斗指戍为霜降气肃露凝结而为霜也故云驷见而陨霜 【孝经纬】 
青女出以降霜 【青女霜神也又高诱注曰青女乃青腰玉女司霜雪者出淮南子】 
霜阴阳之气也阴气盛则凝而为霜 【大戴礼】 
霜者阴精冬令也四时代谢以霜收杀 【春秋考异】 
展禽曰春风鼓百草敷蔚吾不知其茂秋霜降百草零落吾不知其枯 【符子】 
霜降太阴云出鬼上如羊下如蟠石 【易通卦验】 
豊山有九锺是知霜鸣 【郭璞注曰霜降则锺鸣故言知也出山海经】 
霜降曰豺乃祭兽 【月令】 
北方白鴈秋深乃来来则霜降谓之霜信 【古今诗话】 
霜降则百工休乃命有司曰寒气总至民力不堪其皆入室 【霜降清风戒寒所以令人入室】 
霜降后天子乃教于田猎以习五戎班马政草木黄落乃伐为炭
霜降后天子乃以尝稻先荐寝庙
霜降后合秩刍养牺牲以供皇天上帝名山大川四方之神以祠宗庙社稷之灵为人祈福 【以上月令】 
霜降而妇功成嫁娶者行焉 【王肃注曰季秋霜降嫁娶始于此又诗曰将子无怒秋以为期出家语】 
　　　诗
青女横霜夜神垆盛冻天 【王宏】 
天凝露以降霜兮本叶落而陨枝 【潘安仁赋】 
霜降秋早寒禾穗未熟皆青干长吏明知不申破急敛暴征求考课 【杜陵叟霜降节诗】 
天地之气严凝为霜候高秋于玉管体正色于金方表肃杀而顺时戒节协变化而开阴阖阳激清风而增厉凈皓月而浮光惊鸿鴈之嗷嗷落□葮之苍苍所以从地而升应律而降咏团扇而见托班姬岂恨于长门履坚冰以是阶袁安欲惊于陋巷达重阳而首出启冱寒以先期阴与律而相感寒与气而相资百工由是休矣万物于焉原夫日次于氐月穷于戍当青女以纪候从白露以受质洞庭之叶惊波豊山之锺应律云云 【崔损霜降赋】 
　九月
　　一日
徽宗诏颁朔布政自十月为始是日上御明堂颁天运政治及八年岁运历数于天下 【政和七年宋史礼志】 
唐玄宗每岁荐衣于陵寝 【五月五日荐衣扇通考】 
万年县女子刘凝静是日乘白马着白衣男子从者八九十人入太史局升令厅床坐勘问比有何灾异太史令姚玄辩执之以闻是夜彗见西方天市中长五尺渐小向东行出天市 【高宗永隆二年唐书天文志】 
大星陨于境内声如雷未几孟珙薨 【孟珙字璞玉薨之夕大风发屋折木讣至帝震悼辍朝封吉国公谥忠襄庙曰威爱珙忠可贯金石在军中与参佐部曲论事言人人异珙徐以词组折衷众志皆惬谒士游□老校退卒壹以恩意抚接退则焚香扫地隐几危坐若萧然事外远货色绝滋味学邃于易亦通佛学自号无庵居士出宋史】 
司马温公薨太皇太后闻之恸上亦感涕不已二圣皆临其丧哭之哀甚 【天佑元年九月一日温公薨年六十八赠太师温国公出山堂肆考】 
至元五年九月一日放鴈获者勿杀 【郝经字伯常官至国子祭酒经还汴中民射鴈金明池得系帛书诗云露落风高恣所如归期回首是春初上林天子援弓缴穷海累臣有帛书后题曰至元五年云云郝经书于忠勇军营新馆其忠诚如此出元史】 
金主以为天寿节 【金史】 
南斗降 【道经】 
太上老君于玉天琼房金阙上宫校集灵篇 【道经】 
　　　诗
藜杖侵寒露蓬门启曙烟力稀经树歇老困拨书眠秋觉追随尽来因孝友偏清谈见滋味尔辈可忘年 【杜子美九月一日过孟十二仓曹十四主簿兄弟】 
　　二日
（口员）霜杀稼 【汉元帝永和元年九月二日先陨霜杀桑是时石显用事天下大饥五行志】 
陨霜伤谷 【吴孙权嘉禾三年九月朔陨霜班同书九月二日五行志】 
唐德宗是日敕今方隅无事烝庶小康其正月晦日三月三日九月九日宜任文武百寮择胜地追赏为乐 【贞元元年南部新书】 
唐宪宗出内库罗绮犀玉金带赐裴度 【元和十二年玉海】 
宋太宗赐胡旦已下绿袍靴笏 【兴国三年自是以为定制玉海】 
波斯大商李苏沙是日进沉香亭子材拾遗李汉谏曰沉香为亭子不异瑶台琼室上怒优容之 【唐敬宗本纪】 
天宝中河南缑氏县仙鹤观每年九月二日夜有一道士得仙其夜皆不扃户以求上升之应张竭忠令二勇者以兵器潜觇之是夜见一黑虎入观须臾衔出一道士二人射之不中竭忠申府请弓矢大猎于太子陵东石穴中格杀数虎或金简玉箓或冠披人发甚多 【白孔六帖】 
太素三元君朝真日 【道经】 
作墨法用鸡子白真珠麝香合以和墨宜用九月二日 【抱朴子】 
　　三日
哀帝以是日生于大内中号干和节群臣表曰陛下九五飞龙四大应运国称利见天表殊休当诞圣之日感真人以卫室居在藩之际实羽客以献符敢循故典爰定美文 【天中记】 
肃宗以景云二年是日生于东宫之别殿祥光照室即位后号天成地平节 【玄宗在东宫为大平公主所忌宫中左右持两端而潜附太平者必阴伺察事虽纤介皆闻于上太子心不自安后时方娠太子密谓张说曰用事者不欲告多息胤恐祸及此妇人密令说怀去胎药而入太子于曲室躬自煮药醺然似寐梦神人覆鼎既寤如梦如是者三太子异之以告说说曰天命也无宜他虞既而太平诛九月三日生肃宗于东宫别殿出册府】 
宋英宗宣仁圣烈皇后高氏于哲宗元佑八年是日崩于崇庆宫遗诰皇帝皇帝成服三日内听政 【高后葬于永厚陵宋史】 
宋皇太后崩于寿康殿 【元和八年九月三日皇太后崩于寿康殿谥宣仁圣烈皇后毕仲游代宰相作哀册文有云似郄而复凝月虽辉而如惨云云出文鉴】 
宋孝宗诏明堂免奏祥瑞曰朕自有真祥瑞豊年是也百姓家给人足瑞莫大焉 【淳熙六年玉海】 
　　　诗
一道残阳铺水中半江瑟瑟半江红谁怜九月初三夜水似真珠月似弓 【白居易九月初三暮江吟】 
东篱菊开风露香北山岁岁先重阳彩衣斑斑映银烛儿孙各献一般菊去年开迟排不周今年喜有两中秋一般菊荐一杯酒争征前贤祝翁寿或诵尧夫人寿篇或咏痴鱼白乐天两翁胸次虽各别六十三时俱头白如翁精采真天人应物无滞凝于神逆顺境中有定力火炼精金色愈出替得儿孙亦白头我翁绿鬓照清秋长生共说团栾话家庆年年可图尽 【彭虚寮九月初三日寿北山叔六十三古诗】 
　　四日
光宗以是日为重明节 【宋史】 
宋高宗谓辅臣曰学写字不如便写经书不惟可以学字又得经书不忘 【绍兴十三年玉海】 
道人曾志静告其徒曰吾九月初四为衡山之游至期正坐而化 【志静庐陵人自少不御酒肉端毅寡言忽遇异人授以道术自是杜门辟谷十余年异人来视之曰未也又数年复至曰可也既葬有自衡山来者持志静书勉其徒学道云宋志化二年坐化出吉安府志】 
　　五日
唐敬宗宴于宣和殿陈百戏 【宝历二年玉海】 
宋太祖诏选乐工八百三十人隶太常习鼓吹 【建隆四年诏玉海】 
宋英宗诏以九月是日开讲至重阳罢 【先是仁宗率二月开经筵至重午罢八月复开久至罢吕公着乞依先帝故事上从之圣政录】 
梁武帝于寺中设无碍大会遣皇太子王侯朝贵等奉迎舍利供养风景明和观者百数十万人 【先武帝到寺礼拜设无碍大会大赦天下以金钵盛水泛舍利其最小者隐钵不出武帝礼数十拜舍利乃于钵内放光旋回武帝谓大僧慧念曰弟子欲请一舍利还台供养至九月五日又设无碍大会遣皇子等奉迎出梁书】 
韩明府修孔子庙碑曰永寿二年岁在涒滩霜月之灵皇极之日盖九月五日也 【韩名敕字叔节出集古录】 
　　　诗
龙之来兮乘其阳跃于泉兮临高冈龙之至兮归有德符于黄兮土之色精曜曜光雄雄上不在天兮接于物下不在田兮蟠于空列四灵智称其首居五位色表其中将衒甲以无比与负舟而不同明皇家之玉气符历数于圣躬飞烟喷雾若动若顾声虽虩虩非同三尺之剑色乃煌煌下映五花之树诚帝王之嘉兆宁朝夕之可遇何蛇蟥之足言谅腾黄之匪喻同翠龟之荐绿图彰大人兮告元符览史墨之言未之闻也验登殷之祀不其然乎 【景龙二年秋九月五日黄龙见于上党伏牛山之南冈留久之彰圣人之德也潘炎于是作黄龙见赋】 
　　六日
宋仁宗哲宗徽宗亲祀明堂 【嘉泰七年元佑元年政和七年皆以九月六日亲祀出通考】 
宋太祖皇太后杜氏崩太常少卿冯吉请二尊谥曰明宪皇后是日群臣奉册宝告于太庙 【建隆二年宋史礼志】 
宋高宗赐邓名世出身充史馆校勘 【绍兴四年邓名世上春秋四谱六卷九月六日赐出身出玉海】 
薛道光尸解作颂曰铁马奔入海泥蛇飞上天蓬莱三岛路元不在西边 【道元阆州人尝为僧号紫阳云游长安寿一百十四岁于宋光宗绍熙二年九月六日尸解作颂明年沙道昭复见紫阳于霍童山出史纂左编】 
孟盛子上升 【孟名之生汉将军武帝遣入北山采药弃官学道号孟盛子受法于清灵裴真人周游名山日行百里九月六日上升出楚通志】 
　　　诗
满城风雨近重阳无奈黄花恼意香雪浪翻天迷赤璧令人两望忆潘郎
满城风雨近重阳不见修文地下郎想得武昌门外柳垂垂老叶半青黄
满城风雨近重阳安得斯人共一觞欲问小冯今健否云中孤鴈不成行 【谢无逸思潘邠老满城风雨近重阳之句九月六日去重阳四日风雨大作无逸遂用邠老之句广为三绝】 
黄菊尚迟三日约碧桃已作十分开 【事文类聚】 
　　七日
