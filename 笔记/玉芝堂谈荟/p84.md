<!-- { "loadSidebar": true } -->
　　独异志秦并六国太白星窃织女侍儿梁玉清卫承庄逃入卫城少仙洞四十六日不出天帝怒命五岳捜捕太白归位卫承庄逃焉梁玉清有子名休玉清谪于北斗下常舂其子乃配于河伯骖乗行雨休每至少仙洞耻其母滛奔之所辄回驭故此地少雨焉

　　玉芝堂谈荟卷十九
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷二十
　　明　徐应秋　撰
　　十日并出
　　通论天无二日故于文□为日山海经天有十日居于阳谷在黒齿北一日居上枝九日居下枝又云尧时十日并岀使羿射九日落为沃焦淮南子若木在建木西末有十日其华炤下地近于语怪矣然史传中实有此异不一而足也按汲冢周书甲即位有妖孽十日并出路史桀末年两日并鬪又费昌之河上见二日在东者烂烂将起在西者沉沉欲灭尚书考灵耀黒帝亡二日并出晋阳秋建武元年三日并出太兴三年五日并出后前秦后赵一时并起晋愍帝建兴二年正月三日相承出西方而东行后江东改元刘聪李雄作乱四年三日并出五年正月三日并炤各有两珥五色甚鲜虹蜺弥天而二帝北狩天下乱矣唐贞观初突厥有五日并炤三月连明已而颉利成擒突厥遂灭唐僖宗干符六年十一月两日并出而鬪是日黄巢防江陵周防帝显德七年正月日下复有一日相掩太祖受禅宋景德元年十二月日下复有一日元和四年閠三月日傍又有一日乐郊私语至正丙申三月日晡天有两日相荡窓隙壁窦皆成两圆影至正二十五年乙巳二月日旁有一星一月古今通占镜曰众日并出天下分裂三日并出诸侯争洪水出宋志曰两日并出天下分争三日并出不过三旬诸侯争众日并出天下分若两军相当数日并出大战分营以应之又异苑周昭王时九月并出其色五彩贯紫微汉成建始元年八月两月重光南梁太清二年正月两月相承如钩见西方宋真宗天禧四年四月乙酉有两月同出西南方宋志两月并见其下兵起国乱地防水涌如三月四月以至数月并见其下异姓大臣争为破亡有亡国一曰大臣争权一曰后宫宠妾乱政一曰天下有两主立若相去二寸臣灭其主乙巳占曰两月并出天下治兵异姓大臣争势为害王者宜选贤接之月在东方有小月承大月小国毁大国伐之为主凶月在西方或小月承大月小国胜或大月承小月大国胜日月并炤中国有两主立一曰后妃争政有弑逆外裔内侵天下兵起日月并炤昼见兵起臣逆
　　日中气如飞鹊
　　汉灵帝中平五年正月日色赤黄中有黒气如飞鹊数月乃销晋惠帝元康九年正月日中有若飞燕者数日乃销王隐以为懐愍废死之徴占曰日中有若飞燕者下有废主永和八年张重华在凉州日中有三足乌形见分明五日乃止陈文帝天嘉七年三月庚午日无光乌见懐帝永嘉五年三月日散光如血下流所炤见赤日中有若飞燕者北周静帝大象元年二月癸未日出将入时其中并有乌色大如鸡卵经四日乃灭干符二年日中有若飞燕者占书常以月十四日夜候月中有气如飞乌其地无王者
　　日赤如血
　　汉成帝河平元年正月壬寅日出赤二月癸未日朝赤日入又赤夜月赤甲申日出赤如血亡光烛地黄赤灵帝时日数出东方正赤如血无光且入西方去地二丈亦如之其占曰事天不谨则日月赤是时月出入去地二三丈皆赤如血晋光熈元年五月壬辰癸巳日光四散赤如血流炤地皆赤甲午又如之占曰君道失明懐帝永嘉五年三月庚申日散光如血下流所炤皆赤穆帝永和八年张重华在凉州日暴赤如火宋孝武大明七年十一月日始出四五丈色赤如血未没四五丈亦如之至八年春凡三度谓之日死后魏文成帝兴安元年十一月己卯日出赤如血正始三年四月乙巳日赤无光节闵帝普泰元年三月丁卯日月并赤赭色天地溷浊炀帝大业十三年十一月辛酉日光四散如流血占曰贼入宫主以急兵身伐又曰臣逆君明年三月炀帝见弑唐太宗二十三年三月日赤无光李淳风曰日变色有军急咸亨元年二月壬子日赤无光癸丑赤如赭上元二年三月丁未日赤如赭永淳元年三月日赤如赭文明元年二月辛巳日赤如赭长安四年正月壬子日赤如赭景龙三年二月庚申日色紫赤无光开元十四年十二月己未日赤如赭贞元六年正月甲子日赤如血元和十一年正月己卯日紫赤无光寳歴元年九月甲申日赤无光太和九年二月辛卯日赤如血壬辰亦如之光启四年二月己丑日赤如血显德三年九月戊申日赤如赭占曰宰相忧寳元元年十二月庚申日赤如朱靖康元年閠十一月庚申日赤如火无光主其下君亡又景福元年五月日色散如黄金天复六年十月日色散如黄金十一月亦如之京房易传辟不闻道兹谓无厌厥异日赤占书日赤如赭兵革满野一曰将死于野感精符外裔内侵兵将用则日紫一曰日初出赤如火影炤地赤其所宿国乱亦为有兵流血一曰日光四散赤如血所炤皆赤为急兵有流血一曰贼入宫一曰日色变青有兵争京房曰人君不德民背上则日赤也
　　览昼而日紫赤夜而月白皆将雨也昼而日黄白夜而月赤将旱且风也昼而日青夜而月緑将寒之候也昼而日黒夜而月青将雨不雨变为云雾晕背虹霓也
　　日中黒鬪
　　万歴戊午五月南京大理寺寺丞董应举上防曰闰四月末外人喧二十八二十九日日中黒鬪为变异常五月初一日未时臣于宅西空地亲用水盆仰炤见日旁有黒气作态防移上下忽入日中日光荡转不定旋为黒饼葢于日上不尽黒出日光奄奄如紫少顷黒气又作态复入日光荡转黒葢如前奄奄如是者三又变淡黄未申以后遂无光彩臣稽李淳风玉歴通政所说黒气黒防之类大约数端一曰政法不明号令不常君德不光日生青黒为子若省咎补过则吉一曰天子继天为子继以祭祀为尽子道若郊祀弗防天意示怒乃生黒气一曰臣挟私爱党进不肖挟私怨退忠良伤明哲之德民以怨之故日有黒气黒防一曰黒日与日对或合外裔来华一曰日出入时有黒日掩日化外侵中国掩尽则祸不可言至于黑横日中如分日为两亦主鼎分凡此数种未知应在何等云云此变独宋为多开寳七年二月丙戌日生黒子者二熈宁十年二月辛卯黒子如李元丰元年闰正月庚子黒子如李十二月丙午复见二年二月甲寅复见崇宁三年十月壬辰复见政和二年四月辛卯黒子乍二乍三如栗又八年十一月辛亥宣和二年五月己酉三年十二月辛卯建炎三年三月己卯绍兴元年二月乙卯六年十月壬戌七年二月庚子四月戊申八年二月辛酉十月乙亥并有黒子又九年二月淳熈十三年五月绍兴四年十一月庆元六年八月十一日嘉泰二年十二月四月正月开禧元年四月并有黒子德祐二年二月丁酉朔日中有黒子如鵞卵相荡占曰臣蔽主明一曰君有过而不諌一曰臣不掩君过令民见自开寳而下考诸本纪行事皆如其占又考汉书元帝永光元年四月日色青白亡景正中时有景亡光是夏寒至九月日乃有光京房易传曰美不上人兹谓上弱厥异日白七日不温顺亡所制兹谓弱日白六十日物亡霜而死天子亲伐是谓不知日白体动而寒弱而有任兹谓不亡日白不温明不动辟公行兹谓不伸厥异日黒大风起天无云日光晻不难上政兹谓见过日黒居仄大如弹丸辟不闻道兹谓亡厥异日赤三月乙未日出黄有异气大如钱居日中央京房易传曰祭天不顺兹谓逆厥异日赤其中黒闻善不予兹谓失知厥异日黄
　　日再出没
　　晋元帝太兴元年十一月己卯日夜出高三丈中有黒青珥宋志日夜出名曰隂明天下大兵臣下陵上洪水流行一曰君不祥社稷亡郄萌曰日夜出有国者亡兵起天下饥以日辰命国尚书金匮曰日夜出纪纲灭大臣专政威权黜削又占曰日再出没国亡君死兵起主降于臣天下亡又曰日下而却上国大乱是时北方兵起帝逼于强臣主威不振之象也又晋愍帝建兴二年正月辛未寅时日殒于地占曰日殒于地天下分裂天子亡国此二帝北狩五胡迭起之象又占书日中分其国亡或曰日分为二有徙王叛民一曰日裂君死臣争占书日出复没天下乱日毁为三四天下分乱一曰将相代主日毁为二将相有谋日分为两无道之君失天下日坠于天国有忧大臣亡
　　陆逊南唐书卢文进在金陵为客言昔防契丹尝猎于郊遇昼晦如夜星纬粲然大骇居人曰谓之笪日顷当自复良乆果如其言日方午也
　　日应外夷
　　载记刘聪麟嘉元年东西赤虹经天南有一歧太史令康相曰虹逹东西者许洛以南不可图也一歧南彻者李氏当仍跨巴蜀司马叡终据全呉之象天下其三分乎唐正元壬午有五色云见长安太史张云在宋分后一百六十年有圣人起其地至天成丁亥宋祖生洛阳金史赫舍哩良弼帝问每旦暮日色皆赤何也良弼曰旦而赤色应在东高丽当之暮而赤应在西夏国当之既而夏国有任德敬之乱高丽有赵位宠之乱其言皆验宋宁宗开禧中乃金章宗末年北方有赤气如血东西亘天金处士杜时升占谓天下当大乱乱而南北合为一后良验地志晋时将乐县有星坠地忽成一穴占者曰五百岁后当生大贤宋杨时产此以为应夷坚志绍兴壬午五月十六日五更初月外有环晕五重附近者红紫色白者次之青者又次之黄者又次之最外深红各相去一丈分寸不差其圆如规荆大声曰是为月重轮前史记多不过两三重而今五数太隂极盛恐非太阳之福未防高宗防位此六事占验俱竒宣和初蜀人王俊明在京师谓人曰汴都王气尽矣吾夜以盆水直氐房下望之皆无一星炤临汴分野更于宣德门外掘土嗅之枯燥无生气天星不炤地脉又絶而为万乘都乎即上书乞都洛阳天星不炤他书亦未之及也
　　反景
　　杨用修曰山海经长留之山其神白帝少昊居之惟员神磈氏之宫是神也主司反景葢日西入则景反炤故曰反景扬雄所谓倒景也尚书宅西曰昧谷寅饯纳日古文昧谷作柳谷郑曰五色聚为柳日入时具五色尚书笺曰柳谷属之仲秋山海经司反景亦属之白帝葢倒景反炤在秋为多其变千状有作胭脂红者谚所谓日没胭脂红无雨必有风也有如金缕穿射者古诗所谓日脚射空金缕直西望千山万山赤是也
　　沆瀣沦隂
　　大人赋呼吸沆瀣兮餐朝霞咀噍芝英兮叽琼华仲长綂诗曰沆瀣当餐九阳代烛王勃诗朝餐云母散夜吸沆瀣精广雅赤霄蒙澒朝霞正阳沦隂沆瀣列缺倒景皆常气也道家服六气春食朝霞秋食沦隂冬食沆瀣夏食正阳并天地黄为六气朝霞日始欲出赤黄气也沆瀣北方夜半气也陵阳子明经曰列缺气去地千四百里倒景气去地四千里其景皆倒在下也大人赋贯列缺之倒景兮渉丰隆之滂濞
　　皇极常隂
