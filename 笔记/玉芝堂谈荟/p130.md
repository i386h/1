<!-- { "loadSidebar": true } -->
　　风雅颂既亡一变而为离骚再变而为西汉五言三变而为歌行杂体四变而为沈宋律诗五言起于李陵苏武【或云枚乗】七言起于汉武柏梁四言起于汉楚王傅韦孟六言起于汉司农谷永三言起于晋夏侯湛九言起于髙贵乡公以时而论则有建安体【汉末年号曹子建父子及邺中七子之诗】黄初体【魏年号与建安相接其体一也】正始体【魏年号嵇阮诸公之诗】太康体【晋年号左思潘岳二张二陆诸公之诗】元嘉体【宋年号顔鲍谢诸公之诗】永明体【齐年号齐诸公之诗】齐梁体【通两朝而言之】南北朝体【通魏周而言之与齐梁体一也】唐初体【唐初犹袭陈隋之体】盛唐体【景云以后开元天寳诸公之诗】大歴体【大歴十才子之诗】元和体【元白诸公】晩唐体　本朝体【通前后而言之】元祐体【苏黄陈诸公】江西宗派体【山谷为之宗】以人而论则有苏李体【李陵苏武也】曹刘体【子建公干也】陶体【渊明也】谢体【灵运也】徐庾体【徐陵庾信也】沈宋体【佺期之问也】陈拾遗体【陈子昻也】王杨卢骆体【王勃杨烱卢照邻骆賔王】张曲江体【始兴文献公九龄】少陵体　太白体　髙逹夫体【髙常侍适也】孟浩然体　岑嘉州体【岑参也】王右丞体【王维也】韦苏州体【韦应物也】韩昌黎体　柳子厚体　韦桺体【苏州与仪曹合言之】李长吉体　李商隠体【即西昆体也】卢仝体　白乐天体　元白体【微之乐天其体一也】杜牧之体　张籍王建体【谓乐府之体同也】贾浪仙体　孟东野体　杜荀鹤体　东坡体　山谷体　后山体【后山本学杜其语似之者但数篇或似而不全又其他则本其自体耳】王荆公体【公絶句最髙其得意处髙出苏黄陈之上而与唐人尚隔一闗】邵康节体　陈简斋体【陈去非与义也亦江西之而小异】杨诚斋体【其初学半山后山最后亦学絶句于唐人已而尽弃诸家之体而别出机杼盖其自序如此也】又有所谓选体【选诗时代不同体制随异今人例谓五言古诗为选体非也】柏梁体【汉武帝与羣臣共赋七言每句用韵后人谓此体为柏梁体】玉台体【玉台集乃徐陵所序汉魏六朝之诗皆有之或者但谓纎艶者为玉台体其实则不然】西昆体【即李商隠体然兼温庭筠及本朝杨刘诸公而名之也】香奁体【韩偓之诗皆裾裙脂粉之语有香奁集】宫体【梁简文伤于轻靡时号宫体其他体制尚或不一然大概不出此耳】有古诗　有近体【即律诗也】有絶句　有杂言　有三五七言【自三言而终以七言隋郑世翼有此诗秋风清秋月明落叶聚还散寒鸦栖复惊相思相见知何日此时此夜难为情】有半五六言【晋傅鸿雁生塞北之篇是也】有一字至七字【唐张南史雪月花草等篇是也又隋人应诏有三十字凡三句七言一句九言不足为之故不列于此也】有三句之歌【髙祖大风歌是也古华山畿二十五首多三句之词其他古诗多如此者】有两句之歌【荆卿易水歌是也又古诗有青骢白马共戏乐女儿子之类皆两句之词也】有一句之歌【汉书抱鼓不鸣董少年一句之歌也又汉童謡千乘万骑上北邙梁童謡青丝白马寿阳来皆一句也】有口号【或四句或八句】有歌行【古有鞠歌行放歌行长歌行短歌行又有单以歌名者行名者不可枚述】有乐府【汉成帝定郊祀立乐府采齐楚赵魏之声以入乐府以其音词可被于歌也乐府俱备众体兼统众名也】有楚词【屈原以下仿楚词者皆谓之楚词】有琴操【古有水仙操辛徳源所作别鹤操髙陵牧子所作】有謡【沈炯有独酌謡王昌龄有箜篌謡穆天子之有白云謡是也】曰吟【古词有陇头吟孔明有梁父吟文君有白头吟】曰词【选有汉武秋风词乐府有木兰词】曰引【古曲有霹雳引走马引飞龙引】曰咏【选有五君咏唐储光羲有羣鸿咏】曰曲【古有大堤曲梁简文有乌栖曲】曰篇【选有名都篇京洛篇白马篇】曰唱【魏武帝有气出唱】曰弄【古乐府有江南弄】曰长调曰短调　有四声　有八病【四声设于周颙八病严于沈约八病谓平头上尾蜂腰鹤膝大韵小韵旁纽正纽之辨作诗正不必拘此蔽法不足据也】又有以叹名者【古词有楚妃叹明君叹】以愁名者【文选有四愁乐府有独处愁】以哀名者【选有七哀少陵有八哀】以怨名者【古词有寒夜怨玉阶怨】以思名者【太白有静夜思】以乐名者【齐武帝有估客乐宋臧质有石城乐】以别名者【子美有无家别垂老别新婚别】有全篇双声叠韵者【东坡经字韵诗是也】有全篇字皆平声者【天随子夏日诗四十字皆是平又有一句全平一句全仄者】有全篇字皆仄声者【梅圣俞酌酒与妇饮之诗是也】有律诗上下句双用韵者【第一句第三五七句押一仄韵第二句第四六八句押一平韵者唐章碣有此体不足为法漫列于此以备其体耳又有四句平入之体四句仄入之体无闗诗道今皆不取】有辘轳韵者【双出双入】有进有退韵者【一进一退】有古诗一韵两用者【文选曹子建美女篇有两难字谢康乐述祖徳诗有两人字后多有之】有古诗一韵三用者【文选任彦升哭范仆射诗三用情字也】有古诗三韵六七用者【古焦仲卿妻诗是也】有古诗重用二十许韵者【焦仲卿妻诗是也】有古诗旁取六七许韵者【韩退之此日足可惜篇是也凡杂用东冬江阳庚青六韵欧阳公谓退之遇寛韵则故旁入他韵非也此乃用古韵耳于集韵自见之】有古诗全不押韵者【古采莲曲是也】有律诗至百五十韵者【少陵有古韵律诗白乐天亦有之而本朝王黄州有百五十韵五言律】有律诗止三韵【唐人有六句五言律如李益诗汉家今上郡秦塞古长城有日云常惨无风沙自惊当今天子圣不战四方平是也】有律诗彻首尾对者【少陵多此体不可概举】有律诗彻首尾不对者【盛唐诸公有此体如孟浩然诗挂席东南望青山水国遥轴轳争利涉来往接风潮问我今何适天台访石桥坐看霞色晩疑是石城标又水国无边际之篇又太白牛渚西江夜之篇皆文从字顺音韵铿锵八句皆无对偶】有后章字接前章者【曹子建赠白马王彪之诗是也】有四句通义者【如少陵神女峰娟妙昭君宅有无曲留明怨惜梦尽失欢娱是也】有絶句折腰者　有八句折腰者　有拟古有聨句　有集句　有分题【古人分题或各赋一物如云送某人分题得某】
　　【物也或曰探题】有分韵　有用韵　有和韵　有借韵【如押四支韵可借五微或八齐韵是也】有协韵【楚词及选诗多用协韵】有今韵　有古韵【如退之此日足可惜诗用古韵也葢选诗多如此】有古律【陈子昻及盛唐诸公多此体】有今律有颔聨　有颈聮　有发端　有落句【结句也】有十字
　　对【刘眘虚沧浪千万里日夜一孤舟】有十字句【常建一径通幽处禅房花木深等是也】有十四字对【刘长卿江客不堪频北望塞鸿何事又南飞是也】有十四字句【崔灏黄鹤一去不复返白云千载空悠悠又太白鹦鹉飞西隠山去芳洲之树何青青是也】有扇对【又谓之隔句对如郑都官昔年共照松溪影松折碑荒僧已无今日还思锦城事雪消花谢梦何如是也盖以第一句对第三句第二句对第四句】有借对【孟浩然厨人具鸡黍稚子摘杨梅太白水舂云母碓风扫石楠花少陵竹叶于人既无分菊花从此不须开是也】有就句对【又曰当句有对如少陵小院回廊春寂寂浴鳬飞鹭晩悠悠李嘉祐孤云独鸟川光暮万井千山海色秋是也前軰于文亦多此体如王勃龙光射斗牛之墟徐孺下陈蕃之榻乃就句对也】论杂体则有风人【上句述其语下句释其义如古子夜歌读曲歌之类则多用此体】藁砧【古乐府藁砧今何在山上复安山何当大刀头破镜飞上天僻辞隠语也】五杂爼【见乐府】两头纎纎【亦见乐府】盘中【玉台集有此诗苏伯玉妻作冩之盘中屈曲成文也】回文【起于窦滔之妻织锦以寄其夫也】反覆【举一字而诵皆成句无不押韵反覆成文也李公诗格有此二十一字诗】离合【字相折合成文孔融渔父屈节之诗是也虽不闗诗之重轻其体制亦古】建除【鲍明逺有建除诗每句首冠以建除平定等字其诗虽有盖鲍本工诗非因建除之体而嘉也】字谜　人名　卦名　数名　药名　州名【如此诗只成戏谑不足法也】又有六甲十属之类　及藏头歇后等体【今皆削之近世有李公诗格泛而不备惠洪天厨禁脔最为误人今此卷有旁参二书者盖其是处不可易也】
　　金天鸾凤书
　　法书録要宋末王融图古今杂体有六十四书湘东王遣爼阳令韦仲定为九十一种次功曹谢善勋增其九法合成百体尚书故实张懐瓘书断曰篆籀八分书章草草书飞白行书通谓之八体而右军皆有神品右军尝醉书数字防画类龙爪后遂有龙爪书如科斗玉筯偃波之类诸家共五十二般王愔文字志墨薮五十六种太昊作龙书神农作穗书黄帝以苍颉鸟迹为篆书因卿云见作云书少昊作金天鸾凤书髙阳制科斗书髙辛作仙人形书尧作书夏后作钟鼎书务光作倒薤书史秩作虎书周文赤雀衘书作鸟书周官媒氏作填书史籀作大篆复篆书武王作殳书周公作小篆书李斯改仙人篆书仲尼弟子作麒麟篆子韦作转宿书秋胡妻作虫书六国作言书李斯作小篆刻符书程邈作尚方篆韦诞作金错书汉诏用鹤头偃波书杜度作章草蔡邕作飞白张芝作一笔书王次仲作八分书鲁唐琮作虵书刘徳升作行书衞恒造散书王羲之作龙爪书行二王作八体书王僧防作虎爪书宋元嘉作鬼书河东山作花书道家字学详见于三洞经教部曰本文曰云义曰八体六书文曰符字曰八显曰玉字诀曰皇文帝书曰天书曰龙章曰凤文曰玉牒金书曰石字曰题素曰玉字曰玉箓曰玉篇曰文生东曰玉札曰丹书墨箓曰玉策曰福连之书曰琅札璚文曰白银之编曰赤书曰火炼真文曰金壶墨汁字曰琼札曰紫文曰自然之字曰四会成字曰琅简蕊书曰石碛法苑珠林载梵天所説之书卢虱叱书富沙迦罗仙人説阿迦罗书瞢伽罗书邪寐尼书鵊瞿黎书耶那尼迦书娑伽罗书波罗婆尼书波流沙书父与书毗多荼书陀毗茶国书脂罗低书度其差那婆多书优婆伽书僧佉书阿婆勿陀书阿莵卢魔书毗耶寐奢罗书陀罗多书西阿耶尼书阿沙书支那国书摩那书米荼义罗书毗多悉底书富数波书提婆书那伽书夜义书干闼婆书阿修罗书迦娄罗书紧那罗书摩睺罗伽书弥伽书迦迦娄多书浮靡提婆书安多梨义提婆书郁多罗拘卢书逋娄婆毗提诃书乌差婆书腻差波书娑伽罗书跋阇罗书梨伽波罗低犁伽书毗弃多书阿莵浮多书奢婆多罗跋多书伽那那跋多书优差波跋多书尼差波跋多书波陀梨佉书毗拘多罗波陀那书耶婆陀输多罗书末荼婆哂尼书梨沙邪婆多波恀比多书陀罗尼卑义梨书伽伽那卑丽义尼书萨蒲沙地尼山陀书沙罗僧伽何尼书萨婆韦多书
　　卞庄刺虎图
