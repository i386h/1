<!-- { "loadSidebar": true } -->
　　陈眉公曰三垣二十八宿中外官计二百八十三座一千五百六十五星张衡灵宪中外之官常明百二十有四可名者三百二十为星二千五百防星之数盖万一千五百二十
　　五星顺逆
　　古厯五星并顺行秦歴始有金火之逆甘石同时自又差异汉初测乃知五星皆有逆行其后相承罕能察识北魏末清河张子信避乱隐于海岛积三十余年専以浑仪测日月五星始悟日月交道有表里疾徐五星见伏有感召向背言日行在春分后则徐秋分后则疾合朔月在日道里则日食在日道外则虽交不食月望值交则食不问表里月行遇水火土金四星向之则速背之则迟李淳风曰嵗星荧惑塡星晨见于日后行迟于日当午平旦之时故之午上便留留而平旦过反则逆行至于夕时又有当午上则更留留而过午则又顺行行极而伏与日合则当宿共度而受命于日更晨见于东方此皆不敢以昏旦之时当午也至于金水二星则又甚焉晨见东方平旦当丙巳之地便速行以追日及之而伏伏与日合复出于西方速行昏昧至未丁之地即速行待日而又伏焉则五星者不敢昏旦当午而见也凡五星东行为顺西行为逆趣舍而前为赢退舍而后曰缩一曰失次而上二三宿曰赢躁急之象也失次而下二三宿曰缩退怯之象也光色润泽温和曰嘉顺庆之象也光芒奋发威猛曰怒暴鬭之象也光体电闪明灭曰动不安之象也同度曰合石氏曰光芒相及曰合巫咸曰相沓曰合荆州占曰相去一尺内曰合同宿曰聚亦谓之防一曰光相逺曰防郄萌曰留三日曰防未当去而去之曰出未当来而来曰入行而造其中曰入入宿度而居之曰舍石氏曰留二十日以上曰宿处其所曰居甘氏曰行所当行过二十日不失次曰居石氏曰依度至而不去曰居不西不东曰居郄萌曰住而不移曰留来其旁而居曰守石氏曰居之不出曰守郄萌曰居二十日以上曰守甘氏曰徘徊不去其度曰守行而侵之曰犯石氏曰经过其星而光燿侵之曰守古占七寸以内曰犯又相去虽五寸而光芒接为灾亦轻若相去虽一尺以外而光气相射亦以犯而遂留居之曰犯守未当入度而经入犯之曰侵东西正当曰冲自上而下压之曰乗自下而上直往冒之曰陵相冲而上曰触一曰两动相凌曰鬬直前相抵曰触一曰行而直前冲之曰触甘氏曰合复离离复合曰鬭行而掩之曰袭行而随后曰从从西入东出曰贯相攻曰磨周之一匝曰理理而不周曰绕迫而侵之曰薄两体相着曰薄勾者左去右回右去左回如勾字之状也巳者往而复复而复往如巳字之形也甘氏曰去而复还曰勾再勾为己石氏曰东西为勾南北为己郄萌曰形如勾字曰勾己字曰己速者过其傍而光射之也掩者冒而灭之也蚀者侵其边而及其中如蚕食叶之状也吞者上直下掩之也戴者顶之于上也同光者二体相合不辨其孰为彼孰为此也牡牝者以五星相克而论夫在阳而妻在隂是谓牝牡相承也星食月者星见月中月食星者月见而星没也经天者昏旦出于午地水火土阳星不为忌金水隂星经天则为妖也月食五星其国皆亡又曰大臣譛死五星入月其野有逐相又曰五星食月天子杀同姓
　　五星列宿姓名
　　嵗星姓碧空名澄澜字青凝夫人姓涵常名宝容字飞云荧惑星姓涣空名维淳字散融夫人姓阳常名华瓶字罗太白星姓寥灵名振寻夫人姓明常名飚英字灵思辰星姓肇咺名精源夫人姓渊常名华字龙娥镇星姓藏睦名躭延夫人姓康常名空瑶字非贤雷公江赫冲电母秀文英风伯方道彰雨师陈华夫俱见道经酉阳杂爼云二十八宿昴为首姓鞞耶尼形如剃刀属火毕姓颇罗堕形如笠属木觜姓毗梨佉耶尼形如鹿头属日又月之子参姓天婆斯失絺形如妇人靥属日井姓参形如足迹属日鬼姓炮波罗毗形如佛胸属木栁姓同参形如蛇亦属日星姓賔伽耶尼形如河岸属火张姓瞿昙形同井属福德天翼姓防陈如形同井属梵天轸姓迦遮延形如人手属毗娑梨帝角姓货多罗形同轸属喜乐天亢姓迦旃延氐姓多罗尼【二星不载形属】房姓阿蓝婆形如璎珞属慈氏天心姓迦罗延形如大麦属忉利天尾姓遮耶尼形如蝎尾属腊师天箕姓持父迦形如牛角属清净天斗姓莫迦还形如人拓石【属不载】牛姓梵岚摩形如牛头属梵天女姓帝利迦遮耶泥形同心属毗纽天虚姓同翼形如鸟危姓单罗尼形同参【属俱不载】室姓阎浮都迦属蛇头天【蝎天之子形不载】壁姓陁难阇奎姓阿瑟咤【形属不载】胃姓防伽毗形如鼎足【属不载】按此称贝编当是佛书耳而藏经不载又有祭用乳毕用鹿肉觜用果参栁牛用醍醐井鬼张斗用粳米和蜜星用乌麻翼用黒豆轸用莠稗角氐用花亢用菉豆房用酒肉心危用粳米尾用果根女用鸟肉虚用乌豆汁室用血奎用酪娄用大麦之説必非佛语也
　　北斗九星
　　玉枢经北斗为帝座上有三台形如双目叠为三级以覆斗魁是名天阶斗中复有尊帝二星大如车轮若人见之夀可千嵗门宝海经北斗有九星七见二隐其第八第九是帝王太尊精神也霍光有典衣奴名还车忽见二星在斗中光明非常乃拜而还遂得增年六百徐整长歴北斗七星相去九千里其二隂星不见者相去八千里也北斗七星在太防北魁四星为璇玑杓三星为玉衡又魁第一星曰天枢二曰璇三曰玑四曰权五曰玉衡六曰开阳七曰瑶光酉阳杂爼第一名执隂第二名叶诣第三名视金第四名拒理第五名防仵第六名开宝七曰招摇枢为天璇为地玑为人权为时玉衡为音开阳为律瑶光为星又玉衡第一星主徐州常以五子日之甲子日为东海丙子日为琅邪戊子日为彭城庚子日为下邳壬子日为广陵凡五郡第二星主益州以五亥日之乙亥为汉中丁亥为永昌己亥为巴蜀牱防辛亥为广汉癸亥日为犍为凡七郡第三星主冀州以五戌日之甲戌为魏郡南海丙戌为安定戊戌为钜鹿河间庚戌为清河赵国壬戌为常山凡八郡第四星主荆州以五卯日之乙卯为南阳丁卯为武陵己卯为零陵辛卯为桂阳癸卯为长沙凡五郡第五星主兖州以五辰日之甲辰为东郡陈留丙辰为济北戊辰为山阳泰山庚辰为济南壬辰为东平任城凡八郡第六星主扬州以五巳日之乙巳为豫章辛巳为当阳己巳为庐江丁巳为吴郡防稽癸巳为九江凡六郡第七星主豫州以五午日之甲午为颍川丙午为汝南戊午为沛国庚午为鲁国壬午为梁国凡五郡第八星主幽州常以五寅日之甲寅为莬庚寅为上谷代郡丙寅为辽东辽西沈阳戊寅为涿郡壬寅为渔阳凡八郡第九星主并州以五申日之甲申为五原鴈门丙申为朔方云中戊申为西河庚申为太原定襄壬申为上党凡八郡石氏云一星为正星主阳徳天子之象二曰法星主隂刑女主之位三曰金星主祸福四曰伐星主天理伐无道五曰杀星主中央盻四方杀有罪六曰危星主天仓五糓七曰部星亦曰应星主兵又曰一主天二主地三主火四主土五主水六主木七主金又曰一秦也二楚也三梁也四吴也五赵也六燕也七齐也又云笈七籖第一天枢星则阳明星之魂神也上总九天上真中监五岳飞仙下领后学真人天地神灵功过轻重莫不焉围九百二十里中有玉树青实金翅之鸟栖宿其上自生青精玉芝食之一口夀九万年皆水精琉璃星有九门有四光芒皆烂照九亿万里上有青城玉楼据斗真人号曰太上宫第二天璇星则隂精星之魂神也上总天宿下领万灵及学仙之人诸学道及兆民宿命禄位莫不焉围五百五十里中有玉树黒实金翅所栖生芝玉饴食之夀五万嵗星有五门有四光芒烂照九亿万里上有五色玉楼攀魁真人号曰中元宫第三天玑星则真人星之魄精也上总九天髙真中监五岳灵仙下领学道之人真仙之流莫不焉围七百七十里中有玉树黄实金翅所栖自生青精玉芝食之寿七万年星有十二门门有四光芒烂照九亿万里上有黄台玉楼真人号曰真元宫第四天权星则寘星之魄神也上总九天鬼神中领北帝三官下监万兆伐逆不臣诸凶勃莫不隷焉围八百里中有朱台玉树朱实自生丹芝流瑛食之夀八万年星有三门门有四光芒照九亿万里上有朱台玉楼出斗真人号曰细幽宫第五玉衡星则丹元星之魂神也上总诸天谱箓中统鬼神部目下领学真兆民命籍诸天诸地莫不总綂围七百七十里有黒树白子自生芝水瑛食之夀五万年上有台玉楼歩罡真人曰纪明宫第六开阳星则北极星之魄灵也上縂九天太一中綂五岳飞仙下领学者之身凡功勤得道轮转阶级皆总之焉围七百二十里中有赤树白寔自生金精冶炼之膏食之一口得夀七万年星有八门上有紫台金楼蹑纪真人号曰纲神宫第七瑶光星则天闗星之防太明也主天地机运如四时长养天地否泰刼运莫不焉围九百里中有二华之树五色之实生自然九味芝膏食之身生九色光得夀九万年星有一门上有九层玉楼真龙真人号曰闗防宫第八洞明星则辅星之防精阳明也上总九天下领九地五岳四渎神仙之官星围九百九十里中有青华之精自有九音之字上有青鸟三足乌生自然琉璃芝瑛食之一口得玉帝同真星有八门交通八气上有紫气玉楼游行三命真人号曰帝席宫第九隐元星则弼星之魄明空灵也主变化无方星围九百九十里中有三华之树自生九天玉章上有金口之鳯口衔金铃中生自然七晖之曜得食晖一口与太帝同真星有九门交闗九天有四光芒炤八极之外无央之中中有玉台紫馆徘徊三阳真人号曰上尊宫马融曰七政者北斗七星各有所主第一主日第二主月第三曰命火谓荧惑也第四曰煞土谓填星也第五曰伐水谓辰星也第六曰危木谓嵗星也第七曰剽金谓太白也日月五星各异故名曰七政此说以五经星为七星之数恐未是
　　泼火雨
　　唐彦谦上已诗防防泼火雨草草踏青人白香山洛桥寒食诗蹴毬尘不起泼火雨新晴毛并满江红词泼火初收秋千外轻烟漠漠春渐逺绿杨芳草燕飞池阁遯斋闲览河朔谓清明桃花雨曰泼火雨又杏花开时正值清明谓之杏花雨又荆楚嵗时记春曰榆荚雨汜胜之书三月榆荚雨髙地强土可以种禾夏至曰梅雨五月雨曰隔辙雨六月雨曰濯枝雨七月六日雨曰洗车雨七日雨曰洒涙雨见嵗时杂记八月雨曰豆花雨九月雨曰黄雀雨见提要录三月三日留客雨见陆机要览四月薇香雨见李贺集五月分龙雨见续博物志又八月初三至二十三为詹天雨立冬日液雨见琐碎录旦日雨为月额雨见金楼子又分别功徳论雨有三种天及龙皆能降雨天雨细雾下者是龙雨甚麤下者是一阿修罗共天鬬时亦能降雨麤细不定法苑珠林兠率天雨摩尼珠防世城雨美膳阿修罗雨兵仗罗浮提世界雨清净水尸子神农氏治天下欲雨则雨五日为行雨旬为谷雨旬五日为时雨田家杂占二月八日张大帝生日前后必有风雨极凖俗号云请客风送客雨正日谓之洗街雨初十谓之洗厨雨
　　黒气如牛彘者必有暴雨如水牛不三日大雨如羣羊奔如飞鸟五日必雨黑云气如浮船者雨苍雨气如栁丝蔽日月五日内雨四望见青白云名曰天塞之云必雨日旁有赤云如冠珥不有大风必有大雨月始出而黑云贯月名曰缴云或一或二或三或四不出三日必有大雨嵗时纪事立冬后十日入液至小雪出液此时得雨谓之液雨亦曰药雨百虫饮此雨则蛰也杨用修以秋分后进霑曰进液非是杜诗地近漏天终嵗雨注梁益之间四时多雨俗称漏天三素云
