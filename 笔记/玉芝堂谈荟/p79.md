<!-- { "loadSidebar": true } -->
　　立春歳星王七十二日其色有白光角芒土王三月十八日其色黄而大休则圆废则内虚立夏荧惑王七十二日色赤黄土王六月十八日其色黄而大立秋太白王七十二日光芒无角土王九月十八日其色黄而大立冬辰星王七十二日其色白芒角土王十二月十八日其色黄而大五星有赢缩圜角圜角者星备云五星更王相休废其色不同王则光芒相则内实休则光芒无角不动揺废则少光色也汉书歳星【晋灼曰太歳在四仲则歳行三宿太歳在四孟四季则歳行二宿二八十六三四十二而行二十八宿十二歳而周天】曰东方春木于人五常仁也五事貌也仁亏貌失逆春令伤木气罚见歳星歳星所在国不可伐可以伐人超舍而前为赢退舍为缩赢其国有兵不复缩其国有忧其将死国倾败所去失地所之得地一曰当居不居国亡所之国昌已去之又东西去之国凶不可举事用兵安静中度吉出入不当其次必有天祅见其舍也歳星赢而东南【孟康曰五星东行天西转歳星晨见东方行疾则不见不见则变为祅星】石氏见彗星甘氏不出三月廼生彗本类星末类彗长二丈赢东北石氏见觉星甘氏不出三月廼生天棓本类星末锐长四尺缩西南【孟康曰歳星常伏西方行迟早没变为祅星也】石氏见欃云如牛【欃音参差之参】甘氏不出三月乃生天欃左右锐长数丈缩西北石氏见枪云如马甘氏不出三月乃生天枪本类星末锐长数丈石氏枪欃棓彗异状其殃一也必有破国乱君伏死其辜余殃不尽为旱凶饥疾至日行一尺出二十余日乃入甘氏其国凶不可举事用兵出而易所当之国是受其殃又曰祅旱不出三年其下有君若失地及国君丧荧惑【晋灼曰常以十月入太微受制而出行列宿司无道出入无常也】曰南方夏火礼也视也礼亏视失逆夏令伤火气罚见荧惑逆行一舍二舍为不祥居之三月国有殃五月受兵七月国半亡地九月地大半亡因与俱出入国絶祀荧惑为乱为贼为疾为丧为饥为兵所居宿之国受殃殃还至者虽大当小居之久殃乃至者当小反大已去复还居之若居之而角者若动才环之及乍前乍后乍左乍右殃愈甚一曰荧惑出当有大兵入则兵散周还止息乃为其死丧寇乱在其野者亡地以战不胜东行疾则兵聚于东方西行疾则兵聚于西方其南为丈夫丧其北为女子丧荧惑天子理也故曰虽有明天子必视荧惑所在太白【晋灼曰常以正月甲寅与荧惑晨出东方二百四十日而入入四十日又出西方二百四十日而入入三十五日而复出东方出以寅戌入以丑未也】曰西方秋金义也言也义亏言失逆秋令伤金气罚见太白日方南太白居其南日方北太白居其北为赢侯王不宁用兵进吉退凶日方南太白居其北日方北太白居其南为缩侯王有忧用兵退吉进凶当出不出当入不入为失舎不有破军必有死王之墓有亡国一曰天下匽兵野有兵者所当之国大凶当出不出未当入而入天下匽兵兵在外入未当出而出当入而不入天下起兵有至破国未当出而出未当入而入天下举兵所当之国亡当期而出其国昌出东为东方入为北方出西为西方入为南方所居久其国利易其乡凶【苏林曰疾过也一说易乡而出入也晋灼曰上言出而易言疾过是也】入七日复出将军战死入十日复出相死之入又复出人君恶之已出三日而复微入三日乃复盛出是为耎而伏【晋灼曰耎退也不进而伏伏不见也】其下国有军其众败将北已入三日又复微出三日乃复盛入其下国有忧帅师虽众敌食其粮用其兵虏其帅出西方失其行夷狄败出东方失其行中国败一曰出早为月食晩为天祅及彗星将发于亡道之国太白出而留桑榆间病其下国【晋灼曰行迟而下也正出举目平正出桑榆上余二千里也】上而疾未尽期日过参天病其对国【晋灼曰三分天过其一此戌酉之间也】太白经天天下革民更王【孟康曰谓出东入西出西入东也太白隂星出东当伏东出西当入西过午为经天晋灼曰日阳也日出则星亡昼见午上为经天】是为乱纪人民流亡昼见与日争明彊国弱小国彊女主昌太白兵象也出而髙用兵深吉浅凶卑浅吉深凶行疾用兵疾吉迟凶行迟用兵迟吉疾凶角敢战吉不敢战凶击角所指吉逆之凶进退左右用兵进退左右吉静凶圜以静用兵静吉趮凶出则兵出入则兵入象太白吉反之凶赤角战太白者犹军也而荧惑忧也故荧惑从太白军忧离之军舒出太白之隂有分军出其阳有偏将之战当其行太白还之破军杀将辰星杀伐之气战鬭之象也与太白俱出东方皆赤而角夷狄败中国胜与太白俱出西方皆赤而角中国败夷狄胜五星分天之中积于东方中国大利积于西方夷狄用兵者利辰星不出太白为客辰星出太白为主人辰星与太白不相从虽有军不战辰星出东方太白出西方若辰星出西方太白出东方为格野虽有兵不战辰星入太白中五日乃出及日而上出破军杀将客胜下出客亡地辰星来抵太白不去将死正其上出破军杀将客胜下出客亡地视其所指以名破军辰星绕环太白若鬭大战客胜主人吏死辰星过太白间可椷剑小战客胜【苏林曰椷音函函容也其间可容一剑也】居太白前旬三日军罢出太白左小战歴太白右数万人战主人吏死出太白右去三尺军急约战凡太白所出所直之辰其国为得位得位者战胜所直之辰顺其色而角者胜其色害者败【晋灼曰郑色黄而赤苍小败宋色黄而赤黑小败楚色赤黑小败燕色黑黄小败皆大角胜也】太白白比狼赤比心黄比参右肩青比参左肩黑比奎大星色胜位【晋灼曰有色胜得位也】行胜色【晋灼曰太白行得度胜有色也】行得尽胜之【晋灼曰行应天度虽有色得位行尽胜之行重而色位轻星经传得字作德】辰星【晋灼曰常以二月春分见奎娄五月夏至见东井八月秋分见角亢十一月冬至见牵牛出以辰戌入以丑未二旬而入晨之东方夕候之西方也】曰北方冬水知也听也知听失逆冬令伤水气罚见辰星出蚤为月食晩为彗星及天祅一时不出其时不和四时不出天下大饥失时而出为当寒反温当温反寒当出不出是谓击卒兵大起与它星遇而鬭天下大乱【祅星彗孛之属也一曰五星】出于房心间地动塡星【晋灼曰常以甲辰元始建斗之歳塡行一宿二十八歳而周天也】曰中央季夏土信也思心也仁义礼智以信为主貌言视听以心为主故四星皆失塡星乃为之动塡星所居国吉未当居而居之若已去而复还居之国得土不乃得女子当居不居既已居之又东西去之国失土不乃失女不有土事若女之忧居宿久国福厚易福薄当居不居为失塡其下国可伐得者不可伐其赢为王不宁缩有军不复一曰既已居之又东西去之其国凶不可举事用兵失次而上一舍三舍有王命不成不乃大水失次而下二舍有后慼其歳不复不乃天裂若地动






　　玉芝堂谈荟巻十八
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷十九
　　明　徐应秋　撰
　　经星名数
