<!-- { "loadSidebar": true } -->
　　结璘嫦娥
　　大洞经日亦名郁仪月亦名结璘上清紫文云郁仪奔日之仙结璘奔月之仙七圣记郁仪赤文与日同居结璘黄文与月同居蛾眉山洞石书云郁仪引日精结璘致月神仙书有太上郁仪文太上结璘文玉京山经云左顾提郁仪右眄擕结璘黄庭经郁仪结璘善相保高奔日月吾上道登眞隐诀云上眞之道七郁仪奔日文爲最结璘奔月文爲次唐麟德殿东西有郁仪结璘楼又奔日月二景隐文曰西山下洞台中有郁仪结璘经九眞中经曰奔日月之道无上太清九皇四司眞人之所宝秘元君之玉章也自非有玉名及东华紫字皆不得闻见郁仪奔日结璘奔月章温飞卿赋璀璨织女之东足燕婉嫦娥之结璘盖郁仪者羲和结璘者嫦娥也搜神记羿请不死之药于西王母嫦娥窃以奔月将往筮于有黄有黄占之曰吉翩翩归妹独将西行逄天晦芒毋恐毋惊后且大昌嫦娥遂托身于月是爲蟾蜍易归藏云嫦娥奔月是爲月精不言其名结璘乐彦引道德经又有月中仙人宋无忌及纎阿岩女子跃爲月御之说而广说则云嫦娥奔月之后羿思惟成疾正月十四夜忽有童子诣宫求见曰明日乃月圆之夜宜用粉米作团如月置西北方呼夫人之名三夕可降耳如期果降爲夫妇如初今言月中有嫦娥大谬盖月中自有主者乃结璘非嫦娥也又酉阳杂俎旧言月中有桂有蟾蜍故异书言月桂髙五百丈有一人常斫之树创随合人姓吴名刚学仙有过谪令伐树李贺箜篌引则以爲吴质杂俎又载郑仁本表弟与一王秀才游嵩山见一人枕一襆物呼之其人曰君知月七宝合成乎月势如丸常有八万三千戸修之予即一数因开襆有斤凿数事玉屑饭两裹授与二人曰分食此虽不足长生可一生无疾然则月中固不止一嫦娥矣学斋占俾云庄子载嫦娥一事后汉张衡灵宪引之爲证且云嫦娥托身于月是爲蟾蜍岂有人化蟾蜍之理假如其说蠢尔形容尚得爲月中仙乎其后承讹因陋盛赞素娥之美至明皇游月宫而怪妄极矣尝观汉志黄帝使羲和占日常仪占月车区占星疑嫦娥即常仪之误及读周官注仪义二字古皆音俄而洪正相适引诗实惟我仪协在彼中阿乐且有仪亦协中阿太亦以各遵其仪协不偏不陂而汉碑凡蓼莪皆作蓼仪然后知诸人之妄以常仪爲嫦娥明矣足订诸说之讹
　　日月二星
　　甘氏星经日一星在房之西氐之东日者阳精之宗也爲鸡二足爲乌三足鸡在日中而乌之精爲星以司太阳之行度日生于东故于是在焉月一星在昴之南毕之北月者隂精之宗也爲兎四足爲蟾蜍三足兎在月中而蟾蜍之精爲星以司太隂之行度月生于西故于是在焉日精在房氐月精在昴毕自司其行度而氐房昴毕乃黄道之所经不得而司之按此则日月之外又有日月二星今人言日中有三足乌而不言日中有二足之鸡言日中有乌月中有蟾蜍而不知乌与蟾蜍之精各爲星也又按鸡正西方之物兎正东方之物大明生于东故鸡入之月生于西故兎入之此犹镜之炤西象入东镜东象入西镜云尔范育曰日出于昴卯之属爲兎而兎之宅乃在月中月出于酉酉之属爲鸡而鸡之宅乃在日中是爲隂阳之精互藏其宅灵宪曰日者阳精之宗积精成象积象成禽金鸡火乌也皆三足表阳之类其数竒月者隂精之宗积精成象积象爲兽玉兎蟾蜍也皆四足表隂之类其数偶河图蟾蜍去月天下大乱朱文公曰当望不见蟾蜍大水城防民流亡物类相感志凡日无光则日乌不见日乌不见则飞乌隐乱汉元帝永光元年日无光其日长安无乌或言日中乌去之也明夷日入地中丘长春曰轻清者上腾为天重浊者下凝为地三光轻清悉止于天如何却沉于地乎夫二十八宿周天均布太阳逐日防同一歳之中歴经周徧且如日在箕斗箕斗在天河日入时星河皆入地邪日独入地而星河只在天耶若道星河皆入地则七八月间河汉尤显日正东西出没初夜则河汉东北西南向晓则东南西北是知河汉不入地而随天运行若日入地与箕斗拆破如何向晓则东方出时却与箕斗相防同行天上乎天上日月无出没人闲常有出没此间东方日出时西向千里之外犹未万里之外犹昏北斗直西半夜北斗之北初没子丑寅卯周天轮次迤而去未尝暂止北斗斡运昭然可见而强称日入地中有何意义明夷之象假象明理耳
　　周髀步日自东而南而西而北穹天所论日绕辰极没西而还东不出入地中周云渊曰日月星辰丽天转运其去人有逺近而在天无升沉以极之东西为经南北为纬非人所谓东西南北也人谓东西南北非有常处各以日出为东日中为南日入为西日没为北以见日为昼不见日为夜极东谓南南方之东也极西谓北北方之西也以背日为北向日为南昼夜易处东西无方而八方皆南矣
　　日食二十占
　　成帝永始元年九月日有食之四方不见京师见谷永以为沉湎于酒祸在内也二年二月日有食之四方见京师不见谷永以爲百姓屈竭祸在外也司马光以四方不见京师见者祸尚浅四方见京师不见祸浸深又京房易传曰亡师兹谓不御厥异日食其食也既并食不一处诛众失理兹谓生叛厥食既光散纵畔兹谓不明厥食先大雨三日雨除而寒寒即食专禄不封兹谓不安厥食既先日出而黑光反外烛【韦昭曰中无光四边有明外烛】君臣不通兹谓亡厥蚀三既同姓上侵兹谓诬君厥食四方有云中央无云其日大寒公欲弱主位兹谓不知厥食中白青四方赤已食地震诸侯相侵兹谓不承厥食三毁三复君疾善下谋上兹谓乱厥食既先雨雹杀走兽弑君获位兹谓逆厥食既先风雨折木日赤内臣外乡兹谓背厥食食且雨地中鸣【韦昭曰地中有声如鸣耳或曰如狗子声】冢宰专政兹谓因厥食先大风食时日居云中四方无云伯正越职兹谓分威【师古曰正者长帅之称】厥食日中分诸侯争美于上兹谓泰厥食日伤月食半天营而鸣【韦昭曰食半谓食望也臣瓒曰月食半谓食月之半也月食常以望不为异也】赋不得兹谓竭厥食星随而下受命之臣专征云试厥食虽侵光犹明若文王臣独夫纣矣小人顺受命者征其君云杀厥食五色至大寒陨霜若纣臣顺武王而诛纣矣诸侯更制兹谓叛厥食三复三食食已而风地动嫡让庶兹谓生欲厥食日失位光晻晻月形见酒亡节兹谓荒厥食乍青乍黑乍赤明日大雨发雾而寒凡食二十占其形二十有四改之輙除不改三年三年不改六年六年不改九年
　　日夜食
　　庄公十八年三月日有食之谷梁传曰不言日不言朔夜食史推合朔在夜明旦日食而出出而解是为夜食刘向以为夜食者隂因日明之衰而夺其光又春秋日食三十六有甲乙者三十四歴家推验精者不过二十六唐一行得二十七宋卫朴得三十五独庄十八年三月古今算不入食法见困学记闻刘歆三统以为五月二十三分月之二十而日一食空得食日而不得时乾象歴始推日食加时中兴天文志按战国以后古歴废坏汉世始推月九道然未验其所行之迟速也汉末都尉刘洪作乾象歴复推月行迟速然交食之法犹未详着大抵朔望値交不问内外入限便食至陈世张宾创立外限然应食不食亦未能明惟隋张胄元独得其妙以为日行黄道月行月道交络黄道外十三日有竒入经黄道谓之交朔望去交前后十五度即当食若月行内道在黄道之北食有验月行外道在黄道之南虽遇正交无繇掩映食多不验交食之法至是始精
　　旧说日有五蚀谓起上下左右中央也汉尚书令黄香曰日蚀皆从西无上下中央者春秋鲁桓公三年日蚀贯中上下竟黑疑者以为日月正等月何得小而见中郑曰月正掩日日光从四边出故言从中起也春秋二百四十二年日食三十六前汉二百一十年日食五十三后汉一百九十六年日食七十二魏晋一百五十年日食七十九又春秋日食三十六晦七夜二二日一汉高即位三年十月十一月晦日频食前汉日食五十三而朔十三晦三十六先晦一二日三后汉郑兴曰日月交会数应在朔顷日食每多在晦先时而合月行疾也京房易传日食不以晦朔名曰薄人君诛杀不以道或贼臣将暴起
　　交初交中
　　洪景卢曰歴象论日月食自汉太初以来始定日食不在朔则在晦否则二日然甚少月食则有十四十五十六之差盖置望参错也天体有二交道曰交初曰交中交初者星家以为罗防交中者计都也隐暗不可见于是为入交法以求之然不过能求朔望耳若余日入交则书所不载繇汉及唐二十八家暨本朝十一歴皆然姑以庆元丁巳歳五次月食考之二月望为入交中七月为交初惟十月二十二十一日连两夜乃以二更尽月食之既才两刻复明十一月十八夜复如之案此三日皆是交中十月二十夜月在张五度而计都在翼二度次夜月在张十七度计都未定相距才四度耳十一月十八夜月在星五度而计都在张十九度相距二十度十二月十七夜五更月在星二度入交阳末卯初四刻交甚食六分半八刻退交十四夜四更月在张六度交中隂初至寅四刻交甚食九分卯五刻退交其验如此予窃有疑焉太隂一月一周天必两値交道今年遂至八食一一如星官歴翁之说仍不拘月望则玉川子之诗不胜作矣当更求其旨趣云顷见太史局官刘孝荣言月本无光受日为明望夜正与日对故一轮光满或月行有迟速先后日光所不照处则为食朔旦之食日月同宫如月在日上掩太阳而过则日光为所遮故为日食非此二日则无薄蚀之理春秋隐公元年至哀公二十七年凡三千一百五十四日食惟三十六是虽交而不食也襄二十一年九月十月二十四年七月八月频食是顿交而食也汉高三年十月十一月亦频食余闻之畴人太阳交会时常有亏但分数不多下土不见则不言食言食大抵以三分为率
　　歴家以日之行天一日一周月之行天二十九日有余乃一周日月异道互相交错月之一周必半在日道里从外而入内也半在日道表从内出外也或六入七出或七入六出凡十三出入而与日一会歴家谓之交道通而计之一百七十三日有余而有一交交在望前朔则日食望则月食交在望后望则月食后月朔则日食此自然常数也
　　月在日上当云月在日下
　　夷坚志宋宁宗庆元二年十月二十夜月三更后出团圆如望夕临安嘉兴两郡人未寝者皆见之草木子元至正七年正月既望夜月出无光
　　五星各占
