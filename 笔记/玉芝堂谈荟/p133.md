<!-- { "loadSidebar": true } -->
　　书画有赏鉴好事二家其説旧矣若求其人则自人主侯王将相以至方外衲子固宜有之张彦逺云有收藏而不能鉴识能鉴识而不善阅翫能阅翫而不能装褫能装褫而无诠次皆病也赏鉴家汉武帝元帝明帝灵帝魏髙贵乡公晋桓卢循宋始兴王刘鉴张则袁倩陆绥范煜徐爰虞龢巢尚之徐希秀孙奉伯齐髙帝刘填毛惠逺梁武帝元帝邵陵王纶陶大中景朱领军异刘秘监之遴沈炽文唐懐充徐僧权孙子真庾于陵法象徐汤孙逹姚懐珍范祖江僧寳满骞陈延祖顾操陈后主江仆射总姚尚书察何祭酒妥隋炀帝杨越公素薛内史道衡诸葛学士頴柳学士僧智果辨才唐太宗宗魏王秦薛主簿收褚大夫亮魏侍中征李参军德頴平功曹俨苏司马最常侍郎授虞学士世南欧阳率更询韦侍郎述钟光禄绍京归右史季造薛少保稷王丞相方庆张丞相嘉贞姚梁公崇张燕公説席补阙巽武学士平一王秘书知逸刘参军匪矜陆给事坚褚学士无量马学士懐素徐散骑峤徐祭酒浩张司马懐瓘许金吾时即穆聿潘御史履慎蔡金部希叔窦司马瓒给事绍议郎员外泉张郎中从中侍郎惟素韩晋公滉陆曜僧良朏道士卢元卿髙铜官志宜温国簿晁萧桂州祐陈长史阁赵天水征明徐御史守行薛郎中邕归侍郎登张丞相延赏李丞相泌李丞相勉张丞相靖李祠部瓒兵部约张主客认员外彦逺刘金部绎刘剑州知章李丞相吉甫李丞相德裕裴中令度段丞相文昌韩侍郎愈马仆射总闗沩郭晖潘淑袁明梁赵驸马嵓刘千牛彦齐胡翼南唐李后主煜吴越钱王俶宋太宗徽宗髙宗苏参政易简转运舜元长史舜钦欧阳少师修苏端明轼米礼部芾李简法公麟王都尉诜刘职方泾薛郎中绍彭赵郎中明诚刘学士敞黄较书伯思勾中正王秘阁巩阙员外董广州逌刘内侍瑗米敷文友仁吴郡王琚张观察镃赵临安与懃赵軡辖伯驹伯骕赵朝散孟坚周义乌密金章宗赵学士秉文元文宗赵承防孟頫虞学士集柯博士九思倪山人瓒杨提举维祯明宁献王周宪王沈山人周吴尚书寛陆文裕深文待诏征明博士彭教谕嘉王太守延陵顾御医定芳父子好事则唐张侍郎昌宗麟台易之宗侍中楚客武郡王廷秀李丞相林甫黎京兆干王丞相涯仇中尉士良张太常廷范宋楚枢密昭甫孙节度承佑孙骠骑思皓李侍中炜蔡太师京章丞相惇秦少师熺韩太师侂胄贾太师似道明毛南宁良黄锦衣琳陆太宰完王中翰延喆靳尚寳及迩时朱太保希孝若唐李王宋之楚蔡明之毛陆朱可微兼赏鉴若乃宁庶人宸濠严逆人世蕃葢富贵贪婪之极而旁及于此固不可以言好事也
　　古今藏书画之富卒从灰烬散失桓悉裒二王顾恺之书画精者以自随其他下建康后所得珠玉古器名迹悉沉之江此一厄也梁武帝时二王以下书迹至万五千纸后元帝江陵陷取图籍十四万卷悉焚之书画器玩称是于谨煨烬之余仅得三千卷此二厄也唐文皇兰亭从殉外法书名画不啻数千右军亦一千五百纸为宗楚客安乐太平公主散殆尽其名迹最妙者复遭岐王之火此三厄也开元天宝所收失于安史之乱此四厄也南唐收藏图籍万卷尤多钟王妙迹金陵陷同黄保仪悉火之此五厄也徽宗以全盛之力酷意访求唐人硬黄临二王帖至三千八百余幅顔鲁公墨迹至八百余幅宣和殿所藏大小礼器五百有九至政和间尚方所贮至六千余而靖康之难流落兵燹殆尽此六厄也至藏书之多沈约十二万卷吴竞西斋书目一万三千四百余卷韦述续七志有二万卷李邺侯挿架三万卷南唐冯贽自言家藏书二十万卷宋南都戚氏歴阳沈氏庐山李氏九江陈氏番阳陈氏王文康李文正宋宣献晁以道刘壮舆皆号藏书之家邯郸李淑五十七类三万三千一百八十余卷田镐三万卷昭德晁氏三万四千五百卷又如濮安懿王之子宗绰书七万卷石林叶氏多至十万卷宋末直斋陈氏多至五万一千八百余卷蜀中三李【秀岩东牕凤山】所藏僻书尤多周公谨家三世积书四万二千余卷及三代以来金石刻一千五百余种皆终燬于兵火散佚不全每为之揜卷而三叹也
　　四声七音
　　宛委编曰沈约始为四声韵以平上去入分清浊高下至隋仪同刘臻等论及声韵以今声调既自有别诸家取舍亦复不同吴楚则时伤轻浅燕赵则多伤重浊秦陇则去声为入梁益则平声似去又支脂鱼虞共为一韵先仙尤侯俱论是切因取吕静韵集夏侯该韵畧阳休之韵畧周思言音韵李季节音谱杜台卿韵畧等叅伍之当时遂有陆法言撰本孙讷言笺注而刘臻顔之推郎魏渊卢思道李若萧该辛德源薛道衡后又有郭知绪正朱笺三百字闗亮薛峋王仁煦祝尚丘孙愐严寳文裴务齐陈道固各增加字至宋成广韵二万六千一百九十四字沙门神珙又有四声五音九弄反纽图其序畧云聿兴文序反切为初一字有讹余音皆失又云欲反字先须纽弄为初一弄不调则宫商靡次昔有梁朝沈约创立纽字之图皆以平声碎寻难见唐又有杨甯公南阳释处忠撰元和韵谱词理稍繁寻求难显乃列五圆图为五声图每图皆从五音字行皆左转中有注识之又列二方图为九弄图图中取一字为头横列为图首题旁正之文以别之谱曰平声者哀而安上声者厉而举去声者清而逺入声者直而促旁纽者皆是双声正在一纽之中旁出四声之外旁正之自此而分清浊也东方喉声何我刚鄂謌可康各西方舌声丁的定泥宁亭聪歴南方齿声诗识之食止示胜识北方唇声邦剥雹北墨朋邈中央牙声更硬牙格行幸亨客自神珙之切行而韵字明矣郑樵曰江左始为韵书然识四声而不识七音知纵有平上去入四声而不知衡有宫商角征羽半征半商为七音纵成经横成纬经纬不交所以失立韵之原也七音之韵起自西域以三十六字为母天地万物之音备于此虽鹤唳风声鸡鸣狗吠皆可译也笔谈切韵之学本出西域汉人读字止曰读如某字未用反切然古语已有二声合为一字如不可为叵何不为盍如是为尔而已为耳之乎为诸之类似西域二合之音如輭字又从而犬亦切音也今切韵之法先类其字各归其母唇音舌音各八牙音喉音各四齿音十半齿半舌音二每声复有四等谓清次清浊清浊半也如颠天年田邦防厐茫之类是也皆得之自然非人为之如帮字横调之为五音帮当刚减央是也帮宫之清当商之清刚角之清减征之清央羽之清纵调之为四等帮谤旁茫是也帮宫之清谤宫之次清傍宫之浊茫宫之不清不浊就本音本等调之为四声帮谤傍博是也帮宫之清平谤宫之清上傍宫之清去博宫之清入四等之声多有声无字者如封峰蓬止有三字邕勇止有两字竦欲止有一字五音亦然滂汤康苍止有四字四声则有无声亦有无字者如萧字肴字全韵皆无入声此皆声之类也所谓切韵者上字为切下字为韵切须归本母韵须归本等切归本母谓之音和如德红为东之类德与东同一母也自有重中重轻中轻本等声书则服别等谓之类隔虽隔等须似其类谓唇与唇类齿与齿类如武延为绵符兵为平之类是也韵归本等如冬与东字母皆属端字中第一等中第一等声故都中切字第一等韵也以其归精字故精微音第一等声东字乃端字中第三等声故德红切红字第三等韵也以其归匣字故匣羽音第三等声又用牙用借声类例颇多梵人别音在音不在字华人别字在字不在音故梵有无穷之音华有无穷之字梵则音有妙义而字无文采华则字有变通而音无锱铢梵人长于音所得从闻入故曰此方真教体清净在音闻我昔三摩提尽从闻中入又曰目根功德少耳根功德多华人长于文所得从见入故以识字为贤智不识字为庸愚释氏长于音所得从闻入故以叅禅为大悟通音为小悟今宣尼之书东则朝鲜西则凉夏南则交趾北则朔易皆吾故封也瞿昙之书能入诸夏而宣尼之书不能至跋提河者以声音之道阂隔耳余冬叙録西国七音之学于中国有曰娑陀力有曰鸡识有曰沙识有曰沙侯加滥有曰沙腊有曰般胆有曰俟利莲其别有七于乐为宫商角征羽变宫变征之七调于字为喉牙舌齿半唇半齿之七音葢有耳学天竺妙语多繇于音中国之人亦有所未知也元氏有天下漠北之言与中国异尤非中国字之所该世祖时巴尔斯得佛氏遗教制古字以平上去入四声之韵分唇齿舌牙喉七音云字母甚简约而凡人之言语茍有其音者一无所遗论者谓元盛时此字为一代之文与苍颉史籕斯邈凡四矣其亦可异也哉鲍信卿取古及辉和尔问答比譬之言为书曰选玉集凡其音韵之所自出字画之所通毫厘之间具有分别南北人谓古学未有出其右者
　　六书字数
　　郑夹漈六书畧凡二万四千二百三十五字沈约韵一万一千五百二十字广韵二万六千一百九十四字周易二万四千二百七字尚书二万五千七百字毛诗三万九千一百二十四字礼记九万九千二十字周礼四万五千八百六字左传春秋一十九万六千八百四十五字孝经一千九百字大小九经合四十八万四千九十五字孟子七篇二百六十章三万五千四百一十字白香山碑文妙法莲华经六万九千五百五字维摩诘经二万七千九十二字金刚般若波罗密经五千二百八十七字佛顶尊胜阿罗尼经凡三千二十字阿弥陀经一千八百字观音普贤法门经六千九百九十字实相法密经三千一百五字般若波罗密多心经二百五十八字八种经合十一万六千八百五十七字三乘之要防万佛之秘藏尽矣
　　二字俱非正音
　　二字俱非正音者欵乃【袄霭】委蛇【逶迤】万俟【木其】冒顿【没突】可汗【克寒】阏氏【胭脂】龟兹【丘慈】允吾【铅芽县名】袒免【但问】宿留【秀溜】嫪毒【劳霭】彳亍【踯躅】汴防侯【什方即雍齿也】郦食其【异饥】金日防【密低】牂牁【臧哥】般若【鉢惹】咎繇【臯遥】茶首【蔡茂两头鹿也】方良【罔两】斯沾【赐觇】控摠【空怱】卢维【二水也音雷雍】翿【犀比】隆虑【林闾】于戏【乌呼】畏佳【隈惟】峄隗【摧頽】蠏螺【伛偻】梁闇【谅隂】辟倪【睥睨】魁结【椎髻】身毒【捐竺】虑虒【卢夷县名】朱提【殊时县名】取虑【趋闾县名】恶池【污沱】谷蠡【鹿离】枹罕【夫谦县名】行氏【拳精县名】格泽【胡各铎】亢仓【庚桑】墨尿【眉痴】吐谷浑【突浴魂】糊涂【音忽突】扶服【匍匐】
　　字书偏旁
