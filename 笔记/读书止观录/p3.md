<!-- { "loadSidebar": true } -->
　　柳子厚曰：“吾为文章，未尝敢以轻心掉之，惧其剽而不留也；未尝敢以怠心易之，惧其弛而不严也；未尝敢以昏气出之，惧其昧没而杂也；未尝敢以矜气作之，惧其偃蹇而骄也。抑之欲其奥，扬之欲其明，疏之欲其通，廉之欲其节，激而发之欲其清，固而存之欲其重。此吾所以羽翼夫道也。”读书者当观此。

　　苏公曰：“孔子曰：‘言之不文，行之不远。’又曰：‘辞达而已矣。’夫言止于达意，即疑若不文，是大不然。求物之妙，如系风捕影，能使是物了然于心者，盖千万人而不一遇也，而况能使了然于口与手乎？是之谓词达。词至于能达，则文不可胜用矣。”又云：“意尽而言止者，天下之至言也，然言止而意不尽，尤为极致。”范蔚宗云：“情致所致，故当以意为主，以文传意。以意为主，则其旨必达；以文传意，则其辞不流。”读书者当观此。

　　黄鲁直曰：“古之学道者，深探其本，以无诤三昧治之。所以万事随缘，是安乐法。读书万卷，谈道如悬河，而不知此，所谓书肆说铃耳。”扬子曰：“好书而不要诸仲尼，书肆也；好说而不要诸仲尼，说铃也。”读书者当观此。

　　东坡送安诗曰：“故书不厌百回读，熟读深思子自知。”《荀子》：“诵数以贯之，思索以通之。”朱子曰：“诵数，即今人读书遍数也。”古人读书，精勤如此。读书者当观是。

　　秦少章曰：“苏公尝言：观书，夜常以三鼓为率，虽大醉后，亦必披展，至倦乃寝。其每有赋咏及著撰，所用故实，虽目前烂熟事，必令秦与叔党诸人检视而后出。”读书者当观此。

　　有问苏公曰：“公之博洽可学乎？”曰：“可。吾读《汉书》，盖数过而始尽之。如治道、人物、地理、官制、兵法、货财之类，每一过，专求一事，不待数过而事事精核矣。”读书者当观此。

　　山谷云：“古之能文章者，真能陶冶万物。虽取古人之陈言入于翰墨，如灵丹一粒，点铁成金也。”读书者当观此。

　　山谷云：“每相聚，辄读数叶《前汉书》，甚佳。人胸中久不用古人浇灌之，则俗尘生其间，照镜觉面貌可憎，语言亦无味也。”米元章云：“三日不读书，便觉思涩。”殷中军云：“三日不读《道德经》，便觉舌本间强。”古人固未尝片时废书也。读书者当观此。

　　东坡在儋耳，语作文之法曰：“儋州虽数百家之聚，州人之所须，取之而各足。然不可徒得也，必有一物以摄之，然后为己用，所谓一物者，钱是也。作文亦然。天下之事，散在经、传、子、史中，不可徒得，必得一物以摄之，然后为己用，所谓一物者，意是也。不得钱，不可以取物；不得意，不可以用事。此作文之要也。”读书者当观此。

　　韩文公曰：“愈少鄙钝，于时事都不通晓，性好文学，因困厄悲愁，无所告语，遂得穷究于经、传、史记、百家之说，沈潜乎句读，砻磨乎事业，而奋发乎文章。凡自唐、虞以来，简编所存，大之为河汉，高之为山岳，明之为日月，幽之为鬼神，纤之为珠玑华实，变之为雷霆风雨，奇辞奥旨，靡不通达。”读书者当观此。

　　欧阳公曰：“闲居平日，以养思虑，故曰斋。每遇体之不康，则取六经、百氏，若古人之文章，诵之。爱其深博闲雅，雄富伟丽之说，则必茫乎以思，畅乎以平，释然不知疾之在体。”读书者当观此。

　　欧阳文忠云：“文之为言，难工而可喜，易悦而自足，世之学者，往往溺之。一有工焉，则曰：吾学足矣。甚者至弃百事不关于心，曰：吾文士也，职于文而已。此其所以至之鲜也。昔孔子老而归鲁，六经之作，数年之倾耳。然读《易》者无如《春秋》，读《书》者无如《诗》，何其用功少而至于至也？圣人之文虽不可及，然大抵道胜者，文不难而自至也。”读书者当观此。

　　子瞻谓景文曰：“某生平无快意事，惟作文章，意之所到，则笔力曲折，无不尽意，自谓世间乐事无复逾此。”吴生曰：以此为乐，则笔力曲折，安得不如意也。读书者当观此。

　　司马温公云：“道如山也，愈升而愈高；如路也，愈行而愈远。学者亦尽其力而止耳。”读书者当观此。

　　《九峰集》云：“圣贤之学，固非一日之具，日不足，继之以夜，积之岁月，自然可成。故曰：‘学以聚之，问以辨之。’斯言学非问辨，无以发明。今学者所至罕有发一言问辨于人者，不知将何以裨助性也，成日新之益乎？”又曰：“玉不琢不成器，人不学不知道。今之所以知古，后之所以知先，善者可以为法，恶者可以为戒。历观前辈立身扬名于当世者，未有不由学问而成。”读书者当观此。

　　《赘庞集》：“灵源好阅经史，食息未尝稍憩，仅能背讽乃止，晦堂因呵之。灵源曰：尝闻用力多者，收功自远。故黄太史鲁直云：清兄好学，如饥渴之嗜饮食，视利养纷华若恶臭。盖其诚心自然，非故尔也。”读书者当观此。

　　秦淮海云：“余少时读书，一见辄能通，暗疏之，亦不甚失。然负此自放，喜从滑稽饮酒者游，把卷无几，故虽有强记之力，而常废于不勤。比年来，颇愤自惩艾，而聪明已耗，不如昔之十一二，每阅一事，必寻数次，掩卷茫然，虽勤而善忘。嗟夫，败慧业者，当此二物也。”吴生曰：若既无强记之力而又不勤，是自与读书绝缘矣。虽然，敏者与天，勤奋与人。余每见朋友中有下目成诵者，究竟反一无所得，亦有终日矻矻，才能数行者，而到底称为学人。所谓愚者得之，明者失之；勤者得之，惰者失之也。谚云“将勤补拙”，又云“聪明反被聪明误”，皆至切当语。然余又尝谓不勤者，必非真敏者也。天下惟大聪明人，自然知学问之益。或曰：“敏而好学，夫子亦自称难矣。”余夏以其言为然。读书者当观此。

　　孙莘老请益于欧阳公。公曰：“此无他，惟勤读书，多为之，自工。世人患作文字少，又懒读书，每一书出，必求过人，如此，少有至者。疵病不必待人指摘，多作，自见之。”读书者当观此。

　　山谷诫子弟云：“吉蠲笔墨，如澡身浴德，指拭几砚，如改过迁善，败笔浣墨，旷弟子职。书几书砚，自点其面。惟弟惟子，临深战战。”读书者当观此。

　　山谷云：“子弟诸病皆可医，惟俗不可医。”眉公曰：“医俗独有书耳。”吴生曰：俗子弟，人皆知恶之。医俗之药，人则不知好也。故吾愿有子弟者，未俗，当无使即于俗；既俗，当无令终于俗。然求不俗子弟于俗父兄之家，是亦不可多得，则医俗之书，吾又愿人人自备也。读书者当观此。

　　朱晦翁曰：“病中抽几卷《通鉴》看，值难置处，不觉骨寒发耸，心胆欲堕地。向来只作文字看，全不自觉，直枉了读他古人书也。”读书者当观此。

　　李昭玘云：“一传未终，恍已迷其姓字，片文屡过，几不辨其偏傍。”吴生曰：此《升庵集》所引，目学之病，可谓极透切矣。读书者当观此。

　　陆游《上辛给事书》云：“前辈以文知人，非必苦心致力之辞也，残章断简，惯讥戏笑，皆足知之，甚至于邮传之题，亲戚之书，仓卒间之符檄、书判，皆可洞其心术、才能与生平穷达寿夭，如对枰而指黑白，不俟思索而得也。故善观晁错者，不必待东市之诛；善观平津侯者，不必待淮南之谋。”读书者当观是。

　　●卷三

　　刘定之尝称刘实喜著书，尤用意于《春秋》。中夜有得蹴童子燃灯，起书之，如获至宝。读书者当观此。

　　吕文懿好著书。尝考一事不获，不怿者累昕夕。一旦考得之，谓门人曰：“进我二阶，殊不若得此可喜。”周文安尝著《经书辨疑录》，每曰：“吾为此录，发经书之蕴，正先儒之失，破千载之疑，虽三公之尊，黄阁之荣，不与易也。”读书者当观此。

　　杨溥在狱中十年，家人供食久，数绝粮，又上命叵测，日与死邻，愈励志读书不辍。同难者止之曰：“事已如此，读书何为？”答曰：“朝闻道，夕死可矣。”吴生曰：古人著书读书，每发愤于穷苦患难之际，今人平时先自废弃，况患难时乎！若必待患难来而发愤，此其所以终身废弃也，此其所以终世偷生也。朝闻夕死，吾深有慕于杨公。读书者当观是。

　　徐武功入翰林，不专诗文，凡军旅、行役、水利之类，无不讲求。或曰：“公职在文事，事此何为？”徐曰：“此孰非儒者事？使朝廷一日有事用我，虽欲学，无能及矣。”吴生曰：卒成其言，有以哉。读书者当观是。

　　孙荣僖公交初任南驾部。每日散衙后，僚辈各归私第，或出访客。公独退处一室，默坐观书。或以为言，公曰：“对圣贤语，不犹愈于对宾客、妻妾乎！”读书者当观是。

　　曹月川日事著述，座下足著两砖处皆穿。读书者当观是。

　　雷尚书礼无书不读，郑端简晓尤留心国朝典章。世称：“古和知古，淡泉知今。”吴生曰：皆不可废者也。读书者当观是。

　　王端毅语人曰：“吾儿二十三中举，吾不欲其即仕，且令静览群书，闲阅世务，冀他日得实用耳。”王虎谷云：“王晋溪才识虽优，亦原学力，观其施诸经济，无一不由平日讲履之素。”吴生曰：操数寸之柔管，泥纸上之陈言，岂可谓之学问，岂可谓之文章！观二公之言，而思过半矣。读书者当观是。

　　曹鼐中会试乙榜，不受教职，愿得繁剧一职自效。改泰和典史。公暇，辄进学不倦，复修举之业。其尹诮之曰：“可作状元。”曹曰：“不如是不休。”吴生曰：所谓有志者事竟成也。读书者当观此。

　　宋金华同孙慎被执，孙曰：“读书万卷，乃有今日！”公曰：“为我读书少，未知明哲保身之理，读书何罪！”吴生曰：到死犹恨读书少，方是真读书者，方是善读书者。读书者当观此。

　　汪道昆牙签满架，客睥睨久之。公曰：“无苦其多，聊备检证。人生所用书，只须熟数种足矣。”吴生曰：此读书第一诀也。读书者当观是。

　　邹智居龙泉庵，贫无继晷之给，扫树叶蓄之，焚以照读书，达旦。如是者三年，遂成大儒。读书者当观此。

　　薛文清云：“读书体贴到自己身上，方有味。不然，虽读尽古今天下之书，无益也。读前句如无后句，读此书如无他书，心乃有入。口念书而心他驰，难乎有得矣。”又云：“读书必专精不二，方见义理，若以鸿鹄之心读书，必不能造乎精微。”读书者当观此。

　　刘青田曰：“学必潜心，然后可以有得。艺能时习，然后不为徒劳。”薛文清曰：“吾人开卷，即有与圣贤不相似处，可不勉乎？”读书者当观此。

