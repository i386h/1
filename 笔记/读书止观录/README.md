<!-- { "loadSidebar": true } -->
　　读书止观录　　（明）吴应箕 辑

　　●卷一

　　子墨子南游使卫关中，载书甚多，弦唐子见而怪之。墨子曰：“昔周公旦朝读书百篇，夕见七十士，故周公旦佐相天下，其修至于今。翟上无君上之事，下无耕农之难，吾安敢废是？”读书者当观是。

　　宁越，中牟人。苦耕稼之劳，谓其友曰：“何为可以免此？”友曰：“莫如学也。学，三十岁则可以达矣。”越曰：“请以十五岁。人将休，我不敢休；人将卧，我不敢卧。”学十五岁而为周威王之师。”读书者当观此。

　　梁邱据谓晏子曰：“吾至死不及夫子矣。”晏子曰：“婴闻之：‘为者常成，行者常至。’婴非有异于人也，常为而不置，常行而不休而已。”吴生曰：“所谓不在三更早，五更迟；只怕一日暴，十日寒。读书者当观此。

　　扬子云工赋，王君大习兵，桓谭欲从二子学。子云曰：“能读千赋则善赋。”君大曰：“能观千剑则晓剑。”谚曰：“习伏众神”，“巧者不过习者之门”。读书者当观此。

　　邴原少孤。数岁时，过书舍而泣。师曰：“童子何泣”？原曰：“凡得学者，有亲也，一则愿其不孤，一则羡其得学。中心伤感，故泣耳。”师恻然，曰：“苟欲学，不须资也。”于是就业。长则博物洽闻，金玉其行。读书者当观此。

　　朱穆耽学，锐意讲诵，或时不自知亡失衣冠，颠坠坑岸。其父以为专愚，几不知马之几足。高凤，字文通，家以农亩为业。妻尝之田，曝麦于庭，令凤护鸡。时天暴雨，凤持竿诵经，不觉潦水流麦，妻还怪问，乃省。读书省当观此。

　　李永和杜门却扫，绝迹下帷，弃产营书，手自删削。每叹曰：“丈夫拥有书万卷，何假南面百城？”吴生曰：弃产营书，是我辈常事。余尝语朋友中一二有力者，谓君辈自不须弃产，但于他所用者，损彼就此足矣。若余欲营书，虽欲不弃产，得乎？故余尝于小斋自述云：“产为丛书荡，堂非宝绘名”，盖实语也。又记余甲寅岁从市中见旧籍数副，尔时囊无一文，因从贾人赊回，后于里人处贷数金偿其价。一父老见而骇曰：“书何为哉？又去绝上好水田一亩矣。”至今思之一笑。读书者当观此。

　　魏武帝曰：“老而好学，唯余与袁伯业。”陈秘书瓒通九经百家，年逾九十，犹勤于笔研。读书者当观此。

　　王勰，字彦和，雅好文笔。既无山水之适，又绝亲知之游。独致尚文史，物务之暇，披览不辍。傅茂远泊然静处，不妄交游。袁司徒每经其户，欢曰：“经其户，寂若无人，披其帷，其人斯在，岂非名贤？”读书者当观此。

　　汉祖敕太子曰：“吾遭乱世，当秦禁书，自喜，谓读书无益。洎践祚以来，时方省书，乃使人知作者之意，追思昔所行多不是。”又敕云：“吾未学书，今观汝书，尚不如我。每上疏宜自书，勿使人也。”吴生曰：然则不读书而欲行之是者，不可得矣；不自书而欲书之成者，不可得矣。况彼为帝王，而此犹士庶乎！读书者当观是。

　　昭烈遗诏后主：“闲暇历观诸集及《六韬》、商、周书，益人意智。”宋太宗谓王显：“卿典机务，能熟读《军戒》三篇，亦可免于面墙。”又日进《御览》三卷，宋琪以为劳。帝曰：“开卷有益，不为劳。”吴生曰：至哉言也。今之不读书者，每自诿于家务沓杂，容知事有逾于君相者乎？日御万几，犹谓开卷有益，况号称学士，而束书高阁，自甘面墙，抑欲何也？余尝谓读书则无日不闲，不读书则无日不忙，是读书又却事之第一法也。读书者当观此。

　　魏照求入事郭泰，供给洒扫。泰曰：“当精义讲书，何来相近？”照曰：“经师易获，人师难遭。”黄山谷语王子飞曰：“读书十年，不如一诣习主簿。”读书者当观此。

　　徐遵明诣田猛略受学，一年欲去。猛略谓曰：“君少年从师，每不终业。”徐曰：“吾今知真师所在矣。”徐文远从耆儒沈重质问，曰：“先生所说，纸上语耳。若奥境有所未至也。”吴生曰：魏黄之论如彼，而二徐之论如此，亦各问其所得力者何如耳。读书者当观此。

　　支遁每标举会宗，而不留心象喻，解释章句，或有所漏。文字之徒多以为疑。谢安石闻而善之，曰：“此九方皋之相马也，略其玄黄，取其俊逸。”读书者当观此。

　　真人告许翙曰：“学道如穿井，井弥深，土弥难出。”读书者当观是。

　　杨雄与刘歆书曰：“雄为郎，自奏少不得学，而心好沈博绝丽之文，愿不受三岁奉，冀自克就。有诏不守奉，令尚书赐笔墨钱六万，观书于石渠。后一岁作《绣补》、《灵节》、《龙骨》铭诗三章。成帝好之，遂得尽意。故天下上计孝廉及郡内卫卒会者，雄常把三寸弱翰，赍油素四尺，问其异语，归即以铅摘次之于椠，二十七岁于今矣。”苏秦、张仪佣书，遇圣人之文，无题记处，则以墨书掌内股里，夜还，折竹写之。读书者当观此。

　　葛洪贫无童仆，篱落不修，常披榛出门，排草入室。屡遭火，典籍尽。乃负笈徒步，借书抄写，卖薪买纸，燃火披览。所写皆反覆，人少能读之。吴生曰：余亦不可谓有典籍，然常遭火矣，而勤苦无葛丹井之万一，羞哉。又曰：读书欲称博洽，未有不如此而成者。且无论学问一道，即如学书，犹是儒者一艺耳。钟太傅坐卧书画，衣被俱穿。欧阳率更见道旁碑，玩三日不去。怀素自谓担笈杖锡，西游上国，遍咨笔法于当代名公，而于残简断碑临摩殆遍。米元章见蔡攸帖，求易不得，至于据舷欲坠。李卓吾曰：如此好书，焉得不好？凡事皆然，靡不成者。读书者当观此。

　　顾欢贫，乡中有学舍，无以受业。欢于舍壁后倚听，无遗忘者。夕则燃松而读，或燃糠自照。刘峻自课读书，常燎麻炬，从夕达旦。时或昏睡，爇其鬓发，乃觉复读。闻有异书，必往祈借，崔慰祖谓之书淫。吴生曰：囊萤、映雪、刺股、凿壁，古人贫而勤学，皆此类也。余所最旨者，王休泰贫而好学，尝三日绝粮，执卷不辍。家人诮之曰：“困穷如此，何不耕？”王徐答曰：“我尝目耕耳。”读书者当观此。

　　刘松作碑铭以示卢思道，思道多所不解，乃感激读书，师邢子才。后为文示松，松复不能解，乃欢曰：“学之有益，岂徒然哉！”《斋书》曰：“邪子才有书甚多，不甚校雠，尝谓‘误书思之，更是一适。’妻弟李节谓劭：‘思误书，何由便得？’劭曰：‘若思不能得，便不劳读书。’”读书者当观此。

　　崔浩表太武言：“臣禀性劣弱，力不及健妇人。唯是专心思书，忘寝与食，至梦与鬼争议，遂得周公、孔子之要术，始知古人有虚有实，妄语者多，真正者少。”读书者当观此。

　　李谧师孔璠，数年后，还就谧请业。门人语曰：“青成蓝，蓝谢青。师何常，在明经。”读书者当观此。

　　任末年十四便勤学。或依林木之下，编茅为庵，削荆为笔。夜则映月望星，暗则燃蒿自照，观书有会意，则题其衣裳及掌里，以记其事，门徒说其勤学，更以净衣易之。读书者当观此。

　　宋次道家书，皆校雠三五遍，世之藏书，以次道家善本。住在春明坊。昭陵时，士大夫喜读书，多僦居其侧，以便于借置故也。当时，春明宅子僦直比他处常高一倍。读书者当观此。

　　刘道原就宋次道家观书。宋日具酒馔为主人礼，道原不受，闭阁抄书，旬日而毕。吴生曰：余亦欲就人观书，奈无次道之主人。何哉？若杜预与子贶书曰：“知洪颇欲念学，令同还。车致副书，可案录受之，当别置一宅中，勿复以借人。”是杜预不借书于人矣。倪若水藏书甚多，列架不足，叠窗安置，不见天日，子弟值日看书。借书者，先投束修羊。是倪若水自不令人借矣。故吾愿藏书之家，为孙尉，为宋次道，无为杜预，为倪若水。读书者当观是。

　　柳氏《序训》：“余家升平里西堂，藏经、史、子、集，皆有三本。纸墨签束华丽者镇库，一本随行披阅，一本后生子弟为业。”读书者当观此。

　　匡衡好学，邑有富民，其家多书。衡与之佣作，而不取直，曰：“愿借主人书读之。”读书者当观是。

　　王充著《论衡》，中土未有传者。蔡中郎至江东得之，叹为高文。恒秘玩，以为谈助，及还北，诸公觉其谈更远，检求帐中，果得《论衡》一部。其后，王朗为会稽太守，又得其书，时人称其才进。或曰：“不见异人，当得异书。”问之，果得《论衡》之益，抱朴子曰：“时人在蔡邕帐中，搜得《论衡》，捉数卷持去。邕丁宁之曰：‘唯我与尔共之，勿广也。’”吴生曰：戒人勿广，邕见亦自不广。然吾辈读书，亦必有得力书如《论衡》，虚心如蔡中郎，而后可历观古昔。柳子厚得退之文，必以薇露浣指而后读。欧阳公见苏文曰：“老夫当让此人放出一头地。”又谓其子棐曰：“尔记三十年后，无称我文者。”东坡于人一句之善，即极口称美不置，而于黄、秦、张、晁，又时时自谓不及。近世如苏州徐武功，有向索文者，辄曰：“子欲为不朽计，当寻秀才吴宽。”王晋溪于阳明未谋面也，以其小像悬之中堂，焚香对坐，右手抱孙，左手执其奏疏，读至关捩，即击节欢呼曰：“生儿当如此辈奇男子！”唐荆川闻人一言一行之善，必亲为记录；王凤洲于后生辈诗文一句好者，亦赞赏不已，而于李于麟终身推毂无闲言。前辈谦虚服善如此，此政其识见大分明处，即其学问长进处也。不然，抔饮之器，不再注焉则溢。毋论人有善而不知，即知焉而奖藉之也，得乎？读书者当观此。

　　陶弘景读书万卷，一事不知，深以为耻。吴生曰：贞白饵芝餐术，抗志云霞，学士之习，宜所不屑为，而不废博洽如此，所谓“天下无不识字之神仙”也。读书者当观此。

　　张茂先雅爱书籍，身死之后，家无余财，惟有文史，溢于几箧。尝徙居，载书三十乘。秘书挚虞，撰定官书，皆资华本，以取正也。天下奇秘世所罕有者，悉在华书，博物洽闻，世无比。读书者当观此。

　　孔臧与子琳书云：“顷来闻尔诸友生，讲肄书传，孜孜昼夜，衎衎不怠，善矣。人之进退，惟闻其志，取必以渐，勤则得多。山涧至柔，石为之穿；蝎虫至弱，木为之敝。岂非渐之致乎？”读书者当观此。

　　沈约每见王筠文，嗟咨谓曰：“昔蔡伯喈见王仲宣称曰：‘王公之孙，吾家书籍，悉当相与。’仆虽不敏，请附斯言。自谢诸贤零落，平生意好殆绝，不谓疲暮复逢于君。”读书者当观此。

