<!-- { "loadSidebar": true } -->
　　曹曾积石为仓以藏书，世名“曹氏书仓”。任昉博学，家虽贫，聚书至万余卷，率多异本。卒后，武帝使学士贺纵共沈约勘其书目，官无者就昉家取之。吴生曰：“余亦不欲为曹氏之石仓，得任家之异本，但令好读之志不衰，可读之书不匮，足矣。”又曰：“任惟贫而聚书，则今之贫而无学者，不得借口矣。”读书者当观此。

　　袁峻家贫，无书，每从人假借，必皆抄焉。自课，日五十纸，纸数不登则不止。柳仲郢退公布卷，不舍昼夜。九经三史，一抄，魏晋南北史，再抄。手书分门三十卷，号“柳氏自备”。小楷精谨，无一字肆笔。衡阳王钧手自细书五经置巾箱中，以备遗忘。贺玠曰：“殿下家富坟索，何复须此？”答曰：“巾箱中有五经，于检阅既易，且一更手抄，则永不忘。”晁无咎言东坡少时，手抄经史，皆一通。每一书成，则变一体，卒之学成。吴生曰：此皆读书不废抄者也。余亦尝谓手抄有三益：先经抄一遍，于记诵亦易，益一也；可以校书之讹误，收己之放心，益二也；常抄，则手法亦熟，即以当学字，益三也。今时读书，有力者必雇倩佣史，其或不得已而抄，又潦草成行，而其贫者，又直诿于无书可抄。手抄之益，今之不解也久矣。读书者当观此。

　　侯道华好子、史，手不释卷。尝曰：“天上无愚懵仙人。”读书者当观此。

　　叶廷珪云：“余幼嗜书，自肄业郡庠，牵丝入仕，四十余年未尝释卷。食以饴口，怠以为枕。士大夫家有异常，无不借，借无不读，读无不终篇而后止。尝恨无赀不能尽传写，间作数十大册，择其可用者手抄之，名曰《海录》。”读书者当观此。

　　吴枋曰：“陆务观言，司马温公闻新事即录于册，且记所言之人。近鄱阳董草庭检阅亦然。枋不免效颦，凡耳之所闻，目之所见，口之所诵，心之所得，随手抄记，且曰：《野乘》。读书者当观此。

　　司马温公独乐园文史万余卷，晨夕披阅，虽数十年，皆新如未手触者。每岁以上伏及重阳日，视天气晴明，设几案于当日所，侧群书其上，以暴其脑。所以年月虽深，终不损动。至启卷，先视几案净洁，籍以茵褥，然后敢启。或欲行，即承以方版，非唯免手汗渍及，亦恐触动其脑。每竟一版，即侧右手大指面衬其沿，而复以次指面捻而挟过。又尝撰《资治通鉴》，卷数繁漫，颠倒涂抹，率无一字及草，其精谨如此。吴生曰：此所以为温公也。读书者当观此。

　　周续之诣范宁，受业数年。诵五经、五纬，号曰“十经”。徐广年过八十，犹岁读五经一遍。萧德言每开五经，必束带畲濯，危坐对之。孔藏乞为太常，专修经学。李固与弟书曰：“昔严夫子有言，经有五，涉其四；州有九，游其八。欲类此子矣。”吴生曰：此皆读五经者也。今世士子，专事训诂，一经犹不能精，况五经耶？间有一二博涉者，又皆趋史而遗经，是失学问之源而昧文字之祖也，惜哉。读书者当观是。

　　刘捷卿续《诗》、《书》、《礼》、《乐》、《春秋》五说，既成，语人曰；“天下滔滔，知我者希。”终不以示人。吴生曰：亦不必然。何如今之刻诗文者哉！读书者当观此。

　　全子栖为文则入自课庵，一文必三草。十年后，悟其浅近，尽付于火，生平凡三焚文集。吴生曰：近时王遵岩亦然。然则脱手而即自谓妙者，必其不妙者也。所谓学无穷时，文无尽境。读书者当观此。

　　薛道衡每构文，必隐坐空斋，蹋壁而卧，闻户外有人便怒。吴生曰：古时天才，如相如、左思、王充、王勃辈，何人不然。所谓“居不深者，思不远”，又曰“疾行无善步”，是也。余常主是说而人不信，不知如阮嗣宗、李太白、杨大年者，别是一种天才，岂容近人学步！读书者当观此。

　　董谒好异书，见辄题掌，还家，以片箨写之。舌黑掌烂，人谓谒掌录而舌学。读书者当观此。

　　虞集常自谓曰：“执笔唯凭于手熟，为文每事于口占。”读书者当观此。

　　●卷二

　　荀子曰：“君子学不可以已。青，出于蓝而胜于蓝。冰，水为之，而寒于水……。故木受绳则直，金就砺则利。君子博学，而日三省乎己，则知明而行无过失矣。故不登高山，不知天之高也；不临深溪，不知地之厚也；不闻先王之遗言，不知学问之大也。”读书者当观此。

　　荀子曰：“好书者众矣，而仓颉独传者，一也；好稼者众矣，而后稷独传者，一也；好乐者众矣，而夔独得传者，一也；好义者众矣，而舜独传者，一也。倕作弓，浮游作夭，而羿精于射；奚仲作车，乘杜作乘马，而造父精于御。自古及今，未尝有两而精者也。”然则读书者，亦惟一而已。又曰：“士学问不厌，好士不倦，是天府也。”又曰：“少儿不学，长无能也。故君子少思，长则学。”读书者当观是。

　　桓公读书于堂上，轮扁斫轮于堂下，释椎凿而上，问桓公曰：“敢问公之所读者，何言也？”公曰：“圣人之言也。”曰：“圣人在乎？”公曰：“已死矣。”曰：“然则君之所读者，古人之糟魄已矣。”桓公曰：“寡人读书，轮人安得议乎？”轮扁曰：“臣也，以臣之事观之，斫轮，徐，则甘而不固；疾，则苦而不入。不徐不疾，得之于手而应于心，口不能言，有数存焉于其间。臣不能以喻臣之子，臣之子亦不能受于臣，是以行年七十而老斫轮。古之人与其不可传也，死矣。然则君所读者，古人之糟魄已矣。”读书者当观此。

　　《龙山广录》曰：“圣贤之学，非造次可成，须在积累。积累之要，惟专与勤。屏绝嗜好，行之弗倦，然后扩而充之，可尽天下之妙。”《白云实录》云：“余披阅经史，不啻数百过目。其简编敝故极矣，然每开卷必有新获之意。余以是思之，学不负人如此。”读书者当观是。

　　扬子曰：“务学不如求师。师者，人之模范也。模不模，范不范，为害不少矣。一哄之市，不胜异意焉；一卷之书，不胜异说焉。一哄之市，必立之平；一卷之书，必立之师。”又曰：“学以治之，思以精之，朋友以磨之，名誉以崇之，不倦以终之。”读书者当观此。

　　扬子曰：“观书者，璧诸观山及水。升东岳而知众山之峛崺也，况介丘乎；浮沧海而知江河之恶沱也，况枯泽乎。舍舟航而济乎渎者，末矣；舍五经而济乎道者，末矣。弃常珍而嗜异馔者，恶睹其识味也？委大圣而好诸子者，恶睹其识道也？”又曰：“百川学海而至于海，丘陵学山而不至于山，是以恶夫画也。”读书者当观此。

　　文中子曰：“学者，博诵云乎哉？必也贯乎道；文者，苟作云乎哉？必也济乎义。”读书者当观是。

　　抱朴子曰：“周公上圣，而日读百篇；仲尼天纵，而韦编三绝；墨翟大贤，载文盈车；仲舒命世，不窥园门。倪宽带经以耘锄，路生截蒲以写书，黄霸抱桎梏以受业，宁子勤夙夜以倍功，故能究览道奥，穷则微言。”又曰：“披六经，玩百世，然后觉面墙之至困也。夫不学而求知，犹愿鱼而无网，心虽勤而无获矣。”刘子曰：“吴簳质劲，非筈羽不美；越剑性利，非淬砺不铦；人性儇惠，非积学不成。仲尼临没，手不释卷。仲舒垂卒，口不辍诵。以圣贤之性犹好学不倦，矧庸人而可怠哉！”读书者当观此。

　　长乐子曰：“养子如芝兰，既积学以培植之，又积善以滋润之。”又曰：“人生至乐，莫如读书；至要，莫如教子。”杨诚斋曰：“衣短褐，煮野蔬，读书之声满天地，则贫贱之未如不富贵也。”读书者当观此。

　　傅玄曰：“人之学如渴而饮河海，小饮则小盈，大饮则大盈。”读书者当观此。

　　魏文帝曰：“文章经国之大业、不朽之盛事。年寿有时而尽，荣乐止乎其身。二者必至之常期，未若文章之无穷。是以古之作者，寄身于翰墨，见意于篇籍，故西伯幽而作《易》，周旦显而制《礼》。不以隐约而弗务，不以康乐而加思。夫然则古人贱尺璧而重寸阴，惧乎时之过已。”读书者当观此。

　　祖士言深好奕棋。王处叔谓之曰：“古人遭时，则以功达其道；不遇，则以言达其才，故否泰不穷也。今天下倾覆，旧事荡灭，君少长王都，何不记述，使有裁成。昔应仲远作《风俗通》，崔子真作《政论》，蔡伯喈作《勤学篇》，史游作《急就章》，便为没而不朽。当其同时，人岂少哉，而皆无闻，由无述作也，故君子疾没世而不称。”读书者当观此。

　　孝武将讲《孝经》，谢公兄弟私庭讲习。车武子难苦问谢，谓袁羊曰：“不问则德音有遗，多问则重劳二谢。”袁曰：“何尝见明镜疲于屡照，清流惮于惠风。”读书者当观是。

　　靖节云：“少学琴书，偶爱闲静，开卷有得，便欣然忘食。”读书者当观是。

　　韩昌黎谓：“业精于勤，荒于嬉，行成于思，毁于随。”“诸生业患不能精，无患有司之不明；行患不能成，无患有司之不公。”又曰：得失固有天命，不在趋时。而偃仰一室，啸歌古人，“不有得于今，必有得于古，不有得于身，必有得于后。”读书者当观此。

　　“先生口不绝吟于六艺之文，手不停披于百家之编，纪事必提其要，纂言必钩其玄。贪多务得，细大不捐，焚膏油以继晷，恒兀兀以穷年。”又曰：“读书以为学，缵言以为文，非以夸多而斗靡也。盖学所以为道，文所以为理耳。”读书者当观此。

　　王梅溪曰：“明窗净几，前经后史，整冠肃容，端拜圣贤于千古；暝目攘臂，诃斥奸谀于已死者，此吾之友于书者也。”读书者当观此。

　　东坡《藏书记》有云：“自秦汉以来，作者益众，纸与字画日趋于简便，而书益多，世莫不有。然学者日以苟简，何哉？余犹及见老儒先生，自言其少时欲求《史记》、《汉书》而不可得。幸而得之，皆手自书，日夜诵读，唯恐不及。近岁市人转相摹刻诸子百家之书，日传万纸。学者之于书，多且易致如此，其文词学术，当倍蓰前人。而后生科举之士，皆束书不观，游谈无根，此又何也。”吴生曰：无书而求书，有书而不观，此学士通病。有志读书者，当多书之世，读东坡之言，其不为之激发者，非人矣。读书者当观此。

　　东坡《海上与友人书》曰：“到此抄得《汉书》一部，若再抄得《唐书》，便是贫儿暴富。”黎子云：“海外绝无书，吾家止有柳文，东坡至海日，遂偃以研看。”吴生曰：当流离颠沛之际，其嗜书如此，而且不废抄借，况吾辈高居拥卷日耶！读书者当观此。

