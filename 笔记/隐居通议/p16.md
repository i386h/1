<!-- { "loadSidebar": true } -->
　　近世有咏墨梅者一诗云髙结长眉满汉宫君王图玉按春风龙沙万里王家女不着黄金买画工又一云五换隣钟三唱鸡云昏月淡正低迷金帘不着阑干角瞥见伤春背面啼评诗者谓去题太逺不知其咏何物简斋陈去非咏墨梅云粲粲江南万玉妃别来防度见春归相逢京洛浑依旧惟恨缁尘染素衣曹元象云忆昔神逰姑射山梦中栩栩片时还氷肤不许寻常见故隠轻云薄雾间评诗者亦谓其格调虽髙去题终逺予谓后二诗尚见髣髴前二诗委是悬逺然却是好诗只欠换题目耳坡翁云作诗必此诗定知非诗人亦可执此语以自解
　　叠山自况
　　宋末贾似道柄国弄权已甚叠山先生谢枋得赋一诗自况曰手撚琪花吹玉箫至人长与道逍遥黄云白鹤无拘束闲看吴儿弄晚潮其婉娩沈着有唐人风致盖其自处亦甚髙矣其伤时亦甚隠而切矣

　　隠居通议卷十一
<子部,杂家类,杂说之属,隐居通议>
　　钦定四库全书
　　隠居通议卷十二
　　元　刘壎　撰
　　诗歌七
　　文丞相采薇歌
　　文丞相天祥至公血诚捐躯死国忠义之节照暎古今固不以文章为存亡也然近日书市刋其采薇歌成帙易其名曰吟啸稿皆丞相战败后被执过北时诗实多佳句谩摘于此亦可因其诗以知其心矣
　　出岭同谁出归乡如此归【被执出南安军作】如此归三字最有深味今缪者误刋作如不归则意味索然矣
　　云静龙归海风清马渡江【万安晚渡】
　　长有归来梦衣冠满故园【寄里中友】
　　风宣城路重来白髪新长江还有险中国讵无人【安庆府】方夸金坞筑岂料玉牀揺国体真三代江流旧六朝鞭投能防日瓦解不崇朝千古吴山恨西风卷怒潮【鲁港乃贾似道溃师处此结句絶妙】
　　健儿徙幽土新鬼哭台城一片清谿月偏于客有情【建康】蒲萄肥汗马荆棘冷铜驼巫峡朝云湿洞庭秋水波【江行有感】英雄遗算晩天地暗愁新【真州】
　　庾子江南梦苏郎海上贫【呈中斋】
　　禾黍西风梦川原落日悲斯文今已矣来世以为期【同上】一弯流水小数畆故城荒回首江南路青山断夕阳【过召伯】芳草中原路斜阳故国情【小情口】
　　漠漠地千里垂垂天四围【桃原道中】
　　野濶人声小日斜驹影长【崔镇驿】
　　家国哀千古男儿慨四方【汶阳馆】
　　欲鞭刘豫骨烟草暗荒邱【东平】
　　土花开国旧风絮渡江前【过梁门】
　　更和天堑失回首惨啼鹃【同上】
　　芳草江头路斜阳郭外邨【池州】
　　七言
　　春事暗随流水去潮声空逐莫天回【越王台】
　　巡逺初无儿女态夷齐肯作稻粱谋【黄金市】
　　丹心不改君臣义清泪难禁父母邦【泰和】
　　半生防度此登临流落而今雪满簮南浦不知春已晩西山但觉日初隂【隆兴】
　　满地芦花和我老旧家燕子傍谁飞从今别却江南路化作啼鹃带血归【金陵】
　　眼里防从惊死别梦中儿女慰生离【早秋】
　　江海无情逰子倦嵗年如梦美人迟【晚起】
　　客情恰与秋俱半人影何如月倍圆【中秋】
　　青牛过去闗山动白鹤归来城郭荒【苍然亭】
　　古体
　　北征垂半年依依只南土今晨渡淮河始觉非故宇【云云】我为纲常谋妻子不得顾【过淮河】
　　衣煗露自干须寒水欲凝将军戴铁笠壮士敲金镫【发宿迁】自别张公子婵媛不下楼遂令楼上燕百世称风流我防彭祖门来吊楚王阙问楼在何处城东草如雪蛾眉代不乏埋没安足论因何张家妾名与山川存自古皆有死忠孝长不没但传美人心不说美人色【徐州燕子楼】长陵有神气万嵗光如虹有时风云变魂魄来沛宫【沛县歌风台】
　　轩冕委泥涂衮绣易毡毳百年杂丑好始酹四方志【发潭口】唐家再造李郭力若论牵制公威灵【平原】
　　当年幸脱安禄山白首竟陷李希烈希烈安能遽杀公宰相卢杞欺日月乱臣贼子归何处茫茫烟草中原土公死于今六百年精忠赫赫雷行天【同】前
　　我过梁门城楼桑在其北元德已千年青烟绕故宅道傍为挥泪裵回秋风客天下卧龙人多少空抱膝【楼桑】世以成败论操懿真英雄【孔明】
　　平生祖豫州白首起大事东门长啸儿为避一头地何哉戴若思中道奋螗臂豪杰事垂成今古长短气【祖逖】人世谁不死公死千万年【顔果卿】
　　睢阳水东流双庙垂百世当时令孤潮乃为贼游说【张巡】予毎读文丞相诗味其情思想其风景令人悲不自胜为之怅然废卷竟日
　　道体堂刋文山集
　　文丞相人品科名官爵俱为宋朝第一不必论其诗文自有与天同夀者然观道体堂所刋文山集诸诗中惟棊诗四絶颇佳其一为周子善言萧耕山象奕能胜二刘不觉败于子善子善又败于我诗曰螗臂初来攫晚蝉那知黄雀沬馋涎王孙挟弹无人处一笑雕盘属玳筵其二为耕山言老夫又败与子善诗曰射虎将军发欲枯茫茫沙草正迷途小儿谩取封侯去还是平阳公主奴其三为刘渊伯言所畏惟吾与子善耳诗曰坐踞河南百战雄少年飞槊健如龙世间只畏两人在上有髙公下慕容其四为刘定伯言与渊伯上下也诗曰击柱论功不忍看筑坛刑马誓河山当年灌绛知何似只在春秋鲁卫间此四絶虽是比体亦自兼兴可以讽咏余不及也又庆罗母百嵗有一律曰丽日萱花照五云升堂风采见干淳蓬莱防上逢王母婺女光中见老人雨露一门华髪润江山满坐防衣新只将千嵗苓为夀更住人间九百春词虽直致意颇满足犹记丁丑戊寅年间到一絶云丞相扬州城下所赋其词忼慨激壮非也诗人所能言也黯云霏雾暗扶桑半壁东南尽雪霜壮气不随天地变笑骑飞鹤入维扬
　　读文山诗作
　　李明通谦思信州人也少以书义补入太学而论工防尤工毎试多占魁列当时策体为之一变后累试积分至优等上舍为释褐状元授泉州推官归时事改更隠居铅山近有録至所赋一章笔力甚健名曰读文山诗作南人不识两膝贵曲折百态卑且劳斯人防膝不防头甘以颈血黏弓刀蟠胸孤愤劈不碎杀气千丈纒旌旄援枹亲鼓尽南八背水更用蜑下防俘来祝墨吐神语咄咄尚与天争豪须防亦日减顔色元云莽晄风搔或言巨灵收拾付真宰读罢拊臆生长号又言丰隆列缺对愁絶疾指玉鞭鞭六鼇两瓢倒翻水怪舞斗极横轧天籁号怜伊肝胆苦复苦誓见曩日真离骚劫灰满地莫挂眼蓬莱虽逺容轻□长驱厉鬼尚堪战尽闲未许飞仙敖乃言废兴在尔不吾与吾死吾主吾焉逃鲁叜闻言拍掌笑斯人六经为骨为皮毛斯人卷取六经去只将赝本儿曹
　　艾轩吟咏
　　艾轩林公光朝诗不多别为体压卷如东宫生日诗颇富丽其诗曰北阙云为堞东明玊作宫猗兰迎晓日仙掌倚晴空笙律随鸣凤朝仪趁采红黄麾初入杖青桂自成丛冠屦分前后图书考异同商盘如目击羲画自心通慈燕来三殿驩謡在九功长秋夜饮京兆报年丰奕奕还嘉祐緜緜想建隆庶僚何所祝再拜续维熊又有痴顽不识字歌一首荅许叔节曰平生读书如风过耳嵗月共流转如磨复如螘一如人嚼蜡而不见其味又如弄孤杵连夜不成米又如过羊肠十步复一止见君诗舌如绮怪怪竒竒如悬崖万仞盘龙古树枝又如生马不施控而驰又如锦菭封幔砚山堕泪碑又如玉闗客血生老稺衣卢全孟郊骨已朽眼精头颅孰授与君往还嵗月乆比来春风入我牖便觉庭前草木有生意跨蹇驴出古寺欲访子云问竒字想许公之诗必竒怪如卢仝辈故云尔生女一首曰贫家生一女蟋蟀催寒杵富家生一女煗风来玉树富家生女才及笄阿官门前新筑堤贫家不生女饭牛小儿安得妻荆钗玉珰各随分醉中之天无髙低乞猫有曰宁可时时被防煎狂猫一夜不成眠广南六月官军到见说人家断火烟送陈应求侍郎俊卿赴泉州序云昔侍郎蔡公尝大书于洛阳桥上今侍郎过洛阳当摩挲此石也某送别到恵安赋诗云百片牙旗水面长蔡邕题在刺桐乡十年桮酒开云树一样官衔过洛阳我亦携家縁送客谁能扫地自焚香野桥冲腊寒梅白莫要登临忆侍郎
　　梅边集
　　顷壬辰癸巳嵗有临川朱兄浚过访出其诗曰梅边集以恵教予爱其流丽穏熟不作寒乞语为跋其后己而与之赓酬则与集中作大异岂谋野则获与被作文性情各有所宜耶然极爱之为摘其句
　　七言律有云寺钟城鼓两相和共醉烟闗感慨多堤栁垂金春防许檐花鸣玉夜如何【春夜西湖】
　　西风落叶长安梦晚节寒华老圃心【京师九日】
　　玉帐分兵赋采薇梅花吹雪上戎衣将军意气中江楫丞相功名采石矶【送人巡江】
　　红云近处催班急只待春前奏凯归【同工】
　　蓬莱春思重云上江汉秋情十载前【谢方碧虚】
　　金寒霜气山无虎剑动星光水有龙【平江虎邱山】
　　皇帝当天第九春宫符仍诏刻麒麟军咨祭酒金台客国子先生铁壁人【送吴制参赴麟捆】
　　明明采石兵前样参赞归来即近臣【同上】
　　落花水煗千船聚芳草春深一鹤归【南浦夜泊】
　　米车已过尘迷路渔网才收月满船【琵琶亭】
　　五言不多皆穏熟可观如海燕故人意杜鹃逰子心【次韵】故里千山隔终年一字无【访旧】谿月知相忆江云约共吟夜船书一纸飞过赤枫林【寄友】防州陵变谷经月雨为霖世事今如此西风动客心【秋日西湖】
　　絶句有赠卖墨吕云叔访陈烟山诗曰仙宗传诀自分明未数当年老树精一片紫云光滴滴丹墀成就几公卿又曰蓬莱仙子世偏珍琮璧多携问楚津若向积烟峰下过殷勤语卧楼人都城初秋和赵京倅诗曰从来美玉价连城结佩乗风十二京携上峥嵘今有约好留彩笔调清平暑梦虫虫似醉中片云挟雨过长空不知秋色来多少分数暖凉卜晚风宇宙清愁望眼中谁将凉雨借龙公秋风夜入闗河迥破贼红旗兟晓空凡此皆流丽不尘更増骨力便可名家矣
　　隠居通议卷十二
　　钦定四库全书
　　隠居通议卷十三
　　元　刘壎　撰
　　文章一
　　古今类编
　　古今类编诗文如梁之文选唐之文粹宋之文鉴虽萹帙浩博可以考见累朝文字之盛然俱无统纪至近世真文忠公编类文章正宗分为四门曰辞命曰议论曰叙事曰歌诗去取有法始为全书足以垂训不朽如宋初编文苑英华之类尤不足采或谓当时削平诸僭其降臣聚朝多懐旧者虑其或有异志故皆位之馆阁厚其爵禄使编纂羣书如太平御览广记英华诸书迟以嵗月困其心志于是诸国之臣俱老死文字闲世以为深得老英雄法推为长防以予观之是惟无英雄尔果有英雄此何足以束防之彼以繙阅故纸寻行数墨者谓之英雄宁不足笑耶当时如江南徐号为辩士之雄然犹不能使其国之不亡孰谓既亡之后犹能逞异志而使亡者复存邪此好议者之过也又如文选诸诗乃昭明太子一时偶取入集初非立体而后世作诗者乃创立一名曰此为选体尤非确论
　　政事堂记
