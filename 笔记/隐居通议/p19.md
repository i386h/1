<!-- { "loadSidebar": true } -->
　　君子之于去就死生其志在于天下而不在于一身故其死者非虚名生者非惧祸而引身以求去者非要利以忘君也仁之所存义之所在鬼神知之矣昔商之三仁或生或死或为之奴而皆无媿于宗庙社稷岂非其谋之出于此欤故相戒之言曰自靖人自献于先王盖于是时纣欲亡而未悟也其臣若飞亷恶来者皆导王为不善而不与图存若伯夷太公天下所谓至贤者则洁身退避而义不与俱亡矣为商之大臣而且于王为亲者惟王子比干箕子也三人者欲退而视其败则不忍欲进而与王图存则不可与言虽有忠孝诚慤之心其孰达之哉顾思先王创业垂统以遗其子孙设为职业禄位以待天下之贤俊使相与左右而扶持之期不至于危亡而后已子孙弗率其亡形已见而忠臣义士之徒犹不忘先王所以为天下后世之意以为志不上达道与时戾乱者弗可治也倾者弗可支也而君子所以报我先王者惟各以其能自献而已虽然君子之志不同而欲死生去就各当于义而不获罪于先王非人所能为之谋其在于自靖乎盖若商祀之颠隮则防子以为深忧而辱于臣仆不与其君俱亡者箕子比干之所羞为也防子抱祭器适周则奉先之孝得矣比干谏不从而继以死则事君之节尽矣箕子以父师为囚奴犹眷眷不去则爱君之仁至矣然其死者若愚其囚者若汚而其輙去者若背叛非忠也然三子皆安然行之不以所不能为者自愧而亦不以所能为者愧夫人更相劝勉以求合于义而不期于必同夫谓先王所以望于后世臣子者惟忠与孝也故防子之去自献其孝比干以谏死箕子以甘囚奴自献其忠是三子非茍为也处垂亡之地尤拳拳于天下国家而不在于一身故其志之所谋各出于志之所欲而以期先王之知耳古之所谓皎然不欺其心者非斯人之谓乎虽然书载防子与箕子相告之辞而比干不与焉何者人臣之义莫易明于死节莫难明于去国而屈辱用晦亦所难辨也比干以死自誓无足疑者故不必告人而防子不免于去箕子宁忍辱以待亡者重去就之义而原之故也不然何以并称三仁哉无垢先生张文忠公九成曰比干不荅二孔谓心同张庭坚本郑氏谓死节易明予谓傥如二孔所言不当言自靖人自献于先王盖三人之志各有所在
　　吉州所刋跋语云此中兴前近二百年书义也至今尚可咀嚼如此曷可讶其为古哉盖吾侪所作时文本自无用然能以义理为主发挥圣贤心事于千百载之上亦自打颠不碎如此篇文虽简格虽与今不同然议论正当辞不迫而意已独至所以屡经前辈品题
　　潭州攸县张次邕所着笔録亦载此篇云得于东莱文鉴中又云才叔眉山人国家承平时四川未有类省皆试于京师才叔试此文毕忽睹三人皆古衣冠长揖曰公可谓能言我三人心事矣
　　祭苏文忠公文
　　李方叔廌受知坡翁甚深坡翁卒于常州方叔以文酹之有曰道大不容才髙见忌皇天后土明一生忠义之心名山大川还千载英雄之气文气甚壮
　　三苏
　　三苏皆得諡文老泉文安东坡文忠颍濵文定森然鼎峙为一代文宗老泉之文豪健东坡之文竒纵而颍濵之文深沈差不逮其父兄故世之读之者鲜焉惟进卷中歴代论如夏商三国东晋数篇却自精妙有味他作如御风词超然特出者甚少然其所作古史则议论髙絶又非坡所及又作管幼安画赞甚佳盖有为而发今録于此
　　管幼安画赞
　　予自龙川归居颍川十有二年杜门幽居无以自适乃取旧书阅之将求古人而与之友盖于三国得一也曰管幼安宁幼安少而遭乱渡海居辽东三十七年而归归于田庐不应朝命年八十四而没功业不加于人而予独何取焉取其明于知时审于处已云尔盖东汉之衰士大夫以风节相尚其立志行义贤于西汉然时方大乱其出而应世鲜有能自全者颍川荀文若以智防辅曹公方其擒吕布毙袁绍皆谈笑而办其才与张子房比然至九锡之议卒不能免其身彭城张子布忠亮刚简事孙氏兄弟成江东之业然终以直不见容力争公孙渊事君臣之义防絶平原华子鱼以德量重于曹氏父子致位三公然曹公之杀伏后子鱼将命至破壁出后而害之汝南许文休以人物臧否闻于世晩入蜀依刘璋先主将克成都文休逾城出降虽卒以为司徒而蜀人鄙之此四人者皆一时之贤也然直已者终害其身枉已者终丧其德处乱而能全非幼安谁与哉旧史言幼安虽老不病着白帽布襦绔布裠宅后数十步有流水夏暑能策杖临水盥手足行园囿嵗时祀其先人絮防布单衣荐馔馈跪拜成礼予欲使画工以意仿髴画之昔李公麟善画有顾陆遗思今公麟死乆矣恨莫能成吾意者始为之赞曰幼安之贤无以过人予独何以谓贤贤其明于知时审于处已以能自全幼安之老归自海东一畆之宫闭不求通白帽布裙舞雩而风四时烝尝馈奠必躬八十有四蝉脱而终少非汉人老非魏人何以命之天之逸民
　　谏用兵书
　　东坡长于论事口端有舌真是入妙其代张方平谏用兵书有曰且夫战胜之后陛下可得而知者凯旋防奏拜表称贺赫然耳目之观耳至于逺方之民肝脑涂于白刃筋骨絶于餽饷流离破产鬻卖男女薫眼折臂自经之状陛下必不得而见也慈父孝子孤臣寡妇之哭陛下必不得而闻也譬犹屠杀牛羊刳脔鱼鼈以为膳羞食者甚美见食者甚苦使陛下见其号呼于挺刃之下宛转于刀几之间虽八珍之美必将投箸而不忍食而况用人之命以为耳目之观乎此疏甚佳
　　逰桓山记
　　坡翁作逰桓山记感慨深长超然物化其辞曰元丰二年正月己亥晦春服既成从二三子防于泗之上登桓山入石室使道士戴日祥鼓雷氏之琴操履霜之遗音曰噫嘻悲夫此宋司马桓魋之墓也或曰鼓琴于墓礼欤曰礼也季武之丧曽防倚其门而歌仲尼日月也而魋以为可得而害也且夫为石椁三年不成古之愚人也予将吊其藏而其骨毛爪齿既已化为飞尘荡为冷风矣而况于椁乎况于从死之臣妾饭含之贝玉乎使魋而无知也予虽鼓琴而歌可也使魋而有知也闻予鼓琴而歌知哀乐之不可常物化之无日也其愚岂不少瘳乎二三子喟然而叹乃歌曰桓山之上杂石嵯峨兮司马之恶与石不磨兮桓山之下维水濔濔兮司马之藏与水偕逝兮歌阕而去
　　序鼂君成诗
　　东坡先生序鼂君成诗集有曰达贤者有后张汤是也张汤宜无后者也无其实而窃其名者无后扬雄是也扬雄宜有后者也贤者民之所以生也而蔽之是絶民也名者古今之达尊也重于富贵而窃之是欺天也絶民欺天其无后不亦宜乎故曰达贤者与有其实而辞其名者皆有后此论甚新可以为世戒
　　答谢民师书
　　又答谢民师书有曰扬雄好为艰深之辞以文浅易之说若正言之则人人知之矣此正所谓雕虫篆刻者其太法言皆是物也而独悔于赋何哉终身雕虫独变其音节便谓之经可乎屈原作离骚经盖风雅之再变者虽与日月争光可也可以其似赋而谓之雕虫乎使贾谊见孔子升堂有余矣而乃以赋鄙之至与相如同科雄之陋如此先生此论深中子云之病
　　序乐全文
　　孔北海志大而论髙功烈不见于世然英伟豪杰之气自为一时所宗其论盛孝章郗鸿豫书慨然有烈丈夫之风诸葛孔明不以文章自名而开物成务之姿综练名实之意自见于语言至出师表简而尽直而不肆大哉言乎与伊训说命相表里非秦汉以来以事君为说者所能至也此论自坡翁发之而后世宗其说
　　滕元发墓铭
　　东坡翁铭滕元发墓言其姿度雄爽英伟大度以为天下异人因其文想其人真卓荦不羣者也坡翁此志笔力跌荡振发风起水涌真足以发之傥笔弱则失之矣元发旧名甫字元发后避父讳以字为名而字达道举进士第三仕至光禄大夫龙图阁学士本东阳人也葬苏州长洲县
　　评栁子厚
　　坡翁曰栁子厚南迁始究佛法作曹谿南岳诸碑妙絶古今不知以栁之文言耶抑以其学言耶无姓和尚碑尤妙
　　龙川宗欧文
　　龙川先生陈公亮喜欧阳文其所作有絶似处尝选欧文一百三十篇命曰欧阳文粹其序有曰初天圣明道之间太祖太宗真宗以深仁厚泽涵养天下盖七十年百姓能自衣食以乐生送死而戴白之老安坐以嬉童儿幼稺什百为羣相与鼓舞于里巷之间仁宗恭已无为于其上太母制政房闼而执政大臣实得以参可否晏然无以异于汉文景之时民生及识五代之乱离者盖于是与世相忘乆矣而学士大夫其文犹袭五代之卑陋中经一二大儒起而摩之而学者未知所向是以斯文独有媿于古天子慨然下诏书以古道饬天下之学者而公之文遂为一代之师法未防而科举利禄之文非两汉不道于是本朝之盛极矣又曰公之文雍容典雅纡余寛平反覆以达其意无复毫髪之遗而其味常深长于言意之外使人读之蔼然足以得祖宗致治之盛其闗世教岂不大哉以上皆龙川所作而亦纡余寛平甚似欧文岂非诵习之熟自然迫真欤欧曽王苏四家为宋文宗然皆未尝用怪文竒字刻琢取新而趣味深沈自不可及若欧则尤纯粹宜其为一代之宗工羣公之师范也所着丰乐记实为妙笔龙川文粹不首取之而乃附见于拾遗殆不可晓
　　曽平山序水云邨诗
　　金谿曽子良自号平山南丰族裔也以能赋擢咸淳戊辰第累任至建德府淳安令甫三月国事变归隠山中鬻文以自给辛夘秋予访之年六十有八矣盖别二十年而复防欣然道旧明年以予所作水云邨吟稿往请教焉辱为序曰
　　宋初南丰儒家望族二曰江楼刘氏曰宻国曽氏我宻公迨江楼公相好于时我逺祖十五公犹在丰也其后十五公既来宅于金谿自是与江楼公家子孙逺矣至于子良之身而江楼公之诸孙水云邨起潜君壎实来顾予于常安庄之寓舍予不胜枌榆松楸之涕且归一日以其诗若文示予也曰子为我言焉子言之先正文定公言之也其自我江楼公以下实宠嘉之予谢不敏一日以其诗示予也而文未之见诗予视之古视选近古视黄律五视杜七视杜若黄絶五视选七视晩唐而轶焉皆合大家数盖其材全其力钜其气雄故能持众媺而不自以为名刻众形而不自以为功知名早所知皆名公也若予所敬千峰陈公年魁如心陈公莫逆次山赵公皆深知君予恨纳君交晩予何言晩不恨恨世易三公者或以其老且智不见兵革或以其强而勇著名节庙食他邦独予与君自靖献侥幸不死今者乃得与相见叙世契如未经乱离时虽可恨亦可幸而甚可恨者以君之才之学不一试用仅客诸侯竟卷懐于此吾儒事业当不止是然后知千峰公之期君也深而君之自得也亦深矣嗟夫日月之经于天也而行江河之经于地也而流彼岂有所为而为之哉予与陈公讲之于凤皇山之下熟矣尚其相与勉之以母负陈公之意以母忝我两家所生云元黓执徐后六月辛夘朔里契家生曽子良序
　　论语四赞
　　平山公尝作论语四赞甚佳志道赞曰道既是我志又是谁千五百年惟孔仲尼据德赞曰得寸则寸得尺则尺实有诸已而非以力依仁赞曰仁者人也造次弗违体贴出来如人着衣防艺赞曰习无不利不习而利精义入神事理不二









　　隠居通议卷十五
<子部,杂家类,杂说之属,隐居通议>
　　钦定四库全书
　　隠居通议卷十六
　　元　刘壎　撰
　　文章四
　　张侍郎简牍
