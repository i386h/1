<!-- { "loadSidebar": true } -->
　　春秋以后文章之妙者世推左史记而其文法乃有相似者葢古人作文俱有间架有枢纽有脉络有眼目前卷屡尝言矣今重宣其説以训诸孙如左载宰孔赐齐侯胙一段有曰将下拜无下拜敢不下拜下拜登受连用四下拜不觉重复晋公子对楚子有曰其波及晋国其何以报君其避君三舍其左执鞭弭凡四用其字蹇叔哭师蹇叔哭之哭而送之凡两用楚子问鼎用徳字作枢纽脉络凡六用楚子县陈犹可辞乎王曰可哉因县陈乃复封陈前后照应楚复与郑平敢不唯命是听亦唯命亦唯命宾媚人对晋退师而曰云云而曰云云敢不唯命是听敢不唯命是听皆再用晋三帅逊功某何力之有焉凡五用楚复晋知防用报字闗鎻其谁敢徳其谁敢怨死且不朽亦死且不朽皆再用晋却至聘楚吾子其入也凡再用首尾照应吕相絶秦我是以凡五用我字多用几四十郑子驷改载书终获郑岂惟郑何恃于郑叠三郑字成句晋士匄平王室荜门闺窦凡三用闗鎻驹支答范宣子连用六我字臧武仲辨诘盗纥又不能若之何不能将何以能叠三能字郑子产对晋徴朝凡五节贯串子产请晋轻币连叠四贿字四令名字贯串子产献防于晋我字凡十五用子产知然明子产问政于然明子太叔问政于子产子产论人心不同用学字闗鎻首尾子产诛公孙黒大刑将至司冦将至照应晏婴论季世此季世也亦季世也照应史记文法亦多如此畧举其概毛遂曰吾君在前叱者何也云云吾君在前叱者何也平原君曰胜不敢复相士云云胜不敢复相士公孙龙曰云云此甚不可云云此甚不可偻缓曰虞卿得其一不得其二云云故曰虞卿得其一不得其二范雎曰臣又何患云云臣又何忧云云臣又何耻韩安得无听乎云云韩安得不听乎侯嬴曰人固未易知知人亦未易也云云人固未易知知人亦未易也平原君曰胜也何敢言事云云胜也何敢言事韩安国曰何梁王为人子之孝为人臣之忠而太后弗省也云云再言之亦是此例乐毅荅燕惠王书两用受命而不辞两用先王以为然相照应李斯逐客书五用今字贯串七用不字左氏文法变化颇多史记只是此一様击首则尾应所谓常山蛇势也
　　昌黎文法
　　韩文世谓其本于经或谓出于孟子然其碑铭妙处实本太史公也第此老稍能自秘示人以髙故未尝尊称迁固至其平生受用则实得于此此亦文章士之私意小智也公尝自泄其机矣曰非三代两汉之书不观所谓两汉非班马耶史记云胜不敢复相士云云胜不敢复相士韩碑云汝何敢反云云汝何敢反史记荆轲云轲真倾危之士哉韩毛頴云秦真少恩哉班孟坚东方朔云奈何乎陛下韩铭云奈何乎公若此者殆不胜纪然则世之工作文者固不得舎史汉而他求也流俗无特见随声附和以韩文为一出于经误矣予尝举此质之云畬赵公公击节叹服以为确论
　　李旴江文
　　旴江李先生长江赋袁州学记髙出欧苏百世不朽当与平淮西碑并
　　诗文工拙
　　世言杜子美长于诗其无韵者輙不可读曾子固长于文其有韵者輙不工东坡词如诗少游诗如词此数公者皆名儒大才俱不免有偏处予谓山谷亦然山谷诗律精深是其所长故凡近于诗者无不工如古赋与夫赞铭有韵者率入妙品他如记序散文则殊不及也
　　韩文公庙碑
　　尝观东坡作韩文公庙碑有曰公之精诚能开衡山之云而不能囬宪宗之惑能驯鳄鱼之暴而不能弭皇甫镈李逢吉之谤能使南海之民庙食百世而不能使其身一日自安于朝廷之上此正用史记策中语云神至能见梦于元王而不能自出渔者之笼身能十言尽当不能通使于河还报于江贤能令人战胜攻取不能自解于刀锋免剥刺之患圣能先知亟见而不能令卫平无言观其文法正似相同
　　文法
　　汉武帝时齐人少翁以方术得幸封文成将军后以事败诛而隠之又有栾大亦以方士进自言臣之师曰黄金可成而河决可塞不死之药可得仙人可致也然臣恐效文成则方士皆掩口恶敢言方哉上曰文成食马肝死耳子诚能修其方我何爱乎遂拜五利将军四可字乃文法也
　　取予异见
　　西山先生编文章正宗取周襄王拒晋文谓隧一事为辞命之冠又取祭公谋父谏征犬戎为议论之冠其后东涧汤公汉编古文则取子产请晋轻币为第一又取子产坏馆垣为第二葢取予之不同如此近世编诗者亦然人各有见也昨见浙东有唐诗选数十篇率多平常而佳者反弃去殆不可晓平心而论则惟天地长留集所取为当
　　经文妙出自然
　　经文所以不可及者以其妙出自然不由作为也左氏已有作为处太史公文字多自然班氏多作为韩有自然处而作为处亦多栁则纯乎作为欧曾俱出自然东坡亦出自然老苏则皆作为也荆公有自然处颇似曾文惟诗也亦然故虽古作者俱不免作为渊明所以独步千古者以其浑然天成无斧凿痕也韦栁法陶纯是作为故评者曰陶彭泽如庆云在霄舒卷自如
　　诗文取新
　　语意不尘诗文之一妙也韩文公云惟陈言之务去戛戛乎其难哉或曰是不难熟复庄骚即不尘矣夫南华经与楚辞二书经千有余年然一展读则焕烂如新学文者能取庄骚玩味之又取世説新语佐之则尘腐之疾去矣
　　平园文体
　　后村跋周益公亲书艾轩林公光朝神道碑后曰平园晩作益自摩厉然散语终是洗涤词科气习不尽惟艾轩志铭极简严有古意然予反覆熟玩其文平顺典雅则有之谓之简古则未也因记壮歳与西园傅公共观某人文字其人亦试词科傅公曰此文未脱词科体也予曰然葢词科之文自有一种体致既用功之深则他日虽欲变化气质而自不觉其暗合犹如工举业者力学古文未尝不欲脱去举文畦径也若且陶汰未浄自然一言半语不免暗犯故作古文而有举子语在其中者谓之金盘盛狗矢
　　曹子建论文
　　世人著述不能无病仆常好人讥弹其文有不善应时改定昔丁敬礼常作小文使仆润饰之仆自以才不逮若人辞不为也敬礼谓仆卿何所疑难文之佳恶吾自得之后世谁相知定吾文者耶吾尝叹此达言以为美谈此魏陈思王曹子建与杨徳祖书中语乆为名言世之露才杨已强辩防短者宜味之夫文章是非无有定极人言果当何吝更改正不失为巳益也子建深明此理甚善惜不用之务学进道而止用之于作文其文又不能追于三代两汉而止于组织浮丽为三国六朝之体此为可叹耳
　　序书
　　欧阳公作五代史或作序记其前王荆公见之曰佛头上岂可着粪山谷先生叹息以为名言且曰见作序引后记为其无足信于世待我而后取重耳此説有理然有遗论如何平叔序论语赵台卿序孟子杜元凯序左岂谓经不足取信于世必待此数人而后取重耶李序韩刘序栁苏序欧王舍人序曾亦岂谓韩栁欧曾有待于此数公哉葢序所以述作者之意非谓作者待序而使作者果不足序顾足以为重乎涪翁之言未为确论第恐当时序五代史者人不足重文不足采故云尔再考序五代史序乃陈师锡也神宗甚喜师锡之文毎于众作中见之便自认得常以锦囊盛之陈后为御史有大名
　　象山小简
　　风露凄清星河错落月在林杪泉鸣石间薫罏前引茶鼎后殿方塘为鉴回谿为佩冰玉明莹霜雪腾耀则喷玉新亭真蓬壶瀛州也此象山先生所与张伯信小简也余事文章信意翰墨而造语清俊如此真可为法但他人当此境界惟供风云月露之姿先生则内外齐观即鸢飞鱼跃之妙矣
　　记体
　　昔人谓韩文公作记止记其事而后人作记乃是作论此语切当














　　隠居通议卷十八
<子部,杂家类,杂说之属,隐居通议>
　　钦定四库全书
　　隠居通议卷十九
　　元　刘壎　撰
　　文章七
　　左氏庄周
　　左氏庄周接踵特起著书名世冠絶古今虽防趣故自不同然皆如华岳三峯卓立参昴春秋战国乃有如许文雄殆亦间气耶
　　庄子注
　　郭象注庄子议论髙简殊有义味凡庄生千百言不能了者象以一语了之余尝爱其注混沌凿七窍一段惟以一语断之曰为者败之止用四字辞简意足一段章防无复遗论葢其妙若此世谓庄子注郭象亦是一説
　　朱陆败雄
　　雄作太经以准易作法言以拟论语前代名贤皆谓其学贯天人诸子莫及至其美新投阁之羞则畧而不责焉逮象山先生陆文安公始确然为之言曰子云之太错乱蓍卦乖逆隂阳所谓君不君臣不臣父不父子不子由汉以来杨墨强盛以至于今尚未反正而世之儒者犹依以言易重可叹也朱文公作通鉴纲目又特书曰莽大夫雄死自二先生决此论而后雄之所以为雄者始昭白于天下后世然南丰先生之严司马温公之正皆于雄有取其见不同如此而南丰先生以雄处王莽之际合于箕子之明夷详哉其言之也朱子极推南丰之文原本六经未尝訾议其论则朱子亦存其説矣
　　列子精语
