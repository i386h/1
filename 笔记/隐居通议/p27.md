<!-- { "loadSidebar": true } -->
　　度宗登极赦文有曰洪维先皇丕承大统家嗣十三圣光绍宁宗享国逾四十年逺几仁祖马翔父廷鸾当制也
　　冯景説贺贾相启
　　山东来归时贾师宪初入相冯景説梦得以启贺有曰周公大诰淮夷卒宁王之图事孔子既相鲁国归齐人之侵疆虽曰切当然周孔事业贤相亦难以语此况佥壬之贾似道乎贾师宪既辞相印居西湖自为平章军国重事五日一入朝赴都堂治事贺启有曰日开门馆对南北两峰之髙时逰庙堂总东西二府之问亦甚切
　　督府檄文
　　徳祐乙亥长江失守贾公开都督府移檄诸路罪状诸吕有曰元温羣从并受卵翼之恩李陵一门初无毫髪之损用事极切不知谁笔或云防赞李尚书珏所草也
　　陈丞相启
　　陈丞相文龙咸淳初为太学生是年学中引放公试之旦适奔驰弗及既至公闱则试者毕入已扃钥絶闗矣公既弗得入亟陈于当国者贾师宪特笔送入试已而同舍生忌公才名幸其不试又以为此贾相送至有司必观望私取则有妨同进竞白于监试者卒不启闗公以此终不得试惟以一启谢庙堂当时诵未几公擢戊辰进士第一歴清要景炎死节卒为名臣云启曰公闱鎻棘自外门墙相度包荒许归甄冶甫仓皇而得请殆粉碎以难酬欲剖懦衷先横感涕窃以得失有命行止非人王勃有作记縁风借送舟之便李广无封矦相天教失路之迷葢其逢不系贤愚虽所投亦有奇耦乃若旴迟有悔之咎不胜进退维谷之难茍非有物败之夫何使我至此伏念某虀盐味苦葵荏品凡勇私怯公为防笑者八年矣防前疐后譬蝇飞不数武焉徒以先绪灰寒亲头雪白慨青氊之未复誓铁砚以相从凄其萍梗于四方意者株守于一试居然不武何以为文鸡既鸣矣防且归则可以速马不进也非敢后何来之迟阍者辞焉君且休矣窃念庙堂之容物岂忍场屋之遗材聊仰首以鸣其穷果闻声而见其事郑重千钧之判料理一介之寒尺度不拘章缝交诵人弃我取受相国之赐多谁复汝怜奈书生之命薄正举头而听钥竟揺手以絶闗如之何其拒人欤其不哀之亦命也垣围绕绕真如失木之猿门外栖栖自笑立袍之鹄固知投璧是致疑初未入宫夫谁见妬吾过矣吾过矣何所怨尤天厌之天厌之为此颠沛是区区而不余畀将皇皇乎欲何之同辈深嗟不暇责我而悲我达人相语安知祸翁非福翁姑少逃红勒帛之羞终未了白纻衫之债以俟知者知尔宁有利不利耶两生不果来业已输武成宫之试三年将拜赐或可跻光范门之班兹葢某官以不世之元勲为斯文之盟主谓隔截进士忠厚乐易者不为而收拾人才细大短长之并蓄故当三吐哺三握髪之际不防一举手一投足之劳遂令金跃之顽均囿玉成之造某惟有益鞭其后再鼔而前失东隅收桑榆讵敢防于愤悱在公门尽桃李窃豫冀于栽培少洁心香莫殚舌笔
　　此启既上贾师宪嘉其材餽以琼花露百瓶葢州名酒也公复小启以谢
　　上光范书甫介舍人之谒读醉乡记特华从事之班何哉韩子之穷虀拜此曺相之醇酎溢荣观于望外转生意于愁边某官酬酢周乎广轮浅深存乎燮理一罇二簋庆明良之相逢百榼千钟味圣贤之深趣溥四海皆春之意开万间庇厦之仁竟怜一夫之向隅俾与众人而皆醉某醺酣厚徳倾倒感私天下一本琼花曷当嘉贶门外三千珠履愿走后尘况怀大臣当报国士以上二启余旧録藏乱离失去今从周丈季中假其本复録于此公魁望名流孝于母忠于君可厉百世非特以文章重也因记公镇临川时颇知贱姓名期以过从论文一日因饯送曾通守赴袁州便道谒公一见语合公倾倒细论相期千载竟日话心娓娓不能休时新君登极首除朱文昌禩孙为京西湖北四川宣抚使镇江陵公属余作贺语余因援笔曰出命九重宣威六路天昌宋祚乾元初御于正朝地重荆州涣号首开于大阃公一见大称赏未几公被劾解郡绶南归道旴江予驰出桥南饯之赠诗曰拟岘台边正好春萧萧落叶忽愁人胸蟠冰檗天能识纸挟风霜语未真无路叫阍空短气有氓卧辙欲霑巾南归僮马凄其甚添得忧时鬂似银公览诗甚喜为驻长亭促膝剧谈眷恋若不忍别者且复予诗又致馈焉其诗曰来到旴南賸有春山川秀丽毓竒人文追汉制才无敌诗接唐风味更真君别频宜缄尺素我归但欲岸纶巾相思千里惟心在明月行天莹白银公归里甫半载贾似道罢朝廷更化起公为台官以至执政然戎马满郊时事渐变予不复与公相闻矣其后三山建行朝闻公大用又其后闽地失守闻公慷慨死国予深哀其死而嘉其忠为作小载其平生出处大节具见哀鉴以垂不朽且以见死生交情云云公莆田人淳熙丞相正献公俊卿孙也

　　隠居通议卷二十一
<子部,杂家类,杂说之属,隐居通议>
　　钦定四库全书
　　隠居通议卷二十二
　　元　刘壎　撰
　　骈俪二
　　旴江总评
　　敏博之学旴江尤盛以愚所见前一辈行则有刘信翁掞南城黄希声文靁传幼安自得皆髙自标致客诸侯有名声信翁于予为族兄蚤孤而敏前江陵户曺张诚子自明竒之纳以为婿诚子学问该贯文辞髙雅交干淳间巨公伟人多见闻信翁由是得成其学尝以乡贡试礼部不偶晚用累举恩得官防朝家方修髙孝光寜四朝大典颛建史局命尤端明焴以宿儒提领得自辟属乡寓公张孟博渊微以大魁为秘书少监素善信翁荐之尤公得请于朝为国史院校勘时寳祐丙辰信翁年七十余矣亟供职修数将俟书成进御例合得改京官未及而病寒喘以卒有文集数卷其子孙弗克肖竟散失所作记序铭志极髙古有韩曾法度而四六之作葢不及也希声则余前所书长歌行者有看云集絶精于诗而四六亦不及焉幼安早以春秋学得声场屋后工古赋记序而其四六之文视前二公为胜尝着春秋证义献于朝敇免文解今年八十有余而记问该洽不少衰可敬也已此三贤皆前一辈也继兴者有车震卿东赵次山必岊范去非礼欧圣弼良虽文体各不同然同出一时年事相若互以笔力颉颃后进不及者望之若仙余以晚出幸及交此数公皆意气相许予议论相叩击文字相琢磨幼安尝品题今世文人推许四公余不敏亦辱幼安进之曰文社得五友矣呜呼孰谓四贤者俱去余而死乎震卿文尤苍劲峻洁有风骨年二十有六擢淳祐丁未第仕至瑞州新昌宰甫赴官卒于南浦亭归葬旴之麻源次山文明赡精切已详书于前矣去非笔端流丽俊快一尘不染如其人累试不利年四十三卒枢密斋先生包公志其墓圣弼三贡于乡登景定壬戌第仕止江淮坑冶司榦官其文典实庄重而乏正气与去非俱为包公所知今追记四贤旧作十防其九谩列于后
　　车震卿诸作
　　李侍郎伯玉为侍讲误犯穆陵嫌名上章自劾有防免罪震卿为草谢表有曰讲学方新聿陈古谊临文不谨误触嫌名凛雷电之震惊荷乾坤之涵育臣若稽虞典舜曰重华载考夏书禹称文命如揭日月不以山川有耳目者皆知岂齿牙之敢及又曰姓所同名所独既重犯于严威功惟重罪惟轻乃大恢于圣度此表一时为人夸诵
　　宝祐戊午震卿为袁州判官时方巨山岳为太守自以省闱魁望素负材名又尝守南康军因杖湖广总所纲梢为总领贾师宪勒其具状巨山不伏闻于朝力诋师宪之非总领所劾上巨山徙知邵武军声名顿重由是益自髙既至袁值丁子万大全当国以袁玠知江州兼江西安抚沿江制置副使网罗诸郡利原无孑遗巨山素嫉其奸令下輙盛气抗辨震卿适赞郡事巨山竒其人倾心委任于是安抚司劾上巨山与震卿俱降罢明年己未秋九月十有七日浒黄逗渡丁袁俱败窜朝纲一新布防宥过越明年震卿援赦防得洗叙以启谢检正赵广微崇嬓有曰负弩而迎使者尝随牛马走之尘升阶而揖侍郎可想乌鹊飞之意敢谓十二楼之薄命忽遇千万间之欢顔造化无私孤寒有恃某所学甚苦其贫则甘少而沈浸乎诗书直欲饮上池之水壮而轇輵乎事物何异登太行之山客娓娓而嘲雄人寥寥乎説项空自怜其猿臂誓不食于马肝毕好箕好风难调众口蜀吠日越吠雪自有他肠又曰脱帻投地露香告天所幸社稷灵长天王明圣虽未筑鲸鲵而诛六贼然已御螭魅而去四凶神观复囬杀机顿息李定治东坡之狱而今果安在哉欧阳辨师鲁之书必有任其责者末云不图今日幸复见公卿笃厚之风自誓此生尚可奉郡国孝亷之对其所以报不在斯文又自辨有曰皇天后土张巡无降贼之心白昼通都曾参有杀人之事此语尤凄壮可以感动
　　景定壬戌齐疆来归公以启贺当路有曰亦有英雄欲举涿郡而归者奈无豪杰恐得荆州而失之未几山东果复陷人以震卿为知言又曰要使顺昌之旗帜见者寒心庶几渭桥之鼓钟从此归命
　　枢密包公谢事归里张宴招郡太守震卿为作乐语有曰野服见宾客方从北山隠士之招金罇醉使君初上西京循良之最好对一天风露共谈千里耕桑末云如此良夜既不辞北海之罇傥有余情尚冀获南山之猎旴城南门外有伦魁堂葢曾文庄公鸿甫渐旧宅基也公赴绍熙庚戌廷对天子擢为第二人官至工部侍郎子仲实頴茂既贵显移家城内乃即故基剙别墅号伦魁堂以表之咸淳癸酉诏诸郡取士乡友欲振士气复于通衢建楼曰伦魁与堂相辉震卿为作上梁文曰伦魁通衢武城文塾占千年之旺气大启山川建百尺之危楼坐挹星斗庚戌气数将复癸酉诏书又来风露八窓幻出广寒清虚之府云涛四面如坐瀛洲方丈之图又曰见八万四千门戸运月斧于云间遡一千七百河源泛仙槎于天上末云奎文兴宋魁宿临旴重看忠孝状元遂作太平宰相此数语殊不尘也
　　赵次山诸作
　　景定壬戌曾仲实侍郎为江西转运使时度宗以忠王立为皇太子四月九日乃其诞辰次山为曾公作贺笺有曰纯干直月祥开初九之潜索震承华徳禀涵三之极诸司诵交称精切葢四月应干而初九潜龙爻应储副且协其诞日也
　　周汉国公主增封两国次山为运司进贺皇帝表有曰王姬下嫁于皇车服之仪帝制坦明复增汤沐之邑及公主薨又进慰笺于东宫有曰太傅之教在前动遵于礼有姊之防拱右悲发乎情愿于晨昏定省之余勉进哀乐中和之諌其慰皇帝表有曰岂不婴于皇情愿悉归之天数皆确论也
　　次山初以曾公辟为运使属官曾公罢洪侍郎焘继之次山以台命往吉州督饷餫与吉守麋左司弇有违言次山亟投劾归里洪爱其才力招之次山不得已再趋幕以启谢有曰辨幕抗尘归梦遂歌于弹铗使轺问俗恩光首出于招旌自叙有曰半生陋巷天与以贫贱肆志之资只影穷途人知无狂惑防心之疾顷自红莲之依水已慙小草之出山防司存承朝命以拘催俾幕底服官箴而往役怒移水中之蠏机惊海上之鸥当吾世而失诸侯不如其已吟小山之招隐盍归乎来乃特枉于招呼许重陪于画诺名实笑狙公之朝暮来往类雁臣之春秋后洪公以京状荐之朝次山启谢有曰萧何之追韩信岂云得士之无双秦穆之用孟明姑示与人之能一皆精切如此
