<!-- { "loadSidebar": true } -->
　　陈文定公宗礼魁望立朝平生以名节自任缙绅髙之咸淳初为尚书尝举婺州通判冷应元亷介而两浙运使潜説友因事诬冷贪酷公即自劾不报径出国门诏遣中使宣回公谢径归里朝廷不得巳除公华文阁直学士知隆兴府以华其归公不拜己巳歳改知广州兼广东经畧使众谓公必终辞而乃径赴镇明年除端明殿学士签书枢宻院事是时贾似道柄国每以官爵笼络时贤败其素履众又谓公必不堕似道计初犹力辞似道以不能致公为慊致书殷勤公遂为动荅书许之似道一日欣然语两浙运使赵徳茂与值曰始谓千峯坚壁近得报书许为某出矣由是中外失望是年适科举有清江胡尉以逊来旴江贡闱校文当作次篇策题胡因以大臣出处大节为问既成章以呈监试黎通守靖徳及同院考试官咸谓胡君文笔甚竒而指摘太切惧陈公借此以为辞召之柄则朝廷推求罪必相及遂命他考官改为而胡之策题竟置不用其后既拆院有得其槀者予爱其文今録于后陈公既造阙诏兼防知政事甫两月薨于位君子曰陈公晚节殊可惜使可终于髙卧不出不过两月不入都堂耳而全名髙节举世无俦何至贻千古之憾哉其文曰
　　问天髙地下古往今来悠悠风尘俛仰千载贤者流芳简册不肖者芜秽垓埏荣华富贵如浮云过太空起灭瞬息独士君子立身大节垂之千古与穷壤相为不朽耳当此蕉鹿酣梦之冝有磊落轩昻睥睨天地之士翛然长往万牛莫挽之风以警醒之此有司所以喜谈而乐道者不知诸君所志何如也古之君子内重而外轻已大而物小其视富贵利达举世之所攘袂而争者犹如蠛蠓之过吾前举无足以动其心故于进退行藏无一不合后世名羶利饴沈酣骨髓直欲以有限之光隂争无穷之宇宙不知逆旅之炊粱未熟而人间之大梦已觉矣回视畴昔所营了无所得徒使后人而复哀后人也东山雅志每形言色黄公酒垆邈若山河功名富贵骎骎迫人朝市山林从此永隔矣悲夫一日父子东归初无竒节初非甚髙难行之事送者车数百两至泣下咨嗟至写为图画以岂出其剏见故耶老子婆娑正坐诸君辈虽位极人臣赀埒公上曾不如云孙聊尔歌萧然环堵归来三径出岫无心穉子候门班荆共酌为差乐而无苦耳古今贤相名卿士大夫不少率于兹事不满人意立初节易保晚节难岂亦有所憾而为是论欤逍遥堂听雨早归之约快阁归船横笛之盟二公心事皎如日月山川鬼神实与闻之异时宦海风涛卒不如志岂士君子之出处亦天耶功成谢事幅巾东归谁不愿此由我者人非我者天昼锦故乡黄华晚节耆英洛社白髪苍顔髙名全节照暎古今千载而下想望犹天人也乃有望复位而目穿一斥去而涕泗上待辅臣如此曽无气节髙迈不贪禄位之人以感动之故年方四十即求致仕而归者意有在矣好事之徒乃谓急流勇退是葢僊风道骨之人无乃见其面而未识其心欤自古被这般官爵引坏名节以君子观之此理自不难见言者乃曰此事今人不及须于古人求之而天子亦曰只辞枢宻一节朕自即位以来仅见此人若他人虽推之亦不去矣不知先朝盛时难进易退之风乃尔寂寥耶当时固有不好官爵不好奉养之人辞官之章多至十七八上一语不合即辞疾而求去者或又诋之为不情何耶再召赴阙倍道兼行投老钟山书空咄咄何以间执议者之口岂矫于始者不能不改于终耶至若不念旧恶称为长者常候人主之意未厌先求去故能三入殊非执拗不听人言者比不知当时诸公唯唯书纸尾而不敢輙有所豫者何所疑惮而若是也不宁惟是平生所志不在温饱荣进素定何有不为而晚思再入甘于自媒去就如此果能保其不以待复古者待我否虽然平生名节为后生描画尽惟有早退以全晩节吾爱之慕之曽何优劣之敢云况四郊多垒人物然宇宙内事莫非已分内事进居廊庙而无充位行文书之讥退处山林而无晚节浮沈之诮果何道而可诸君里巷间与诸长老游从其于出处大致讲之熟矣洗除场屋烂熟之谈脱去常人喔促之态而以胸中梗梗者吐之有司于此观其人敢问
　　旴学策问
　　前载千峯陈公晚节轻出遂为胡尉发防献嘲然策问措辞形容太切是年旴学王教授寅引放堂试亦以此意发问而其辞意慷慨深沈读者不觉诚竒笔也其问云
　　至人无已神人无功圣人无名邀云将兮游鸿蒙蹑天根问倐忽大辩何讷大智何愚大勇何怯大肆何拘许由巢父何孑孑而居龙逢比干何蹇蹇而诛我将厘是非混有无旁薄万物与天为徒荐绅大夫划然而笑曰子殆未知天乎古今天之昼夜昼夜天之一息也隂绌而阳施阳蒸而隂摩呼而炎嘘而冷天且为物絯为气化为形驱子焉能违世而与道俱且夫干吾父也坤吾母也其出也或为之君其处也或为之友虽尼山之老邹峄之叟尚役役焉同世趋子又焉能一尔汝防形躯使青州饥民尚数十万耆英防上忍家食以嬉乎使西师怙虐氊胆未寒昼锦堂中忍委身以归乎【按以上俱用韵】二龙闲卧洛水无波清则清矣青苗手实满枰俱败忍不为斯民借一箸乎晨窓林景云谷自春髙则髙矣潜邸旧人出幽入明忍不为国家伸一喙乎借曰太平无事我可击伊川之壤都督有人我可织东湖之屦然名教一家中原万里彼能忘之乎四道狼烟万宇俱尽戎马迹独不到西山南浦间乎倚梧而瞑隠几而笑当为是深长思而奚以静为髙或曰我且直之何如大夫曰唯夫静専动直乾道也子奚迂而况盲风夜收天宇为霁狂澜不惊上下一碧非神龙出游瞬息八极时乎天下忧患一疏大鸣于奸宄馋鼎之交而庆厯以后大事若黙仅闻今日争濮议明日争濮议何故河朔三镇一奏力争于袤锋奔逆之冲而建炎以来晚节浮沈舍典学数语外寂寂无闻何居或曰自仁祖朝优容言者太过其始也以诋讦而去为贤其终也寖寻而入于谀静与直胥失之此数百年通患而争新法之罪吾党所以平之也然则容言非朝廷福讳言反为朝廷福乎直言非吾党幸隠言反为吾党幸乎语涉太后忤之者固僭也随之罢谁速之乎笼锦有闻之者固譌也介之去谁实激之乎批荅弗称疑之者固轻也镇之出谁迫之乎天章十条挠之者侥幸乎抑有出于侥幸之外乎伯纪十议忌之者僭叛乎抑有出于僭叛之外乎灯前夜雨掩卷悠思未尝不为志士一慨而亦未知所适从也顾鳯冈之隆耸想直讲之髙风【按旴江城北有鳯凰山其麓有李直讲墓直讲名觏字防伯】铜陵石磴【南城县志西十五里有铜山按麻源三谷华子冈谢灵运诗铜陵珙碧涧石磴泻红泉李善注文选云铜陵即铜山也】遁贤栖客亦与倘佯乎其中必有能祛世迷者敢问
　　此题既出时学内外应试者数百人皆莫悟其防予退而叹曰是殆为陈千峯发也葢千峯为贾公一出公议既惜之而入朝一疏又乏骨鲠视畴昔四大愿之説大异于是逾失众望今策问中有静直讦谀四字葢问目纲领而所引欧阳文忠赵忠简直言不终意甚可见是时即以出处语黙为荅断之曰士大夫未暇问语黙先当问出处若出处之大节既明则语黙之小疵可畧曰静曰真曰讦曰谀明问伟矣顾纎悉于小节而濶略于大闲吾不知风范一溃亷耻道防尚于言语谀激之分一何末哉其意以为千峯一动已误矣又何必复校其论諌之是非王公大喜遂于数百卷中擢予为第一逺近诵翕然许可予往谢王公谓予曰初得此卷以为决非建昌城内诸公所能作若非金谿即临川人材也縁三年在此考校多矣若目前诸公之文皆能识之此卷文字风骨伟然非寻常所有故疑其为逺方之文耳已而折号见姓名乃知其为南丰作者甚自喜所拟之不谬而又甚恨相识之晚自是与予定交相得懽甚明年三试皆中前列未几公授代再注南安郡教授别后犹不忘常寄书求予文期予以逺大甫三数载江西陷漫不相闻矣公庐陵人咸淳乙丑由江西运司混试补入成均戊辰即中省试以内舍生得注教官云此策题失去者十有五年常思见其文不可致戊子六月景周偶以此本见示因备録之并记当时事为之慨然

　　隠居通议卷二十
　　钦定四库全书
　　隠居通议卷二十一
　　元　刘壎　撰
　　骈俪一
　　总论
　　宋初承唐习文多俪偶谓之昆体至欧阳公出以韩为宗力振古学曾南丰王荆公从而和之三蘓父子又以古文振于西州旧格遂变风动景随海内皆归焉然朝廷制诰缙绅表启犹不免作对虽欧曾王蘓数大儒皆奋然为之终宋之世不废谓之四六又谓之敏博之学又谓之应用士大夫方游场屋即工时文既擢科第舍时文即工四六不者弗得称文士大则培植声望为他年翰苑词掖之储小则可以结知当路受荐举虽宰执亦或以是取人葢当时以为一重事焉今究观所作虽无补国家实政然否泰盛衰升降之运亦可因是观之何者世道休明则辞气盛壮固非浊世昏俗所能及也当时士君子率皆殚精覃思铸出伟词诚多精妙不可冺者要亦文明盛时习尚然也南渡以来名公著作多见梓刻海宇诵习近世尤多奇人俊士妙语风猗惜经世变编简沦漫无可采览而又惧其久而逾防也追记零落不忍遗辄附载之身歴乱离神志凋耗葢记者不一二而遗者已什百矣姑列于后
　　陆放翁诸作
　　陆放翁名游字务观文士也髙宗绍兴末已为枢密院编修官孝宗初立召对与尹穑同时赐进士出身恩遇甚渥俄以不谨交游罢通判镇江府上不乐由是屡荐不官久之乃从范至能成大入蜀既而补郡稍迁部使者又以言废淳熙末起守严陵入见上劳勉之既到官以表谢曰明主恩深书生命薄唐帝之知李白一官不及于生前汉皇之慕相如遗藁徒求于身后上颇怜之内禅前十日命以军器少监权礼部郎中孝皇爱惜人才不终弃如此晩年髙卧笠泽学士大夫争慕之防韩胄颛政方修南园欲得务观为之记峻擢史职趣召赴阙务观耻于附韩初不欲出一日有妾抱其子来前曰独不为此小官人地耶务观为之动竟为胄作记由是失节清议非之有四六前后续三集其文初不累叠全句専尚风骨雄浑沈着自成一家真骈俪之标准也因摘其妙语以训诸幼
