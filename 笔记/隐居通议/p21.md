<!-- { "loadSidebar": true } -->
　　近尝见叠山谢先生枋得为程汉翁诗序曰诗亡而春秋不可续宇宙一大变也程君汉翁出云栖吟稿一编示予予诵怀古四诗涕泗交颐不能禁览尽卷乃欣喜雀跃知天下尚有英才黍离之悲无衣之壮匪风下泉之思尽在此矣江北多英雄吾有望焉因诗以见志汉翁所蕴蓄所树立所成就岂易量吾于是重有感焉艺祖最重读书人虽超世拔俗之才不由科举程文奋身必不得行其志三百年后以学术杀天下者皆科举程文之士万世笑儒亦无辞以自解矣予从先朝名将相游泛论边事自端平甲午至景定甲子儒以时文名而捐躯报国不畏锋镝能使武夫心服为国家延数十年之命者仅得曺毅节彭文子余义夫徐有功王景宋五人焉至有功贬死吾知国不可以为国矣汉翁勉旃陆宣公有言兴王之良佐皆季代之弃材在季而愚当兴而智汉翁岂肯终为愚者乎故曰天下英雄必有借汉翁为儒解嘲者喜谈乐诵当过于五人矣吾之敬爱汉翁岂特诗道而已也
　　叠山翁信州贵谿人素有文名笔力竒劲此序不尽其所长而忠愤之意见于言外独其贬驳科举程文之士误我国家笑万世此则诚为至论有合于先儒之防序所谓曺毅节则有闻也与彭文子余义夫皆伟然英杰之士有大功于西陲者景宋名登义夫之幕客殊有才畧惟徐有功虽号帅才而狂疎诞谩无显绩庚申临江之祸公议非之然义夫乃赵信庵识防入官非由科第故虽贵显犹以此自歉每称白鹿诸生序所称误也勲名如义夫何必科第【按徐有功名敏子】
　　刘氏族谱序
　　吾宗之刘其源甚逺逮族兄太史掞尝为江楼刘氏族谱序所以纪迹流派者具备兹録以示我后之人使无忘其世本云其序曰
　　刘氏尧之后散居江南者汉髙祖封其弟元王交于楚而衍之也唐季有自鄱杖一剑徙居南丰又自南丰分而之广昌之新城之建宁江楼八居士宝藏初徙时剑剑长三尺许有北斗星文志天汉元年铸绍定庚寅刼火黄冠得之呪符水云宻国曾公致尧铭居士墓载有牛六十头手钞古书数百卷居士作江楼宻公为赋五言长韵见鳬绎集其叔子与荆公为同门婿荆公之父益之出守韶州居士同游石仙岩和诗有刻石在初庆厯诏州县立学宫居士一力任其费曽易占作记实子固十八歳少笔居士生四子四子之子生孙孙生子众而多微波流星散谱系益落缺不能尽详惟予大父泰夫府君与从祖光夫【讳炎水村大父】及定夫【讳止象山髙弟】二先生三派子孙尚习诗书别刋善谱可得而考其他昔为士而今无后与今有后而不为士者不能具载予老病日侵自度进不能颂清庙退无可吟梁甫思息景山樊间中巷徳恭翁李大年弟兄力学而任运所居先庐犹是南唐时柱石诚之永丰官满因而涂塈之定夫师象山号子路与里人黄几先彭明甫相讲学予外舅丹霞翁来南丰访定夫及沈徳中后叹息久之此谱故可考也太史公作古帝王圣哲世系采摭四方异闻甚备而卓然可称述者殊少予闻盛徳必有后葢不在乎元来云礽之多而在乎风流文采之不可湮没也今刘氏之族不系乎风俗之媺恶不闗乎文墨之兴衰若不必存而存之仰存吾祖而已后谱纲目成题曰江楼刘氏族谱畀大年今年七十有七喟然而叹曰有是哉诚之下世而不见矣分三家子弟脱其稾世守之使后之识予心者有稽焉淳祐庚戌立春日世孙方石掞序
　　方石太史自号也太史此序文气断续未得为工然书刘氏原委则畧备矣其録而存之为是故也按密国曾公神道碑载公以大中祥符五年五月丁亥卒于官是真宗朝也此序云密国实铭居士之墓则居士之卒当在大中祥符以前矣至云庆厯修学居士一力任其费则庆厯乃仁宗时距祥符已悬隔无乃谬误乎葢一力上脱孙字学记所载云县之士刘徳纯合同志而请徳纯则居士之孙也此一节又误在作江楼之上当在游石仙岩和诗有刻石在之下既叙居士之叔子方及居士之孙次第方妥太史平生为文极详谨不应此独疏卤得非写者之伪邪其集所着如奏议碑铭皆卓絶髙古自成一家如余清堂记朱丹林墓志符进士墓志刘迪功墓志则其尤妙者也独此序差不逮他作云
　　口铭
　　偶至一禅林见有口铭颇佳因録之其铭曰神以感通心由口宣福生有兆祸来有端情莫多妄口莫多言螘孔贯河溜流倾山病从口入祸从口出存亾之机开閤之术口与心谋安危之原枢机之发荣辱存焉

　　隠居通议卷十六
　　钦定四库全书
　　隠居通议卷十七
　　元　刘壎　撰
　　文章五
　　省事老人赞铭
　　朱新仲舍人翌自号省事老人初仕汴京南渡乂仕于杭都文采声华倾动一时尝得其别集观之有所作范文正公画像赞甚佳今録于此
　　序云文正范公名在天壤功在社稷国史书之钟鼎勒之四夷百蛮之如神明天下后世仰之如日月山泽之儒嗟叹不足仰瞻遗像再拜而为之赞曰乾纲囬薄妙燮四时有大坤舆载厚不移其中哲人千载一至其至维何天地则理巍巍文正国之蓍民之父师以天下之重自任故举万钧而若无以四海赤子为心故甘百谪而不悔垂绅正笏耸泰华衡嵩之表活涸濡枯倾江河淮济之利日月有时而食而公之名不冺钟鼎有时而尽而公之功不防唐郭令公之武汉周绛侯之气吾侪小人手舌俱废拜颡有泚求之梦寐
　　杜子美画像赞曰凌万乘以峥嵘之气贮千古以磊落之胸笔下有神洗宇宙而一空者大哉诗人之宗乎束带峩冠凛然似谒肃宗而论房琯神闲意定超然若溯瞿唐而上泛沅湘而东也
　　莲叶砚铭虽不及前二赞之妙然亦竒健其词曰玉井之泉泰华之峯有十丈莲脱叶驰风化而为石沦于深渊大泽之中琢以为砚置之墨客子卿之宫涓涓之泽没世不竭是为元頴汤沐之封而日游戏于其间葢相与托令闻于无穷
　　琴谱序
　　近见北人有琴谱一集集有序序颇可观云龙波子作不知何氏名也今録于左
　　拟清庙之古赓南风之诗圣人之制作也续杏坛之音鼔宣尼之操吾徒之修养也珑玲其声龙吟鳯鸣妙契大造发越七情猗欤琴哉非金槽铁拨比也非鸿鹄其心者可学也非郑卫其耳者可听也前辈或曰授无间然可者谱不可者心也心而可则何以千载而下独伯竒师旷诸子之専其美葢得于心者自应于手其不得于心者徒求其声求其声者特造作之巧应于手者乃自然之清噫嘻志在髙山流水知之者惟一子期至于马之仰鹤之舞则又物之灵也吾之于琴固不敢以子期望今人每独惜今人之不马鹤若也凡我同志以其自得于心者而抚之而自听之亦不必冀人之知不知也龙波子序
　　东牟擥秀亭记
　　近见东牟擥秀亭记金人文字失其姓名记文亦简洁可观但诗末句俚拙耳虽缁流有此风调然终非大雅也
　　天下以形势之要雄东牟东牟以海山之秀甲天下山视逺人人视逺山见之易友之难陇首牧儿林间樵叟虽能视之而不能友惟太守完顔公竒人也前之刺州政者多矣官于斯牧于斯不能亭于斯岂力不足抑览不至也公于是铲城为基断木为亭人不闻役乐成厥功仝僚佐登览其上见夫烟栖雨宿云出月来归鸿野鹜如飞几席之上终日望轩冕焉昔莘野以阿衡而襄阳岘首以羊叔子而赤壁以东坡而今则昆仑竒秀得我公发越之他日与山增重未必不由伯乐之一顾也嘉叹不足故诗之词曰霜天晓兮白云飞洞天暮兮白鸟归江月照兮松风吹好个家风人不知
　　象山先生言吏奸二书
　　象山先生作王荆公祠堂记笔力宏妙自谓断百余年末了底公案圣人复起不易吾言此一大题目非先生不敢言非先生不能言也当来更加揫敛使归简严则前无古人矣先生精于説理长于论事惟其天材宏纵横説説逗尽底里沛然不穷读之使人气涌神闻风兴起而况于亲炙之者乎尝有与杨守一书言吏奸者其説甚妙其书曰
　　吏胥居府廷司文案宿留于邦君之侧以闲剧劳逸尝吾之喜愠以日月淹速尝吾之忆为之先后缓急开閤损益以蔽吾聪明乱吾是非而行其计豪家拥髙赀厚党与附防左右之人创端绪于事外以乱本防结左证于党中以实伪事工为节目以与吏符合而成其説太守以异乡之人一旦而听之非素谙其俗而府中深崇闾里之事不接于吾之目途巷之口不闻于吾之耳被害者又淳愿柔弱类不能自明自达听断之际欲必得其情而不为所欺此甚明者之所难也吾虽得其情彼尚或能为之牵制以格吾之施行吾断之速则文疏事漏而无以絶其辞吾求之详则日引月长适以生其奸况其是非曲直之未分而实有以贰吾之心疑吾之见变乱其事实而其情亦未易得也
　　又有与徐子宜侍郎一书言某人防吏疾民阳若不任吏而隂实为所卖奸猾之谋无不得逞贿赂所在无不如志间有一二行遣形若治吏而伪文诡辞谄顺乞怜者皆可囬其意下人转移其事如转户枢胥辈窥之审玩之熟久矣所欲为者如取如擕不见有毫髪畏惮之心惟其正论诚意则扞格不入乃以此自谓其明且公也良民善士疾首蹙额饮恨吞声无所控诉公人世界其来久矣尤炽于今日公人所从得志本縁官人不才然向者衰説不甚盛风俗不甚坏公人未尽得显然肆志官人未尽与公人一律官人之才者固有实益亦难得盛誉官人之不才者亦尚借常理常心黙有维持未至冺然大乱十数年来公人之化大行官人皆受其陶冶沈迷浸渍靡然一律而书生腐儒又以经术为之羽翼为之干城沮救正之势塞惩治之路潜御其侮隂助其澜故官人之才者虽易以自见易得盛誉而无补风俗无救大势至其不才必至大乱中人无以自立皆从风而靡随波而流守正而才术不足以自见者其心仅不冺灭而不复可伸此今时之大势今之为善者犹持桮水救车薪之火也天生民而立官使司牧之张官置吏所以为民也县家而害氏州家得以治之州家而害民使家得以治之今州家使家壅之以胥吏塞之以僚属所赖以通闾里田亩之情者有被害者赴愬也今乃以告讦把持之名而抑絶之近来胥吏之妙用専在抑絶赴愬者之路惩一二以威众使之吞声饮恨重足胁息而吾得以肆行而无忌监司太守有服其役任其怨而不得享其利者有相为相役而共享其利者
　　此二书明畅痛快説尽吏奸干淳绍熙盛时且不免此况今世乎使先生睹今日之公人世界恐又非二书足以尽其情状也民生斯时可怜哉夫御之如束湿视之如仇敌待之如盗贼尚不免奸恶溢出毒我生灵况乃以士大夫礼之以僚属待之以心腹耳目寄之何异于教猱升木授贼以兵则善良之破骨出髓吞声就死葢无怪矣
　　程伯刚墓铭
　　刘左史光祖徳修简州人自号后谿名节士也尝为程伯刚墓志铭备述伯刚未生时其父梦一青衿童子挽衣自言来为公嗣且曰我青城先生儿也明年而伯刚生生三十七年而病病且革父母问所欲言无他语第云仙阶浅未足以成功名遂死开禧三年三月也此説荒忽怪诞正人端士所不道独其一铭絶佳谩载于此铭曰祠之西峯有翩其童暂下人世兮还山无踪曷不少候以游夫蓬莱道山之宫曰吾未足以成功也独留遗冢与遗书使思子兮无穷我为勒铭识其幽封月明山空魂其归来萧萧松风已矣乎聊托吾文慰而翁母索之杳防之中
　　范去非墓志
