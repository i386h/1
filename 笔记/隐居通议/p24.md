<!-- { "loadSidebar": true } -->
　　刘向校列子书録有云列子者郑人也与郑穆公同时葢有道者也其学本于黄帝老子号曰道家道家者秉要执本清虚无为及其治身接物务崇不竞合于六经而穆王汤问二篇迂诞恢诡非君子之言也至于力命篇一推分命杨朱之篇惟贵放逸二义乖背不似一家之书然各有所明亦有可观者向此数语颇能尽御冦之防按列子书凡八篇其粹者莫出于天瑞一篇传者云御冦先庄子故庄子称之然后世多宗南华而谈冲虚至徳者反寡葢庄子得其説而善用之所谓青出于蓝而青于蓝者究其防归则漆园之言皆郑圃之余也人自生至终大化有四婴孩也少壮也老耄也死亾也其在婴孩气専志一和之至也物不伤焉徳莫加焉其在少壮则血气飘溢欲虑充起物所攻焉徳故衰焉其在老耄则欲虑柔焉体将休焉物莫先焉虽未及婴孩之全方于少壮间矣其在死亾也则之于息焉反其极矣○抑又安知吾今之死不逾昔之生乎○子贡愿有所息仲尼曰望其圹睾【皋】如也宰如也坟如也鬲【歴】如也则知所息矣人胥知生之乐未知生之苦知老之惫未知老之佚知死之恶未知死之息也○圣人藏于天故物莫之能伤也○一体之盈虚消息皆通于天地○贵之或不生贱之或不死爱之或不厚轻之或不薄此似反也非反也此自生自死自厚自薄或贵之而生或贱之而死或爱之而厚或轻之而薄此似顺也非顺也此亦自生自死自厚自薄○百年寿之大齐得百年者千无一焉设有一者孩抱以逮昏老几居其半矣夜眠之所弭昼觉之所遗又几居其半矣痛疾哀苦亡失忧惧又几居其半矣量数十年之中逌然而自得无介焉之虑者亦亡一时之中尔则人之生也奚乐哉为美厚尔为声色尔而美厚复不可常厌足声色不可常玩闻乃复为刑赏之所禁劝名法之所进退皇皇尔竞一时之虚誉规死后之余荣偊偊尔重囚累梏何以异哉○万物齐生齐死齐贤齐愚齐贵齐贱十年亦死百年亦死仁圣亦死凶愚亦死生则尧舜死则腐骨生则桀纣死则腐骨腐骨一矣孰知其异○生相怜死相捐○既死岂在我哉焚之亦可沈之亦可瘗之亦可露之亦可衣薪而弃诸沟壑亦可衮衣绣裳而纳诸石椁亦可○伏羲以来三十余万岁贤愚好丑成败是非无不消灭但迟速之间尔矜一时之毁誉以焦苦其神形要死后数百年中余名岂足润枯骨何生之乐哉○生民之不得休息为四事故一为寿二为名三为位四为货有此四者畏鬼畏人畏威畏刑○天下无对制命在内○人不婚宦情欲失半○大道以多岐亡羊学者以多方防生以上皆列子中精语列子杨朱篇多至言但时有重复如论尧舜桀纣同为腐骨而论舜禹汤武又曰与株块无异如言刑赏之所禁劝名法之所进退而又曰畏鬼畏人畏威畏刑皆一意而重出者也然大防不害其为达张处度湛注列子亦多有佳处足以补防趣之所未及
　　治身事天
　　老子曰治身事天莫如啬吕荥阳希哲常书此语为座右铭修行家以此为养生之要要之此即庄子所谓衽席之上饮食之间而不知戒者孔子曰以约失之者鲜矣又如礼与其奢也宁俭言礼之本皆是此意
　　猪苓为帝
　　尝记水心先生文中有曰猪苓桔梗时而为帝无不按节赴之或者疑其自作议论不知出南华经徐无鬼篇其言曰药也其实堇也【即乌头】桔梗也鸡廱也【即芡】豕零也【即猪苓】是时为帝者也何可胜言郭象曰当其所须则无贱非其时则无贵贵贱有时谁能常也此论大槩喻人无贵贱观所遇之时何如故用则为虎不用则为防又俗谓可贵可贱皆此意也夫堇为乌头乃至毒之药然用以治湿则为帝五苓散用药五味而独尊猪苓以名其药葢虽贱而可以为帝则贵贱亦何常之有哉唐宋重科目则儒贵秦尚功利则儒贱矣【按此以秦况元也故先言唐宋而后言秦】
　　庄子精语
　　世间常用好语多出于庄谩记一二于此偶因常用者及之○千歳厌世去而上仙乘彼白云至于帝乡○厉之人【疠音癞】夜半生子遽取火而视之汲汲然惟恐其似已也○帝王之徳配天地○三军五兵之运○日月照而四时行○子呼我牛也而谓之牛呼我马也而谓之马○古之人与其不可也死矣○孰主张是孰纲维是孰居无事推而行是○云者为雨乎雨者为云乎○道可载而与之俱也○是非其梦耶○仁义先王之蘧庐【犹舍也】止可以一宿○倒置之民【营外亏内】○以为不若巳者我之谓也骐骥骅骝一日而驰千里捕防不如貍狌○孔子曰我讳穷久矣而不免命也求通久矣而不得时也○吾命有所制矣○水行不避蛟龙陆行不避虎兕○触髅曰吾安能弃南面王乐而复为人间之劳乎○二子者皆不鞭其后者也○衽席之上饮食之间而不知为之戒者过也○畏途○昭昭乎若掲日月而行○丰狐文豹何罪之有其皮为之灾也○犂然有当于人之心○彼以利合此以天属○谿工【田子方之里人】○吾所学者直土梗耳○使人之意也消○仲尼曰夫哀莫大于心死而人死亦次之○吾终日与汝交一臂而失之挥斥八极神气不变○今视子之鼻间栩栩然○凡
　　亡【司马云凡国名郭注言有三亾徴也】○欲俎豆予于贤人之间○为不善乎显明之中者人得而诛之为不善乎幽间之中者鬼得而诛之○无所逃于天地之间○石师【谓匠石】○柴立○丘愿有喙三尺郭云有喙三尺未足称长凡人闭口未是不言司马云喙思也宜南美丸而弭难叔敖除备以折冲丘亦有愿有叹息其三尺三尺首剑司马之説似凿








　　隠居通议卷十九
　　钦定四库全书
　　隠居通议卷二十
　　元　刘壎　撰
　　文章八
　　端平策问
　　宋宁宗开禧中韩侂胄当国启戎时史丞相弥逺为礼部侍郎与中宫杨后密谋命殿帅夏震乘侂胄入朝殛死于玉津园前史登相位改元嘉定宁宗崩拔理宗于侧微以登宝位史相秉政凡十八年薨于位郑忠献清之以旧学代相改元端平理宗始亲政起诸贤更革弊政一时翕然号小元祐引领以望太平而诸贤议论迂疏国计匮乏是时十六界楮币寖轻咸以为病端平二年己未召江万里为舘职故事必先试策而后除是年南塘赵公汝谈直翰苑命题发策以楮为问问意不满诸贤之罔功赵公当时儒宗笔力髙简朝野称之世变以来失去三纪矣偶从朋友闲见之如遇故人輙録于此江丞相对策尤妙实为近代舘职策之冠予旧诵之甚习然浩浩数千言难以尽録谩志防问于此而已问楮币至是术穷矣其将何以救之欤非楮之不便民用也其法贵少而今多焉故也物视轻重为相权使黄金满天下多于土而土之难得甚于金则金土易价矣然则天下非物之贵也楮之多也非楮之多也国之贫也忧国者谓将深惟国之贫宜从其原治之而顾不然上下日夜所讲切乃専在称提何见之陋也夫国贫则取诸民民竭无可取则惟有痛自节尔今议者乃猥谓内有某事某事例当举外有某事某事势当备加费且不赡而节何从施若是则束手坐待颠沛乎王制言国无三年蓄者国非其国孟子谓三征尽用则父子离无三年蓄者所余少也三征尽用者无复余也今国家罄一歳所入曾不足攴旬月而又日不辍造十数万楮币乃仅得济是不止无余矣其可为汲汲寒心葢又甚于王制孟子之所云矣而荐绅先生方且雍雍然峩峩然交诵致知格物之微言深赞报仇复土之伟画此愚心所窃怪而絶不喻者也仲尼言为政在兵食信至不得已而去则兵与食犹在所舍而用顾不可节乎绍兴隆兴间世未知用楮也其时国计不见匮乏民生亦无所患苦自楮币行于今未七十年而调度狼狈禁令繁数遂至此极且今天下非小于绍兴隆兴之天下也赋取则固倍之矣而若是焉者犹可不讨求其故哉按支费必有目其创而増于前孰最重蠧壤必有原其积而至于今孰最深广费因何论而兴积坏至何事而见今修复用何策是欲撙约自何道始二君负经济之学有间矣幸悉心科别其条防而折诸理以对觊于世有补焉其勿习为老生迂谈而使区区者怃然重叹也
　　楮币于宋谓之防子于今谓之宝钞虽制用不同而以久而轻则一而已矣至于物价踊贵则以近年较宋殆有甚焉
　　江东运司策问
　　景定中江东转运司行贡举引试北方士人一科时叠山先生谢公枋得为考试官发策以中原为问问目笔力甚伟当时逺近诵今将五十年矣故书中得旧本恐失之谩録于此
　　问事有利害不切身而伤怀人有古今不同时而合志吾亦不知其何心也登冶城访新亭欲问神州在何处自南渡百四十年惟见青山一髪眇眇愁予耆老不足证矣安得不梦寐东晋诸贤乎衰草寒烟犹带齐梁光景徒以重人黯然耳不知秦淮旧月曾见千载英雄肝胆乎惜其逺而不可诘也北来诸君忠义之泽在心嘅叹黍苗悲歌蒲桞岂能忌情故都哉本朝道徳仁义之教三代而后未有也士大夫茍且媮惰无能逺犹晋宋人物所不为也自隆兴至端平三大败缙绅不敢问中原矣兵端不可妄开国事不可再误思目前之危急舍分外之经营兹犹可借口柏城涧水草木自春不知谁家坟墓乎每歳寒食夏畦马医之子无不以麦饭洒其松楸者长陵抔土讵容置而不问哉刘裕入长安道洛谒五陵时晋寄江左百十有三年矣五胡云扰岂暇念晋陵庙舜野禹穴谁敢以疑心视之此臣子不忍言之至痛也由端平至今又三十年八陵不复动凄怆秦始皇陈隠王之冢犹有人守之三歳禋沛义夫节妇坟墓亦禁樵采况祖宗神灵所眷乎士大夫沈于湖山歌舞之娱何知有天下大义诸君北风素心岂随末俗间断哉公卿谈学问自许孔孟谈功业自许伊周若限田若乡饮若论秀若举逸皆欲彷佛三代此一事乃堪在晋人下哉或谓本朝取中原者其失有四不保全名将不信任豪杰不招纳降附不先据中原不知诸君所闻何如也后来童穉班荆辍音固晋人所深恨西北流寓抱孙长息于东南同父已知中原决不可复矣一旦闻有北方豪俊试于漕闱有司安得不惊喜也犹记乾道士辰辛幼安告君相敌六十年必亾敌亾而中国之忧方大绍定验矣惜乎斯人之不用斯世也诸君亦有义气如幼安者百尺楼上岂可不分半席乎
　　或谓策问当设疑问难今一笔説去似非问目然文气振发终是一篇好文字其问目即藏于议论之中但恐难为对耳
　　咸淳庚午科旴江拟策问
