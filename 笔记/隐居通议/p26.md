<!-- { "loadSidebar": true } -->
　　贺荼山曾秘监有云闻诸耆旧昔在祖宗朝有道徳魁伟之臣士鄙刑名功利之学政术既斥夫卑陋国势自极于尊安岂惟右文饰治之方是亦折冲消萌之要至于主盟儒道典领书林必求名胜之宗尤极清华之选又曰旧闻入洛之盛事疑于古人追数过江之诸贤屹然独在除删定官谢丞相自叙有曰独学寡闻倦游不遂澜繙记诵媿口耳之徒劳跌宕文辞顾雕虫而自笑低佪久矣感叹凄然使有一人之见知亦胜终身之不遇然而禀资至薄与世寡谐在乡闾则里胥亭长之所叱诃在州县则书佐铃下之所蹈借声名湮晦衣食空无贺张都督有曰仰惟列圣之恩实被中原之俗耕田凿井举皆涵养之余寸地尺天莫非照临之旧岂无必取之长算要在熟讲而后行顾非明公谁任斯事贺曾台州有曰上待老成惟恐弗当其意士闻静退自消竞进之心又曰歴考平生追配古人而奚愧中更俗吏益知儒者之有功贺礼部侍郎有曰惟宗伯之清华极近臣之遴选诚使此地常得其人则朝廷日尊自弭未形之患论议守正亦折羣衺之萌差夔州通判谢启有曰少也畸人长而独学好庄周齐物之説乐以忘忧读稽康养生之篇慨然有志秉心不固涉世寖深儿女忽其满前藜藿至于并日屡求吏隠冀代躬耕亦尝辱记其姓名固欲稍畀之衣食费元化密移之力不知几何悼孤生一饱之艰乃至如此除监司谢启有曰衣食不继自窜夔楚之邦齿髪寖衰倦游陇蜀之境惟习气未忘于笔砚每苦心自力于文辞藏之名山本欲粗于后世待以国士岂期亲遇于钜公又曰士于知已宁无管鲍之情人之多言诬为李牛之党又曰哀穷悼屈如伐木故旧之不遗怀昔感今异积薪后来之居上通王宣抚自叙有曰禀资凡陋承学空疏虽肝胆轮囷尝慕昔贤之大节乃齿牙零落犹为天下之穷人抚剑悲歌临书浩叹每感歳时之易失不知涕泗之横流知严州谢到任有曰浅智褊能薄才绵力栖迟屏迹但欲射石虎以终残年辛苦著书不足藏名山而俟后世偶为贫而求仕旋触罪而免归鴈食无储鹑衣不补凡百君子悠悠非特达之知平生故人往往处嫌疑之地欲言谁听投老何归又谢启有曰下愚难移大惑莫解不能髙飞逺举求避横目之民乃复直情径行自掇噬脐之悔永言穷薄数蹈邅回毁来靡待于道髙灾生岂由于福过断云零落敢怀出岫之心病鹤缡纚忽忝乘轩之宠又曰哀细徳之俭微开洪钧之坱轧念兹积谴虽擢髪而有余察彼众谗亦吹毛之已甚未加显弃聊复少收又曰无复入闗西日举钓竿之手惟希度世东封谒玉辂之尘贺丞相有曰永惟夷夏戴宋之旧思见太平时则祖宗在天之灵为生贤佐上防政有曰为治不难其道顾何如耳用人若此吾国其庶几乎传闻四方欢喜一意某闻公论未尝尽废常苦不在于朝廷小人岂必无材惟患与闻于国事又曰仁人先天下而忧重矣自任贤者备春秋之责艰哉克终贺李运使有曰槃薄游戏之翰墨嬉笑怒骂之文章过黄初而有余嗟正始之弗见飞腾防路耻烦狗监之吹嘘散落遐荒宁付鸡林之裁鉴贺御史中丞有曰人情不逺立朝谁乐于抨弹仕者自谋干世本求于遇合又曰国有纪纲治自形于四海九州之逺士笃名义效或见于数世百年之余贺丞相有曰时玩久安辄生天下之患国无逺畧必有意外之虞贺运使有曰寛猛异施古今莫一子产号众人之母用于郑而莫救陵夷申商为法家者流至秦而卒以颠覆歴考简编之迹莫先儒术之功又曰敢图莫境获备属城闾里无聊擥涕下催科之笔事功靡着忍慙修候问之书自叙有曰笠泽渔家绍兴朝士扪参歴井久困客游煮海摘山屡乘使既罪愆之未洗复衰疾之相侵骨相宜穷头颅可揣穿延和之细仗怳若隔生分新定之左符更叨起废又贺丞相启有曰庙堂之谟代天而理物帷幄之算经逺而折冲平居用小大之材欲其披肝胆以自尽一旦付疆场之事欲其捐性命而不辞自非有以素服众心则将谁与共济大业晋文侧席于子玉回纥下拜于汾阳王商以忠蹇立朝则单于不敢仰视平津以媕婀充位则淮南谓若发防自昔论世之盛衰莫如置相之当否
　　以上皆放翁集中语凡此皆以议论为文章以学识发议论非胸中有千百卷书笔下能挽万钧重者不能及后来惟刘潜夫尚书极力追攀得其防趣壮年所作絶似之晚年稍变槎牙苍鬰之态觉枯藁矣
　　刘后村诸制
　　景定壬戌山东李坛以青齐来归授坛保信宁武军节度使督视京东河北等路军马齐郡王制曰臣子之情尊君而爱父春秋之法斥伯而尊王载嘉葢世之豪首决归朝之策懔义槩英风之鲜俪超勲阶爵级之常诞播丝纶肆颁印节李坛闗河间气淮海俊人市骏骨而捐金招来遗轶闻鸡鸣而起舞寤寐功名感辛有伊川之言抱鲁连蹈海之志慨思尔考被遇先皇属边吏之疎庸致勲臣之防疐朕迹前事谅丹赤之初心尔効肤公欲雪清于前垢既举渤海归职方氏复奉淄青入王防图无疆界彼此之分有卓书混同之渐王猛发正朔相承之论勿晋为谋马援知帝王有真而来于汉専意英雄所见今古畧同是用加两镇元戎之荣峻二府督师之拜殄草地之逋敌分茅土而胙齐少慰立身名之心并下改史复官之诏于戏吴起守西河而事魏国未闻竝拥于齐旄太公表东海而封营丘孰若径疏于王爵永肩忠荩式对宠褎可云云口宣云卿择主之义髙归疆之功大拥将旄于淮蜀胙王社于青齐以厉英豪以奬忠孝兹为异渥益懋壮图其父李全特追复彰化保康军节度使开府仪同三司京东镇抚使依旧京东忠义诸军都统制制曰君记人之功不瑕疵于往事子父之美葢伦纪之至情家庭有特起之豪泉壤凛如生之气差辰出綍疏渥还毡李全海岱奇才风云壮槩帅齐地陷蕃之众归于本朝立堂门勦敌之勋书之盟府加卿子冠军之号极使相元戎之荣雄心方惊于白檀异梦奄罹于黒幰豹留皮之志非不践言狼防胡而然岂其获已是生英嗣雅慕华风自防坎窞之中来献版图之旧昔周封蔡仲志郭邻之愆汉爵弓髙原马邑之责既奬肻堂而裂土乃令告第而复官仍改汗青用昭忠赤以慰霜露焄蒿之感以坚闗河向附之心于戏剖符分功臣之封不及观于子贵结草颃辅氏之役必能报于国恩可云云奬谕制诏二阃诏有曰防交义结不烦辩士之下齐檄走书飞已报王师之入蔡赦词有曰土风先职英雄耻南冠之囚箪食壶浆父老迎王师之入以上皆刘潜夫克庄笔也时以工部尚书兼直学士院一宗制诏尽出其手笔力髙妙不假雕镌而用事尤精切如白檀黒幰弓髙马邑用之李全无以加之白檀出汉书李广黒幰晋陆机夜梦黒幰绕车手决不开天明遂遇害汉韩王信以马邑降匃奴后其子穨当复归汉诏封为弓髙矦正与李全事体同其妙如此时又有奬谕诏乃平舟杨元极栋当制有曰齐地开十二奉图籍以归本朝禹服广数千知衣冠之为正统觉文气不及后村活动矣
　　时又有安南国王陈日煚【説文无煚即颎字】表称年老乞传位其子威晄朝廷以前无此例议所以处者久之诏从其请封威晄为国王而日煚加封为大国王以尊荣之二制皆佳大国王制曰春秋大一统进爵所以劝来中庸有九经嘉善所以柔逺矧功成而身退宜恩厚而礼隆乃眷南交夙勤内向堂搆属闻于承袭梯航恪奉于贡输爰锡殊称诞敭显册具官安南国王陈日煚沈雄而和众忠顺而达权始谨终钦居海濒而霑圣化仰观俯察知中国之有至仁久殿是邦欲授之子目升平之旧观表恳恻之沈辞维商是常亟修来享之礼谓午也可窃希告老之风有嘉乃心奚靳所予尊无二上固难攀大汉之仪官必大先式克用成周之典授师垣之极品冠藩服之真封邑采加丰身章增贲叠此玺褒之宠昭其鼎养之荣于戏安且吉者诗必称义不忘于请命老而者礼所尚寿宜介于耆颐启尔后人祗余明训可特授检校太师特封安南大国王依前云云功臣仍赐袭衣金带主者施行威晄制曰周建诸侯之国锡以山川汉封异姓之王及其苗裔美矣家于恭顺俾之世袭于蕃宣奄赐履之旧章疏出纶之新渥安南国陈威晄挺资英毅秉性忠纯在邦在家终始安民而和众是父是子后先作室而肻堂过庭虽命以继承驰驿尚勤于奉禀际天所覆乡风慕文轨之同重译而来效贡忘梯航之逺载嘉谨恪爰示宠褒爵超五等之崇秩视三公之贵旌节长安之本色锡盾雕戈名号凌烟之元功髙冠长剑分茅如故食采有加益坚屛翰之心庸报君亲之徳于戏众星北拱仰瞻象纬之垂百川东之孰谓鲸波之隔钦承恩遇永底荣怀可特授静海军节度处置等使特进封安南国王食邑三千户食实封一百户特赐效忠顺化功臣主者施行是时亾友范去非从包宏翁尚书在朝尝録此二制并山东李坛封齐王制诏一宗从行都邮递缄以示予谓皆出后村刘公视草予读山东制诏见其雄竒超卓信非后衬公莫能也此前一制镕意铸词亦似出刘之笔其后赵次山仕闽归惠余后村文集阅视之但有山东制诏而安南前制乃不载未几后村卒其家尽防萃其平生所着别刋少本为大全集曾履祥仕闽归又惠余一部复阅视亦无前一制如此则或出佗学士视草未可知也尝记故友车震卿云景定间留行都待班引时后村当制一日下直震卿谒之于寓舍公方苦痰不能迎客延入卧内则见其伏枕而又若有所搆思者已而且呕且视草震卿问之则方譔贾忠肃渉封魏王制也谓震卿曰适苦思得一聨云忠臣义士知祖逖誓江之心故老遗黎悲宗泽过河之志震卿极称其佳且以祖对宗以誓江对过河又精切公谓自当制每得大词头多是无案底者意葢谓山东归朝出于创见无旧様子也然安南逊位亦可谓无案底矣吾因震卿之説遂信前一制决出于公然集中不载岂出于他人之笔乎
　　翁丹山济王制
　　宁宗在位久前星未耀乃取沂靖惠王之子为子赐名竑封济国公嘉定十四年六月也十七年将立为太子而宁宗不豫时史丞相弥逺颛国柄皇子恶之将俟晏驾有所处置史觉其意矫诏以皇侄邵州防御使贵诚为皇子赐名昫而以竑为三府仪同三司判宁国府封济阳郡王宁宗崩理宗遂于柩前即位济王既出有潘壬潘丙者不能平奉王起兵于霅川朝廷遣兵讨之王自经死理宗由是享天位四十有一年深徳史公公尝力谏理宗以勿复济邸官爵勿为立后理宗入其言自临御至升遐凡廷臣言伦纪乞继絶者几千百疏名臣钜儒唇敝舌腐言之皆不报暨度宗继统乃始行之制曰朕绍膺丕图搜举缺典率时昭考友不得以因心遗我后人孝莫先于继志乃若秦邸之事当其涪陵之时太宗悼之已首叙旧恩章圣承之遂尽复元爵矧亲聆于诏命而可缓于愍章故皇叔巴陵郡公竑胄出帝家胙分王社子而能孝宜怀不憾之心臣若克忠肻犯无将之戒恭惟圣父笃叙天伦尺布斗粟之謡自诒伊阻大衾长枕之乐岂不尔思故毎于家庭之间而念及泉壤之下谓事闗社稷虽天不能违时使泽漏坟茔他日毋防追叙且宝庆所显膺之异数在端平亦稍慰其沈魂何为屯膏正待涣汗对越菆涂之新屋悉还茅土之故封是用秩冠孤卿节仍两镇守冡置二千石合修上雍之仪乘车共七十人尚广封蔡之意傥犹存归地之魄其往谢在天之灵可追复少师保静镇潼闗军节度使济阳郡王仍令所司备礼改葬主者施行此制语意妙絶朝野夸诵葢中书直院翁与可合笔也
　　贾相制
　　景定庚申贾师宪自军中拜右丞相依旧京湖四川宣抚大使制曰涕泣而表出师不遑将母旬宣而歌维翰尽以付卿防其谁笔也
　　绍陵登极赦
