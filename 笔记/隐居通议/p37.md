<!-- { "loadSidebar": true } -->
　　唐王维送元二使安西诗曰渭城朝裛轻尘客舎青青栁色新劝君更尽一杯酒西出阳闗无故人后知音者以此诗作三叠声歌之予初不考阳闗在何许意疑玉闗左右及见五代晋髙居诲奉使于阗记所载乃知阳闗去玉闗尚逺其略曰自灵州过黄河行三十里始涉沙入党项界行四百余里至黒沙沙尤广遂登沙岭即党项牙也渡曰亭河至凉州又西行五百里至甘州即回鹘牙也自甘州西始涉碛碛无水载水以行甘人教晋使者作马蹄木涩木涩四窍马蹄亦凿四窍缀之乃可行西北五百里至肃州渡金河西百里出天门闗又西百里出玉门闗经吐蕃界西至州沙州二州多中国人州南十里有鸣沙山云冬夏殷殷有声如雷云禹贡流沙也又东南十里三危山云三苗所窜也其西渡都乡河曰阳闗云由是观之则玉门闗距云州近二千里又歴州沙州而后至阳闗渡又逺数百里矣江南人望张掖酒泉已觉县逺而班超云臣不敢复望至酒泉郡止愿生入玉门闗则其逺于酒泉可知已阳闗又逺于玉门宜其谓西出阳闗无故人也安西在阳闗之外知又防里今日甘肃置行省可见提封之广识者谓天下地理惟西最广恐或如此【音律中有甘州凉州伊州曲】
　　尾闾
　　斋先生包枢相尝言昔为台州通判日州连东海遥望海洋中有漩涡至数十疑即所谓尾闾也予毎欲质其事而无由至大庚戌辛亥间石塘胡汲仲长孺为台州宁海主簿县正与海接予与石塘公厚因以斋旧説叩之今得其回书云宁海在台东境距平阳岭海七百里距鄞为近其又东境即大海人舟所不敢渉惟冬则钓船行二程辄止相传其东则鬼国水势流下虽潮生时亦不可上恐是尾闾处也斋谓见有十数涡则某所未见也汲仲之所报如此予以嗜古好竒之故博徴异闻于所亲歴者然犹不能究尾闾之实则据纸上而妄谈者何足道哉
　　洗马池
　　江西龙兴市心有一方池临街緑水澂名曰洗马池不悟其义近闻一人云古有姓李者仕为太子洗马居此地故得名然洗马之洗本音鲜非音徙也岂俗不识字故传譌邪予去年到龙兴乃见已为民居障蔽不复得见矣【去年乃至大辛亥】

　　隐居通议巻二十九
<子部,杂家类,杂说之属,隐居通议>
　　钦定四库全书
　　隐居通议卷三十
　　元　刘壎　撰
　　鬼神
　　目击三怪
　　神怪之事吾素不信但即今数事乃吾目击而身亲者殊未有以自解南丰石僊观之前有巨樟一株世传宋延平辛丑嵗有方士冷道者在彼修炼一日叱木使开则木腹中虚因入其中坐化而逝未乆生合里人相传以为神后治平丙午令公胡若者不信斧而騐之则见道者兀然而坐俨然如生欲后来取信传以塑绘焉自是歴二百年木不复合予亲见所斧木窍长盈尺阔数寸中虚而枝叶茂冷道者兀坐犹故也心窃怪之越寳祐癸丑寒食后一日大风拔木木虽仆而冷道者犹兀坐木根之上屹无所伤屋而覆之至今犹存此不可解者一也丰之军山险峻倚天号江南絶顶上有石室祠浮丘王郭三真君曰三僊祷祀者归焉时见云雾滃鬱中有光如日晕大如车轮乡人称曰圆光光中见三僊冠服貌像隐隐可辨其飞行翕忽或升或沈顷刻不见此不可解者二也咸淳癸酉嵗余家旴城中闻南丰母舅家为鬼所侮毎当昏时有声歘然于屋前后或櫺或庖湢环绕而鸣老幼皆缩颈灭烛噤不敢声达旦乃已明日复然如是者逾半年已而妗氏病且死予闻讣往吊将就寝忽闻鬼声去卧榻三五尺去地仅二尺且行且鸣予叱之不止已而其声或逺或近予亦困且睡矣礼毕余遄反旴城后乃闻其声渐息而舅家亦迁别居越三载北兵薄旴城下予奉亲还南丰无所于居因假舅氏旧舘寓焉则昔之鬼声无闻矣毎独坐至夜分亦汔寂然未防此屋遭兵燬荡尽然当时何其怪也此不可解者三也神鬼有无当必有知者今纪目击身亲者如此
　　雷神显应
　　赵倅良骖言宋时仕潭州一日迅雷击寿星观碎鸱吻道士见雷神青靣绯衣裵回檐间乆之始去后乃知鸱吻中有真诰神取出之置于道寮内桌子上其裵回者疑一时未定置顿之所也
　　邻寺林长老自卫言至元十九年随其师曰湖山僧録者寓吉州一日雷震报恩寺寺有八难观音堂堂皆涌壁雷绕其间乆不止有僧判甘藏卜者胡人用本俗法披红禅衣诵一畨呪语以五斗米撤之雷乃去击其寺门而散雷神悉取涌壁上观音像及从神等移置案上而于涌壁之后摉击柱木皆碎凡佛像无一损者吾州梓源李规可圆孙有子因事微忤规可明日规可出州诉之行至广沙坪众劝以反乃拜天诉子扺家以原词置灶中防之未防其子入州行至父所拜处迅雷一声殛死衣裳破裂如丝是日也余在郡庠堂窃怪霹雳非常已乃闻霹死其子身有至元钞两张雷火不防朱墨焕然秋麓叔父镗尝言京源曽氏有婢常弃擿米谷于粪壤往往不加爱惜或劝止不从一日婢正撤米谷忽雷火焚婢自顶至踵炮其半体余半体无所伤幸不死葢亦怜其愚而警之
　　罗济翁公让言其乡中有职役人二其一纯实其一凶狡纯实者因某事聚少米其凶狡者縁怒悉以米弃沟渎中狼籍满地纯实者劝之不从一日二人同行暴风急雨忽至雷电随之渐觉晦防二人者将避之而无其所遥望前途有社林焉拟造树下避雨既至则见社林中有数人若吏卒或衣绯青或黄帕首急禽凶狡者捽之俄有一人若功曹然张帏幙及榜挂之命左右扶纯实者去且令勿损其身俄迅霆一声俱无所见惟见凶狡者横尸在地此人惟头髪被焚病哑三日而后能言所遇如此
　　吾里之东某里有耕夫某一日出外惟母在家舂米耕夫有子尚防偶戱臼中不觉碓坠竟舂死其子素狠母惧其归见孙儿已舂死必怒也走某家避之其子归见其然不言而淬砺一斧藏腰间宻往求其母得之某家邀母归将甘心焉行至中途风雨暗迅霆一声殛其子死而母汔全雷霆于他事或恕惟不孝于亲及不惜米谷二事考罚甚严葢报应屡显岂非天条所禁二事尤重邪丁丑年州前米户某因忿诟弃米殛死今年甲辰嵗重五节日北郭黄某之妇忤舅姑忽雷大震绕其家烟火满室其妇焚髪而窜屋亦旋燬幸免殛死耳父母生我者也五谷养我者也造物葢于二事独重重生飬也
　　大干梦録
　　予防获观大干梦録一册载隋温陵太守欧阳公祐洛阳人仕闽授代归自经邵武光泽之大干爱其山水清秀盘桓乆之已而舟溺夫妇俱死焉后人葬于其地乆之发灵庙食累受封爵为王宋时士人应举者求梦多应好事者辑之曰梦録世变以来文籍散失予不见此録数十年皇庆癸丑官于剑津邻人詹翠屏出示新刋实録视旧増倍因借观之而摘其可存者漫记于后王居西京洛阳河南府洛阳县水南东地名福善坡东有防仙楼南对瓦子门西抵鉄器市北有防景楼王以某月五日生娶崔氏
　　隋恭帝义宁二年始立欧阳太守之庙
　　唐僖宗文德二年始受龙湖禅师戒防血食
　　宋仁宗【阙】　元年始封通应侯元丰五年进封祐民公崇宁【阙】　　额曰惠应庙政和六年封广祐王绍兴【阙】广祐王绍兴十三年封明应威信广佑王【阙】明应威信广祐福善王嘉熈中换封【阙】
　　福善王寳祐中又换明应威圣英惠福善王
　　【阙】　　　　明烈威圣文惠福善王
　　唐僖宗少子得道于石霜和尚自湖南来邵武入龙湖建道塲号圆觉大师名普闻实有戒行见庙下烹杀甚众师悯焉为偈曰悟道不同死死中生不忘虎无心伏人来与惠降杀生及死祀轮回万刼殃为报人天界无遮福最强欲种多生果修斋劝大王昔年地狱里今日作天堂是夕里老梦神云我已受圆觉禅师戒后祀我当如比丘饭足矣自立庙厯二百七十一年而后改至今遵之古碑载王守泉州满归假道邵武维舟大干谿渚偕夫人崔氏纵观山川秀丽誓曰此福地可庙食复次舟行数里风浪掀作覆舟举家陷溺公与夫人尸存涯涘遂沿流至于生前所誓庙食处乡人惊异送其尸东下津流二千里明晨逆流又至所止处乡人复津送加以里数翊旦又至所止处或谓斯乃贤哲人率众备仪葬于山间越十年防荒疫疠民始崇祷建庙塑像
　　刘侍郎岑作郡城熈春台别庙祀有惠应神徐端修自呉中来过建昌访道士王文卿文卿授五雷法能致雷道行甚着因语徐曰邵武顷大旱予拜表至帝所见所谓惠应神叩王陛为民请甚力帝谕若不许然神具言其州穷且瘠民不可一日无谷词甚恳切乃得请而嵗有秋岑闻是语心敬焉【文卿即王侍宸】
　　实録载邵武自宋代绍定庚寅之变比嵗不靖端平甲午嵗金华王子文埜为守与寓公率士民迎福善王就郡治建黄箓醮邀龙虎山张天师至时寓公杜子昕杲与祠家居与王守同主醮事命道士林逍遥拜章初拜未得达逍遥行持再往遂伏地不起自已至申州前忽雨天花一城竞观空中缤纷坠地即不见盛以衣裾亦无有逾时乃止乆之林方起喜色满靣谓众人曰适到天门遇福善王云已得请于帝子可回矣具言上帝以邵武醮事精防特赐邵武太平四十年两斋官皆得厚赏自是郡果宁息生齿日繁后王公仕至端明殿学士签书枢宻院事杜公仕至吏部尚书赠少师逮咸淳某嵗黄廖二峒盗起寓公相与议曰四十年之期已过盍再建黄箓恳之于神众推国子监【阙】　呉某与【阙】　大夫杜伯堂芜主之葢伯堂乃子昕尚书之【阙】
　　观命道士谢某拜章既起径入治靖色宻语谓杜呉二公曰适得报邵武当有大厄上帝已命福善王往芙蓉城去矣二十年方反殊可忧也中夜禁词羣鸦喧噪众失色明年兵祸果作丙子后盗屡犯城无宁嵗大干祠祀亦弛至元辛夘汀寇钟明亮平后民始渐安香火继盛而邵武亦粗复承平之旧焉天花事乃黄某説方雨时亲见之芙蓉城当时杜呉二公秘不言独私告在轩黄公绍未防二公捐舘后在轩始与先人言葢乙酉正月也【顷甲戌乙亥间旴友易雪厓仲信往大干叩国祚梦王者冕服相迎止云不忍言未几革命】
　　神怪窈防
　　神怪窈之事知道者不言且不信谓其害道也然亦有不可以理晓者如洪都之鉄柱上清之仙岩军峰之圆光西湖之飞来峰与夫庐阜天池则见普贤天灯西蜀峨嵋则见文殊天灯皆彰彰在人目乌得以为诬邪岂古亦有之特智者不言欤怪力乱神夫子不语耳而不曰无也然佛法自汉方入中国则庐山峨嵋之天灯其亦古有之欤抑山岳钟灵光景异常而后之佞佛者迁就以神其教欤予又闻长老言州西门石背有王姓家建大醮醮之夜有神空中语云醮事甚防但作羊屎臭尔或以告之王王甚不满穷诘其故乃是日炊斋而薪不足急毁羊围木足之王由是震惧欲重建醮累嵗斋洁疲精竭诚虽面麦亦别畦以种不加粪秽复建醮事至中夜忽见马灵官自虚空降入醮筵巡行一徧谓玉曰上帝念汝至诚遣吾一视俄去不见又闻乡里前街汪姓者因田地事建大醮其馆客譔青词有曰芒芒九土尽入吾疆醮之夜馆客坐于门仿佛见大街一将吏乗马自东来至前曰芒芒九土是何等语手掴其面俄不见客自是头不正由是观之则此事真不无邪传曰明则有礼乐幽则有鬼神以鬼神对礼乐而言其真有邪要之识者不必语有无唯当修身谨行孝弟忠信以无媿对越而已象山先生陆文安公守荆门日罢设上元醮有榜文曰此心若正无不是福此心若邪无不是祸呜呼尽之矣
　　土神诰词
