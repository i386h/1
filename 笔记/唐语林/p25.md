<!-- { "loadSidebar": true } -->
    学旧六馆：有国子馆、太学馆、四门馆、书馆、律馆、算馆，国子监都领之。每馆各有博士、助教，谓之学官。国子监有祭酒、司业、丞、簿，谓之监官。太学诸生三千员，新罗、日本诸国，皆遣子入朝受业。天宝中，国学增置广文馆，在国学西北隅，与安上门相对。廊宇粗建。会十三年，秋霖一百余日，多有倒塌。主司稍稍毁撒，将充他用，而广文寄在国子馆中。寻属边戈内扰，馆宇至今不立。
    玄宗时，羽林将刘洪善骑射。尝对御，使人于风中掷鹅毛，洪连箭射之，无有不中。
    苏味道初拜相，门人问曰：“方事之殷，相公何以燮和？”味道但以手摸床棱而已。时谓“摸床棱宰相”。
    玄宗在东都，宫中有怪。明日召宰相，欲西幸。裴稷山、张曲江谏曰：“百姓场圃未毕，请待冬仲。”是时李林甫初为相，窃知上意，及旅退，佯为蹇步，上问“何故脚疾”？对曰：“非疾，愿独奏事。”乃言：“二京，陛下东、西宫也。将欲驾幸，焉用选时？假使有妨刈获，独可蠲免沿路租税。臣请宣示有司，即日西幸。”上大悦。自此车驾至长安，不复东。旬日，耀卿、九龄俱罢，而牛仙客进。
    自古帝王五运之次，凡有二说：邹衍则以五行相胜为义，刘向则以五行相生为义。汉、魏共遵刘说。唐承隋代火运，故为土德，衣服尚黄，旗帜尚赤，常服赭赤也。赭，黄色之多赤者，或谓之柘木，其义无取。高宗时，王勃著《大唐千年历》：“国家土运，当承汉氏火德；上自曹魏，下至隋室，南北两朝，咸非一统，不得承五运之次。”勃言迂阔，未为当时所许。天宝中，上书言事者，多为诡异，以冀进用。有崔昌，采勃旧说，遂以上闻，玄宗纳焉。下诏以唐承汉，自隋以前历代帝王皆屏黜，更以周、汉为二王后。是岁礼部试《土德惟新赋》，即其事也。及杨国忠秉政，自以为隋氏之宗，乃追贬崔昌并当时议者，而复阝、介二公焉。
    扶风太守房，申当郡苗损，国忠怒以他事推之。自是天下有事，皆潜申国忠，以取可否。
    杨国忠尝会亲，知吏部铨事，且欲噱以娱之。呼选人名，引入于中庭，不问资序：短小者道州参军，胡者与湖州文学。帘中大笑。
    玄宗好神仙，往往诏郡国征奇异之士。有张果者，则天时闻其名，不能致，上亟召之，乃与使俱来。其所为，变怪不测。有邢和璞者，善算术；视人投算，而究其善、恶、夭、寿。上使算果，懵然莫知其甲子。又有师夜光者，善视鬼。后召果与坐，密令夜光视之，夜光奏曰：“果今安在？臣愿见之。”而果坐于上前久矣，夜光终莫能见。上谓力士曰：“吾闻奇士至人，外物不足以败其中。试饮以堇汁，无苦者，真奇士也。”会天寒方甚，便以汁进果，果遂引饮三卮，醺然如醉，顾侍者曰：“非佳酒也。”乃寝。顷之，引镜视其齿，尽焦且黧。命左右取铁如意，击齿尽堕，藏之于带。乃于怀中出神膏，色微红，傅诸堕齿空中，复寝。久之，视镜，齿皆生，粲然洁白。上方信其不诬也。
    玄宗时，亢旱，禁中筑龙堂祈雨。命少监冯绍正画西方，未毕，如觉云气生梁栋间，俄而大雨。
    罗公远多秘异之术，最善隐形。玄宗乐隐形之术，就公远勤求而学。公远虽传，不尽其妙。上海与公远同为之，则隐没，人莫能测；若自为之，则或遗衣带，或露头巾脚，宫人每知上之所在也。百万锡赉，或临之以死，公远终不尽传其术。上怒，命力士裹以油幞，置于榨下压杀而埋弃之。不经旬，有中官从蜀使回，逢公远乘骡于路，笑而谓曰：“上之为戏，一何虐耶！”
    明皇幸东都。秋宵，与一行师登天宫寺阁，临眺久之。上四顾凄然，叹息，谓一行曰：“吾甲子得终无患乎？”一行曰：“陛下行幸万里，圣祚无疆。”及西巡至成都，前望大桥，上乃举鞭问左右曰：“是何桥也？”节度使崔圆跃马进曰：“万里桥。”上叹曰：“一行之言今果符合，吾无忧矣。”
    或曰：一行，开元中尝奏上云：“陛下行幸万里，圣祚无疆。”故天宝中幸东都，庶盈万数。及上幸蜀，至万里桥，方悟焉。
    一行和尚灭度，留一物封识，命弟子进于上。发而视之，乃“蜀当归”也。上不谕其意。及幸蜀间，乃知其深意，方叹异之。
    玄宗尝幸东都，天大旱，且暑。时圣善寺有竺乾僧无畏，号曰三藏，善召龙致雨之术。上遗力士疾召无畏请雨，无畏奏曰：“今旱，数当然尔。召龙兴烈风雷雨，适足暴物，不可为也。”上使强之，曰：“人苦暑久矣！虽暴风疾雷，亦足快意。”无畏辞不获已，遂奉诏。有司为陈请雨具，而幡幢像设甚备。无畏笑曰：“斯不足以致雨。”悉令撤之。独盛一钵水，无畏以小刀于水钵中搅旋之，胡言数百咒水。须臾之间，有龙，其状如指，赤色，首瞰水上。俄顷，没于水钵中。无畏复以刀搅水，咒者三。有顷，白气自钵中兴，如炉烟，径上数尺，稍引去讲堂外。无畏谓力士曰：“亟去，雨至矣！”力士驰马，去而四顾，见白气疾旋，自讲堂而西，若尺素腾上。既而昏霾，大风震雷，暴雨如泻。力士驰及天津之南，风雨亦随马而至矣。街中大树多拔。力士复奏，衣尽沾湿。孟温礼为河南尹，目见其事。温礼子尝言于李栖筠，与力士同在先朝，吏部员外郎李华撰《无畏碑》，亦云前后奉诏，禳旱致雨，灭火回风，昭昭然遍诸耳目也。
    玄宗紫宸殿樱桃熟，命百官口摘之。
    玄宗命射生官射鲜鹿，取血煎鹿肠食之，赐安禄山、哥舒翰。
    虢国夫人就屋梁悬鹿肠，其中结之。有宴则解开，于梁上注酒，号“洞天圣酒”。
    玄宗时，以林邑国进白鹦鹉，慧利之性特异常者，因暇日以金笼饰之，示于三相。上再三美之。时苏初入相，每以忠谠厉己，因前进曰：“《记》云：‘鹦鹉能言，不离飞鸟。’臣愿陛下深以为志。”
    申王有高丽赤鹰，每猎，必置之驾前，目之为“抉云儿”。
    玄宗尝三殿打球，荣王堕马闷绝。黄幡绰奏曰：“大家年几不为小，圣体又重，傥马力既极，以至颠踬，天下何望！何不看女婿等与诸色人为之？如人对食盘，口眼俱饱，此为乐耳。傍观大家驰逐忙遽，何暇知乐？”上曰：“尔言大有理，后当不复自为也。”
    玄宗问黄幡绰：“是物儿得人怜？”“是物儿”者，犹“何人儿”也。对曰：“自家儿得人怜。”时杨妃号安禄山为子，肃宗在东宫，常危惧。上亻免首久之。上又尝登北楼望渭，见一醉人临水卧，问左右是何人。左右不对。幡绰曰：“是年满令史。”又问曰：“尔何以知之？”对曰：“更一转，入流。”上大笑。上又与诸王会食，宁王喷饭，直及上前。上曰：“宁哥何故错喉？”幡绰曰：“此非错喉，是喷帝。”
    或曰：郑滁州胪于曲江见令史醉卧池岸，云：“更一转，入流。”
    又开元中，上与内臣作《历日令》。高力士挟大，置黄幡绰口中，曰：“塞穴吉！”幡绰遽取上前叵罗内靴中，走下，曰：“内财吉。”上欢甚，即赐之。
    上好击球。内厩所养马，犹未甚适，与幡绰语曰：“吾欲良马久矣，谁能通《马经》者？”幡绰奏：“臣能知之，今丞相悉善《马经》。”上曰：“吾与丞相言，政事外，悉究其旁学，不闻有通《马经》者。尔焉知之？”幡绰曰：“臣每日沙堤上见丞相所乘，皆良马。是必能通知。”上大笑。
    又黄幡绰滑稽不穷，尝为戏，上悦，假以绯衣。忽一日，佩一兔尾，上怪问，答曰：“赐绯毛鱼袋。”上谓曰：“鱼袋本朝官入ト合符方佩之，不为汝惜。”竟不赐。
    打球，古之蹴鞠也。《汉书 艺文志》“《蹴鞠》二十五篇”，颜注云：“鞠，以韦为之，实之以物，蹴蹋为戏。鞠，陈力之事，故附于兵法。蹴音千六切。鞠音距六切，近俗声讹，谓鞠为球，字亦从而变焉，非古也。”开元天宝中，上数御观打球为事，能者左萦右拂，盘旋宛转，殊有可观，然马或奔逸，时致伤毙。永泰中，苏门山人刘钢于邺下上书于刑部尚书薛公云：“打球一则损人，二则损马。为乐之方甚众，何乘兹至危，以邀晷刻之欢耶？”薛公悦其言，图钢之形，置于左右，命掌记陆长源为赞以美之。然打球乃军州常戏，虽不能废，时复为之耳。今乐人又有蹋球之戏，作彩画木球，高一二尺，女妓登蹑，球转而行，萦回去来，无不如意，盖古蹋鞠之遗事也。
    拔河，古谓之牵钩。襄汉风俗，常以正月望日为之。相传楚将伐吴，以为教战。梁简文临雍部，禁之而不能绝。古用篾缆，今代以大麻ㄌ，长四五十丈，两头分系小索数百条，挂于胸前，分两朋，两向齐挽。当大ㄌ之中，立大旗为界，震声叫噪，使相牵引，以却者为胜，就者为输。名曰“拔河”。中宗曾以清明日御梨园球场，命侍臣为拔河之戏。时七宰相、二驸马为东朋，三宰相、五将军为西朋。东朋贵人多，西朋奏“胜不平”，请重定，不为改。西朋竟输。韦巨源、唐休年老，随ㄌ而踣，久不能兴。上大笑，令左右扶起。明皇数御楼设此戏，挽者至千余人，喧呼动地，蕃客庶士，观者莫不震骇。进士河东薛胜为《拔河赋》，其词甚美，时人竞传之。
    明皇开元二十四年八月五日，御楼设绳技。技者先引长绳，两端属地，埋鹿卢以系之。鹿卢内数丈，立柱以起，绳之直如弦。然后技女自绳端蹑足而上，往来倏忽，望若飞仙。有中路相遇，侧身而过者；有著履而行，从容俯仰者；或以画竿接胫，高六尺；或蹋肩蹋顶，至三四重；既而翻身直倒至绳，还往曾无蹉趺，皆应严鼓之节，真可观也。卫士胡嘉隐作《绳技赋》献之，词甚宏畅，上览之大悦，擢拜金吾卫仓曹参军。自兵寇覆荡，伶官分散，外方始有此技。军州宴会，时或为之。
    明皇在禁中，欲与姚元之论事。时七月十五日，苦雨不止，泥泞盈尺，上令左右以步辇召之。
