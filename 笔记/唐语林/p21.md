<!-- { "loadSidebar": true } -->
    开元二十三年，加荣王已下官，敕宰臣入集贤院，分写告身以赐之。侍中裴耀卿因入书库观书，既而谓人曰：“圣上好文，书籍之盛事，自古未有。朝宰充使，学徒云集，官家设教，尽在是矣。前汉有金马、石渠，后汉有兰台、东观；宋有总章，陈有德教；周则虎门、麟趾，北齐有仁寿、文林；虽载在前书，而事皆琐细，方之今日，则岂得扶轮捧毂者哉！”
    ●卷四 伤逝
    天宝十五载正月，安禄山反，陷洛阳。王师败绩，关门不守。车驾幸蜀，次马嵬驿，六军不发，赐贵妃死，然后驾发。行至骆谷，上登高平，马上谓力士曰：“吾仓皇出狩，不及辞宗庙。此山绝高，望见秦川。吾今遥辞陵庙。”下马东向再拜，呜咽流涕，左右皆泣。又谓力士曰：“吾取张九龄之言，不至于此。”乃命中使往韶州，以太牢祭之。既而取长笛吹自制曲，曲成复流涕，诏乐工录其谱。至成都，乃进谱而请名，上已不记，顾左右曰：“何也？”左右以骆谷望长安索长笛吹出对之。良久，曰：“吾省矣。吾因思九龄，可号为《谪仙怨》。”有人自西川传者，无由知其本末，但呼为《剑南神曲》。其音怨切动人。大历中，江南人盛传。随州刺史刘长卿左迁睦州司马，祖筵闻之，长卿随撰其词，意颇自得，盖亦不知事之始。词云：“晴川落日初低，惆怅孤舟解携。鸟去平芜远近，人随流水东西。白云千里万里，明月前溪后溪。独恨长沙谪去，江潭春草萋萋。”其后，台州刺史窦宏馀以长卿之词虽美，而与本曲意兴不同，复作词以广不知者，其词曰：“胡尘犯阙冲关，金辂提携玉颜。云雨此时消散，君王何日归还？伤心朝恨暮恨，回首千山万山。独望天边初月，蛾眉独自弯弯。”
    德宗初登勤政楼，外无知者。望见一人，衣绿乘驴戴帽，至楼下，仰视久之，亻免而东去。上立遣宣示京尹，令以物色求之。君召万年捕贼官李铭，使促求访。李尉伫立思之，曰：“得必矣。”出召干事所由，春明门外数里内，应有诸司旧职事伎艺人，悉搜罗之，而绿衣果在其中。诘之，对曰：“某天宝旧乐工也。上皇当时数登此楼，每来，鸱必集楼上，号‘随驾老鸱’。某自罢居城外，更不复见。今群鸱盛集，又觉景象宛如昔时，必知天子在上，悲喜且欲泣下。”于是敕尽收此辈，却系教坊。李尉亦为京尹所擢用，后至郡守。
    贞元四年，刘太真侍郎入贡院，寄前主司萧听尚书诗曰：“独坐贡闱里，愁心芳草生；山公昨夜事，应见此时情。”
    太和九年，仇士良诛王涯、郑注，上或登临游幸，虽百戏列于前，未尝少悦。往往瞠目独语，左右不敢进问。题诗云：“辇路生春草，上林花发时。凭高何限意，无复侍臣知。”更于殿内看牡丹，翘足凭栏，诵舒元与《牡丹赋》云：“俯者如愁，仰者如悦，开者如语，合者如咽。”久之，方省元舆词，不觉叹息泣下。时有宫人沈阿翘为上舞《河满子》词，声态宛转，锡以金臂环。乃问其从来，阿翘曰：“妾本吴元济女。元济败，因入宫。”
    王太尉播，少贫，居瓜洲寄食，多为人所薄。及登第，历荣显，掌盐铁三十余年。自刘忠州之后，无如播者。后镇淮南，乃游瓜洲故居，赋诗感旧。李卫公出在蜀关，而致和其诗以寄播。
    宣宗以宪宗常幸青龙寺，命复道开便门，至寺升眺，追感者久之。
    杜豳公丧公主，进状请落驸马都尉，云：“臣每见官衔有‘驸马’字，凄感难胜。”
    太宗谓梁公曰：“以铜为镜，可以正衣冠；以古为镜，可以知兴替；以人为镜，可以明得失。朕尝保三镜，用防己过。今魏徵殂逝，一镜亡矣。”
    太宗闻虞监亡，哭之恸曰：“石渠、东观之中，无复人矣！”
    杜羔有至性。其父为河北尉卒，母非嫡，经乱不知所之，羔常抱终身之感。会堂兄兼为潞州府判官，鞫狱于私第，有老妇辩对，见羔出入，窃谓人曰：“此少年状类吾夫。”诘之，乃羔母也，自此迎归。又往求先人之墓，邑中故老已尽，不知所询。馆于佛寺，日夜悲泣。忽视屋柱烟煤之下，见字数行，拂而视之，乃其父遗迹，言：“我子孙若求吾墓，当于某村某家问之。”羔号哭而往，果有老父年八十余，指其邱垅，遂得归葬。
    ●卷四 栖逸
    宣州当涂隐居山岩，即陶贞白炼丹所也，炉迹犹在。后为佛舍。有僧名彦范，俗姓刘，虽为沙门，而通儒学，邑人呼为刘九经。颜鲁公、韩晋公、刘忠州、穆监宁、独孤常州，皆与之善。各执经受业者数十人。年八十，犹强精神，僧律不亏。唯颇嗜饮酒，亦不乱。学者有携壶至者，欣然受之。每饮三数杯，则讲说方锐。所居有小圃，自植茶，为鹿所损，众劝以短垣隔之，诸名士悉为运石共成。穆兵部贽事之最谨。尝得美酒，密以小瓷壶置于怀中，累石之际，白师曰：“有少好酒，和尚饮否？”彦范笑而满引，徐谓穆曰：“不用般石，且来听书。”遂与剖析奥旨，至多不倦。人有得穆兵部遗彦范书者，其辞云：“某偶忝名宦，皆因善诱。自居班列，终日尘屑。却思昔岁，临清涧，荫长松，接侍座下，获闻微言。未知何时复遂此事？遥瞻水中月，岭上云，但驰攀想而已。和尚薄于滋味，深于酒德，所食仅同婴儿，所饮或如少壮。常恐尊体有所不安，中夜思之，实怀忧恋。”其诚切如此。月日之下，称门人姓名状和尚前。
    元和初，南岳道士田良逸、蒋含宏有道业，远近称之，号曰“田、蒋”。良逸天资高峻，虚心待物，不为表饰。吕侍郎渭、杨侍郎凭观察湖南，皆师事之。潭州旱，祈雨不应，或请邀之，杨曰：“田先生岂为人祈雨者耶？”不得已迎之。良逸蓬发敝衣，欣然就舆。到郡亦终无言，即日降雨。所居岳观，内建黄坛场已具，而天阴晦，弟子请先生祈晴，良逸亦无言，岸帻垂发而坐。左右整冠履，扶而升坛，亦遂晴霁。尝有村老持一绢襦来施，良逸对众便著，坐客窃笑，不以介意。杨凭尝迎至潭州，良逸方洗足，使到，乘小舟便行，侍者以履袜追及于衡门，即于门外坐砖阶著袜，若无人在旁。杨自京尹谪临贺尉，使使候之，遗以银器。良逸受之，便悉付门人。使还，良逸曰：“报汝阿郎，不久即归，勿忧也。”未几，杨果移杭州长史。良逸未尝干人，人至亦不送，不记人官位姓名，第与吕渭分最深。后吕郎中温为衡州刺史，因祭岳候先生，告以使君“侍郎之子”。及温入，良逸下绳床，抚其背曰：“你是吕渭儿子耶？”温泫然降阶，先生亦不止，其真率如此。良逸母为喜王寺尼，寺中皆呼良逸为小师。良逸常日负两束薪以奉母，或自有故不及往，即弟子代送之。或传寺众晨起，见一虎在田媪门外，走以告媪，媪曰：“毋怪，应是小师使致柴耳。”蒋君含宏有操尚，时人以为不及良逸。然二人齐名，常兄事良逸。含弘善符术，后居九真观，曾使弟子至县市斋物，不及期还，诘其故，云：“于山口遇猛虎，当道不去，以故迟滞。”含宏曰：“吾居此庇渠已多时，何敢如此！”即以一符置所见处，明日虎踣符下。含弘闻之，曰：“吾本以符却之，岂知遂死。既以害物，安用术为？”取符焚之，后不复留意。又有欧阳平者，行业亦高，兄事含弘，而道业不及也。欧阳曾一夕梦三炉自天而下，若有召说。既寤，潜告人曰：“二先生不久去矣，我继之。”俄而田良逸死，含弘次年卒。桐柏山陈寡言、徐虚符、冯云翼三人，皆田之弟子也。衡山周混，蒋之弟子也。陈、徐在东南，品地比田、蒋，而冯在欧阳之列。周自幼入道，善科法，亦为南岳之冠。
    江南多名僧，贞元、元和已来，越州有清江、清昼，婺州有乾俊、乾辅。时谓之会稽二清，东阳二乾。
    白居易少傅分司东都，以诗酒自娱，著《醉吟先生传》以自叙。卢尚书简辞有别墅，近伊水，亭榭清峻。方冬，与群从子侄同登眺嵩洛。既而霰雪微下，说镇金陵时，江南山水，每见居人以叶舟浮泛，就食菰米鲈鱼，思之不忘。逡巡，忽有二人，衣蓑笠，循岸而来，牵引篷艇。船头覆青幕，中有白衣人与衲僧偶坐；船后有小灶，安铜甑而炊，卯角仆烹鱼煮茗，溯流过于槛前。闻舟中吟笑方甚。卢叹其高逸，不知何人。从而问之，乃告居易与僧佛光，自建春门往香山精舍。
    李瞻，汉之子，有文学，气貌淳古。非其人，虽富贵不交也。累迁司封郎中，归茅山，拜给事中，不就。两京乱，竟不罹其祸。
    李尚书褒，晚年修道，居阳羡川石山后。长子召为吴兴，次子昭为常州，当时荣之。
    吴郡陆龟蒙，字鲁望，旧族也。其父宾虞，进士甲科，浙东从事、侍御史，家于苏台。龟蒙幼精六籍，弱冠攻文，与颜荛、皮日休、罗隐、吴融为益友。性高洁，家贫，思养亲之禄，与张搏为吴兴、庐江二郡ヘ。著《吴兴实录》四十卷，《松陵集》十卷，《笠泽丛书》三卷。丞相李公蔚、卢公携景重之。罗给事寄陆诗云：“龙楼李丞相，昔岁仰高文；黄阁今无主，青山竟不焚。”盖尝有征聘之意。唐末以左拾遣授之，诏下之日，疾终。光化三年，赠右补阙。吴侍郎融立传贻史官，右补阙韦庄撰诔文，相国陆希声撰碑文，给事中颜荛书。皮日休博士为诗友，寇死浙中。方干诗名著于吴中，陆未许之。一旦顿作诗五十首，装为方干新制，时辈吟赏降仰，陆谓曰：“此乃下官效方干之所作也。方诗在模范中尔。”奇意精识者亦然之。薛许州能以诗道为己任，还刘梦得诗卷，有诗云：“百首如一首，卷初如卷终。”讥刘不能变态，乃陆之比也。
    天宝之乱，元结自汝坟率邻里南投襄汉，保全者千余家。乃举兵宛叶之间，有城守寇之力。结，天宝中称中行子。始在商余山，自称元子。逃难入猗干沮，始称猗干子。或称浪士。渔者呼为聱叟，酒徒呼为漫郎。
    崔赵公尝问径山曰：“弟子出家得否？”径山曰：“出家是大丈夫事，非将相所为也。”
    大历中，关东饥疫，人多死。荥阳人郑损，率有力者，每乡为一大墓，以葬弃尸，谓之乡葬，翕然有仁义之声。损，卢藏用之甥，不仕，乡里号为云居先生。
    竟陵僧于水滨得婴儿者，育为弟子。稍长，自筮得《蹇》之《渐》。繇曰：“鸿渐于陆，其羽可用为仪。”乃姓陆氏，字鸿渐，名羽。有文学，多意思，耻一物不尽其妙。最晓茶。巩县为瓷偶人，号“陆鸿渐”。买十器，得一“鸿渐”。市人沽茗不利，辄灌注之。羽于江湖称竟陵子，于南越称桑苎翁。贞元末卒。
