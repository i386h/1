<!-- { "loadSidebar": true } -->
    虬须客，姓张氏，赤发而虬须。时杨素家红拂妓张氏奔李靖，将归太原。行次灵桥驿，既设床，炉中煮肉，张氏以发长垂地，立梳床前，靖方刷马，忽虬须客乘驴而来，投革囊于炉前，取枕欹卧，看张氏梳头。靖怒，未决。张氏熟视其面，一手映身摇示靖，令勿怒。急急梳头毕，敛衽前问其姓氏。卧客曰：“姓张。”张氏对曰：“妾亦姓张，合是妹。”遽拜之。问第几，曰：“第三。”亦问第几，曰：“最长。”遂喜曰：“今日幸逢一妹。”张氏遥呼曰：“李郎，且来拜三兄！”靖骤拜之，遂环坐。客曰：“煮者何肉？”曰：“羊肉，计已熟矣。”客曰：“饥。”靖出市胡饼，客抽腰间匕首切肉，共食之竟，以余肉乱切饲驴。客曰：“何之？”曰：“将避地太原。”客曰：“有酒乎？”曰：“主人西，则酒肆也。”靖取酒一斗。既巡，客曰：“吾有少下酒物，李郎能同食乎？”靖曰：“不敢。”遂开革囊，取出一人头，并心肝；却以头贮囊中，以匕首切心肝共食之。曰：“此天下负心者也。衔之二十年，今始获之，吾憾释矣！”又曰：“观李郎仪形器宇，真丈夫也！亦闻太原有异人乎？”曰：“尝识一人，余谓之真人也，其余将相而已。”曰：“其人何姓？”曰：“某之同姓。”“年岁？”曰：“仅二十。”曰：‘今何为？”曰：“州将之子也。”曰：“李郎能致吾一见乎？”曰：“靖之友刘文静者与之善，因文静见之可也。然兄欲何为？”曰：“望气者云：‘太原有奇气。’使吾访之。李郎何日到太原？”曰：“靖计之，某日当达。”曰：“达之明日方曙，候我于汾阳桥。”言讫，乘驴而去。其行如飞，回顾已失矣。公与张氏且惊且惧。久之，曰：“烈士不欺人，固无畏也。”促鞭而行。及期，入太原，候之，相见大喜。偕诣刘氏，诈谓文静曰：“有善相者思见郎君，请迎之。”文静素奇其人，方议匡辅，一旦闻客有知人者，其心可知，遽致酒延之。使回而到，不衫不履，裼裘而来，神气扬扬，貌与常异。虬须默然，于坐末见之，心死。饮数杯而起，招靖曰：“真天子也！吾见之，十得八九矣。然须道兄见之。李郎宜与一妹复入京。某日午时，访我于马行东酒楼下，有此驴及瘦骡，即我与道兄俱在其上矣。”又别而去之。靖与张氏及期访焉，宛见二乘，揽衣登楼，而虬须与道士方对饮。见靖惊喜，召对环饮十数巡，曰：“楼下匮中有钱十万，可择一深隐处，驻一妹，某日复会我于汾阳桥下。”靖如期至，则道士与虬须已先到矣。仍俱诣文静。时方奕棋，揖起而话心焉。文静飞书迎文皇，看道士对奕，虬须与靖旁立焉。俄而文皇到来，精彩惊人。揖而坐。神气清朗，满坐风生，顾盼伟如也。道士一见，惨然，失棋子，曰：“此局输矣！输矣！于此失却局，奇哉！救无路矣！复奚言！”奕罢请去。既出，谓虬须曰：“此世界非子世界，他方图之可矣。勉之，勿以为念。”因共入京。虬须曰：“计李郎之程，某日方到。到之明日，可与一妹同诣某坊小宅相访。欲令新妇祗谒，兼议从容，无前却也。”言毕，吁嗟而去。靖策马而归。遂与张氏同往。见一小板门，扣之，有应者云：“三郎令候李郎、一娘子久矣。”延入重门，门愈壮丽。奴婢四十余人，罗列庭前。奴二十人，引靖入东厅；婢二十人，引张氏入西厅。厅之陈设，颇极精异，巾箱、妆奁、冠盖、首饰之盛，非人间之物。巾栉既毕，又请更衣，衣甚珍奇。既毕，传云：“三郎来！”乃虬须也。纱帽裼裘，亦有龙虎之状。欢然相见，催其妻出拜，盖真天人也。于是四人对坐，牢馔毕陈，女乐列奏。其饮食妓乐，若自天降，非人间之物。食毕行酒，而家人自堂来舁出两床，各以锦绣帕覆之。既呈，尽去其帕，乃文簿钥匙耳。虬须指谓曰：“此珍宝货泉之数，吾所有悉以充赠。向者本欲于此世界求事，或当一二十年，建少功业。今既有主，住亦何为？太原李氏，真英主也。海内即当太平。李郎以奇特之才，辅清平之主，竭忠尽行，必极人臣。一妹以天人之资，蕴不世之艺，从夫之贵，荣极轩裳。非一妹不能识李郎，亦不能存李郎；非李郎不能遇一妹，亦不能荣一妹。起陆之渐，际会如斯，虎啸风生，龙吟云起，固当然也。将予之赠，以佐真人，赞功业也。勉之哉！此后十余年，东南数千里外有异事，是吾得志之秋也，妹与李郎可沥酒相贺。”因命家仆列拜，曰：“李郎、一妹，是汝主也。”言毕，与其妻戎装，从一奴，乘马而去。数步乃不复见。靖据其宅，遂为豪家，得以助文皇缔构之资，遂匡大业。贞观十年，靖以左仆射同平章事。东南蛮奏：有海贼以千艘，带甲者十万人，入扶余国，杀其主自立，国已定。靖知虬须之得志也，归告张氏，具礼相贺，沥酒东南祝拜之。是知真人之兴，非英雄所觊，况非英雄乎？人臣之谬思乱者，乃螗臂扼辙耳。我皇家垂福万叶，岂虚言哉！或曰：“卫公兵法，半乃虬须所传。”信哉！
    太宗征辽，李卫公病不能从。帝使执政等召之，不果起，帝曰：“吾知之矣。”明日，驾临其第，执手与别。卫公曰：“老臣宜从，但犬马之疾增甚。”帝抚其背曰：“勉之！昔司马仲达非不老病，竟能自强，立勋魏室。”公叩头曰：“老臣请舆病行。”至相州，疾笃而不能进。上至驻跸山，高丽与合军四十里。太宗有惧色，江夏王进曰：“高丽倾国以拒王师，平壤之守必弱，请假臣精卒五千，覆其本根，则数十万之众，可不战而降。”帝不应。既合战，为敌所乘，殆将不振。还谓卫公曰：“吾以天子之众，困于蕞尔之夷，何也？”靖曰：“此道宗所解。”时江夏王在侧，帝顾之，道宗具陈前言。帝怅然曰：“当时遽不忆也。”
    太宗谓尉迟敬德曰：“人言卿反，何故？”对曰：“臣反是实。臣从陛下讨逆伐叛，惟凭威灵，幸而不死，然所存，刃锋也。今大业已定，而反疑臣。”乃悉解衣投于地，以见所伤之处。帝对之流涕，曰：“卿衣矣！朕以不疑卿，故以相告，何反以为恨？”
    太宗谓敬德曰：“朕将嫁女与卿，称意否？”敬德笑曰：“臣虽鄙陋，亦不失为夫妇之道。臣每闻古人云：‘富不易妻，仁也。’窃慕之，愿停圣恩。”叩头固让，帝嘉之而止。
    薛万彻尚平阳公主。人谓太宗曰：“薛驸马无才气。”因此公主羞之，不同席者数月。帝闻之，大笑，置酒召诸婿尽往，独与薛欢语，屡称其美。因对握槊，睹所佩刀，帝佯为不胜，解刀以佩之。酒罢，悦甚。薛未及就马，主遽召同载而还，重之逾于旧日。
    中书令马周以布衣上书，太宗览之，未及终，命召之。乃陈世事，莫不施行。
    太宗尝以飞白书赐马周，曰：“凤鸾冲霄，必假羽翼；股肱之寄，要在忠力。”又高宗尝为飞白，赐侍臣戴至德，曰：“泛洪源，俟舟楫”；郝处俊，曰：“飞九霄，假六翮”；李敬玄，曰：“资启沃，罄丹诚”；崔知悌，曰：“罄忠节，赞皇猷”：其词皆有比兴。
    率更欧阳询，行见古碑，晋索靖所书，驻马观之，良久而去。数百步复还，下马伫立，疲倦则布裘坐观。因宿其旁，三日而去。
    李太史与张文收坐，忽见暴风自南而至。李曰：“南五里当有哭者。”张以为音乐。左右驰马观之，则遇送葬者，有鼓吹焉。
    褚遂良贵显，其父亮尚在，乃别开门。敕尝有所赐遂良，使者由正门而入，亮出曰：“渠自有门。”
    太宗宴近臣，戏赵公无忌，令嘲欧阳率更，曰：“耸膊成山字，埋肩不出头。谁教麟阁上，画此一猕猴？”询应声曰：“索头连背暖，完裆畏肚寒。只由心溷溷，所以面团团。”帝敛容曰：“欧阳询，汝岂不畏皇后闻耶”赵公，后之弟。
    侯君集为兵部尚书，以罪流岭南。于其家得二美人，容色绝代，太宗问其状，曰：“自小常食人乳而不饭。”
    侯君集家有金簟二，甚精妙，御府所无，隐而不献。后君集获罪，乃于其家得之。
    太宗朝，泥婆罗献娑罗树，一名“菩提”。叶似红蓝，实如蒺藜。
    太宗病，出英公为叠州都督，谓高宗曰：“李才智有余，屡更大任，恐其不厌服于汝，故有此授。我死后，可亲任之。若迟疑顾望，便当杀之。”奉诏，不及家而去。
    唐贞观元年，长安客有买妾者。居之数年，尝忽不知所之。一夜，提人首而告夫曰：“我有父冤，故至此。今报矣！”请归，涕泣而诀。出门如风。俄顷却至，断所生子喉而去。
    袁利贞为太常博士。高宗将会百官命妇于宣政殿，并设九部乐，利贞谏曰：“臣以前殿正寝，非命妇宴会之地；象阙路寝，非倡优进御之所。请命妇会于别殿，九部乐从东西而入。散乐一色，伏望停省。若于三殿别所，可备极恩私。”高宗即令移于麟德殿。至会日，中书侍郎薛元超谓利贞曰：“卿门传忠鲠，所献直言，不加厚赐，何以奖劝？”赐彩百匹，迁祠部员外。
    高宗脑痈殆甚，待诏秦鸣鹤奏曰：“须针百会方止。”则天大呼曰：“天子头上，可是出血处？”上曰：“朕意欲针。”即时眼明，云：“诸苦悉去，殊无妨也。”则天走于帘下，自负银锦等赏赐，如向未尝怒也。
    高宗将下诏逊位于则天，摄知国政，召宰臣议之。郝处俊对曰：“《礼经》云：‘天子理阳道，后理阴德。’然则帝之与后，犹日之与月，阴之与阳，各有所主，不相夺也。若失其序，上则谪见于天，下则祸成于人。昔魏文帝著令，崩后尚不许皇后临朝，奈何遂欲自禅位天后？况天下者，高祖、太宗之天下，非陛下之天下。正合谨守宗庙，传之子孙，不可持国与人，有私于后。惟陛下审详。”中书侍郎李义琰进曰：“处俊所引经典，其言至忠，惟圣虑无疑，则苍生幸甚。”高宗乃止。及天后受命。处俊已殁，孙象竟被族诛。始，则天以权变多智，高宗将排群议而立之；及得志，威福并作，高宗举动必为掣肘，高宗不胜其忿。时有道士郭行真，出入宫掖，为则天行厌胜之术，内侍王伏胜奏之。高宗大怒，密诏上官仪废之。仪因奏：“天后专恣，海内失望，请废黜以顺天心。”高宗即令仪草诏。左右驰告则天，则天遽诉。诏草犹在，高宗恐有怨怼，待之如初，且告之曰：“此并上官仪教我。”则天遂诛仪及伏胜等，并赐太子忠死。自此政归武后，天子拱手而已。
    阎立本，总章元年，以司平大常伯拜右相。有文学，善写真。
