<!-- { "loadSidebar": true } -->
    韩十八初贬之制，席十八舍人为之词，曰：“早登科第，亦有声名。”席既物故，友人曰：“席无令子弟，岂有病阴毒伤寒而与不洁吃耶？”韩曰：“席十八吃不洁太迟。”人问曰：“何也？”曰：“出语不是当。”盖忿其责词云“亦有声名”耳。
    韩退之有二妾，一曰绛桃，一曰柳枝，皆能歌舞。初使王庭凑，至寿阳驿，绝句云：“风光欲动别长安，春半边城特地寒；不见园花兼巷柳，马头惟有月团团。”盖有所属也。柳枝后逾垣遁去，家人追获。及镇州初归，诗曰：“别来杨柳街头树，摆弄春风只欲飞。还有小园桃李在，留花不放待郎归。”自是，专宠绛桃矣。
    元和中，郎吏数人，省中纵酒话平生，各言爱尚及憎怕者。或言爱图画及博奕，或怕妄与。工部员外汝南周愿独云：“爱宣州观察使，怕大虫。”
    初，百官早朝，必立马建福望仙门外，宰相则于光宅车坊，以避风雨。元和初，始置待漏院。
    元和末，有敕申明父子兄弟无同省之嫌。自是杨於陵任尚书，其子侄兄弟分曹者，亦有数人。
    沙陀本突厥余种。元和中，三千人归顺，隶京西，节度使范希朝主之。弓马雄勇，冠于诸蕃。
    进士何儒亮，自外方至京师，将谒从叔，误造郎中赵需宅。自云同房。会冬，需欲家宴，挥霍之际，既是同房，便入宴。姑姊妹尽在列，儒亮馔彻徐出，细察，乃何氏子，需笑而遣之。某按：此事是赵赞侍郎与何文哲尚书。相与邻居时，俱侍御史，水部赵郎中需方应举，自江淮来，投刺于赞，误造何侍御第。何，武臣也，以需进士，称犹子谒之，大喜，因召入宅。不数日，值元日，骨肉皆在坐，文哲因谓需曰：“侄之名宜改之。且‘何需’，似涉戏于姓也。”需乃以本氏告，文哲大愧，乃厚遣之而促去。需之孙顼，前国学明经；文哲侄孙继，为杭之戎吏，皆说之相符，而并无儒亮之说。《国史补》所记乃误耶？
    西蜀官妓曰薛涛者，辩慧知诗。尝有黎州刺史（原注：失姓名）作《千字文令》，带禽鱼鸟兽，乃曰：“有虞陶唐。”坐客忍笑不罚。至薛涛云：“佐时阿衡。”其人谓语中无鱼鸟，请罚。薛笑曰：“‘衡’字尚有小鱼子；使君‘有虞陶唐’，都无一鱼。”宾客大笑，刺史初不知觉。
    白太傅与元相国友善，以诗道著名，时号“元白”。其集内有诗说元相公云：“相看掩泪应无说，离别伤心事岂知？想得咸阳原上树，已抽三丈白杨枝。”洎自撰墓志，云与刘梦得为诗友，殊不言元相公，时人疑其隙终也。
    李贺为韩文公所知，名闻绅。时元相稹以明经擢第，亦善诗，愿与贺交。诣贺，贺还刺，曰：“明经及第，何事看李贺？”元恨之。制策登科。及为礼部郎中，因议贺父名晋肃，不合应进士，竟以轻薄为众所排。文公惜之，为著《讳辩》，竟不能上。
    长庆初，李尚书绛议置郎官十人，分判南曹，吏人不便。旬日出为东都留守。自是选曹成状，常亦速毕。
    山甫以石留黄济人嗜欲，多暴死者。其徒盛言山甫与陶贞白同坛受录以神之。长庆二年，卒于余干。江西观察使王仲舒遍告人：山甫老病而死速朽，无少异于人者。
    令狐楚镇东平，侍行。尝送亲郊外逆旅中。时久旱，因问民间疾苦。有老父曰：“天旱，盗贼且起。”复曰：“今风不鸣条，雨不破块。”以相反诘之，答曰：“自某日不雨，至于是月，岂非不破块乎？赋税徵迫，贩妻鬻子，不给；继以桑枝，岂非不鸣条乎？”
    镇州王庭凑始生，尝有鸠数十只，朝集庭树，暮集檐下，里人骆德播异之。及长，骈协，善《阴符经》、《鬼谷子》。初仕军中，曾使河阳，道中被酒，寝于路傍。忽有一人，荷策而过，熟视之，曰：“贵当列土，非常人也！”从者告之。庭凑驰数里追及，致敬而问。自云：“济源骆山人也。向见君鼻中之气，左如龙，右如虎；龙虎交王，应在今秋。（原注：一云：“吾相人未有如此者。”）子孙相继，满一百年。”又云：“家之庭合有大树，树及于堂，是其兆也。”是年，庭凑为三军所立。归省别墅，而庭树婆娑，阴已合矣。
    田令既为王庭凑所害，天子召其子布于泾州，与之发哀，授魏博之节。布乃尽出妓乐，扌舍鹰犬，哭曰：“吾不回矣！”次魏郊三十里，跣行被发而入。后知力不可执，密为遗表，伏剑而死。
    长庆中，京城妇人首饰，有以金碧珠翠；笄栉步摇，无不具美，谓之“百不知”。妇人去眉，以丹紫三四横约于目上下，谓之“血晕妆”。
    宝历中，敬宗皇帝欲幸骊山，时谏者至多，上意不决。拾遗张权舆伏紫宸殿下，叩头谏曰：“昔周幽王幸骊山，为戎所杀；秦始皇葬骊山，国亡；明皇帝宫骊山，而禄山乱；先皇帝幸骊山，而享年不长。”帝曰：“骊山若此之凶耶？我宜往以验彼言。”后数日，自骊山回，语亲幸曰：“叩头者之言，安足信哉！”
    文宗在藩邸，好读书。王邸无《礼记》、《春秋》、《史记》、《周易》、《尚书》、《毛诗》、《论语》；虽有，少成部帙。宫中内官，得《周易》一部，密献。上即位后，捧以随辇。及朝廷无事，览书目，间取书便殿读之。乃诏兵部尚书王起、礼部尚书许康佐为侍讲学士，中书舍人柳公权为侍读学士。每有疑义，召学士入便殿，顾问讨论，率以为常，时谓“三侍学士”，恩宠异等。于是，康佐进《春秋列国经传》六十卷，上善之，问康佐曰：“吴人伐越，获俘以为阍，使守舟；余祭观舟，阍以戈杀之。阍是何人？杀吴子复是何人？”康佐迟疑久之，对曰：“《春秋》义奥，臣穷究未精，不敢遽解。”上笑而释卷。
    蓝田县尉直宏文馆柳，擢为右拾遗、宏文直学士，给事中萧仿、郑裔绰驳还制，曰：“陛下悬爵位，本待贤良；今命浇浮，恐非惩劝。柳居家不禀义方，奉国岂尽忠节？”刑部尚书柳仲郢，诣东上ト门进表，称“子才器庸劣，不当玷居谏垣；若诬以不孝，即非其实。”太子少师柳公权亦讼侵毁之枉。上令免官，家居修省。贞元、元和已来，士林家礼法，推韩、韩皋、柳公绰、柳仲郢，一旦子称不孝，为士叹之。
    韦温迁右丞。文宗时，姚勖按大狱，帝以为能，擢职方员外郎。温上言：“郎官清选，不可赏能吏。”帝问故，杨嗣复对曰：“勖名臣后，治行无疵。若吏才干而不入清选，他日孰肯当剧事者？此衰晋风，不可以法。”
    太和三年，左拾遗舒元褒等奏中丞温造凌供奉官事：“今月四日，左补阙李虞仲与温造街中相逢，造怒不回避，遂擒李虞仲祗奉人，笞其背者。臣等谨按国朝故事：供奉官街中，除宰相外，无所回避。”
    陈夷行，字周道。文宗时，仙韶乐工尉迟璋授王府率，右拾遗李洵直当衙论奏。郑覃、杨嗣复嫌以细故，谓洵直近名。夷行曰：“谏官当衙，正须论宰相得失，彼贱工安足言？然亦不可置不用。”帝即徙璋。
    新昌李相绅性暴不礼士。镇宣武，有士人遇于中道，不避，乃为前驺所拘。绅命鞫之，乃宗室也，答款曰：“勤政楼前，尚容缓步；开封桥上，不许徐行。汴州岂大于帝都？尚书未尊于天子。”公览之，失色，使逸去。
    武翊黄，府送为解头，及第为状头，宏词为敕头，时谓“武三头”，冠于一时。后惑于媵嬖薛荔，苦其冢妇卢氏。虽新昌李相绅以同年蔽之，而众论不容，终至流窜。
    王并州，自河南尹拜右丞相。除目才到，少尹侯继有宴，以书邀之。王判后云：“新命虽闻，旧衔尚在，遽为招命，堪入《笑林》。”洛中以为口实。故事：少尹与大尹游宴礼隔。虽除官，亦当俟正敕也。
    王沐，王涯之再从弟也。家于江南，老且穷。以涯作相，骑驴至京师，三十日始得见涯，所望不过一簿尉耳。而涯见其潦倒，无推引意。太和九年秋，沐干涯之嬖奴，导以所欲，涯始一召，许以微官处之。自是旦夕造涯。及涯诛，仇士良收捕涯家族时，沐方在涯宅，以王氏之宗同坐。
    舒守谦即元舆之宗，十年居元舆舍，未尝一日有间。至于车服饮馔，亦无异等。元舆谓之从子，取明经及第，历秘书郎。及持相印，许列清曹命之。无何，忽以非过怒守谦，朔旦伏谒，皆不得见，僮仆皆拒之。守谦乃辞往江南，元舆亦不问。翌日，出长安，咨嗟自失，行及昭应，闻元舆之祸（原注：时宰相收捕，家族不问亲疏皆戮）。论者以王、舒福祸之异，皆若分定焉。
    郑注以方术进，举引朋党，荐《周易》博士李训，召入内署，为侍讲《周易》学士。敏捷有口辩，涉猎五经，言及《左氏》，以探上意。上幸蓬莱殿阅书，召训问曰：“康佐所进《春秋列国经传》，朕览之久矣。战国时事，历历明白。朕曾问康佐：吴人伐越，获俘以为阍，杀吴子余祭。康佐云‘穷究未精’，卿谓如何？”训曰：“吴人伐越获俘，俘即罪人，如今之所谓生口也。不杀，下蚕室肉刑，古谓之阍寺，即今之中使也。吴子是国君长。余祭，名也。使中使主守舟楫，余祭往观之，为中使所杀。”上嗟叹。训曰：“君不近刑臣，近刑臣即轻死之道也。吴子远贤良，亲刑臣，而有斯祸。鲁史书之，以垂鉴戒。”上曰：“左右密近刑臣多矣，余祭之祸，安得不虑？”训曰：“陛下睿圣，留意于未萌。若欲去泰去甚，臣愿遵圣算。累圣知之而不能远，恶之而不能去，睿旨如此，天下幸甚！”时郑注任工部尚书侍讲学士，乃与训斥逐贤良，阴篝奸蠹，遂有甘露之事。
    太和初，京师有轻薄徒，取贡士姓名，以义理编饰为词，号为“举人露布”。九年冬，就戮者多是儒士。
    李瓒，故相宗闵之子。自桂州失守，贬昭州司户，后量移卫州刺史；给事中柳韬疏之，复贬。韬始与瓒相善，瓒先达而弃韬。瓒既重为所贬，性强躁，愤且死。郑舍人之父，瓒座主也，乃为书曰：“与，受恩；未，极苦。”累十点，笔落而卒。
