<!-- { "loadSidebar": true } -->
　　王者所以立三公九卿何曰天虽至神必因日月之光地虽至灵必有山川之化圣人虽有万人之徳必须俊贤三公九卿二十七大夫八十一元士以顺天成其道司马主兵司徒主人司空主地王者受命为天地人之职故八职以置三公各主其一以効其功一公置三卿故九卿也天道莫不成于三天有三光日月星地有三形髙下平人有三尊君父师故一公三卿佐之一卿三大夫佐之一大夫三元士佐之天有三光然后而能遍照各自有三法物成于三有始有中有终明天道而终之也三公九卿二十七大夫八十一元士凡百二十官下应十二子别名记曰司徒典民司空主地司马顺天天者施生所以主兵何兵者为谋除害也所以全其生衞其养也故兵称天冦贼猛兽皆为除害者所主也论语曰天下有道则礼乐征伐自天子出司马主兵言马者马阳物干之所为行兵用焉不以伤害为度故言马也司徒主人不言人言徒者徒众也重民司空主土不言土言空者空尚主之何况于实以微见着王者立三公九卿二十七大夫足以教道照幽隠必复封诸侯何重民之至也善恶比而易故知择贤而封之使治其民以着其徳极其才上以尊天子备蕃辅下以子养百姓施行其道开贤者之路让不自专故列土封贤因而象之象贤重民也州伯何谓也伯长也选择贤良使长一州故谓之伯也王制曰千里之外设方伯五国以为属属有长十国以为连连有率三十国以为卒卒有正二百一十国以为州州有伯唐虞谓之牧何尚质使大夫往来牧诸侯故谓之牧旁立三人凡十二人尚书曰咨十有二牧何知尧时十有二州也以禹贡言九州也王者所以有二伯者分职而授政欲其亟成也王制曰八伯各以其属属于天子之老曰二伯诗云蔽芾棠勿剪勿伐召伯所茇春秋公羊传曰自陜已东周公主之自陜已西召公主之不分南北何东方被圣人化日少西方被圣人化日久故分东西使圣人主其难者贤者主其易者乃俱致太平也又欲令同有阴阳寒暑之节共法度也所分陜者是国中也若言靣八百四十国矣诸侯有三卿者分三事也五大夫者下天子王制曰大国三卿皆命于天子下大夫五人上士二十七人次国三卿二卿命于天子一卿命于其君小国二卿皆命于其君大夫悉同礼王度记曰子男三卿一卿命于天子诸侯封不过百里象雷震百里所润雨同也雷者阴中之阳也诸侯象也诸侯比王者为阴南靣赏罚为阳法雷也七十里五十里差徳功也故王制曰凡四海之内九州州方千里建百里之国三十七十里之国六十五十里之国百有二十名山大泽不以封其余以为附庸闲田天子所治方千里此平土三千并数邑居山川至五十里名山大泽不以封者与百姓共之不使一国独专也山木之饶水泉之利千里相通所均有无赡其不足制土三等何因土地有髙下中王者即位先封贤者忧人之急也故列土为疆非为诸侯张官设府非为卿大夫皆为民也易曰利建侯此言因所利故立之乐记曰武王克殷反商下车封夏后氏之后于殷人之后于宋封王子比干之墓释箕子之囚天下太平乃封亲属者示不私也即不私封之何普天之下莫非王土率土之滨莫非王臣海内之众已尽得使之不忍使亲属无短足之居一人使封之亲亲之义也以尚书封康叔据平安也王者始起封诸父昆弟与己共财之义故可与共土一说诸父不得封诸侯二十国厚有功象贤以为民也贤者子孙类多贤又卿不世位为其不子爱百姓各加一功以虞乐其身也受命不封子者父子手足无分离异财之义至昆弟皮体有分别故封之也以舜封弟象有痹之野也封诸侯以夏何阳气盛养故封诸侯盛养贤也封立人君阳徳之盛者月令曰孟夏之月行赏封诸侯庆赐无不欣悦何以言诸侯继世以立诸侯象贤也大夫不世位何股肱之臣任事者也为其专权擅势倾覆国家又曰孙首也庸不任辅政妨塞贤故不世世故春秋公羊曰讥世世非礼也诸侯世位大夫不世安法所以诸侯南靣之体体阳而行阳道不絶大夫人臣北靣体阴而行阴道絶以男生内向有留家之义女生外向有从夫之义此阳不絶阴有絶之効也国在立太子者防簒弑压臣子之乱也春秋之弑太子罪与弑君同春秋曰弑其君之子奚齐明与弑君同也君薨适夫人无子有育遗腹必待其产立之何专适重正也曾子问曰立适以长不以贤何以言为贤不肖不可知也尚书曰惟帝其难之立子以贵不以长防爱憎也春秋曰适以长不以贤立子以贤不以长也始封诸侯无子死不得与兄弟何古者象贤也弟非贤者子孙春秋传曰善善及子孙不言及昆弟昆弟尊同无相承养之义以闵公不继庄公也昆弟不相继之义至继体诸侯无子得及亲属者以其俱贤者子孙也重其先祖之功故得及之礼服传曰大宗不可絶同宗则可以为后为人作子何明小宗可以絶大宗不可絶故舍己之父往为后于大宗所以尊祖重不絶大宗也春秋传曰为人后者为人子者继世诸侯无子又无弟但有诸父庶兄当谁与庶兄推亲之序也王者受命而作兴灭国继絶世何为先王无道妄杀无辜及嗣子幼弱为强臣所夺子孙皆无罪囚而絶重其先人之功故复立之论语曰兴灭国继絶世诛君之子不立者义无所继也诸侯世位象贤也今亲被诛絶也春秋传曰诛君之子立君见弑其子得立何所以尊君防簒弑春秋继经曰齐无知杀其君贵妾子公子纠当立也大夫功成未封子得封者善善及子孙也春秋传曰贤者子孙宜有土地也周公不之鲁何为周公继武王之业也春秋传曰周公曷为不之鲁欲天下一于周也诗云王曰叔父建尔元子俾侯于鲁周公身薨天为之变成王以天子之礼葬之命鲁郊以明至孝天所兴也
　　京师
　　王者必即土中者何所以均教道平徃来使善易以闻为恶易以闻明当惧愼损于善恶尚书曰王来绍上帝自服于土中圣人承天而制作尚书曰公不敢不敬天之休来相宅周家始封于何后稷封于邰公刘去邰之邠诗云即有邰家室又曰笃公刘于邠斯馆周家五迁其意一也皆欲成其道也时宁先皇者不以诸侯移必先请从然后行京师者何谓也千里之邑号也京大也师众也天子所居故大众言之明诸侯法日月之径千里春秋传曰京曰天子之居也王制曰天子之田方千里或曰夏曰夏邑殷曰商邑周曰京师尚书曰率割夏邑谓桀也在商邑谓殷也王制曰天子三公之田视公侯卿视伯大夫视子男士视附庸上农夫食九人其次食八人其次食七人其次食六人下农夫食五人庶人在官者以是为差也诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄天子之县内有百里之国九七十里之国二十一五十里之国六十三凡九十三国名山大泽不以朌其余以禄士以为闲田诸侯入为公卿大夫得食两家菜必日有能然后居其位徳加于人然后食其禄所以尊贤重有徳也今以盛徳人辅佐两食之何王制曰天子县内诸侯禄也外诸侯嗣也天子太子食菜者储君嗣主也当有土以尊之也太子食百里与诸侯封同故礼曰公士大夫子子也无爵而在大夫上故百里也公卿大夫皆食菜者示与民同有无也
　　五行
