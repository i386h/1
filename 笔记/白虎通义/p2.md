<!-- { "loadSidebar": true } -->
　　帝王者何号也号者功之表也所以表功明徳号令臣下者也徳合天地者称帝仁义合者称王别优劣也礼记諡法曰徳象天地称帝仁义所生称王帝者天号王者五行之称也皇者何谓也亦号也皇君也美也大也天之总美大称也时质故緫之也号之为皇者煌煌人莫违也烦一夫扰一士以劳天下不为皇也不扰匹夫匹妇故为皇故黄金弃于山珠玉捐于渊岩居穴处衣皮毛饮泉液吮露英虚无寥廓与天地通灵也号言为帝者何帝者谛也象可承也王者往也天下所归往钩命诀曰三皇步五帝趋三王驰五霸骛或称天子或称帝王何以为接上称天子明以爵事天也接下称帝王者得号天下至尊言称以号令臣下也故尚书曰咨四岳曰格汝众或有一人王者自谓一人者谦也欲言己材能当一人耳故论语曰百姓有过在予一人臣谓之一人何亦所以尊王者也以天下之大四海之内所共尊者一人耳故尚书曰不施予一人或称朕何亦王者之谦也朕我也或称予者予亦我也不以尊称自也但自我皆谦或称君子何道徳之称也君之为言羣也子者丈夫之通称也故孝经曰君子之教以孝也所以敬天下之为人父者也何以言知其通称也以天子至于民故诗云凯弟君子民之父母论语云君子哉若人此谓弟子弟子者民也三皇者何谓也谓伏羲神农燧人也或曰伏羲神农祝融也礼曰伏羲神农祝融三皇也谓之伏羲者何古之时未有三纲六纪民人但知其母不知其父能覆前而不能覆后卧之詓詓起之吁吁饥即求食饱即弃余茹毛饮血而衣皮韦于是伏羲仰观象于天俯察法于地因夫妇正五行始定人道画八卦以治下治下伏而化之故谓之伏羲也谓之神农何古之人民皆食禽兽肉至于神农人民众多禽兽不足于是神农因天之时分地之利制耒耜教民农作神而化之使民宜之故谓之神农也谓之燧人何钻木燧取火教民熟食养人利性避臭去毒谓之燧人也谓之祝融何祝者属也融者续也言能属续三皇之道而行之故谓祝融也五帝者何谓也礼曰黄帝颛顼帝喾帝尧帝舜五帝也易曰黄帝尧舜氏作书曰帝尧帝舜黄帝中和之色自然之性万世不易黄帝始作制度得其中和万世常存故称黄帝也谓之颛顼何颛者专也顼者正也能专正天人之道故谓之颛顼也谓之帝喾者何也喾者极也言其能施行穷极道徳也谓之尧者何尧犹嶤嶤也至髙之貌清妙髙逺优游博衍众圣之主百王之长也谓之舜者何舜犹僢僢也言能推信尧道而行之三王者何谓也夏殷周也故礼士冠经曰周弁殷冔夏收三王共皮弁也所以有夏殷周号何以为王者受命必立天下之美号以表功自克明易姓为子孙制也夏殷周者有天下之大号也百王同天下无以相别改制天下之大礼号以自别于前所以表着己之功业也必改号者所以明天命己着欲显己于天下也己复袭先王之号与继体守文之君无以异也不显不明非天意也故受命王者必择天下美号表着己之功业明当致施是也所以预自表克于前也帝王者居天下之尊号也所以差优号令臣下諡者行之迹也所以别于后代着善恶垂无穷无自推观施后世皆以劝善着戒恶明不勉也不以姓为号何姓者一字之称也尊卑所同也诸侯各称一国之号而有百姓矣天子至尊即备有天下之号而兼万国矣夏者大也明当守持大道殷者中也明当为中和之道也闻也见也谓当道着见中和之为也周者至也宻也道徳周宻无所不至也何以知即政立号也诗云命此文王于周于京此改号为周易邑为京也春秋传曰王者受命而王必择天下之美号以自号也五帝无有天下之号何五帝徳大能禅以民为子成于天下无为立号也或曰唐虞者号也唐荡荡也荡荡者道徳至大之貌也虞者乐也言天下有道人皆乐也故论语曰唐虞之际帝喾有天下号髙辛颛顼有天下号曰髙阳黄帝有天下号曰自然者独宏大道徳也髙阳者阳犹明也道徳髙明也髙辛者道徳大信也五霸者何谓也昆吾氏大彭氏豕韦氏齐桓公晋文公也昔三王之道衰而五霸存其政率诸侯朝天子正天下之化兴复中国攘除夷狄故谓之霸也昔昆吾氏霸于夏者也大彭氏豕韦氏霸于殷者也齐桓晋文霸于周者也或曰五霸谓齐桓公晋文公秦穆公楚庄王呉王阖闾也霸者伯也行方伯之职防诸侯朝天子不失人臣之义故圣人与之非明王之张法霸犹迫也把也迫胁诸侯把持其政论语曰管仲相桓公霸诸侯春秋曰公朝于王所于是时晋文之霸尚书曰邦之荣怀亦尚一人之庆知秦穆之霸也楚胜郑而不告从而攻之又令还师而佚晋冦围宋宋因而与之平引师而去知楚庄之霸也蔡侯无罪而拘于楚呉有忧中国心兴师伐楚诸侯莫敢不至知呉之霸也或曰五霸谓齐桓公晋文公秦穆公宋襄公楚庄王也宋襄伐楚不擒二毛不鼓不成列春秋传曰虽文王之战不是过知其霸也伯子男臣子于其国中褒其君为公王者臣子独不得褒其君谓之为帝何以为诸侯有防聚之事相朝聘之道或称公而尊或称伯子男而卑为交接之时不私其臣子之义心俱欲尊其君父故皆令臣子得称其君为公也帝王异时无防同之义故无为同也何以诸侯称公齐侯桓公尚书曰公曰嗟秦伯也诗云谭公维私谭子也春秋曰葬许缪公许男也礼大射经曰则释获大射者诸侯之礼也伯子男皆在也
　　諡
　　諡者何也諡之为言引也引列行之迹也所以进劝成徳使上务节也故礼特牲曰古者生无爵死无諡此言生有爵死当有諡也死乃諡之何言人行终始不能若一故据其终始从可知也士冠经曰死而諡之今也所以临葬而諡之何因众防欲显之也故春秋曰公之防至自干侯昭公死于晋干侯之地数月归至急当未有諡也春秋曰丁巳葬戊午日下侧乃克葬明祖载而有諡也黄帝先黄后帝何古者顺死生之称各持行合而言之美者在上黄帝始制法度得道之中万世不易名黄自然也后世虽圣莫能与同也后世徳与天同亦得称帝不能立制作之时故不得复称黄也諡或一言或两言何文者以一言为諡质者以两言为諡故尚书曰髙宗殷宗也汤死后世称成汤以两言为諡也号无质文諡有质文何号者始也为本故不可变也周已后用意尤文以为本生时号令善故有善諡故舍文武王也合言之则上其諡明别善恶所以劝人为善戒人为恶也帝者天号也以为尧犹諡顾上世质直死后以其名为号耳所以諡之为尧何为諡有七十二品礼记諡法曰翼善传圣諡曰尧仁圣盛明諡曰舜慈惠爱民諡曰文强理劲直諡曰武天子崩臣下至南郊諡之者何以为人臣之义莫不欲褒大其君掩恶善者也故之南郊明不得欺天也故曾子问孔子曰天子崩臣下之南郊告諡之诸侯薨世子赴告天子天子遣大夫防其葬而諡之何幼不诔长贱不诔贵诸侯相诔非礼也臣当受諡于君也卿大夫老归死有諡何諡者别尊卑彰有徳也卿大夫归无过犹有禄位故有諡也夫人无諡者何无爵故无諡或曰夫人有諡夫人一国之母修闺门之内羣下亦化之故设諡以彰其善恶春秋传曰葬宋恭姬传曰其称諡何贤也传曰哀姜者何庄公夫人也卿大夫妻无諡何贱也公妾所以无諡何卑贱无所能务犹士卑小不得有諡也太子夫人无諡何本妇人随夫太子无諡其夫人不得有諡也天子太子元士也士无諡知太子亦无諡也附庸所以无諡何卑小无爵也王制曰爵禄凡五等附庸本非爵也后夫人于何所諡之以为于朝廷朝廷本所以治政之处臣子共审諡白之于君然后加之妇人大夫故但白君而已何以知不之南郊也妇人本无外事何为于郊也礼曾子问曰唯天子称天以诔之唯者独也明天子独于南郊耳显号諡何法法日未出而明已入有余光也
　　五祀
　　五祀者何谓也谓门户井灶中霤也所以祭何人之所处出入所饮食故为神而祭之何以知五祀谓门户井灶中霤也月令曰其祀户又曰其祀灶其祀中霤其祀门其祀井独大夫已上得祭之何士者位卑禄薄但祭其先祖耳礼曰天子祭天地诸侯祭山川卿大夫祭五祀士祭其祖曲礼曰天地四时山川五祀嵗遍诸侯方祀山川五祀嵗遍卿大夫祭五祀士祭其先非所当祭而祭之名曰滛祀滛祀无福祭五祀所以嵗一遍何顺五行也故春即祭户户者人所出入亦春万物始触戸而出也夏祭灶者火之主人所以自养也夏亦火王长养万物秋祭门门以闭藏自固也秋亦万物成熟内备自守也冬祭井井者水之生藏任地中冬亦水王万物伏藏六月祭中霤中霤者象土在中央也六月亦土王也故月令春言其祀戸祭先脾夏言其祀灶祭先肺秋言其祀门祭先肝冬言其祀井祭先肾中央言其祀中霤祭先心春祀戸祭所以时先脾者何脾者土也春木主煞土故以所胜祭之也是冬肾六月心非所胜者以祭何以为土位在中央至尊故祭以心心者藏之尊者水最卑不得食其所胜祭五祀天子诸侯以牛卿大夫以羊因四时牲也一说戸以羊灶以雉中霤以豚门以犬井以豕或曰中霤用牛余不得用豚井以鱼
　　社稷
　　王者所以有社稷何为天下求福报功人非土不立非谷不食土地广博不可徧敬也五谷众多不可一一而祭也故封土立社示有土尊稷五谷之长故封稷而祭之也尚书曰乃社于新邑孝经曰保其社稷而和其民人盖诸侯之孝也稷者得阴阳中和之气而用尤多故为长也岁再祭何春求谷之义也故月令仲春之月择元日命人社援神契曰仲春获禾报社祭稷以三牲何重功故也尚书曰乃社于新邑羊一牛一豕一王制曰天子社稷皆大牢诸侯社稷皆少牢宗庙俱大牢社稷独少牢何宗庙大牢所以广孝道也社稷为报功诸侯一国所报者少故也王者诸侯俱两社何俱有土之君礼记三正曰王者二社为天下立社曰太社自为立社曰王社诸侯为百姓立社曰国社自为立社曰侯社太社为天下报功王社为京师报功太社尊于王社土地久故而报之王者诸侯必有诫社何示有存亡也明为善者得之恶者失之故春秋公羊传曰亾国之社奄其上柴其下郊特牲曰防国之社屋之自言与天地絶也在门东明自下之无事处也或曰皆当着明诫当近君置宗庙之墙南礼曰亡国之社稷必以为宗庙之屏示贱之也社稷在中门之外外门之内何尊而亲之与先祖同也不置中门内何敬之示不亵渎也论语曰譬诸宫墙不得其门而入不见宗庙之美百官之富祭义曰右社稷左宗庙大夫有民其有社稷者亦为报功也礼祭法曰大夫成羣立社曰置社月令曰择元日命人社论语曰季路使子羔为费宰曰有民人焉有社稷焉不谓之土何封土为社故变名谓之社利于众土也为社立祀始谓之稷语亦自变有内外或曰至稷不以稷为社故不变其名事自可知也不正月祭稷何礼不常存养人为用故立其神社无屋何逹天地气故郊特牲曰太社稷必受霜露风雨以逹天地之气社稷所以有树何尊而识之使民人望见师敬之又所以表功也故周官曰司社而树之各以土地所生尚书曰大社唯松东社唯柏南社唯梓西社唯栗北社唯槐王者自亲祭社稷何社者土地之神也土生万物天下之所主也尊重之故自祭也其坛大何如春秋文义曰天子之社稷广五丈诸侯半之其色如何春秋传曰天子有太社焉东方青色南方赤色西方白色北方黒色上冒以黄土故将封东方诸侯青土苴以白茅谨敬防清也祭社有乐乐记曰乐之施于金石丝竹越于声音用之于宗庙社稷曾子问曰诸侯之祭社稷爼豆既陈闻天子崩如之何孔子曰废臣子哀痛之不敢终于礼也
　　礼乐
