<!-- { "loadSidebar": true } -->
　　钦定四库全书　　　　　子部十
　　白虎通义　　　　　　　杂家类二【杂考之属】提要
　　【臣】等谨案白虎通义二卷汉班固撰隋书经籍志载白虎通六卷不着撰人唐书艺文志载白虎通义六卷始题班固之名崇文总目载白虎通徳论十巻凡十四篇陈振孙书録解题亦作十卷云凡四十四门今本为元大徳中刘世常所藏凡四十四篇与陈氏所言相符知崇文总目所云十四篇者乃写脱一四字耳然仅分二卷视诸志所载又不同朱翌猗觉寮杂记称荀子注引白虎通天子之马六句今本无之然则辗转写或亦有所脱佚翌因是而指其伪撰则非笃论也据后汉书固本称天子会诸儒讲论五经作白虎通徳论令固撰集其事而杨终称终言宣帝博征羣儒论定五经于石渠阁方今天下少事学者得成其业而章句之徒破坏大体宜如石渠故事永为世则于是诏诸儒于白虎观论考同异焉会终坐事系狱博士赵博校书郎班固贾逵等以终深晓春秋学多异闻表请之即日贳出丁鸿称肃宗诏鸿与广平王羡及诸儒楼望成封桓郁贾逵等论定五经同异于北宫白虎观使五官中郎将魏应主承制问难侍中淳于恭奏上帝称制临决时张酺召驯李育皆得与于白虎观葢诸儒可考者十有余人其议奏统名白虎通徳论犹不名通义后汉书儒林序言建初中大会诸儒于白虎观考详同异连月乃罢肃宗亲临称制如石渠故事顾命史臣着为通义唐章怀太子贤注云即白虎通义是足证固撰集后乃名其书曰通义唐志所载葢其本名书録解题称白虎通徳论失其实矣隋志删去义字葢流俗省略有此一名故唐刘知几史通序引白虎通风俗通为説实则递相祖袭忘其本始者也书中征引六经记而外涉及纬防乃东汉习尚使然又有王度记三正记别名记亲属记则礼之逸篇方汉时崇尚经学咸兢兢守其师承古义旧闻多存乎是洵治经者所宜从事也
　　国朝任啓运尝举正其缺作白虎通擿譌见所自为制艺序中今其书不所纠之当否不可攷矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　白虎通义卷上
　　汉　班固　撰
　　徳论上
　　爵
　　天子者爵称也爵所以称天子者何王者父天母地为天之子也故援神契曰天覆地载谓之天子上法斗极钩命诀曰天子爵称也帝王之徳有优劣所以俱称天子者何以其俱命于天而王治五千里内也尚书曰天子作民父母以为天下王何以知帝亦称天子也以法天下也中曰天子臣放勋书无逸篇曰厥兆天子爵何以言皇亦称天子也以其言天覆地载俱王天下也故易曰伏羲氏之王天下也爵有五等以法五行也或三等者法三光也或法三光或法五行何质家者据天故法三光文家者据地故法五行含文嘉曰殷爵三等周爵五等各有宜也王制曰王者之制禄爵凡五等谓公侯伯子男此周制也所以名之为公侯者何公者通也公正无私之意也侯者也逆顺也春秋曰王者之后称公其余人皆千乘象雷震百里所润同大国称侯小国称伯子男也王制曰公侯田方百里伯七十里子男五十里伯者百也子者孶也孶孶无己也男者任也人皆五十里差次功徳小者不满为附庸附庸者附大国以名通也百里两爵公侯共之七十里一爵五十里复两爵何公者加尊二王之后侯者百里之正爵士上可有次下可有第中央故无二十五里有两爵者所以加勉进人也小国下爵犹有尊卑亦以劝人也殷爵三等谓公侯伯也所以合子男从伯者何王者受命改文从质无虚退人之义故上就伯也尚书曰侯甸任衞作国伯谓殷也春秋传曰合伯子男以为一爵或曰合从子贵中也以春秋名郑忽忽者郑伯也此未逾年之君当称子嫌为改赴故名之也地有三等不变至爵独变何地比爵为质故不变王者有改道之文无改道之实家所以令公居百里侯居七十里何也封贤极于百里其政也不可空退人示优贤之义欲裒尊而上之何以知殷家侯人不过七十里者也曰士上有三等有百里有七十里有五十里其地半者其数倍制地之理体也多少不相配公卿大夫者何谓也内爵称也曰公卿大夫何爵者尽也各量其职尽其才也公之为言公正无私也卿之为言章善明理也大夫之为言大扶进人者也故曰进贤达能谓之大夫也士者事也任事之称也故曰古今辩然否谓之士礼曰四十强而仕不言爵为士至五十爵为大夫何以知士非爵何以知卿为爵也以大夫知卿亦爵也何以知公为爵也春秋传曰诸侯四佾诸公六佾合而言之以是知公卿为爵内爵所以三等何亦法三光也所以不变质文何内者为本故不改内也诸侯所以无公爵者下天子也故王制曰上大夫下大夫上士中士下士凡五等此谓诸侯臣也大夫但有上下何明卑者多也爵皆一字也大夫独两字何春秋曰大夫无遂事以为大夫职在之适四方受君之法施之于民故独两字言之或曰大夫爵之下者也称大夫明从大夫以上受下施皆大自着也天子之士独称元士何士贱不得体君之尊故加元以别诸侯之士也礼经曰士见大夫诸侯之士王制曰王者八十一元士天子爵连言天子诸侯爵不连言王侯何即言王侯以王者同称为衰弱僣差生簒弑犹不能为天子也故连言天子也或曰王者天爵王者不能生诸侯故不言王侯诸侯人事自着故不着也王者太子亦称士何举从下升以为人无生得贵者莫不由士起是以舜时称为天子必先试于士礼士冠经天子之元子士也妇人无爵何阴卑无外事是以有三从之义未嫁从父既嫁从夫夫死从子故夫尊于朝妻荣于室随夫之行故礼郊特牲曰妇人无爵坐以夫之齿礼曰生无爵死无諡春秋录夫人皆有諡夫人何以知非爵也论语曰邦君之妻君称之曰夫人国人称之曰君夫人即令是爵君称之与国人称之不当异也庶人称匹夫者匹偶也与其妻为偶阴阳相成之义也一夫一妇成一室明君人者不当使男女有过时无匹偶也论语曰匹夫匹妇之为谅也爵人于朝者示不私人以官与众共之义也封诸侯于庙者示不自専也明法度皆祖之制也举事必告焉王制曰爵人于朝与众共之也诗云王命卿士南仲太祖礼祭统曰古者明君爵有徳必于太祖君降立于阼阶南南向所命北向史由君右执策命之大夫功成未封而死不得追爵赐之者以其未当股肱也春秋谷梁曰追赐死者非礼也王制曰葬从死者祭从生者所以追孝继飬也葬从死者何子无爵父之义也礼中庸记曰父为大夫子为士以大夫祭以士子为大夫父为士祭以大夫葬以士也父在称世子何系于君也父没称子某者何屈于尸柩也既葬称小子者即尊之渐也逾年称公者縁民之心不可一日无君也缘终始之义一年不可有二君也故逾年即位所以系民臣之心然后爵者縁孝子之心未忍安吉故春秋鲁僖公三十三年十二月乙巳薨于小寝文公元年春王正月公即位四月丁巳葬我君僖公韩诗内传曰诸侯世子三年防毕上受爵命于天子所以名之为世子何言欲其世世不絶也何以知天子子亦称世子也春秋传曰公防世子于首止或曰天子之子称太子尚书曰太子发升于舟也或曰诸侯之称代子则传曰晋有太子申生郑有太子华齐有太子光由是观之周制太子代子亦不定也汉制天子称皇帝其嫡嗣称皇太子诸侯王之嫡称代子后代咸因之世子三年防毕必上受爵命于天子何明爵土者天子之有也臣无自爵之义童子当受父爵命使大夫就其国命之明王者不与童子为礼也以春秋鲁成公幼少与诸侯防公不见之经不以鲁耻明不与童子为礼也世子上受爵命衣士服何谦不敢自専也故诗曰韎韐有赩世子始行也天子大敛之后称王者明士不可一日无君也故尚书曰王麻冕黼裳此敛之后也何以知王从死后加王也以尚书言迎子钊不言迎王王者既殡而即继体之位何縁民臣之心不可一日无君故先君不可得见则后君继体矣尚书曰再拜兴对乃受同瑁也明为继体君也缘始终之义一年不可有二君也故尚书曰王释冕防服吉冕受同称王以接诸侯明已继体为君也释冕藏同反防明未称王以统事也不旷年无君故逾年乃即位改元名元年年以纪事君名其事矣而未发号令也何以言逾年即位谓改元位春秋传曰以诸侯逾年即位亦知天子逾年即位也春秋曰元年春王正月公即位改元位也王者改元年即事天地诸侯改元即事社稷王制曰夫防三年不祭唯祭天地社稷为越绋而行事春秋传曰天子三年然后称王者谓称王统事发号令也尚书曰髙宗谅阴三年是也论语君薨百官总已听于冡宰三年縁孝子之心则三年不当也故三年除防乃即位统事即位践祚为主南靣朝臣下称王以发号令也故天子诸侯凡三年即位终始之义乃备所以谅阴三年卒孝子之道故论语曰古之人皆然君薨百官总已听于冡宰三年所以听于冡宰三年者何以为冡宰职在制国之用是以由之也故王制曰大冡宰制国用所以名之为冡宰何冡者大也宰者制也大制事也故王度记曰天子冡宰一人爵禄如天子之大夫或曰冡宰视卿周官所云也
　　号
