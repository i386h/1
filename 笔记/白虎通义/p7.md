<!-- { "loadSidebar": true } -->
　　天子所以亲射何助阳气逹万物也春气微弱恐物有窒寒不能自逹者夫射自内发外贯坚入刚象物之生故以射逹之也含文嘉曰天子射熊诸侯射麋大夫射虎豹士射鹿豕天子所以射熊何示服猛巧佞也熊为兽猛巧者非但当服猛也示当服天下巧佞之臣也诸侯射麋者示逹迷惑人也麋之言迷也大夫射虎豹者示服猛也士射鹿豕者示除害也各取徳所能服也大夫士两射者人臣示为君亲视事身劳苦也或曰臣阴故数偶也侯者以布为之何用人事之始也本正则末正矣所以名为侯何明诸侯有不朝者则射之故礼射祝曰嗟尔不宁侯尔不朝于王所以故天下失业亢而射尔所以不射正身何君子重同类不忍射之故画兽而射之射正何为乎曰射义非一也夫射者执弓坚固心平体正然后中也二人争胜乐以徳养也胜负俱降以崇礼让可以选士故射选士大夫胜者发近而制逺也其兵短而害长也故可以戒难也所以必因射助阳选士者所以扶助微弱而抑其强和调阴阳戒不虞也何以知为戒难也诗云四矢反兮以御乱兮因射习礼乐射于堂上何示从上制下也礼曰宾主执弓请升射于两楹之间天子射百二十步诸侯九十步大夫七十步士五十歩明尊者所服逺也卑者所服近也所以十月行乡饮酒之礼何所复尊卑长幼之义春夏事急浚井次墙至有子使父弟使兄故以事闲暇复长幼之序也王者父事三老兄事五更者何欲陈孝悌之徳以示天下也故虽天子必有尊也言有父也必有先也言有兄也天子临辟雍亲割牲尊三老父象也竭忠奉几杖授安车濡轮恭绥执授兄事五更宠接礼交加客谦敬顺貌也礼记祭义曰祀于明堂所以教诸侯之孝也享三老五更于太学者所以教诸侯悌也不正言父兄言三老五更者何也老者夀考也欲言所令者多也更者更也所更歴者众也即如是不但言老言三何欲言其明于天地人之道而老也五更者欲言其明于五行之道而更事也三老五更几人乎曰各一人何以知之既以父事父一而已不宜有三
　　致仕
　　臣七十悬车致仕者臣以执事趋走为职七十阳道极耳目不聦明跂踦之属是以退去避贤者所以长亷耻也悬车示不用也致仕者致其事于君君不使自去者尊贤者也故曲礼大夫七十而致仕王制曰七十致政乡大夫老有盛徳者留赐之几杖不备之以筋力之礼在家者三分其禄以一与之所以厚贤也人年七十卧非人不温适四方乘安车与妇人俱自称曰老夫曲礼曰大夫致仕若不得谢则必赐之几杖王记曰臣致仕于君者养之以其禄之半几杖所以扶助衰也故王制曰五十杖于家六十杖于乡七十杖于国八十杖于朝臣老归年九十君欲有问则就其室以珎从明尊贤也故礼祭义曰八十不俟朝于君问就之大夫老归死以大夫礼葬车马衣服如之何曰尽如故也
　　辟雍
　　古者所以年十五入太学何以为八歳毁齿始有识知入学学书计七八十五阴阳备故十五成童志明入太学学经术学之为言觉也悟所不知也故学以治性虑以变情故玉不琢不成器人不学不知道子夏曰百工居肆以成其事君子学以致其道故礼曰十年曰幼学论语曰吾十有五而志于学三十而立又生而知之者上也学而知之者次也是以虽有自然之性必立师傅焉论语防曰五帝立师三王制之传曰黄帝师力牧帝颛顼师绿图帝喾师赤松子帝尧师务成子帝舜师尹寿禹师国先生汤师伊尹文王师吕望武王师尚父周公师虢叔孔子师老聃天子太子诸侯世子皆就师于外尊师重先生之道也礼曰有来学者无往教者也易曰匪我求童蒙童求我王制曰小学在公宫南之左太学在郊又曰天子太子羣后之太子公卿大夫元士之嫡子皆造焉父所以不自教子何为恐渎也又授之道当极説阴阳夫妇变化之事不可父子相教也师弟子之道有三论语曰朋友自逺方来朋友之道也又曰囘也视予犹父也父子之道也以君臣之义教之君臣之道也天子立辟雍何所以行礼乐宣徳化也辟者璧也象璧圎又以法天于雍水侧象教化流行也辟之为言积也积天下之道徳也雍之为言壅也壅天下之残贼故谓之辟雍也王制曰天子曰辟雍诸侯曰泮宫外圆者欲使观之平均也又欲言外圆内方明徳当圎行当方也不言圆辟何又圆于辟何以知其圆也以其言辟也何以知有外也又诗云思乐泮水薄采其芹诗训曰水圆如璧诸侯曰泮宫者半于天子宫也眀尊卑有差所化少也半者象璜也独南靣礼仪之方有水耳其余壅之言垣宫名之别尊卑也明不得化四方也不曰泮雍何嫌但半天子制度也诗云穆穆鲁侯克明其徳既作泮宫淮夷攸服乡曰庠里曰序庠者庠礼义也序者序长幼也礼五帝记曰立庠序之学则父子有亲长幼有序善如尔舍明令必次外然后前民者也未见于仁故立庠序以导之也教民者皆里中之老而有道徳者为右师教里中之子弟以道艺孝悌行义立五帝之徳朝则坐于里之门弟子皆出就农而复罢示如之皆入而复罢其有出入不时早晏不节有过故使语之言心无由生也若既收藏皆入教学立春而就事其有贤才美质知学者足以开其心顽钝之民亦足以别于禽兽而知人伦故无不教之民孔子曰以不教民战是谓弃之明无不教民也天子所以有灵台者何所以考天人之心察阴阳之防揆星辰之证验为万物获福无方之元诗云经始灵台天子立明堂者所以通神灵感天地正四时出教化宗有徳重有道显有能褒有行者也明堂上圆下方八窻四闼布政之宫在国之阳上圆法天下方法地八窻象八风四闼法四时九室法九州十二坐法十二月三十六户法三十六雨七十二牖法七十二风
　　灾变
　　天所以有灾变何所以谴告人君觉悟其行欲令悔过修徳湥思虑也援神契曰行有缺气逆于天情感变出以戒人也灾异者何谓也春秋濳潭巴曰灾之言伤也随事而诛异之言怪先感动之也何以言灾有哭也春秋曰新宫火三日哭传曰必三日哭何礼也灾三日哭所以然者宗庙先祖所处鬼神无形体也今忽得天火得无为灾所中乎故哭也变者何谓变者非常也耀嘉曰禹将受位天意大变迅风靡木雷雨昼防服乘者何谓衣服乍大乍小言语非常故尚书大传曰时则有服乘也孽者何谓也曰介虫生为非常尚书大传曰时则有介虫之孽时则有孽尧遭洪水汤遭大旱示有谴告乎尧遭洪水汤遭大旱命运时然所以或灾变或异何各随其行因其事也霜之为言亡也阳以散云雹之为言合也阴气专精积合为雹日食者必杀之何阴侵阳也鼓用牲于社社者众阴之主以朱丝萦之鸣鼓攻之以阳责阴也故春秋曰日食鼓用牲于社所以必用牲者社地别神也尊之故不敢虚责也日食大水则鼓用牲于社大旱则雩祭未雨非茍虚也勑阳责下求阴道也月食救之者阴失明也故角尾交日月食救之者谓夫人击镜传人击杖庶人之妻楔搔
　　耕桑
　　王者所以亲耕后亲桑何以率天下农蚕也天子亲耕以供郊庙之祭后之亲桑以供祭服祭义曰天子三推三公五推卿大夫士九推耕于东郊何东方少阳农事始起桑于西郊西方少阴女功所成故曾子问曰天子耕东田而三反之周官曰后亲桑率外内妇蚕于北郊礼祭义曰古者天子诸侯必有公桑蚕室近川而为之筑宫棘墙而外闭之者也
　　白虎通义巻上
<子部,杂家类,杂考之属,白虎通义>
　　钦定四库全书
　　白虎通义卷下
　　汉　班固　撰
　　徳论下
　　封禅
　　王者易姓而起必升封泰山何教告之义也始受命之时改制应天天下太平功成封禅以告太平也所以必于泰山何万物所交代之处也必于其上何因髙告髙顺其类也故升封者增髙也下禅梁甫之山基广厚也刻石纪号者着己之功迹也以自效仿也天以髙为尊地以厚为徳故增泰山之髙以放天附梁甫之基以报地明天地之所命功成事遂有益于天地若髙者加髙厚者加厚矣或曰封者金泥银绳或曰石泥金绳封以印玺故孔子曰升泰山观易姓之王可得而数者七十有余封者广也言禅者明以成功相传也梁甫者太山旁山名正于梁甫何以三皇禅于绎绎之山明已成功而去有徳者居之绎绎者无穷之意也五帝禅于亭亭者制度审諟徳着明也三王禅于梁甫之山者梁信也甫辅也辅天地之道而行之也太平乃封知告于天必也于岱宗何明知易姓也刻石纪号知自纪于百王也燎祭天报之义也望祭山川祀羣神也诗云于皇时周陟其髙山言周太平封太山也又曰堕山乔岳允犹翕河言望祭山川百神来归也天下太平符瑞所以来至者以为王者承綂理调和阴阳阴阳和万物序休气充塞故符瑞并臻皆应徳而至徳至天则斗极明日月光甘露降徳至地则嘉禾生蓂荚起秬鬯出平路感徳至文表则景星见五纬顺轨徳至草木朱草生木连理徳至鸟兽则鳯凰翔鸾鸟舞骐驎臻白虎到狐九尾白雉降白鹿见白乌下徳至山陵则景云出芝实茂陵出异丹阜出萐莆山出器车泽出神鼎徳至渊泉则黄龙见醴泉通河出龙图洛出书江出大贝海出眀珠徳至八方则祥风至佳气时喜钟律调音度施四夷化越裳贡孝道至则出萐莆者树名也其叶大于门扇不摇自扇于饮食清凉助供养也继嗣平明则宾连生于房户宾连者木名连累相承故在于房户象继嗣也日歴得其分度则蓂荚生于阶间蓂荚树名也月一日生一荚十五日毕至十六日去荚故荚阶生似日月也贤不肖位不相逾则平路生于庭平路者树名也官位得其人则生失其人则死狐九尾何狐死首丘不忘本也明安不忘危也必九尾者何九妃得其所子孙繁息也于尾者何明后当盛也景星者大星也月或不见景星常见可以夜作有益于人民也甘露者美露也降则物无不盛者也朱草者赤草也可以染绛别尊卑也醴泉者美泉也状若醴酒可以养老嘉禾者大禾也成王时有三苖异畆而生同为一穟大几盈车长几充箱民有得而上之者成王访周公而问之公曰三苖为一穟天下当和为一乎以是果有越裳氏重九译而来矣
　　巡狩
