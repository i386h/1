<!-- { "loadSidebar": true } -->
　　大椿异姿处，全在枝柯之际。凡树以叶拂云，此则枯枝足以蔽日，纠结如擎，绝类牡丹花蒂。唐宜之常云：“西海有桐树，开牡丹花，结石榴子。”想亦状有相类，未必竟是牡丹石榴也。
　　
　　华歆、管宁、邴原游学相善，时号三龙，歆为龙头，宁为龙腹，原为龙尾。恨不生逢其时，精则为欬下珠，粗则为麟为甲耳。
　　
　　侈汰出于无用，不特暴殄天物，亦且何与快事？不见羊琇之兽炭，石崇之蜡薪乎？欲极奢华，反觉痴绝。
　　
　　由少得壮，由壮得老，世路渐分明；丝不如竹，竹不如网，人情倍为亲切。
　　
　　先儒从祀庙庭，但读停云之赋；目中寥廓，徒歌明月之诗。
　　
　　不耕而获，不菑而畬，砚诚有岁；今日下城，明日倾国，舌岂无兵？
　　
　　桃花流水，白云深山，混迹渔樵，兴颇不恶。
　　
　　弄风嘲月，此曲只应天上有；茅斋草径，我辈岂是蓬蒿人。
　　
　　文人蕴藉，才子纵横，纵是绣口锦心，法门自有区别。
　　
　　酒人有鬼，诗人有魔，想来极有主张，兴到任他愚弄。
　　
　　戒酒便是逐鬼，祭诗未必祛魔。无鬼无魔，诗酒何用。
　　
　　琵琵非昭君，胡笳非蔡琰，吹弹绝无风韵。然两君之韵，却未必在此。
　　
　　李太白酒圣，蔡文姬书仙，置之一时，绝妙佳偶。
　　
　　子猷之舟，乘兴而来，兴尽而返；吕安之驾，一时相忆，千里相从。
　　
　　石上藤萝，墙头薜荔，小窗幽致，绝胜深山。加以明月照映，秋色相侵，物外之情，尽堪闲适。
　　
　　居傍鸣珂之里，生憎肉眼相形；时登树帜之坛，最忌大言惊众。
　　
　　词坛中之文将，云间陈徵君；文场中之词臣，公安袁吏部。
　　
　　王百谷《无宵词》云：“侯家灯火贫家月，一样元宵两样看。”旨味隽永，极可想见世情。
　　
　　颜鲁公座位帖，古色在笔墨之外；米南宫天马赋，新意在笔墨之内。二帖合看，可得神形之全，生熟之法。
　　
　　“世间好语佛说尽”，妙法恐不可说，尽字有病；“天下名山僧僭多”，高僧方许住得，僭字有趣。
　　
　　一帘喜色，无如久雨初晴；四座愁颜，却为俗人深坐。陈眉公欲以村居耐汉，真无可奈何之计也。
　　
　　论疏快之宜人，花辰不如月夕；倘从容以执麈，酒董可佐茶颠。
　　
　　杜门之法，只是下帷；忘形之交，只有识性。
　　
　　松枝作谭柄，莫愁愤击珊瑚；柿叶托挥毫，争胜兴题白练。
　　
　　听邻女之夜舂，苦无辛勤家计；见征夫之晓发，幸有自在主人。
　　
　　细雨湿衣看不见，任行谮以暗伤；闲花落地听无声，觉解纷为多事。
　　
　　宇宙虽宽，世途渺于鸟道；征逐日甚，人情浮比鱼蛮。
　　
　　和神国，地产大瓠，瓠中皆五谷，不种而食；水泉皆如美酒，饮多不醉；气候常如深春，树木皆彩丝，可为衣；真仙境也。世之不耕而食，不织而衣，不酿而饮者，或从此国中来。切莫语自懒人，误他饥寒大事。
　　
　　随缘说法，自有大地众生；作戏逢场，元非我辈本分。
　　
　　日月山河，不过剩影，何况块然一身；文采声名，方是真神，那得浊焉终世。
　　
　　凡天下可怜之人，皆不自怜之人，故曰无为人所怜；凡天下可爱之物，皆人所共爱，故曰不夺人所好。
　　
　　坑古砚似端，仙郎常受人伪。予从市上获一真者，仙郎亦疑之。相与把玩，细润光洁，精神英异，始得真赝之辨。仙郎曰：“今而后知燕石非宝，而荆玉终有相知也。”予铭之曰：“璞既光悦，羌泽玄雪，自非抱真，燕石易裂。”
　　
　　以货财害子孙，不必操戈入室；以学术杀后世，有如按地伏兵。
　　
　　慧心人专用眼语，浅衷者常以耳食。
　　
　　臣既见放，作赋何以招魂？人实不祥，祓禊焉能续魄？
　　
　　汤若士《牡丹亭。序》云：“夫人之情，生而不可死，死而不可生者，皆非情之至者。”又云：“事之所必无，安知情之所必有。”情之一字遂足千古，宜为海内情至者惊服。
　　
　　荀爽谒李膺，以得御为喜；曹嵩迎赵咨，以不得见为天下笑。识者鄙其声名之相取。
　　不妨附丽之跡。如必以孤立为高，德之有邻，不几虚语？顾所御所见之人何如耳。
　　
　　俗谓吾土之风，薄于自给，而丰于客享。不见何曾之无可下箸，公孙弘之宁逢乎？千载之下，不以彼为是，则不以此为非。韦陟香厨纷错，人入其中，多饱饫而归；孙承佑在浙右，馔客，指盘筵曰：“今日座中，南之蝤蛑，北之红羊，东之虾鱼，西之枣梨，无不毕备，可谓富有小四海矣。”由是观之，丰客不独行于今日之吾土。
　　
　　天下最易渐染者，莫如衣冠语言之习。不唯贤者不免，贤者殆甚。盖贤者过之，一切新奇，正投所好耳。故晏子之卜居，孟氏之结邻，未论唇齿相依，先在面目可对。宋季雅曰：“一百万买宅，千万买邻。”庶获我心。不则如诗所称“连林人不觉，独树众乃奇。”太自矜立矣。
　　
　　问性何以习移？曰：“北人便马，南从便船。”岂山川之利，生有所偏，从境所安，因而成性。
　　
　　多情者不可与定媸妍，多谊者不可与定取与，多气者不可与定雌雄，多兴者不可与定去住，多酣者不可与定是非。
　　
　　世情熟，则人情易流；世情疏，则交谊易阻。甚矣，处世之难。
　　
　　必出世者方能入世，不则世缘易堕；必入世者方能出世，不则空趣难持。
　　
　　赵州和尚提刀，达摩祖师面壁，总之一样法门，工夫各自下手。
　　
　　漂母非妇人，张良若处子，史笔反语之妙，令读者生慧。
　　
　　柳下舣舟，花间走马，观者之趣，倍于个中。
　　
　　论到高华，但说黄金能结客；看来薄幸，非关红袖懒撩人。
　　
　　同气之求，唯刺平原于锦绣；同声之应，徒铸子期以黄金。
　　
　　鱼豕之讹，非独残断者难辨；校雠之苦，若非忍耐者不堪。
　　
　　阶前草色时邀客，宁愁踏碎落花；庭下松荫自著书，但喜坐残明月。献酬因尔不废，应接亦不太烦。
　　
　　名病太高，才忌太露。自古为然，于今为甚。
　　
　　问调性之法，曰急则佩韦，缓则佩弦。问谐情之法，曰水则从舟，陆则从车。
　　
　　读《山海经》，令人嵚崎；读《搜神记》，令人怪诞，然疗懒莫如此书。
　　
　　鄱阳《泉志》，是第一博古图书，博雅君子，不可不知。自鄱阳结撰以来，多秘枕中。今有吴下沈汝纳刻本，考核精细。
　　
　　苏子美读《汉书》，以此下酒，百斗不足多。予读《南唐书》，一斗便醉。
　　
　　座中谈名山者，若华岳及天下一切巨丽，侈为壮谈。余先之禹杭文武两山，客曰：“两山渺乎小矣。”余曰：“不秘之文章，有备之武事，非取材于此，不成为天下，不成为古今，不成为人物。纵名山雄峙，何用此块然！”谈者让麈。
　　
　　闽中荔枝，浙中杨梅，皆仙药。如玄光梨，圆丘紫票非人间滋味，既乏仙缘，不得生逢其地。奈何以蜜浸火燻，如烹哀家梨乎？予幸得入浙啖杨梅。荔枝恨无仙分。
　　
　　天下极神奇极壮丽极鲜美文字，多在道藏，偶捡一二，眼界遂异，运思运笔，率而改常。世何高语佛藏，曾不及此。
　　
　　李卓吾随口得牙，不顾天荒地老；屠维真翻肠倒肚，哪管鬼神愁。
　　
　　
　　《胜果寺诗》：“到江吴地尽，隔岸越山多”，两句为江山分限，此等诗句，关系不浅。
　　
　　举世尽云，不愿拾人唾余，落人齿牙。夫独抒性灵，诚为英异，恐天地不独留不泄之秘，待我阐发。但随其唾余齿牙，焕发其精光，自己卓然一世矣。
　　
　　坐沈红烛，即迩室，若有远思；看遍青山，虽热肠，觉多冷意。
　　
　　王百谷云：“余钱但买书”。若待余钱则天下目枯久矣！予且移待之举火之钱，纳之书肆，尝曰“移钱且买书”。
　　
　　读书可以医俗，作诗可以遣怀。有多读书而莽然，多作诗而戚然者，将致于诗书，抑致于疑于人？
　　
　　文房供具，借以快目适玩，铺叠如市，颇损雅趣。其妆点之法，要如袁石公瓶花，罗罗清疏，方能得致。
　　
　　嵇叔夜眼易青白。世人面孔，殆有甚焉。然名节义气之见于色也，不失本来面目。一至利争，匪兕匪虎，不顾当者立［敝下死字］。故君子当以行云流水之澹衷，储为和风甘雨之气色。
　　
　　真英雄炼性摄心，假豪杰任才使气。
　　
　　绝好看的戏场，姊妹们变脸；最可笑的世事，朋友家结盟。呜呼，世情尽如此也。作甚么假，认甚么真，甚么来由，作腔作套，为天下笑。看破了都是扯淡。
　　
　　说不尽山水好景，但付沉吟；当不起世态炎凉，唯有哭泣。
　　
　　胸中不平之气，就倩山禽；世上叵测之机，藏之焑枊。
　　
　　《鹤林》云：绘雪者不能会其清，绘月者不能绘其明，绘花者不能绘其馨，华泉者不能绘其声，绘人者不能绘其情。夫丹青图画，原依形似，而文字模拟，足传神情。即情之最隐最微，一经笔舌，描尽殆写。吾且试描之以笔舌。
　　
　　晓看山，则青葱而玲珑，山如树也；晚看树，则盘郁而溟濛，树如山也。景致在疑似之间，最为着趣。
　　
　　生平愿无恙者四：一曰青山，二曰故人，三曰藏书，四曰名卉。
　　
　　世人契少金兰，以故谗多贝锦。一德之求，自不妨千言之间。
　　
　　前辈有云读诸葛武侯《出师表》而不堕泪者，其人必不忠；读李令伯《陈情表》而不堕泪者，其人必不孝；读韩退之《祭十二郎文》而不堕泪者，其人必不友。夫如此才为真读书，今人非不日读可涕可泪之书，且看何人堕泪？固知忠孝友道之难。
　　
　　袪长夜之恶魔，女郎说剑；销千秋之热血，学士谈禅。
　　
　　效大用者不妨小试其才。百里奚［饭去反＋卞］牛而牛肥，卜式牧羊而羊息，其受知于秦穆公，受知于汉武帝，固以鄙事托基也。
　　
　　琴以不鼓为妙，棋以不着为高。示朴藏拙，古之至人。
　　
　　松竹之凌霄而不摧者，以其高而清也；桃李之艳阳而不耐者以其丽娇也。于此可以想见为人。
　　
　　西方圣人演法，降尽龙虎狮象。一卷婆经，难伏河东狮子。噫，佛法于此穷矣。
　　
　　杀得人者，方得生；人有恩者，必有怨。若使不阴不阳，随世披靡，肉菩萨出世，于世何补，此生何用。
　　
