<!-- { "loadSidebar": true } -->
　　闻暖语如挟纩，闻冷语如饮冰，闻重语如负山，闻危语如圧卵，闻温语如佩玉，闻益语如赠金。口耳之际，倍为亲切。
　　
　　范坚《石榴赋》去：“红鬒内艳，頳牙外标，似华灯之映翠，若丹琼之而碧瑶。”写影传神，可谓酷肖。赋物如是，足以自赏。
　　
　　蔡中郎以反舌为蝦蟆，《淮南子》以蛩为蠛蠓，高诱以乾鹊为蟋蟀。文人误谬，自昔为然，何独于今以误谬相笑。
　　
　　后梁为北魏影国，谓附庸也。予请以一切依附之人为影人。摹仿人情态亦为影人。六朝以临摹为影。《南史云》：萧思话书羊欣之影，风流逼好。《北史》：赵文深少学楷隶，雅有钟王之则，周明帝令至江陵影覆寺碑是也。
　　
　　书法之妙，在用墨得神。姜白石云：徐季海之渴笔，如绮宴之素馔，美人之淡妆。否则痴重淋漓，不免倪思墨猪之诮矣。
　　
　　故人恩重，来燕子于雕梁；逸士情深，托凫雏于春水。论声之韵者，曰溪声、涧声、竹声、松声、山禽声、幽壑声、芭蕉雨声、落叶声，皆天地之清籁，诗肠之鼓吹也。然销魂之听，当以卖花声为第一。
　　
　　英雄未展之雄图，假糟丘为霸业；风流不尽之余韵，托花谷为深山。
　　
　　生平卖不尽是痴，生平医不尽是癖。汤太史云：人不可无癖。袁石公云：人不可无痴。则痴正不必卖，癖亦不必医也。
　　
　　声色货利，原以为事成世界；清真淡泊，别以天道为法身。
　　
　　夜集虎丘，随口作短赋，存有一联：石上酒花，几片湿云凝夜色；松间人语，数声宿鸟动朝喧。
　　
　　法界甚宽，尽可容横逆之禽兽；吾心非隘，自足征忍辱之菩提。卫洗马云：“人有不及，可以情恕；非义相干，可以理遣。”佩此二言，可以使我游于世，亦可以使世游我。
　　
　　传神之语，贵于清远，着意摹拟，反致失真。王弇州曾集诸词人，赋绿牡丹，争写连篇累牍，总未及其风韵，一人忽投一绝，结云：“雨后捲帘看霁色，却疑苔影上花来。”众皆自失。此盖以清远敌摹拟也。
　　
　　黄次山云：“得丧升沉，尽置十年陈迹；生死契阔，聊资一笑清欢。”可为达生。
　　
　　老成安在？但以文字为典型；清赏谓何？必藉鼎彝为供具。
　　
　　昔人云：“清衿凝远，卷松江万顷之秋；妙笔纵横，昆仑一峰之秀。”读此可以遣烦郁之怀，润枯涩之笔。
　　
　　先儒谓良心在夜气清明之候。矛以真学问亦不越此时。
　　
　　肝胆相照，欲与天下共分秋月；意气相许，欲亿天下共坐春风。
　　
　　问人情何似？曰：野水多于地，春山半是云。问世事何似？曰：马上悬壶浆，刀头分顿肉。
　　
　　纵意之颦笑，成千古之忧；游口之春秋，中一生之毒。
　　
　　破除烦恼，二更山寺木鱼声；见彻性灵，一点云堂优钵影。
　　
　　山静昼亦夜，山淡春亦秋，山空暖亦寒，山深晴亦雨。
　　
　　不作好，不作恶，随地是选佛之场；应似马，应似牛，到处有游仙之乐。
　　
　　才人经世，能人取世，晓人逢世，名人垂世，高人出世，达人玩世。宁为随世之庸愚，无为欺世炎豪杰。
　　
　　浮贝使人寡，无以近妇人；萱草名宜男，佩之可得子。一物之微，或造命，或衡命，则天为无权，吾不信也。
　　
　　阴壑积雨之奇险，可以想为文章，不可设为心术；华林映日之绮丽，可以想为才具，不可依为世情。
　　
　　天下无不好谀之人，故谄之术不穷；世间尽是善毁之辈，故谗之路难塞。
　　
　　媚字极韵，但出以清致，则窈窕具见风神；附以妖娆，则故做作毕露丑态。如“芙蓉媚秋水”，“绿篠媚清涟”，方不着迹。
　　
　　任你极有见识，着得假，认不得真；随你极有聪明，卖得巧，藏不得拙。
　　
　　大将不会行兵，空有十万犀甲；饱学不能运笔，徒烦两脚书厨。
　　
　　伤心之事，即懦夫亦动怒发；快心之举，虽愁人亦开笑颜。
　　
　　论官府不如论帝王，以佐史臣之不逮；谈闺阃不如谈艳丽，以补风人之见遗。
　　
　　眉公以懒为清事，盖高闲不尘，无如一懒。尝读南唐野史，见吴合灵道士曰：“不若要闲，即须懒；如勤，即不闲。”眉公深得此意。
　　
　　知己分襟，惨于离别；神交作契，苦于相思。情之所钟，皆可以死，不独有痴情也。
　　
　　才经文酒社，高尚者忽逞征之豪；一入风月场，老成人亦生游冶之态。
　　
　　世岂群狙，奈何弄以朝三暮四之术；人犹一草，亦然望以五风十雨之期。
　　
　　大屈大伸，张子房之拾履；微恩重报，韩王孙之致金。
　　
　　是技皆可成名，天下唯无技之人最苦；片技即足自立，天下唯多技之人最劳。
　　
　　千载奇逢，无如好书相遇；一生清福，无如幽事相仍。
　　
　　有天外之片心，然后有惊人之奇句。
　　
　　世路如此多歧，人情不甚相远。君子贵以同情齐世。
　　
　　语云：调高和寡。夫调中疾徐抑扬之节，自足赓歌，何必求和，乃至云寡？况玄赏未己，高山流水之奏，不以子期死而绝响也。呈！可以慰矣。
　　
　　怀多磊落，眉宇便是不同；性倘矜高，调笑得无太恶。
　　
　　傲骨、侠骨、媚骨，即枯骨可致千金；冷语、隽语、韵语，即片语亦重九鼎。
　　
　　三不朽：立德、立功、立言，今人操何术以行己？三大统：尚忠、尚文、尚质，今世遵何道以雄风？
　　
　　贤人杂愚人而不惊，乃为真贤；愚人介贤人而不乱，乃为真愚。不则不致鸟之高飞，则致鸟之乱群矣。
　　
　　姓字不详，通家犹漫灭之刺；精神若一，知己意未同而言。
　　
　　求险中之胜者，必有倖中之险；希法外之恩者，不免恩外之法。
　　
　　造物可愚弄人，必不能愚弄豪杰。
　　
　　礼法中大辟，前倨而后恭；世路上重刑，貌陋而心险。
　　
　　花关曲折，云来不认湾头；草径幽深，叶落但敲门扇。
　　
　　议生草莽无轻重，论到家庭无事非。
　　
　　尘情一破，便同鸡犬为仙；世法相拘，何异鹤鹅作阵。
　　
　　李太白云：天生我才必有用，黄金散尽能复来。又云：一生性僻耽佳句，语不惊人死不休。豪杰不可不解此语
　　
　　善论人者，先勘心事，然后论行事。要如古圣贤求忠臣孝子之苦心，斯真人品不以迹蒙，伪人品不以事袭。
　　
　　圣贤不白之忠，托之日月；天地不平之气，托之风雷。
　　
　　支离狂悖，千古不醒之醉也；颠倒颇僻，一生不起之病也。
　　
　　如使善必福，恶必祸则天下之报太浅；如使贤必举，愚必措，则人之得失甚平。天人不可测如此。
　　
　　武士无刀兵气，书生无寒酸气，女郎无脂粉气，山人无烟霞气，换出一番世界，便为世上不可少之人。
　　
　　天下固有父兄不能囿之豪杰，必无师友不可化之愚蒙。
　　
　　情词之娴美，《西厢》以后，无如《玉合》、《紫钗》、《牡丹亭》，三传置之案头，可以挽文思之枯涩，收神情之懒散。
　　
　　爨余之桐，虽遇赏音已晚；道路之李，即遭捐弃非故。
　　
　　风流易荡，佯狂易颠。
　　
　　买笑易，买心难。
　　
　　清恐人知，奇足自赏。
　　
　　红颜未老，早随桃李嫁东风；黄卷将残，莫向桑榆怜暮景。
　　
　　鬼好揶揄，有影还须自爱；人丛睥睨，无情但听相尤。
　　
　　怜之一字，吾不乐受，盖有才而徒受人怜，无用可知。傲之一字，吾不敢矜，盖有才而徒以资傲，无用可知。
　　
　　贫气彻骨，即日贮辟寒香何用；炎情在面，即时饮清凉散如常。
　　
　　今天下道之不行也，我知之矣，愚者过之，知者不及也。道之不明也，我知之矣，不肖者过之，贤者不及也。圣人复起，不易吾言。
　　
　　潭影空人心，不知人心空于潭影。空无所空，可以诗禅说法。
　　
　　俊石贵有画意，老树贵有禅意，韵士贵有酒意，美人贵有诗意。
　　
　　销魂之音，丝竹不如著肉。然如风月山水之间，别有清魂销于清响。即子晋之笙，湘灵之瑟，董双成之云璈，犹属下乘。娇歌艳曲，不益混乱耳根？
　　
　　寥落者，遇浓艳而转悲；豪华者，当凄清而益侈。当境之感，最触真情。
　　
　　朱草神龙，以不易见为贵；交梨火枣，以难得食为奇。
　　
　　好梦难通，吹散巫山云气；仙缘未合，空探游女珠光。
　　
　　经云：天地大劫将尽，则劫烧。是天地无终劫之理。人可知矣。
　　
　　生平有至愿：移酒泉傍玉笥山，便于浮白读奇书。然醴泉无源，不必酒郡；玉笥秘窟，安得一探宝箓，以慰生平。
　　
　　谐友于于天伦之外，元章呼石为兄；劳奔走于世途之中，庄生喻尘以马。
　　
　　莲社、兰社、菊社，何如燕子修社于春秋；诗兵、墨兵、酒兵，无用丈人称兵于边境。
　　
　　挟来字句风霜，使我清魂洗濯；如有花姿冰玉，令人神骨萧疏。
　　
　　想到非非想，茫然天际白云；明至无无明，浑矣台中明月。
　　
　　崔儦以读书为务，大署其户曰：“不读五千卷书，无得出此室。”
　　
　　骨本孤高，讵缘绝俗；情苟淟涊，不复相亲。周弘让《山兰赋》曰：“爰有奇特之草，产于空岩之地，挺自然之高介，岂众情之服媚。宁纫结之可求，垂延伫之能泊。”有味乎！宁独为兰咏哉。
　　
　　逃暑深林，南风逗树，脱帽露顶，浮李沉瓜，火宅炎宫，莲花忽进。较之自称羲皇上人，此乐过半矣。
　　
　　几筵之际，多酿争端，醒人辄致遣于灌夫，不知邯郸之围，穆公之去，未可尽以军法行觞政也者。余唯寻欢伯而之知己，聚友之仙班，一石亦醉，千斗不多，无贻天厨羞而后快。所谓“忽逢小饮报花天”，斯韵绝也。何减安期神女，圆丘酣会乎！
　　
　　风生水簟，于于奏彻桃笙；月到漪园，隐隐素开玉版。把臂共适，高卧独闲，幽趣甚微，清出世界之外。
　　
　　冠拾落箨，带曳垂藤，鞋织游丝，衫裁寒叶，幽女之饰窃比野人；白玉搔头，紫罗剪裤，兰薰凝佩，膏泽贮颜，姣童之妆效颦靓女。
　　
　　合升斗之微以满仓廪，合蔬缕之纬以成帷幕，则片语只言，亦可收为一时腹笥，朝披夕揽，岂难蓄为两脚书厨。
　　
　　彩笔缥缃，韵士纵横风景；大刀阔斧，壮夫驰逞英雄。
　　
　　吾将谁欺乎，尽握照鬼之镜；与人无争也，常佩辟兵之符。
　　
　　薝卜具有禅性，广布妙香；丝萝惹得春思，牵缠翠带。
