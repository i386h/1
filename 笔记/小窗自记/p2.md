<!-- { "loadSidebar": true } -->
　　当厄之与，易于见德；反时之泽，谓之乘机。庚子山曰：“舟楫无岸，海苦为之反风；荠麦将枯，山灵为之出雨。”语极豁达。
　　
　　三家村里，任教牛斗蚁鸣；一笑风前，不管水流花谢。
　　
　　峻岭连山，嘉树蔽日，散衿闲往，万翠浮衣带间，顿令山阴道上减观，天台路中失致。
　　
　　逸字是山林关目，用于情趣，则清远多致，用于事务，则散漫无功。
　　
　　颜之推《免学》一篇，危语动人，录置案头，当令神骨竦惕，无时敢离书卷。
　　
　　赏识既主、缪，不知天下有真龙；学力一差，徒与世人讥画虎。要之体认得力，自然下手有方。
　　
　　文章之妙，语快令人舞，语悲令人泣，语幽令人冷，语怜令人惜，语险令人危，语慎令人密，语怒令人按剑，语激令人投笔，语高令人入云，语低令人下石。是谓骇目洞心，不在修辞琢句。故曰鼓天下之动者在乎神。
　　
　　云衲高僧，泛水登山，或可借以点缀。如必莲座说法，则诗酒之间，自有禅趣，不敢学苦行头陀，以作死灰槁木。
　　
　　为园栽植之繁，非徒侈观，实备供具：如花可聚褥，叶可学书，竹可挂衣，茅可为藉，效用自真，颇领佳趣。至于裁菱荷以为衣，将薜荔以成服，纫兰为佩，拾箨为冠，检竹刻诗，倚杉完局，松花当饭，桃实充浆，犹见逸士之取裁，更得草木之知己。
　　
　　则何益矣，茗战有如酒兵；试妄言之，谈空不若说鬼。
　　
　　镜花水月，若使慧眼看透；剑光笔彩，肯教壮志消磨。
　　
　　溪上清流梳石发，无妆亦整云鬓；阶前细雨洗苔衣，不舞常明翠袖。
　　
　　烈士须一剑，则芙蓉赤精，不惜千金购之。士人唯此雨管，映日干云之气，那得不重值相索。
　　
　　天下诸伴易结，独有野性寡谐。李青莲云：“忽忆范野人”，杜工部云：“闻君多道骨”。观此则知尘外之交，自昔不易。
　　
　　叫月子规喉舌冷，宿花蝴蝶梦魂香。凄惨沉酣不动情，各极花月之致。
　　
　　摭拾芳华，要有真际，引发隽永，贵于当行。不则烹土为羹，蒸沙为饭，何堪饮食。
　　
　　遨游仙子，寒云几片束行装；高卧幽人，明月半床供枕簟。
　　
　　海市蜃楼，可观总属乌有。因知天下饱眼之物，色色空华。
　　
　　小窗偃卧，月影到床，或逗留于梧桐，或摇乱于杨柳，翠华扑被，俗骨俱仙。自从竹里流来，如自苍云吐出，清送素娥之环佩，逸移幽士之羽裳。相思足慰于故人，清啸自纡于长夜。
　　
　　秋时宾王师及社中兄弟来霞漪阁，欲信宿焉。同看落日，远江千艘如矢，帆影若流。宾王曰：“樯标远汉，昔时鲁氏之戈。”余随应曰：“帆影寒沙，此夜姜家之被。”众鼓掌称叹。盖即景得情，非捷于才也。
　　
　　清于骨，令见者形秽，如侧珠玉；清于态，令见者色沮，如坐针芒。
　　
　　习俗以假遇假，真心相索，则面目辄移；语言以讹传讹，实论相参，则是非争起。
　　
　　今之人品文章，俱操偏锋，王者之师总难取胜。故予欲得奇兵以卧鼓，不事刁斗以镇营。
　　
　　豆花棚下嗅雨，清矣茗香；芦荻岸中御风，泠然挟纩。
　　
　　落落者难合，一合便不可分；欣欣者易亲，乍亲忽然成怨。故君子之处世也，宁风霜自挟，无宁鱼鸟亲人。
　　
　　语曰：“文生于情。”宋广平铁石心肠，梅花一赋，从何得来？因知情之语，别有一副肝胆。
　　
　　委形无寄，但教鹿豕为群；壮志有怀，莫遣草木同朽。
　　
　　春归何处？街头愁杀卖花；客落他乡，河畔生憎折柳。
　　
　　雅俗共倾，莫如音乐。琵琶叹于远道，箜篌引于渡河，羌笛弄于梅花，鹅笙鸣于彩凤，不动催花之羯鼓，则开指云之素琴，不调哀响之银筝，则御繁丝之宝瑟，磬以云韶制曲，箫以天籁著闻，无不入耳会心，因激生感。今也冯驩之铗，弹老无鱼；荆轲之筑，击来有泪。岂独声韵之变，抑也听者易情。
　　
　　中流多载酒，曾无问字之松；绮席漫张灯，谁是窥书之火？
　　
　　清斋幽闭，时时暮雨掩梨花；冷句忽来，字字秋风吹木叶。
　　
　　“朝为行云，暮为行雨”，二句楚襄王公案；左手持螯，右手持酒，一幅毕吏部画图。
　　
　　良缘易合，红叶亦可为媒；知己难投，白璧未能获主。
　　
　　梦如蕉鹿，不拟薪者之藏；癖似蠹鱼，专食神仙之字。
　　
　　清同王晋卿之碧香，十斛酴醾输味；奢比何颖考之蒸饼，一时藜藿增悲。
　　
　　可与人言无二三，鱼自知水寒水暖；不得意事常八九，春不管花落花开。
　　
　　有咏“官清马骨高”而怜之者曰：“物犹如此，人何以堪？”余曰：“人甘如此，物何以堪？”
　　
　　天不爱宝，万象昭回，地不爱宝，万物绮错。锦字奇文，何独为人所秘？
　　
　　高鸿振远音，天际真人之想；潜虬媚幽姿，竹林贤者之风。
　　
　　王公插棘编篱，入幕之宾肆虐；大人投珠抵辟，窥室之鬼遁形。
　　
　　王百谷云：“书生命薄还同妾，宰相怜才不为官。”何仙郎云：“憔悴似怜春恨妾，凄凉还泣夜啼乌。”予曰：“命薄千金空买赋，才高只眼冷窥人。”意偶相合，而生致各从所安。
　　
　　沾泥带水之累，病根在一恋字；随方逐圆之妙。便宜在一耐字。
　　
　　事到全美处，怨我者不能开指摘之端；行到至污处，爱我者不能施爱护之法。
　　
　　四海和平之福，只在随缘；一生牵惹之劳，止因好事。
　　
　　议论先辈，毕竟没学问之人；奖借后生，定然关世道之寄。
　　
　　尘中物色，要加于人所至忽之辈，而鉴赏始玄；物外交游，当勘于心情易动之时，而根器始定。
　　
　　博带褎衣，固吾儒风度，然或长袖曳地，得毋近于舞衫，大幅迎风，众方认为羽裳。故裁置合式，大体所关，服奇志淫，昔人所戒。
　　
　　文人才子之口，实我微词；听言参论之问，当解大意。
　　
　　不为尘情所蔽，才称水镜之才；倘以气焰相高，终倚冰山之势。
　　
　　古人敦旧好，遗簪遗履之事，悠然可思；今日重新欢，指天指日之盟。泛焉如戏。岂特愧夫乘车戴笠，亦且见笑于白犬丹鸡。
　　
　　杜子美《八哀》，皮日休《七爱》，一样怜才之心；柳子厚《八愚》，东莱公《六悔》总属自怜之念。
　　
　　挥麈雄谈，必须言下即了，不则为啽呓，为葛藤，口舌徒多，何能倾听。昔人谓二陆之谈，若春日之判薄冰，秋风之扫枯叶。良有以也。
　　
　　甑中生尘釜生鱼，千载之下，不悲其穷而扬其清。故知淡泊之乡，芳尘所托；丑穷之士，后之声名。可知也。
　　
　　市骏高台，黄金不悬天上，但非千里龙骧，未许忽腾声价。奈何欲策驽骀而侥倖空群之顾乎！
　　
　　贫富之交可以情谅，鲍子所以让金；贵贱之间，易以势移，管宁所以割席。
　　
　　物色有先机，曾教染衣之柳汁；文章有定数，豫传照镜之芙蓉。
　　
　　铄金之口，策善火攻，不知入火不焦者，有火浣之布，溃川之手，势惯波及，不知入水不濡者，有利水之犀。
　　
　　买赋之金，多不为贪；连城之璧，售不为炫。盖千金可买一字，而一字关人荣辱，即千金不能酬；十五城可换一璧，而一璧系国重轻，即十五城不能抵。
　　
　　得不偿失者，弹雀之隋珠；物重于人者，换马之爱妾。是皆颠倒于一念，遂难语以情之正也。
　　
　　众醉独醒，固足自高，而十锦一褐，必为众厉。不观之饮狂泉者乎？举国之人皆狂，国王纵穿井以饮，不能无恙也。噫，吾深为振俗超类者危也。
　　
　　客问：残春何如初秋？余曰：春残秾华方谢，初秋凄其乍来，情景俱有淡致。第秋来转寂转清，春后忽生繁热，境自异也。安得四时皆秋，答我萧疏之怀，澹彼繁华之兴。
　　
　　名世之语，政不在多；惊人之句，流声甚远。譬如“枫落吴江冷”千秋之赏，不过五字。作者何不链侈口无尽之平常，而钟一二有限之奇论？犹之大海起一朝之蜃气，平山削十丈之芙蓉，山水之灵，便足骇目。
　　
　　矫言移去阿堵，有钱之念未融；婉称非复阿蒙，无人之目易转。
　　
　　经云：有能赞叹《法华》者，舌根生青莲花香。观此奇报，齿牙余慧，当自不惜。
　　
　　取才者，但知望气，未经相骨，故其人多失之浮。《尸子》曰：“虎豹之驹，虽未成文，已有食牛之气。”误人法眼，此言作俑。
　　
　　唐伯虎云：“满腹有文难骂鬼，措身无地反忧天。”英雄无已之怀，言言硬咽。昔谓悲歌可以当泣，此则读之堪泣不堪歌耳。
　　
　　实境阅历，斯耳目之界真；世味备尝，斯口腹之嗜淡。向长安而空笑，过屠门而思嚼，实境真味，将何着落。
　　
　　和冷香韵：
　　幽人到处烟霞冷，仙子来时云雨香。
　　霜封夜瓦鸳鸯冷，花拂春帘翡翠香。
　　妆临水境花俱冷，曲奏霓裳月亦香。
　　雪罥层峦山骨冷，花随飞浪水痕香。
　　若问玄之又玄，不免梦中说梦；最是解所不解，有如杯后添杯。
　　
　　论名节，则缓急之事小；较生死，则名节之论微。但知为饿夫以采南山之薇，不必为枯鱼以需西江之水。
　　
　　儒有一亩之宫，自不妨草茅下贱；士无三寸之舌，何用此土木形骸。
　　
　　贻冶城社长有云：“琳琅触目，南方固多佳人；砥柱狂澜，中原幸有盟主。”
　　
　　天下非至奇至怪，至诞至僻之人，则经常不正。故曰：不可无一，不能有二。
　　
　　觉当烟水，则青眼顿开；听到是非，则白日欲寝。
　　
　　裘敝黑貂，客来时蕉衫换酒；歌惭白云，兴到处竹籁代吟。
　　
　　抱冲雅者，一经精凿，辄谓有伤神色。不知精凿之妙，不妨镂刻。譬之精凿美玉，雕磨百端，神色愈正。
　　
　　沈郎诗瘦，对翠竹，同病相怜；东老书贫，借白云，一家生活。
　　
　　驰马不如观鱼，放鹰不如调鹤。
　　
　　从牖窦窥大椿树，积阴如壑，寒涛若涌，郁然有不可测之势。仙郎曰：“古之巢居得此，不减秘室。余曰：”如是幽深玄远，白日之下，风雨欲来。虬龙隐跃其上，直似穴处，不同巢居耳。”
　　
　　变态二字难闻，独于山峦喜幻。然山态之变紫变青，不似世态之机心机事。风波千古未平，不知心险更恶，盖风色可冲可避，非若人情之多伏多藏。
　　
