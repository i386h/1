<!-- { "loadSidebar": true } -->
小窗自记［明］吴从先
　　
　　客有耽枯寂者，余语之云：瘦到梅花应有骨，幽同明月且留痕。
　　
　　雅乐所以禁淫，何如溪响松声，使人清听自远；黼黻所以御暴，何如竹冠兰佩，使人物色自闲。
　　
　　侠之一字，昔以之加意气，今以之加挥霍，只在气魄气骨之分。
　　
　　风流无用，榆钱不会买宫腰；笔砚不灵，书带亦能邀翰墨。
　　
　　志要豪华，趣要淡泊。
　　
　　万事皆易满足，惟读书终身无尽。人何以“不知足”一念加之书。
　　
　　情态日变，取法亦觭。即如论六院文物，始观佩俨然，继取操觚染翰，比则放旷挥霍，遂不女侠。
　　夫求校书于女史，床头捉刀，乃论慷慨于青楼，侠何易言哉！
　　
　　鄙吝一销，白云亦可赠客；渣滓尽化，明月自来照人。
　　
　　存心有意无意之妙：微云何淡河汉；应世不即不离之法：疏雨滴梧桐。
　　
　　以看世之青白眼，转而看书，则圣人之真见识；以论人之雌黄口，转而论史，则左狐之真是非。
　　
　　骆宾王诗云：“书引藤为架，人将薜作衣。”如此境界，可以读而忘老。
　　
　　眉公云：闭户即是溪山。嗟呼，应接稍略，遂来帝鬼之讥，剥啄无时，难下葳蕤之锁。
　　言念及此，入山唯恐不深。
　　
　　眉公曰：多读一句书，少说一名话。余曰：读得一句书，说得一句话。
　　
　　赏花须结豪友，观妓须结淡友，登山须结逸友，泛水须结旷友，
　　对月须结冷友，待雪须结艳友，饮酒须结韵友。
　　
　　山上须泉，径中须竹，读史不可无酒，变禅不可无美人。
　　
　　夫处世至此时，笑啼俱不敢；论文于我辈，玄白总堪嘲。
　　
　　举世嫉娥眉，不特深宫见妒；随人矜寸舌，犹然列国争长。
　　
　　贫贱骄人，傲骨生成难改；英雄欺世，浪语必多不经。
　　
　　花看水影，竹看月影，美人看帘影。
　　
　　一池荷花，衣无尽，翻骄锦绣纂组；数亩松花，食有余，绝胜钟鸣鼎食。
　　
　　论啜茗则今人较胜昔人，不作凤饼、龙团，损自然之清味。
　　至于饮，则今人大非夙昔，不解酒趣，但逐羽觞。吾思古人，实获我心。
　　
　　幽居虽非绝世，而一切使令供俱，交游晤对之事，似出世外；花为婢仆，鸟当笑潭，溪蔌涧流代酒烹亨，
　　书史作师保，竹石资友朋，雨声云影、松风萝月为一时豪兴之歌舞。情境固然，然亦精华。
　　
　　多方分别，是非之窦易开；一味圆融，人我之见不立。上可陪玉皇大帝，下可以陪卑田乞儿。
　　
　　读书霞漪阁上，月之清享有六；溪云初起，山雨欲来，鸦影带帆，渔灯照岸，江飞匹练，村结千茅。
　　远景不可象描，适意常如披画。
　　
　　客问：“海棠无香，昔人何以不致恨？”余曰：“《春秋》责备贤者之意。”客曰：“如此，是娇姿太艳反惹牢骚，更恨海棠有色矣。”闻者谓余言是花中道学，谓客言为花中语录。
　　
　　南山种豆，东陵种瓜，敛鼎俎于草野；渭滨秋钓，莘野春锄，托掌故于山川。
　　
　　无竹令人俗，多竹令人野。一径数竿，亭亭如画，要似倪云林罗罗清疏，莫比吴仲圭丛丛烟雨。
　　
　　峨眉春雪，山头万玉生寒；洞庭秋波，风外千秋呈媚，语言无味，臻此佳境，当使闻者神往，见者意倾。
　　
　　春鸟秋蛩，悲喜异调，实非变韵于宫商；古树新花，开落同情，却似争怜于脂粉。
　　
　　问：何为应试之文？曰：早知不入时人眼，多买胭脂画牡丹。问：何为垂世之文？曰：不是一番寒彻骨，怎得梅花放清得。
　　
　　诗里落花，多少风人红泪，当使子规卷舌，(是+鸟)(夨+鸟)失声。
　　
　　东坡《颍川谢到任表》有云：“慈母爱子，但怜其无能；明君知臣，騬护其所短。”读之三叹，臣子当如何用情。
　　
　　声之凄绝，无如衰树寒蝉，泣露凄风，如扣哀玉。回听高柳雄声，火云俱热，至此易响，时异势殊，大抵类是。
　　
　　刘舍人云：贾生俊发，故文洁而体清；长卿任诞，故理侈而辞溢；子云沉寂，故志隐而味深；子政简易，故趣昭而事博；孟坚雅懿，故裁密而思靡；平子淹通，故虑周而藻密；仲宣躁锐，故颖出才果；公干气褊，故言壮而情骇；嗣宗俶傥，故响逸而调远；叔夜俊来，故兴高而采烈；安仁轻敏，故锋发而韵流；士衡矜重，故情繁而词隐。今之人文体性，正不相似。
　　
　　谈锋焕发，虎皮靴可以冲座。倘支离无物，不如枯坐藏拙。
　　
　　春云宜山，夏云宜树，秋云宜水，冬云宜野。着眼总是浮游，观化颇领幻趣。
　　
　　一叶放春流，束缚人亦觉澹宕；孤灯听夜雨，豪华辈尚尔凄其。
　　
　　清疏畅快，月色最称风光；潇洒风流，花情何如柳态。
　　
　　木食草衣元本性，非关泉石膏肓；绿肥红瘦漫批评，总是风流罪过。
　　
　　赵飞燕歌舞自赏，仙风留于绉裙；韩昭侯嚬笑不轻，俭德昭于敝袴。皆以一物著名，而局面相去甚远。
　　
　　万籁了声俱直入。唯出松间竹里，曲折抑扬，八音同奏：或如细浪轻吹，棹声远度，或如狂涛滂浡，蛟龙夜惊。妙音异响，十倍天乐。
　　
　　佞佛若可仟罪，则刑官无权；寻仙可以延年，则上帝无主。至诚贵于自然。
　　
　　树散一庭之玉，草生千步之香，无问人物琳琅，气色已见蓊郁。
　　
　　人如成心畏惧，则触处畏途，如满奋坐琉璃屏内，四布周密，犹有风意。
　　
　　龙津一剑，尚作合于风雷，胸中数万甲兵，宁终老牖下。
　　
　　一勺水具沧海味，世味无取尽尝，道味会有同嗜。
　　
　　说法谭经，片石曾闻点头，山龙尚能出听。至言在耳，大道见前，各具慧心，可无领略。
　　
　　以晋人之风流，维以宋人之道学，人品才情合世格。
　　
　　良心在夜气清明之候，真情在箪食豆羮之间。故以我索人，不如使人自反；以我攻人，不如使人自露。
　　
　　蓬窗夜启，月白于霜，渔火沙汀，寒星如聚。忘却客子作楚，但欣烟水留人。
　　
　　投好太过，丑态毕呈；效颦自怜，真情反掩，。试观广眉，争为半额，楚宫至今可憎。
　　
　　曹仓邺架，墨庄书巢，虽抉秘于琅嬛，实探星于东壁。人文固天文相映，拥书岂薄福所能。
　　
　　数无终穷，运不长厄，士君子旋转乾转坤，则否泰为我转轴，何必青道士，延将尽之命，
　　白鹿真人，生已枯之骨也 。
　　
　　春夜小窗兀坐，月上木兰，有骨凌冰，怀人如玉，因想高季迪“雪满山中高士卧，月明林下美人来”二语，此际光景颇似，不独咏在梅花。
　　
　　雅州有虞美人草，闻唱《虞美人曲》，按拍而舞。余曰：“物之声气偶尔相应，岂英雄附物使然。”卓左车云：“虞美人草犹湘竹也，岂非游魂所托？”余曰：“但竹闻《湘妃怨》未必无风自舞耳。”及读吊虞姬诗：“精魂夜逐剑光飞，，英雄化为原上草”，则草为虞妃所化，亦有据云。
　　
　　闭门见拒，不如山鸟解呼人；屈意取怜，争似野花能傲客。
　　
　　英风未畅，转生无聊，幽韵纵扬终归寥落。是以热血有时成碧，雄心无日可灰。
　　
　　色界难凭，情城难固。专宠则妆成七宝，弛爱则赋买千金。人生时势俱不可恃如此 。
　　
　　御风而行，布帆无恙，蠃他莲渡杯浮；戴星以往，衣装有泪，输却篮舆山屐。
　　
　　“长安一片月，万户捣衣声。”足敌《秋声》一赋。
　　
　　才怀济胜，虽布置竹石，具见经纶；骨带烟霞，即特达珪璋，意近丘壑。
　　
　　仲宣才敏，藉中郎而表誉；正平颖悟，赖北海以腾声。风尘无物色之真，齿牙固声价之地。
　　
　　无欲者其言清，无累者其言达。口耳巽入，灵窍忽启。故曰不为俗情所染，方能说法度人。
　　
　　柳宗元披韩退之诗，以蔷薇洗手，古人爱护文才，诚为珍重。今多俟以覆瓿。何古今人之不相及。
　　
　　积学苦无相知，恒致疑于天眼。不知六丁下视，太乙夜燃，从来动天。笔墨不灵，何与天事。
　　
　　士人寸笺只字，一经得意，爱惜匪轻。况宝轴琅函，千秋鸿秘，安可造次从事，松雪藏书一法，诚当为律。
　　
　　浩然苦吟落眉，裴佑深思穿袖，诗赋之工，岂云偶得？宁取十年两句，敢云顷刻千言。
　　
　　人生顺境难得，独思从愿之汉珠；世间尤物易倾，谁执击人之如意？
　　
　　花气当香，檀片可以不(艹+热)；露华作茗，云脚何以更煎。要知至香至味于何，采真，则不嗅不咀亦然得解。
　　
　　仙郎吴允兆曰：“凡花白日如睡，清夜明月之下，才见醒态。”允兆因欲颜其斋为“醒花”。余曰：只恐夜深花睡去。“
　　
　　对人者我任他语言无味，面目可憎。
　　
　　论游山水者，必先济胜之具。余谓情趣与山水相入，登入自觉神王，不则健足善驰，亦奄然请息矣。
　　
　　人谓胸中自内丘壑，方可作画。余曰：方可看山，方可作文。
　　
　　青山在门，白云当户，明月到窗，凉风拂座。胜地皆仙，五城十二楼，转觉拣择。
　　
　　鉴赏自有真好，知遇岂缘溺情。倘所见既偏，则宋客以燕砾为宝，魏氏以夜光为怪石，二者同病。
　　
　　生来气无烟火，不必吸露餐霞；运中际少风云，也会补天浴日。
　　
　　《盗跖篇》曰：“不耕而食，不织而衣，摇唇鼓舌，妄生是非。”故知无事之人，好生是非。
　　
　　咳吐成珠玉，何妨旁若无人。挥翰走龙蛇，洵是腕中有鬼。
　　
　　“兴酣落笔摇五岳，诗成啸傲凌沧州”，“啸起白云飞七泽，歌吟秋水动三湘”，二联可称诗狂。
　　
　　何地无尘，但能不染，则小河大地，尽为清净道场。如必离境求清，安能三千外更立法界。偈云：对色无色相，视欲无欲意，莲花不着水，清净超于彼。
　　
　　秋鸟弄春声，音调未尝有异；今人具古貌，气色便尔不同。
　　
　　斗草春风，才子愁销书带翠；采菱秋水，佳人疑动镜花香。
　　
　　文何为声色俱清？曰：松风水月，未足其清华。何为神情俱彻？曰：仙露明珠，讵能方其朗润。
　　
　　邺侯满架，也须董子下帷；子云草《玄》，何如曼倩长牍。
　　
　　张曲江词云：灵芝无根，醴泉无源。丈夫克自崛起，岂皆由凤雏龙孙？
　　
