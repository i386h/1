<!-- { "loadSidebar": true } -->
　　◎女儿立足歌玉文女士世间多少妄男子，不及女人一脚指。足巨能令怒，足纤能令喜。喜怒系女脚，狷薄乃如此。拜倒石榴裙，爱煞凤头履。金莲不铲除，妇女难雪耻。东家有婵娟，素足何妍美。新婚触夫恼，戟指量鞋底。丰跗掩绣衾，知不如夫旨。人前闻夫言：“乃取大脚婢。”刺心如剑，流泪如铅水。惭恨未经年，可怜憔悴死。当年足大被人憎，而今足小又相訾。西邻有女郎，名比吴寸趾。夫婿头脑新，未嫁遭弃委。闻与媒妁言：“其一如豕。纵能解足纨，蹒跚难入市。”红闺吞声泣，自亦惭形鄙。一瞑赴黄泉，作俑问谁始？束足古无闻，金莲见《南史》。云里月常新，出自南唐李。天子重莲钩，娘本宫伎。靓妆饰金玉，娇躯被罗绮。后世纤厥足，轻贱甘与比。男子皆嗜痂，服媚甘舐痔。姬妾互争宠，恣意于床第。健妇欲持家，手足供役使。立定我脚跟，誓不履骄侈！贫苦出蓬门，胡为不自揣？亦将双跗缚，如橘化为枳。破布作行缠，履敝绽帮里。常见小儿女，缠时受鞭捶。骨折肌肉糜，袜上血凝紫。又见云中女，刻饰希悦己。芳年策杖行，操作终朝跪。倡言复天足，恶俗稍稍弭。偏多学步人，轻盈踮锐屣。玉胫逞春妍，高さ如翘企。躞蹀过通衢，万目眈眈视。忆昔重弓弯，欣尝亦如是。缠足与高跟，相差尺与咫。昔日三寸小，跬步有所恃。今日三寸高，难得路成砥。解放容再误，自苦何为尔？男子可怜虫，言之堪冷齿。女儿一举足，男子同蝼蚁；女儿一旋踵，男子犹糠秕。女行随之行，女止随所止。擅埴失妍媸，读《诗》废葑菲。奉劝姊妹行，发奋从今起。人格自尊重，趋时殊无理。勿投男所好，休计誉和毁。四体欲其勤，勿将男子倚。男子骨骼贱，舍目恒以耳。妇女能独立，平等方可拟。我不擅为诗，遑问记句俚。偶一发狂言，或可备《下里》。
　　◎拗莲痛史阿秀女士从前文士对于妇女莲钩，研究宣扬，不遗余力，甚且谓为美术观念，视若无上上品。殊不知此一弯软玉，在诸君子目为珍玩，不惜舞文弄墨为之点缀；在吾辈女子身受者，实无异罪犯之受桎梏，甚或过之。谚云：“小脚一双，眼泪一缸。”即此可见此举之惨。侬亦过来人，不惜以予当年所受断筋折骨之痛苦，形诸笔墨，以期唤醒世上一般爱莲君子焉。
　　侬生长宦家，髫龄父没任所，予母即挈侬及幼弟返乡，守节抚弧。六岁命予读于家塾，师为从伯某公，同校俱族中子弟，与侬为兄妹行，予惟日事嬉戏，跳跃活泼。七岁春，魔星忽降。时在清季，俗尚缠足，予母狃于故习，不肯以爱予故而忽之，乃择日命乳母为侬裹足。先一日，予尚傲诸兄弟曰：“侬明日裹小足矣，汝曹无此美观也。”翌晨起甚早，屡促乳母速裹。乳母乃倾沸水一盆，将予之双足洗净，揉之使至柔软，然后展帛，层层缠裹。初不觉痛，裹已乃着新制鞋袜，令予作步，方觉趾痛，乃大哭，央母解放。母慰曰：“女儿家谁不受此磨难，方得莲步婀娜。否则莲船盈尺，谁娶此大脚婆者？”只有忍之。学校散后，见诸兄弟游戏，心向往之，而足不能前，自此侬非昔日之活泼矣。入夜频为痛醒，不能安眠。每日晨起，乳母即为侬行缠。一月后，足趾即已紧贴尖拢。三五月后，足指尽压入足心矣。于是乳母复变本加厉，将予足之全部用力屈上，以帛严束，且将踵骨向前推进，嵌以较足尖小之舄使不能稍宽，其痛较初缠时更甚，几废寝食，由是致病。昔日肥白美丽之侬，变为黄瘦，盖血脉不畅故也。双跗日被约束，再半年而趾敛底凹、背屈踵直，行时力在足跟，步须折腰，而乳母仍不肯稍驰其缚也。忆八岁时为外祖寿诞，予母挈予往祝。舅氏有女四，皆长于予，因姊之。其三曰英姑者，其双跗之瘦小，直不盈三寸。吾母羡之曰：“阿秀，汝不见英姊姊之足，纤小可爱耶？彼亦从泪珠儿换得者。此后予深愿汝之足样纤小得如英姑，方觉伶俐可爱也。”侬及英姑皆作苦笑，盖处于慈母威力之下，不敢有所反对也。归后，母命乳母刻意为予缠裹，务使步步生莲而后已，于是予之痛苦更深矣。予邻有陆孀妇者，足极小，其母三五日必来视女。予母待其来也，邀至吾家，为侬拗莲焉。此老媪亦喜代人为之，其手法实异常人。当其初缠也，实亦平平无奇，及至行走后，则步紧一步，能三四日不致松弛，至松弛时，彼又来为之重裹。侬苦之，然迫于母命，不可或违。如是者年余，彼媪死，而侬之双弓亦窄如解结锥，尖瘦至不盈一握，其长度约三寸稍零而已。美则美矣，其如予之痛苦何？至十三岁，始由侬自行约束，然莲瓣已成，若缠裹稍松，即觉不适，务必严裹，方能步履。
　　民初从伯死，乃读于某女校，校中本有体操一课，侬以纤足不能加入，师辈语曰：“民国肇新，此习久除，汝盍不解放，以舒筋络。”侬以“筋骨已折，放亦无益，且反艰于步履，不如仍之”为辞，卒不弛。同学目为古董，时加讥笑，其恶作剧者，恒猛踏侬足尖，其痛乃如刀割。而娇弱如予，虽欲与之拼命，亦不敌也。嫁后，夫倩以予不合时宜，恐被人讥笑，乃不使予参预任何宴会以及游览胜境。即夫妇间之感情，亦极形淡薄。呜呼！侬一生幸福，被此纤足而剥削以尽。且纤足者当雨后霉泛，其痛楚更不能形诸笔墨。人生不幸而为女身，更复戕贼其肢体，而至步履维艰，自由丧失，其痛苦为何如哉？噫！吾欲无言。
　　◎莲钩痛语觉非生△一《采菲录》内诗歌多，记实少，只阿秀女士《拗莲痛史》等三、四篇，可谓棒喝。予妻亦过来人也，愿将所经痛苦，笔述于下，令阅者有所观感。
　　予妻生于河北通县，沿于习俗，年七岁即将双脚缠裹。当其初缠所经痛苦，以年久日深，率多忘却。独有二事，至今尤能追忆。某次双足缠毕，用线紧缝，忽感足尖奇痛，甚于往日。予妻央母略松足布，借减痛苦。其母略言：“脚四指已倒，拇指特肥，必须努力缠裹，足尖方能秀锐，何可松放？”予妻在此严命之下，只可忍痛着鞋勉强步行。方一着地，其痛更甚，有如芒刺。移时潜往别室，解足纨视之，则见缝足布之线，误将肌肤穿透，拇指之左侧已与裹脚条连上，因缠裹严紧，故未见血。予妻受此意外，不禁泪下，其母亦自怨心粗不已。予妻至十四岁时，双足小如新笋，久能自行收拾。某日，其母对之云：“小脚须瘦小尖正，方称好脚。今汝脚足背不正，实为大病。”予妻以爱好天然，毅然再为努力。法以足心相对，盘膝而坐，后用衣砧压之足上。初压时痛苦难忍，一小时后自膝以下麻木不仁。每次压毕，再用窄带专束隆肿之足背。如是二月，非独歪背改好，即足根、足趾亦平偏许多。此两月活罪，至今回忆尤有余痛也。
　　予妻于十八岁来归，斯时双足所着之鞋，量之为三寸四分，足根平直，足面不隆。予母及邻里多艳羡之。予为中人之家，子媳须操井臼，予妻因双足弱小，不腾劳苦。予每见伊膝行扫地，或以足部发炎，用豆腐皮或菜叶加缠足上，则不禁想裹脚恶俗荼毒女子太甚，平日爱莲之心顿然消尽矣。自北伐成功，各地设立放脚会，查脚员数至予家劝导解放。予妻以命令所关，亦行试放。以三十年严束之足，一旦解去足纨，每一步行，下压四趾各离趾窝，足心深缝尤擘痛难忍。松放二周，除足背之肉臃肿外，别无进步。予见伊行路无力，足软腿肿，故又令其缠上，后仍合适如初。故今后惟盼查脚人员，对少女应厉行解放，对此半老妇人，不防稍加宽容，以免重受活罪也。此为予妻缠放双足之经过，亟录之，以告后之缠足者作殷鉴，并为已缠足之妇女一呼吁也。
　　（余淑贞《书〈莲钩痛语〉后》）
　　昔时之缠足女子身受痛苦，固矣。不知现在之缠足女子，于遭受缠足之惨毒以外，更须身受放足之痛苦。顾缠足之惨痛，尽人皆知；而缠足女子放足时期之所遭受，其能为痛切之呼吁如《莲钩痛语》者，殊不多觏也。
　　余亦一缠足女子也，亦曾受相当教育。对于缠足在精神及肉体上所受痛苦，既深且巨，其愿意解放自不待言。奈母亲将余双足缠束过纤，已至断头难续之地步，虽尝一度解放，终因种种阻碍而再缠。讵料以兹四尺之帛，数年前几使天地之大，无所容我之身焉。
