<!-- { "loadSidebar": true } -->
　　余母每日裹时，比较布头折叠之痕迹，以验勒束之是否日益紧瘦。大约每日布头，必较前一日伸出一指宽乃已，否则必重裹加紧。合计不足一月，布头必伸长一尺，可知裹至日紧一日，而脚亦日见瘦削也。袜套尖头，至多半月必缩瘦一次，以冀紧贴脚上。每当着袜及脱袜，亦觉加痛异常。自紧裹约四五日，余母曰：“才四五天就作脓要害了。”余视之，见脚指、脚面、脚跟有青色、有紫血色、有黄脓色，益大哭，余母不之顾。未两日，皮破，脓血狼藉。余母用棉少许贴于伤处，而裹时用力推勒捏抹，则依然如故。如是者不足一月，第二指至小指均跪折，小指且向内横跪，脚心成一直沟，脚头由扁而圆。盖虽将布解开，已与未裹时之脚样不同矣。每早裹时，必加一番痛苦。然尚有一事，尤为难受而极怕者，则洗脚是也。大约每历六七日必洗一次。从前初裹，以脚布解开为适意；自脚指跪折，乃放开亦不适意。从前以有布裹至痛，继乃放开不裹亦痛。盖从前求不裹，至是乃只求松裹，一若不能离布者也。当洗脚时，将布解开，觉满脚麻木，无处躲避，难过异常，伤害之处一经触动，痛彻心脾。而余母则撕鸡眼、剪老皮，不稍顾惜，且洗后必用新布着力勒束，有时且于一日间重裹两次，谓洗时解放，须格外加紧，以免放松也。自紧裹后，终日枯坐，不能行动，一经着地有如针刺。而每次裹后，余母必扶余在室中勉强行走，谓如此骨乃易折，至余之痛哭，则绝不计及。约三个月后，脚指顺排脚下，小指已及脚心，脚头由圆而尖。某日，试着初裹时之旧履，觉硕大无比，可知裹时进功之速。乃余母至是又加一法，则竹片是也。吾乡幼女缠足，本无夹竹片之习惯，乃余母居北方久，耳濡目染，谓用布勒紧虽亦可瘦，而使脚瘦而正直，且脚头尖而脚跟亦狭者，非用竹片夹之不可。某日，余母度余足长短，命人制竹片四，次晨裹脚，缠约两道，将竹片夹于脚之两旁。余母先将竹片捏紧，然后照常勒住，从此脚骨处处为竹片挤紧，更无一点宽松。自加竹片后，每隔一日裹一次，盖以有竹片夹紧，无须日日重裹，满脚疼痛，则比从前有过之无不及。嗣此约三月，脚面骨裹折，脚心成一深横沟。余母初言，将置一铜钱于脚面，以防面骨之隆起，嗣见余脚面平正不高，幸未实行，否则不知又加痛苦若干矣。
　　普通裹脚，至脚面骨折断，小指叠入脚心，即为裹成，而余母则益求尖瘦，脚面虽折，依然用力紧勒。又约三月，第二指以下尽裹至脚下里边，脚面只余与大指相连之骨一根，小指紧靠脚根且跪叠里边，几与脚面相近。脚长约三寸，头尖瘦如手指，面平而狭，跟宽不足一寸，盖短小尖瘦无以复加矣。统计自六岁八月底裹起，至七岁五六月间，约九个月，无日不以泪洗面。大抵裹脚用力，全在小指左近。第一步，将第二指至小指跪折，是为裹脚指，即最初缠勒之时；次将小指裹向内跪，是为裹脚头，脚心至此成一直沟，即脚头由扁而圆、由宽而窄之时；又次使小指与脚跟相近，是为裹脚面，将脚面骨屈折，脚心成一横沟，即全脚由长而短、由大而小之时；又次推小指等向里与脚面相近，是为加紧裹勒，使脚极尖极瘦之时。自始至终，无不从小指左近着力，故满脚疼痛以小指左近为尤甚。余平日脚痛哭泣，余母不以为可怜，惟咎余父亲之误余。盖北方习惯，女孩一能走路即为之裹脚，大约年及四岁，无不紧缠其足者。余四岁时，余母欲为余裹，经余父阻止未果。至余六岁下半年，余父往他省，余母趁时裹勒，故日益加紧，不许顷刻之放松。邻女某，小于余两岁，余七岁春裹脚面时，彼才五岁，脚已成。余母常借彼以激余，然自余视之，彼女裹时之痛哭声、哀求声、呼救声，种种苦况，与余似无殊异也。余表姊长于余三岁，余八岁时，表姊十一岁，随余姑母归宁。表姊天足尚未缠束，余祖母不谓然，余姑母亦言本来预备到余家顺便裹脚。及真裹时，用布长约一丈，裹未半月，即夹竹片。约四个月，脚指裹折，头尖圆，前后瘦削，视原来宽只约一半，盖即如时髦女子假天足之形式也。表姊于彼四个月中，无日不昼夜哭泣。可知女子除真天足外，其脚比男子瘦小者，当裹勒时，无不经过一番苦楚。同是人类，独难逃缠足之痛苦，可胜叹哉！余脚自裹成后，余母为余裹者犹五六年。自余七岁秋后，余母裹时不复日益加紧，伤害之处逐渐平复，虽夹竹片亦已习以为常。走路不能跑远，已可自由往来，不甚疼痛，夜间亦可安眠。惟每遇洗脚后，余母裹勒犹比平日加紧，故每逢洗脚，仍不觉泪之直流也。九岁春，余父归，见余两足瘦小不盈一握，往来行走如常，每早裹时亦未哭泣，谓余母曰：“裹脚亦不甚难。”吁！余父乌知女儿六七岁时之痛苦耶？至十三四岁，余母命余自裹，惟裹脚布不许减短，竹片不许不用，袜样、鞋样不许改大。故虽自己缠束，仍未敢稍松。今到学堂读书，亟思放足，而骨久裹折，血脉已枯，竹片虽除，离布则不能走一步。吁，余足盖终无自由之日矣！女子缠足之无用，外间知者颇多，惟幼女裹时之苦况，言者尚少。今将昔时经历略为述出，倘蒙中国报界广为转载，仁人学士谱为诗歌，俾女子缠足之痛苦日传于社会，则闻者兴戒，恶俗顽习或可永除。女界幸甚，人类幸甚！紫泉客曰：非过来人不能详道其中痛苦，令人读之五体数数作麻痹也。独怪过来者，仍期以此种痛楚加诸来者，其愚孰甚！女士此作，希望甚是，佩佩！◎双钩泪史玉琴女士予生于旧式家庭，幼年即受拗莲之苦，自以为此项苦恼实无门可诉。顷读《天风报》所载之《行缠旁观记》及秀贞女士之《过来人语》等，见将吾辈拗莲之苦，形之笔墨。然“小脚一双，泪水一缸”，此情此苦，非过来人不能道其万一。兹将吾之双钩泪史，述出告人。往者不谏，来者可追，愿天下为父母者，勿再以吾当年所受之苦，加之孩提，则幸甚矣。予生平西，值莲钩盛行之日，故七岁即受双缠之苦。先是侬本活泼，跳跃嬉戏，天真烂然。自双足被裹后，遂日被摧残，自由丧失殆尽，而天真乐趣亦被剥削矣。
　　余母胡氏，生余姊妹三人，吾其次也。大姊六岁即行裹足，初裹痛苦不堪，受苦二年，始缠成一双三寸莲瓣。小妹因年幼，吾裹时尚未约束。余七岁之年，魔星忽降。是年正月，母先为吾穿耳，两耳穿过，戴以金环，谓：“女儿有二苦楚，一为穿耳，一为缠足。汝今一苦已过，一苦更须忍耐也。”果于二月初间，母即为吾紧裹双足矣。先数日，母央人翻《玉匣记》，择缠足吉日。余先闻其事，每至饭罢即行逃避邻家，冀得幸免。至期母遍呼不应，后终于邻家寻回，余哭泣不去，母骂曰：“天天只知玩耍，全不知一点作女儿的规矩。从今以后，才教你好好去玩！”言毕，即拉余至家，推之入室，闭上房门，烧水一盆，开箱取出裹布、花鞋、矾粉、剪刀、针钱等，皆散置一旁。未裹，余心已悸，遂百端哀求，请以明日。母诳曰：“今日吉期，裹脚永不疼痛，明日则痛矣。”言毕，先脱去鞋袜，将予足浸洗多时，洗完修剪指甲，出矾末遍洒足上。然后口中念念有词，取长约十尺、宽约二寸之裹布，握吾右足，将四趾压入足心。紧捏多时，即用裹布层层缚之，缚已，仍用线缝。右足束毕，再束左足，两足裹毕，穿以尖头平底花鞋。鞋帮坚硬，鞋口嵌一绿带，牢系足腕，令出外散步。余足一触地面，觉小趾与鞋帮接触，疼痛不已。当晚上炕，母不令脱鞋，谓：“裹足之鞋，万不可脱，脱下则脚布松弛，不能裹小矣。”余幼时赤足而眠，已成习惯，至此横被束缚，遂辗转不能成寐，双足因受日间摩擦，更痛如火烧，遂大哭不已。母始则多方婉劝，并喻以村中某女裹脚如何爱好、某女裹脚如何听话，及伊之缠足经过等，继则怒吾之噪，遂饱之以拳。吾受两种痛苦，悲极反而成寐。
　　翌日晨起，痛似稍杀。三四日后，母即为吾重缠，每裹辄浴以温水，洒以矾末。余事先皆行藏匿，寻回卒被强迫执行焉。偶有违抗，则拳足交加。每乘无人时偷松，察觉则既打且骂矣。数月后，除大趾外，小趾已压成扁平，内足心微斜，各趾缝中先觉湿痒，继则溃烂。日间略事行动，晚间更痛如针刺。偶食鱼腥等物，则肿溃愈甚。行路力在足踵，足尖上扬，母谓如是则脚样不佳，恒严斥之。每当裹时，予必大哭，母辄呵之，偶或不忍，亦常替吾坠泪，然狠缠如故也。脱去花鞋，脚布因沾脓血，急切不能解下，每以油润，久之方松。予之脚样日益尖小，足趾渐屈入足心，足心缝口亦日益深下。足纨解去，脓血淋漓，母以棉花拭之，并谓脚肉化脓，脚样方能瘦小。偶误破疮痂，则鲜血如泉，予痛极汗出，身体为之抖战，母则毫不放松，反益加紧缠焉。又以脚布至足尖时常行松弛，致大趾特肥，遂另用一小布条专束大趾，扳之上翘，用线密缝如新月然。所着之鞋每半月必更换一次，一次较一次约小一二分，凿枘不容，用鞋拔力登，始勉强屈入。吾欲坐炕休息，母必驱至院中，使扶杖来往走动，谓如是始能小也。穿过十余双鞋后，双足已缩至四寸余。
　　余缚一年，余妹方初次裹脚，每于无人处辄相对而泣，窃叹女身之不幸也。夏日因有脓血，常发恶味，每晚烧痛如炙，其苦难言。冬日因血脉不畅，较他处更冻，每与热炕接触，一受温气，反既痛且痒，终夜不息，放之略高，痛可稍缓。如是二年，即已就范，长三寸许，大趾锐如笋尖，向上微翘，四趾蜷伏足底，如僵蚕然，使不知缠足之事者见之，将不信为人趾也。四趾缝生胝如片，与足趾不相上下。趾甲压如薄纸，深嵌肉中，修剪甚费周折。足心一沟，裂如刀割，痒不可搔，痛不可摩。后跟向前微折，脚墙特高，脚背隆起，谓之“驼子”。胫骨以下，亦甚瘦削，自上视之，不见小趾；自侧视之，惟见深缝与脚墙也。弛去足纨，自觉观之不雅，且有恶味。每检得儿时天足鞋样，不禁有今昔之感，并思身体各部皆会自由发展，何独对足之桎梏如是也？母见吾脚已可观，遂赶制木底弓鞋令吾换易。
