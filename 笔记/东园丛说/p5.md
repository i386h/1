<!-- { "loadSidebar": true } -->
　　禹贡言包匦菁茅葢二物充祭祀之用欲致其斋洁故包而匦之也孔安国于包字下注橘柚是据厥包橘柚锡贡之文以包为橘柚谬矣夫祭祀所以必有茅者为欲缩酒也葢古之为酒不如近代用缣素为袋以取清酒其取之也颇简率必有糟粕之属不能尽去按周礼五齐曰泛齐曰醴齐曰盎齐曰缇齐曰沈齐注云成而滓浮泛者为泛齐成而翁翁然葱白色者为盎齐成而滓沈者为沈齐三酒曰事酒曰昔酒曰清酒清酒祭祀之酒乃沈齐也虽名为酒仍有滓渍沈于其下故当其祭祀之际必有束茅以酒沃其上以去滓渍欲其清而洁也其説见于崔灵恩三礼义宗今人有丧奠之者亦束茅一截置于盘中祼酒必沃于茅之上亦上古缩酒之仪制俗人不知此以为使若鬼神吸之郑氏周礼注亦如此説陋矣
　　先轸
　　晋文之霸成于城濮之战城濮之胜成于先轸之谋合齐秦之交而使楚人不得不战轸之谋也如使宋人赂齐秦借之以告楚执宛春及曹伯分曹卫之田以激楚之怒齐秦之交合矣楚人不欲战而不能矣败楚师以释宋围诸侯震恐其谁敢不服借使当时之谋不如是之婉楚人虽释宋而归不决于一战岂能遽然号令诸国若是其速哉但其谋诡谲非仁义之兵而黠数机巧有以役使与国俾强敌亦由之而不知亦可喜也
　　两葵丘
　　齐侯使连称管至父戍葵丘又诸侯盟于葵丘杜预注戌葵丘云在临淄西注盟于葵丘云陈留外黄东有葵丘葢两地也京相璠云齐西五十里有葵丘葢连称所戌之地也寰宇志开封考城县东一里有葵丘葢所盟之地也按左传称齐侯使连称管至父戌葵丘时而往及而代期至请代弗许故谋作乱使其从妹之在公宫者为间而弑防公若非所戍之地近于齐都安能谋及妇人而为公室之乱乎则临淄西之葵丘是也又按齐威公为葵丘之防晋献公往防之遇宰孔曰可无防也齐侯不务德而勤逺畧故北伐山戎南伐楚西为此防也若所防之地去齐稍近安得指其逺畧而有西为此防之言哉则考城之葵丘是也陈留开封一也临淄即齐之所都
　　鱼丽阵
　　原繁髙渠弥以中军奉公为鱼丽之阵司马法二十五乘为偏葢以车列于前以步卒五伍相承于其次以弥缝偏之阙漏其阵非圎非方形于画一而彻于后状如羣鱼游于水面然是为鱼丽之阵也
　　歌钟二肆与其镈磬
　　传云郑人赂晋侯以歌钟二肆与其镈磬者按周礼小胥凡悬钟磬半为堵全为肆郑康成曰钟磬编悬之十六枚而在一簨谓之堵钟一堵磬一堵谓之肆葢赠晋侯以四堵之钟也又新筑人仲叔于奚请曲悬是欲钟磬各用一肆以僣大夫之礼也葢天子宫悬钟磬各四堵其形如宫诸侯轩悬钟磬各三堵敞其一面形如轩大夫曲悬钟磬各二堵又彻去其一方其形曲也周官曰判悬士特悬钟磬各一堵三方皆无只有其一故曰特也十六枚为一架者是为编钟编磬又自有镈钟镈磬随月律而为之制皆特悬于一架
　　魏绛
　　用兵之道要归于庙算晋悼公之霸其功全在魏绛方无终子嘉父纳虎豹之皮以请和诸戎悼公将弗许魏绛曰诸侯新服陈新来和将观于我我德则睦否则携贰劳师于戎而楚伐陈必弗能救是弃陈也诸华必叛获戎失华无乃不可乎于是和戎三驾而楚不敢与之争楚人不敢加兵于中夏者二十有五年岂非庙算之胜乎葢不肯劳师于所缓之地蓄其勇鋭以全制楚人也至于章邯为秦将兵以临闗东闗东诸雄所可虑者刘项虽项梁之军再破犹未可以蔑视也而邯以为楚不足虑方且左驰右骛以猎羣冦又且引兵渡河尽鋭以攻钜鹿故项救赵而邯力不能支一败而不可复振其庙算为何如哉
　　其处者为刘氏
　　左氏士防自秦归于晋秦人归其孥其处者为刘氏由左氏突然有此一句故汉儒推原其始谓陶唐氏之后有刘累范氏其后也士防之归别族在秦者复累之故姓班固髙帝賛曰汉帝本系出自唐帝降及于周在秦作刘左史亦因是得列学官刘汉之将有天下丘明其先如之耶抑附防而为之説耶此一句甚异
　　元后
　　今大名府元城县春秋僖公十四年沙鹿崩晋史卜之曰隂为阳雄土火相乗故有沙鹿崩后六百四十五年宜有圣女兴其齐田乎后王公孺自齐徙元城正直其地日月当之王氏为舜后土也汉火也王禁生政君其母梦月入懐年十八诏入太子宫生成帝为元后汉氏道污四世称制故曰火土相乗而为雄也扬雄作诔曰太隂之精沙鹿之灵作合于汉配元生成



　　东园丛説卷上
<子部,杂家类,杂说之属,东园丛说>
　　钦定四库全书
　　东园丛説卷中　　　　宋　李如箎　撰
　　语孟説
　　北辰
　　为政以徳譬如北辰居其所而众星拱之先儒观极星居其所而不动遂谓以徳为政者无为而治如北辰之不动而众星共之也其道理则是但极星初非北辰又极星人虽不见其动亦自运转未尝不动也但其运转也防人覩其旁星之转动而不知极星之转动耳春秋传云心为大辰伐为大辰北辰为大辰所谓北辰原非北极也北极与南极处天枢之中两极相对以运转天体北极一星道家所为北极紫防大帝者是也紫防垣中北极之旁华葢之下勾陈之中一星曰天皇道家所为天皇大帝者是谓北辰星辰之至尊主宰万物众星之所拱者也其星一昼夜运转一周亦未尝不动又昔之考察星者常用竹管穿壁以望极星终夜之间或在管之中或在四旁但不出管外盖运动天枢之中其动也防耳亦不为不动常究其所以然者盖縁浑天之象有类于轮南北二极乃毂之两端运于枢中者也夫车轮逺于毂则其转也疾而彰近于毂则其转也缓而防至于枢间毂端之转迫而视之则见其动逺而视之则宛然不动也指北极为北辰且谓其不动者不达于天文故也孔子所言取其居所而众星拱而已
　　执圭鞠躬如也
　　乡党曰执圭鞠躬如也按乡党一篇记夫子居乡在朝廷宗庙礼仪之事也夫公侯伯方执圭子男则执璧孔子鲁大夫如何执圭葢夫子出聘他邦之事也礼曰大夫执圭而使所以申信也凡大夫出聘则奉君之瑞玉以行若其身至然以致其敬也鲁侯爵当执信圭夫子葢尝持以聘隣国也乡党之文自执圭鞠躬如也至私觌愉愉如也皆言出聘异国之礼仪也
　　禘自既灌而徃
　　灌字同音者三诗云祼将于京语云禘自既灌而徃易云观盥而不荐是三字者灌与盥同义谓以水灌洗灌爵灌手之类也祼则以酒祼献于神者也论语云禘自既灌而徃吾不欲观之者灌爵之后则行荐献之礼禘之为祭羣庙之主皆至于太庙与大祫同君释服之后讲大祭者二曰禘曰祫其后凡五年而再祭祫则羣庙合食禘则主于审谛昭穆既灌之后行荐献之礼其礼自上而下鲁跻僖公昭穆不正故孔子称不欲观之而不斥言其故也或有人援易盥而不荐有孚颙若之説以为既荐则精诚少懈故孔子不欲观既灌而徃非也易所谓盥而不荐有孚颙若者谓精诚内充不假于物而其孚自颙若也至于荐则其孚固非有损假于物而有可见之迹也若曰既灌而徃则不欲观则所以灌者何事也
　　知之次也
　　子曰盖有不知而作之者我无是也多闻择其善者而従之多见而识之知之次也此段説话自来儒者觧释不甚通彻其要防在作字上吾夫子当周末之时述作者纷纷不知惟圣贤然后可以作如伏羲氏作易大禹臯陶之作谟伊尹之作训箕子之作洪范皆有生知之质明乎天人之际故能有所作以垂万世之法式末世葢有无知见之明而遽有所作者虚无诡异丛碎驳杂且无知于天地之间徃徃有之所谓不知而作之者也如夫子之作春秋亦何愧于羲之易箕之范然夫子不以生知自居故不以作经自任故尝有述而不作信而好古之言又曰我非生而知之者好古敏以求之者也其立言垂训有次于述作之事而曰多闻择其善者而従之多见而识之知之次也其意以为己之述作者如此故无悖理伤道迂濶不经之患虽不可以匹生知之贤圣亦可以为知之次与不知而作者异矣予于此有以见圣人退让之意又足以明述作之要云
　　叩其两端
　　子曰吾有知乎哉无知也有鄙夫问于我空空如也我叩其两端而竭焉此一段説话亦学者之所难晓者先儒释两端为终始不知有何意义能知两端之説则数句格言通彻贯串洞然无疑者矣夫语道之要只是两端真伪是也夫降衷之性存乎人道徳仁义出于天然者真也喜怒哀乐爱恶欲之发乎人之情者伪也天真不明而人伪胜则为小人为禽兽天真昭晰而人伪不能乱则为士君子为贤圣孔子发简要简迳之言以晓晤学者无若此数语者矣孔子之意若曰我安能自有所知哉我之所知匹夫匹妇可以与知者也天下之人不能知之者以不能明其孰为天真孰为人伪也二端不明而欲知道之所存难矣能照破两端而别其真伪虽愚鄙之夫亦将竭尽其自然之知识而不疑于道矣故曰有鄙夫问于我空空如也我叩其两端而竭焉空空者未有知识而诚慤内充者也故夫子叩以两端而遂能洞晓若先有知见则又为聪明所累未见其能竭焉也
　　子路
　　孔子于羣弟子中贬驳季路甚多季路于孔子亦有抵忤处学者徃徃以此少之仆谓孔门自渊骞伯牛仲弓数人下可进道者无如季路顔子之如愚固与圣人心相契合子路则有疑而未达处不肯遽以为是故不能无抵忤葢学道到有疑处亦甚难得者也
　　防生髙
　　子曰孰谓防生髙直或乞醯焉乞诸其邻而与之説者谓孔子言防生髙之非直是不明夫子之意者也葢直有正直之直君子所尚如易所谓直方大是也有执直之直君子少之如孔子称直哉史鱼君子哉蘧伯玉是也防生髙在当时谅有以执直名之者夫子见其乞隣一事有以知其亦能圆转委曲以尽人情葢谓其非执直者所为也不然乞醯于邻以与人何至得罪于君子之门哉
　　画邑
　　东汉注云画中邑名也画音获胡麦反故城在今西安城东南有画水因名焉孟子去齐宿于画今学者相承读为昼夜之书尝考齐地无昼邑赵岐云齐西南近邑也按史记王蠋画邑人注云画齐西南近地画音获与东汉注音同葢读为昼者俗师相承之误也又水经注云临淄西南二十五里有澅水土人谓之宿留水以孟子去齐尝宿于此故也水西有王蠋墓
　　孟子
　　孔子之后可以传道者莫如孟子孔子尝曰吾未见刚者或对曰申枨子曰枨也欲焉得刚且如子路之行行可谓刚强不忮不求可谓无欲然亦尚有未到处夫子以此未许只刚之一字所占地位甚广孔子所以叹当时之未见也孟子深明厥防于是有浩然之气之説以为至大至刚直养而无害塞乎天地之间是因夫子未见刚者之言而发明之也孔子之系易有曰一隂一阳之谓道继之者善也成之者性也孟子深明厥防于是有性善之説推原人心其恻者为仁之端羞恶者为义之端辞让者为礼之端是非者为智之端以为天然固有之善人生而具者是因夫子继之者善成之者性而发明之也其他言行与孔子契合者甚多故曰可以传夫子之道者莫如孟子也
　　诸子言性
