<!-- { "loadSidebar": true } -->
　　防颇坚壁不战以拒白起司马懿坚壁不战以拒孔明皆深晓兵势者蘓先生所谓与智将战则持之者是也
　　以少败众
　　用兵固有以少败众者如周瑜以三万人败曹公于赤壁谢元以八千人破苻坚于淝水是也然不可以为常兵法十则能围之倍则能战之故王翦攻楚必用六十万人垓下之役淮隂侯以三十万当项羽皆以全制之者也仁宗朝西邉用兵刘平任福葛懐敏等皆破军杀将然五路之地不至陷失者以鄜延环庆泾原凤翔等路皆屯重兵其当敌之要冲者不下数万人足以控制之故也绍兴初金人之势方炽伪齐父子戮力作难嵗为邉患然而两淮荆襄四川皆足以防御伪齐终以无功被废者以韩世忠屯淮隂刘光世屯合肥岳飞屯夏口吴玠屯河池各不下一二十万人足以控扼之也王彦之守兴势绍兴二年敌将入宼时刘子羽在兴元呉玠杨政在河池先戒彦以不可轻敌彦以殄灭草冦得隽居多而欲自用暨乌珠率刘益等犯金州彦以五千人背城而战果至失利退走达州呉玠杨政刘翚等共守饶丰岭以遏其锋敌攻饶丰逾月不能上岭之旁有松门闗者峻险不可陟吴玠等虑其冐险以出吾不意乃使郭仲以五千人守之以防不测敌果出松门攀木沿崖而升郭仲不能支遂失松门敌兵绕出饶丰之后吴玠等大惊急引兵退栅定军山以待之时张魏公置司在阆州议欲徙司成都四川大震自非魏公威信之明玠等重兵可以制敌几失四川辛巳金人悉起北兵倾国以临淮甸刘锜狃顺昌八千人之胜不复以重兵压境而乃分布其兵于诸郡王权守钟离当敌堂堂之冲所领止三万人金军初集思虑精专而兵力数十倍长驱南下势若震霆王权安得不焚烧积聚而为宵遁之计哉辛巳两淮失守刘锜之罪也
　　记时事
　　绍兴六年间既诛灭杨么平定李成等四方无虞民庶安妥髙宗图为收复中原计张魏公力赞之其时吴玠镇蜀汉岳飞镇鄂渚韩世忠刘光世分守两淮岳飞隂结宛间豪杰及招诱大行雄强有请军号而徃者飞慨然有扫清河朔之志而韩世忠亦悉师攻下邳以图山东国威甚震金人稍惧又伪齐刘璘等连年入冦丧失军实甚多知进取之无益由是有请和之议秦桧在北庭时已熟知金人之情既自北中脱归居中参预朝政于是力主讲和之议自后南北安靖北邉无烽火之警者垂三十载人皆归功于桧而不知桧之所赖以济和议之成者乃髙宗神武而诸帅攘袂徇国之功居多也和议之前朝廷有亲征之举诏书宣布仆先人尝有欢喜口号三首谨录之于左其词曰诸将宣威正此时一人神武万军知无烦司马诛荘贾共笑隋侯侈少师又曰要将孝友求张仲莫把魁梧望子房神略庙筹归变化帝图王业本雄强此篇主为魏公也又曰呉岳川襄百万兵韩刘淮甸两长城颇闻时雨蘓诸路更看壶浆走四京于时国势方张诸将徃徃不乐和议岳飞力争之父子被诛而其议乃始坚定
　　石米
　　建炎间年饥严之夀昌县乏食尤甚县官日食汤饼细民嗸嗸无告有掘地者得土极细而白其人取而食之亦能止饥县人遂相率争取食之谓之石米用汤调和如米粉制造市井卖糕饼人亦制造以卖愚防时曾买以食味甘酸稍带土气食之脏腑亦无恙小民贪得无厌其取过多土辄坍有覆压而死者至其秋小稔则其土遂麄恶不可复食矣此事极异又愚所亲见因録记之
　　唐太宗
　　唐太宗诛建成元吉而有天下与齐威公杀公子纠而得国事足相方齐威以匡合之功见称于仲尼以其有徳于斯民者大不得以过而掩其功也太宗虽有诛建成元吉之过其亲定祸乱而治底升平有徳于斯民者又非齐威之比使其出于孔子之世则诛杀兄弟之过亦可略云然于诛建成之际使尉迟敬徳入侍髙祖髙祖惊惶失措既乃不得巳而逊于位使在春秋之前当作如何书也又太宗于唐有人臣不能为之功固天命之所归究其兄弟之争始由如晦与建成家人争道有隙稔成其祸至于同气被诛髙祖见偪其事皆出于晦故史臣称如晦善断窃金者为盗窃国者为诸侯斯言信哉
　　二帝三王之乐
　　有虞氏之乐以箫为主书云箫韶九成凤凰来仪是以箫为主也商人之乐以磬为主诗云既和且平依我磬声是以磬为主也周人则以钟为主周礼钟师以钟鼓奏九夏是以钟为主也夫八音之中一曰钟匏土革木特为和应其为乐之纲领者金石丝竹四者是也四者之中一曰钟而磬次之箫又次之琴瑟又次之按伶州鸠云古者神瞽考其中声以量之以制量均钟司马迁史独存生钟之法则知钟者八音之首也故周人以钟为主按十二月钟磬皆有特悬诸器皆用钟磬为均又石声难调石声和则钟声皆和虞书云戛击鸣球搏拊琴瑟以咏祖考来格则磬于八音当次于钟而与钟同为众音之首也故商人以磬为主又声本于律律本断竹以为之后或以铜或以玉为之故箫之为器亦可以度调故有虞氏以箫为主也旧説谓韶乐称箫见细乐之备非也
　　五行避忌
　　避忌自古而然周家祀天神地祗人鬼皆不用商声以金尅木周木徳忌之也如洛阳或従水或从佳汉都洛汉为火徳忌水故去水従佳魏承汉祚亦都洛魏为土徳水土之母水得土而流土得水而柔故除佳従水説见魏略
　　氏号占两地
　　尧始封于陶又封于唐故曰陶唐氏季札始封延陵又封于州来故曰延州来季子
　　秦楚皆三迁国都
　　周孝王封非子为附庸邑之秦按秦水出陇山秦谷厯秦川川有故秦亭秦仲所封今秦州之地也至徳公始都雍至献公徙居栎阳孝公立方治咸阳自秦亭又凡三徙国都楚熊绎始封丹阳其地在今荆南之枝江县至楚文王自丹阳徙都江陵平王城之是为郢都襄王二十一年秦拔鄢郢徙都于陈考烈王二十二年又徙夀春厯三世二十年而为秦所并自丹阳又三徙国都
　　范増
　　汉髙祖尝曰项羽有范増而不能用所以为我擒髙祖之云亦怵于鸿门荥阳成臯之阨免于见死而云尔仆观范増之为羽计者主于贼杀汉主一事而巳至于深谋逺虑图取天下之成筭婉画増葢未之知也刘先主闗云长皆常居曹公掌握中而公无害之之志者恃吾有以制之也予于此有以知曹公有取天下之量与増之所见异矣且夫英雄崛起将以成当世之大业其道有三而戕害其敌不与焉一曰顺民心之所向以为已资二曰据形势之地以为根本三曰求当世之奇才以为任使舎是三者虽侥幸而得亦不旋踵而失之范増之相项氏于三者之中不能有其一焉切切然务在乎贼杀汉主而已使如増之谋可以杀汉主而亦终不能有天下也当秦之毙六国也楚自懐王之见执其人雠秦之志痛入骨髓故其谚有曰楚虽三戸亡秦必楚其人心所向可知矣刘项之起推懐王孙心为主故豪杰风靡而争趋之使范増有谋当教项羽翼扶义帝以令天下大业未就而先放杀之增无一言以谏羽増之罪一也闗中形势之地以周公营洛之举如是之切犹重于迁不肯轻驾而东者以其形势足恃也羽之入闗能据之以为根本示天下形制之势则英雄知所向矣乃懐思东归焚烧屠戮以肆其暴特一巨冦之所为耳岂能有帝王之度哉而増无一言以及之増之罪二也韩信陈平当世之奇才皆常处羽麾下増不能一言荐之以为羽用卒归于汉平为汉之谋臣而信分汉兵猎取羣雄若孤豚然终以三十万毙楚垓下以济大业増之罪三也増有三罪皆足以亡国予故曰髙祖之云怵于鸿门荥阳成臯之阨免于见杀而云尔也若増者岂天下之真才也哉
　　刘先主
　　曹公将征乌桓荀彧以为刘备在荆州必教刘表袭许挟天子以令天下曹公不従决意北伐刘备果欲乗许下之虚言于刘表表不能从暨曹公北还兵势大张出师以临江汉刘表甚恐谓备曰不用公言以至于此备曰当今天下纷纭机防之来岂有终极若能应之于后此亦未足为恨也夫常人之情少有所得则盈满少有所失则沮丧英雄之处事则不然失之东隅则欲收之桑榆岂以一失而挫其志哉故髙祖百战百败而气不少衰刘备始得豫州而曹操夺之中得徐州而吕布夺之其气未尝少衰也终能取荆収益以成鼎峙之业非天下之英雄其孰能与于此哉刘先主之英概仆于对刘景升之言见之矣
　　天雨
　　天将雨必先蒸湿云气腾结而后降雨又龙见而雨必旋至以雨主于龙乎则何待于蒸郁而后作雨也又有薄云而后作雨者且龙所取江河之水曽防何而为泛溢懐襄之患者何哉二者之説葢无定论也俗谚有云人能变火龙能变水此虽俗説细详之亦甚有理夫天下之理不能以无为有有其本矣亦必有所待而后发见夫木之为性火实存焉然火无以自见人以一灼之火而变之则木俱火也以至焚邱陵燎原野无所不可者假人之力而致之也云之为气水实存焉然水亦无以自见可以为霡霂而不可致霶霈龙以一酌之水而变之则云俱水也以至于涨江河盈涧谷亦无所不可者假龙之力以致之也火木云龙二者相待而成者也俗谚虽有此説然不能推其理之所在因为之説
　　唐太宗
　　唐太宗将以晋王为嗣恐大臣不顺对长孙无忌等取佩刀以自向而晋王之立遂定是为髙宗其后武后专政唐室防于不祀帝王之为万世虑当择贤嗣以为宗庙社稷之主无贤嗣则当师尧舜为天下计举贤者而付畀之何至任情循私而属于其所甚爱者乎如唐太宗引佩刀自向之举乃房第间妇人女子之所为也不谓创业英武之君而为之何哉汉髙祖欲立戚姬之子如意一见商山四老従惠帝游则翻然而改呼戚姬而语之曰吕后真汝主也武帝既立昭帝为嗣虑其有母少子弱之患即日引钩弋夫人杀之虽太伤于忍其为后世虑亦深矣汉髙帝武帝可谓瞩理之明而决然能断者不谓之英主可乎与唐太宗不可同年而语矣
　　憸佞
　　本朝太宗时西夏围灵武甚急朝廷遣师援之费耗颇多上意欲弃之而大臣意谓失灵州则邉患将不已上意亦悟令两府侍従集议时吕端向敏中为相张洎在政府洎逆知上有弃之之意而不知其中变也当集议所面责二相谓其不能推诚徇国吕端曰张洎岂能进切直之言不过揣摹人意耳既而张洎上疏援贾捐之弃朱崖之説以进上曰卿所奏朕不晓一字还以付之洎慙而退上曰张洎果为吕端所料也大臣阿意顺旨为利禄计者自古有之近世士夫又有依附权势全无顾忌者绍兴中秦桧秉权士夫争以取媚于桧为能甲戌廷试桧之孙埙在焉科举条制已有官人不作状元时有学官入劄子谓朝廷取士当协公议不宜以有官无官为限盖欲为秦埙地以媚桧也桧以其説形迹太露不答又桧生朝有一名士作九韶以献其序云九章九辨乱世之音九韶之作以治世之音变乱世之音也其中篇有秦赵之语推原秦嬴与造父同宗且指桧为圣师圣相又以无疆祝其夀如此等语言奸邪不轨甚矣桧受而不报不能暴白其事明正典刑意安在哉其人有文章尝中甲科与仆同嵗以名闻于时此文成其族人尝出以见示仆观毕即掷之至今谈及其姓名视之如蛇虺然使其当两汉之间撰造符命以为乱阶者斯人其首也富贵利达其谁不愿然亦必以其道非道而得之亦何荣之与有哉于时士夫若此类者甚众姑识其尤者云
　　筹邉
