<!-- { "loadSidebar": true } -->
　　先儒尝谓孔子之言性相近也习相逺也虽有相近之説而不言其善恶自孟子始有性善之説孟子既以为善故荀卿以为恶善恶孟荀已言之矣故扬雄以为善恶混善恶混扬雄既言之矣故韩愈以为有上中下三等起诸子纷纷之论者葢自孟轲启之是説何其浅也君子之语道惟其是而已岂宜求异而自立其説哉殊不知孟子性善之説葢本于易继之者善成之者性之説其言当于理真不易之论也荀卿之所谓恶者是以情为性也扬雄之所谓善恶混者是以习为性也韩愈之所谓上中下三等是以才为性也皆不明其本明其本者惟孟子性善之説为至当
　　瞽瞍底豫
　　书云帝初于厯山徃于田号泣于旻天负罪引慝祗载见瞽瞍防防斋栗瞽瞍亦允若允之为言信也若之为言顺也言瞽瞍见舜纯孝如此亦为之感动而信之顺之也方在厯山之时已能以至诚感动瞽瞍而使之信顺象之傲慢于此亦必少悛矣故师锡帝曰有鳏在下曰虞舜父顽母嚚象傲克谐以孝烝烝乂不格奸夫人日与善人居则不能不化而善与恶人居则不能不化而恶况乎终日与顽嚚傲狠者居日以戕贼杀害者之为务虽以贤智者处于此地岂能不为之动心而起忿懑之心哉忿懑之心一萌则至于奸矣惟舜大孝之诚根于天性如真金之在镕百炼而不可变易故能烝烝以自治不至于奸其于父子兄弟之间能尽其道如此尧又欲观其所以处室家者于是以二女妻之以观其内行而二女果不敢恃其贵骄事舜亲戚甚有妇道书所谓嫔于虞者是也夫夫妇妇父父子子兄兄弟弟各得其所而人道极矣故尧举天下而付之孟子曰舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定孟子之所谓底豫即书之所谓允若者也葢尝谓父慈子孝兄友弟恭人伦之常道中人皆足以服行惟舜遭人伦之变厥父母厥弟不惟不慈不恭而已日以杀之为快而舜则惟尽其在己者而不顾其在彼者至诚所格而瞽瞍亦为之悦豫三纲五常之道至此而益明矣至此而臻其极致矣故史称明徳自虞帝始非谓尧以上明徳不着于天下正谓虞舜遭人伦之变而克尽其道使三纲五常之义一定而不可变谓自虞帝始谁曰不然哉
　　耕者九一
　　井田之制什一而彻孟子言耕者九一何也葢一井之地为九百畆其中为公田八家皆私百畆同养公田则是九一安得为什一也葢八家于公田百畆之中又得二畆半为庐舎八家共占二十畆只为公家耕八十畆八家皆私百畆为公家耕八十畆每家十畆是什一也孟子言五畆之宅者此外保城之中又占二畆半冬月居之是为五畆之宅
　　金声玉振
　　孟子曰伯夷圣之清者也伊尹圣之任者也栁下惠圣之和者也孔子圣之时者也孔子之谓集大成集大成也者金声而玉振之也金声也者始条理也玉振之也者终条理也始条理者知之事也终条理者圣之事也知譬则巧也圣譬则力也犹射于百步之外其至尔力其中非尔力也孟子之意葢谓伯夷之清伊尹之任栁下惠之和三者力量皆到得圣人地位曰清曰任曰和俱得为圣人之事如射之能至者也但三人者各得其一而未能兼通惟孔子为圣之时时清则清时任则任时和则和如射之有至又能巧中者也故曰孔子之谓集大成集大成也者金声而玉振之也谓其兼圣智而全尽之也如三人者但力量可以到得圣人地位而未能全尽圣智之事譬如射者能至未能中也始终条理者自举乐中金声玉振为喻条理二字与清任和集大成之意初无干涉葢作乐之条理钟为始而磬为后始以钟声合乐至其成则以磬声为准故周礼以鼓钟奏九夏诗云既和且平依我磬声是金声为始而玉声终之也孟子取喻若曰金声也者作乐之中始条理也玉振之也者作乐之中终条理也始条理主谓金声以譬知之事谓金声有洪有杀圎转而善应也故为智之事终条理者主谓玉振以譬圣之事谓玉声有一定之体而不可易故为圣之事条理二字自主于作乐钟磬之始终初不指圣智为言也学者不明其指遂谓始条理者是智终条理者是圣至出圣智始终条理论不知智如何是始圣如何是终智之条理如何圣之条理如何科举之文穿凿撰造必巧为之説牵强可知矣
　　尽心
　　孟子曰尽其心知其性则知天矣存其心养其性所以事天也尽心知性而知天是知见之事存心养性以事天是践履之事
　　辨经传所言天
　　经传之言天有二义有天地之天有自然之天夫天之与地固有一定之名天下有自然之理非出于有为知见之所不能到则归之天此非天地之天盖自然之理不可以形迹窥而谓之天也中庸言天命之谓性説者便谓性出于上天之所命夫天固主死生祸福之权又安能以性而与人哉茍能以性与人贤智愚不肖天何付畀之不同也哉故中庸之所谓天命之谓性以性乃天然固有而命之于人者也如孟子所谓知天事天知天者谓明乎天然之理事天者谓循乎天然之理也
　　天上帝
　　孝经云昔者周公郊祀后稷以配天宗祀文王于明堂以配上帝先儒谓以天与上帝为一伊川谓以形体言之为天以主宰言之为帝非也后稷配天者谓昊天上帝也文王配上帝者谓太防五帝感生者也周官大飨是祀昊天大旅是祀五帝周家文武之功起于后稷故推以配天文王受命作周故配感生帝周家木徳即是以文王配灵威仰之帝也
　　天文厯数説
　　四游
　　先儒常有四游之説谓地居天中有升有降或南或北其説谓地在天之中旧説如卵之黄者是也自春分渐降而又渐渐着南至夏至极南降而下一万五千里自夏至以后即渐升而上又渐渐着北至冬至极北升而上亦一万五千里冬夏二至地或南或北升降上下于三万里之间故冬至地升而上者万五千里又最着北故日居于南而去天近所以日晷至短夏至地降而下者万五千里又最着南故日居于北而去天逺所以日晷最长春秋二分地升降上下与南北皆居中适平在三万里之中日居天地上下南北之中故日晷不长不短其説见于郑元不知其説自谁始亦大费思索矣然非至当之论也盖縁先儒不详浑天之形覩日有南有北去地有逺有近而晷有长有短故为是説殊不知地至静之体安得有迁动转移而上下升降南北徃来之理哉盖浑天之体其形如卵地居其中周天三百六十五度四分度之一周围其外天半在地上半在地下一日运转一周赤道带天之纮居南北二极之中黄道斜运半在赤道内半在赤道外在赤道内极北去赤道二十四度在赤道外极南去赤道亦二十四度日之行虽曰左旋而实循黄道又有南有北冬至则极南去赤道二十四度与黄道同夏至则极北去赤道二十四度与黄道同春秋二分则当赤道与黄道所交之中南去冬至日之所在二十四度北去夏至日之所在亦二十四度二至二分或南或北进退往来于四十八度之间縁天体北髙而南下南北二极相对北极出地三十六度常见而不南极入地亦三十六度常而不见北极出地而髙南极入地而下天形北髙而南下则天之中赤道之中分南北者不在人头之上而近南稍下矣犹是冬至日行至黄道极南之处去地近而晷短夏至日行至黄道极北之处去地逺而晷长盖两极居天之枢一髙一下日循黄道运于其中故冬至日行地下多而地上少夏至日行地下少而地上多此日晷长短之不齐耳明乎浑天之象则日月星辰之行与夫四序推迁之道如示诸掌四游之论无取焉尔
　　地深厚之数
　　天体周径以度推考之亦可以步里计惟地之深厚古人未有言其数度者予尝冥捜而得之地准天度之数厚八度八百分度之六百四十一盖用天轮运转与刻漏而推之也其説断然有不可易者非臆测牵强而云尔也葢日入地则为夜出地面方为昼将昏时日已入地矣更二刻半方黑晓时日未出地面先二刻半已明用此为旁照则地之深厚数不可逃矣夫日已入地而未黒者葢尚在地之侧而未入地下故光透上而未黒也至二刻半转入地下而始黒矣日未出地面而先明者葢已出地之下故光透上而先明也至二刻半而日方出于地之面矣日之出入随天体而运转一日一夜而一周天周天三百六十五度四分度之一一昼凡百刻百刻之中日随天运转三百六十五度四分度之一计二刻半合转八度八百分度之六百四十一也予尝以此约昏旦地之厚薄少差则昼漏夜漏于二十四气之中皆差惟是此数与厯相应
　　天地之形
　　旧説天形如卵地形如卵黄中髙而四隤予尝深究之天形如卵是也谓如卵黄中髙而四隤非也地居天上下四围之中其形如饼北防髙而南微下八度八百分度之六百四十一为之深厚此地之真形也夫洛阳阳城县为地之中若地中髙四隤阳城之地当絶髙于天下也而东西南北皆渐低而下望阳城若居霄汉之上矣今地惟北髙南下则知中髙四隤之説为非是也或曰地有山岳河海髙下之不同乌得其平如饼殊不知以人之所覩言之其险夷万状安得如饼以天之髙逺地之深厚言之山岳河海之为髙下曾防何也升乎宇宙之表而下视之吾见其平之如饼矣
　　浑葢
　　説天之家有曰周髀曰宣夜曰葢天曰浑天而厯代太史氏之所用者不出于浑葢扬子云深于天文者也其法言语葢天则曰葢哉葢哉应难未防也语浑天则洛下闳营之鲜于妄人度之耿中丞象之几防乎莫之能违也夫葢浑之为用一也但葢天之形状如倚葢故南方星度渐向踈濶不与近北者同又南极而在下当与北极相对无他位可以指定其处此其不如浑天之密也然浑天惟制器可以备列辰象不可以为图凡今之所谓浑天图实葢天之法而写葢天之形也尧典在璿玑玉衡以齐七政儒者解释徃徃不明愚谓玑者周旋而运转者也衡居中而不动者也玑之运转必出入乎衡之上下以正朝夕周旋而运转者天也居中而不动者地也以是知璿玑玉衡即浑天也洛下闳诸公其知此矣愚以玉衡为地则所谓地形如饼信矣此语惟深于天文者可语当今有张平子者仆将持是以质之
　　二极见之度
　　旧説北极出地三十六度周围七十二度内星象常见而不南极入地亦三十六度周围七十二度内星象常而不见唐志云浮海者见老人星下有星明大者甚多而不知其名所而不见者也按老人星常于二月八月见于桑榆间葢居南极七十二度之外出乎地面之上者也北斗之星常转着于地而复起葢居北极七十二度之表者也夫北极髙而南极下其説是矣愚甞推度之二极之出地与入地皆不及三十六度之数其出入之度实二十四度而已何以明之北极与南极相去一百八十三度弱南极又在地下三十六度则自北极而南至地面一百四十七度南极至赤道九十一度半弱冬至之日又在赤道南二十四度三十六度又入地中冬至日中时日去地只三十一度半弱夫地面而至天中谓之天径之半则其髙六十一度今冬至之日当日中时去地仅三十一度半则冬至之日晷不能及四十刻其他四时之刻皆不能如数矣仆常为天文图南北二极见之数只用二十四度又计地之深厚以日入为夜日出为昼四序晷刻其数符合分毫不差惟厯家通晓者可以语此二十四度之説古人亦尝言之而未详也
　　月蚀冲
