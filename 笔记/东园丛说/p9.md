<!-- { "loadSidebar": true } -->
　　方域之中天之所以区分内外隔限南北者其处有三其中曰大河其南曰大江其北曰大漠三者二在中国一在戎狄大漠虽无深险重阻而其地旷逺径数百里无谷粟水草故匈奴畏汉者常居漠北葢天以为夷夏之限也五帝三王之世北邉不过幽都朔方涿易之境古先圣王不矜逺略其于戎狄葢振文徳以绥之蓄威武以备之如斯而已下逮战国燕赵之地与狄为隣各务斥大其封域燕有莵乐浪赵以隂山髙阙为塞秦并天下逐匈奴戎人割榆中北假之地西北陲比前代益邈逺汉中叶大将军骠骑之师疾战穷追边骑逺遁王庭邱墟葢自漠以南实为内地也魏晋而降迄于隋唐大较幽燕之壤未尝不在中国自石晋起并门借契丹之众以济大业于是割幽蓟瀛莫涿檀顺新妫儒武灵应寰翔蔚十六州以畀之由是函夏北邉近逼雄霸厯代设险襟喉扄钥之固剪弃弗有大河之阻虽在中国而北邉之地率多平陆无髙陵深谷之限戎马奔突始难控制太宗皇帝筹安邉之计端拱中常下诏其略曰悠久之计在于设险若决大河筑长城又徒自示弱为后世笑朕今立法令沿邉作方田可以限戎马而利我之步兵虽彼众百万无所施其勇方田葢类古井田沟洫縦横若碁局然所以隔限代马抑彼长技太宗皇帝神机妙畧急于用此真可以垂永制以诏后人也仁宗皇帝时又常植榆栁为塞以防边骑之奔突亦设险之一端也其后林木既成北人患之乃使间説雄州张昭逺曰杨可以为长梯炮梢昭逺遂斩以为用庆厯间上封事者或以为言于是下诏始禁采伐二者之为邉塞之利其可以不知也哉粤自中原失守复失大河之险所恃者长江耳自江以北淮甸之区其地亦多平衍乏岩堑之阻亦犹曩时雄霸之北邉也近尝见有司作堰储石梁之水自天长以北颇为沮洳虽稍害民田亦得设险之意后闻已决之矣岂张昭逺长梯炮梢之间行乎诚使今日于真扬以北视其空旷之地举行二宗之良法讲求石梁瓦梁之水利以限制北邻扼其长驱之势先为不可胜以待敌之可胜其庶防乎
　　郦食其説髙祖
　　汉王数困荥阳成臯欲捐成臯以东屯巩洛以拒楚郦生説汉王曰楚人拔荥阳不坚守敖仓乃引而东令适卒分守成臯此乃天所以资汉也愿足下急复进兵収取荥阳据敖仓之粟塞成臯之险杜太行之道距飞狐之口守白马之津以示诸侯形势之胜则天下知所归矣汉王従之复守敖仓尝观汉髙祖之有天下先用萧何韩信之计自南郑还定三秦据闗中形胜之地以基王业及楚汉相距则坚守力争荥阳成臯之地以遏其冲而挫其鋭譬如鬭者抗其吭而搏其膺蔑有不济者矣仆观广野君之説是诚晓达地理知山川之险要其言实闗乎当世之大计者夫用兵要以知地理为先用兵而不知地理其犹木偶人是也诸葛孔明为蜀先主画取荆收益之计其言天下之地理若指诸掌必得如是之人而后可与天下之机务今人千里之外则瞢然无所知何足与论四方之事哉按敖仓在今荥泽县书云仲丁迁于嚣诗云搏兽于嚣之地也寰宇志云敖山在荥泽县西十五里春秋宣公十二年晋师在敖鄗之间敖鄗二山名也秦于此置仓是为敖仓亦曰敖庾东观记云濵水县彭城广阳庐江九江谷九千万斛送敖仓今属郑州备成臯乃春秋时郑之制邑古东虢之地故庄公曰制岩邑也虢叔死焉又名虎牢穆天子传云天子射鸟兽于郑囿有虎在于葭中七萃之士髙奔戎生捕虎而献之天子命畜之东虞是曰虎牢虎牢之名自是而得晋悼公城而戍之以备楚因以服郑水经云成臯有大坯山其地岩险秦以为闗即禹贡大河之所经也蒯通言项羽阨西山而不得进者即是山也成臯之北门曰王门今在孟州汜水县　太行山水经云在河内野王县上党闗今懐州河内县也按太行山有八径第一轵闗径在盖州济原县西孔安国言桀之败于鸣条自安邑东入山出太行东南陟河阳遂奔南巢即由此径也又蔡邕曰太行之上有天井之髙闗是也太行河北之大山镇也其山自孟州绵亘至幽州界　飞狐口据汉书纪注云在今泽州青城县飞狐之口如淳曰是上党壶闗顔师古曰壶闗无飞狐口之名臣瓒曰在代郡西南晋建兴中刘琨自代出飞狐口奔于安次安次幽州县也国朝雍熈中北伐田重进败契丹于飞狐又败之于飞狐北重进之师无一矣一矢之失即其地也按寰宇志云今蔚州飞狐县飞狐道自县北入妫州懐戎县界即古之飞狐口也汉书王霸传注亦云在蔚州飞狐县北通妫州懐戎县南古之飞狐口也　白马津水经注云河水旧于白马县南决通济濮黄沟故蘓代説燕曰决白马之口魏无黄济阳黄黄沟也在今开封考城县西津之东南有白马城卫文公渡河居之所谓野处曹邑者也汉二年卢绾刘贾渡白马津入楚与彭越击破楚军又袁绍遣顔良攻东郡太守刘延于白马皆其地也白马有韦乡韦城亦曰韦津又曰鹿鸣津今滑州之白马是也又寰宇志曰澶州临河县亦有白马城徳清军黎阳县东黎阳津一名白马津十六国春秋慕容徳率戸四万三千自邺将徙滑台至黎阳津燕鲁王遣船迎徳防风飘船没魏军垂至三军危惧欲保黎阳昏而氷合是夜济迄旦而魏师至氷亦消泮若有神助徳大悦改黎阳为天桥津髙齐文襄征頴城仍移石济闗于此既造桥改名曰白马桥此则白马津之北防也是数处皆闗东河北襟喉之地详究广野君之説当时説汉王之时汉已得燕赵韩信将东击齐楚汉相距于荣阳其言杜太行之道距飞狐之口者葢欲以固燕赵之心也塞成臯之险守白马之津者葢欲以断齐楚之路也愚故谓其言实闗当世之大计者又观郦生之説齐王言今汉已据敖仓之粟塞成臯之险守白马之津杜太行之阨距飞狐之口天下后服者先亡是时汉王已用郦生之言分兵诸处矣抑知髙祖之善用谋而识兵势也

　　东园丛説卷下
　　东园丛説跋
　　东园先生李君少游上庠博学多闻与绍兴诸魁皆友善平时上下论议出入经传前言往行靡不识録庭筠来吏桐乡宻迩南墙暇日授读得偿未见之愿谨辍俸以栞诸梓其于学者亦有助云绍兴甲寅正吉建安周庭筠识










