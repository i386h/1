<!-- { "loadSidebar": true } -->
　　一朝而丧其严亲，而所以送葬之者不哀不敬，则嫌于禽兽矣，君子耻之。（《荀子礼论》）
　　故情貌之变，足以别吉凶，明贵贱亲疏之节，斯止矣。外是奸也，虽难，君子贱之。（同上）
　　（《公羊传》“而得君子疑焉”。何休解诂：“君子，孔子也。”则此君子即为创儒改制之孔子也。耻之为禽兽，贱之为奸人。此儒者援孔子以攻墨子短丧之制者也。）
　　君者国之隆也，公者家之隆也。隆一而治，二而乱。自古及今，未有二隆争重而能长久者。（《荀子致士》）
　　（此亦攻墨子者也。墨子兼爱、尚同，视至亲如路人，无尊卑亲疏之别，与儒者异。故荀子攻其二而乱，与孟子攻墨氏无父无君、夷子二本之意同。）
　　──右儒攻杨、墨。法家严而少恩。（《史记太史公自序》）
　　法家不别亲疏，不殊贵贱，一断于法，则亲亲尊尊之恩绝矣；可以行一时之计而不可长用也，故曰严而少恩。（同上）
　　商君违礼义，弃伦理，并心于进取。行之三岁，秦俗日败。（《新书时变》）今商鞅、吴起，反圣人之道。（《盐铁论申韩》）
　　商鞅、吴起以秦、楚之法为轻而累之，上危其主，下没其身。（《盐铁论周秦》）
　　今秦怨毒商鞅之法，甚于私仇。故孝公卒之日，举国而攻之，东西南北莫可奔走，仰天而叹曰：“嗟乎，为政之弊，至于斯极也！”卒车裂族夷，为天下笑。斯人自杀之也。（《盐铁论非鞅》）
　　商鞅法行而亡。（《盐铁论遵道》）
　　今商鞅弃道而用权，废德而任力，峭法盛刑，以虐戾为俗，欺旧友以为功，刑公族以立威；无恩于百姓，无信于诸侯；人与之为怨，家与之为仇；虽以获功见封，犹食毒肉愉饱而罹其咎也。（《盐铁论非鞅》）
　　商鞅以重刑峭法为秦国基，故二世而夺。刑既严峻矣，又作为相坐之法，造诽谤，增肉刑，百姓斋栗，不知所措手足也。赋敛既烦数矣，又外禁山泽之原，内设百倍之利，民无所开说容言。崇利而简义，高力而尚功，非不广壤进地也，然犹人之病水，益水而疾深。知其为秦开帝业，不知其为秦致亡道也。（同上）
　　昔者商鞅相秦，后礼让，先贪鄙，尚首功，务进取，无德序于民，而严刑罚于国，俗日坏而民滋怨，故惠王烹菹其身以谢天下。（《盐铁论国病》）
　　商鞅以权数危秦。（同上）
　　太史公曰：商君，其天资刻薄人也。迹其欲干孝公以帝王术，挟持浮说，非其质矣。且所因由嬖臣，及得用，刑公子虔，欺魏将卬，不师赵良之言，亦足发明商君之少恩矣。余尝读商君《开塞》、《耕战》书，与其人行事相类。卒受恶名于秦，有以也夫！（《史记商君列传》）
　　韩非非先王而不遵，舍正令而不从。（《盐铁论刑德》）──右儒攻法家。名家使人俭而善失真。（《史记太史公自序》）
　　名家苛察缴绕，使人不得反其意，专决于名而失人情，故曰使人俭而善失真。（同上）
　　子舆曰：公孙龙之为人也，行无师，学无友，佞给而不中，漫衍而无家，好怪而妄言；欲惑人之心，屈人之口，与韩檀等肄之。（《列子仲尼》）
　　言非而博，巧而不理，此固无所不答也。（《孔丛子公孙龙》）（此孔子高攻公孙龙白马非白马之说。）
　　夫坚白同异、有厚无厚之察，非不察也，然而君子不辨，止之也。（《荀子修身》）
　　孔穿、公孙龙相与论于平原君所，深而辩，至于藏三牙。公孙龙言藏之三牙甚辩，孔穿不应。少选，辞而出。明日，孔穿朝。平原君谓孔穿曰：“昔者公孙龙之言甚辩。”孔穿曰：“然。几能令藏三牙矣。虽然，难。愿得有问于君，谓藏三牙甚难而实非也，谓藏两牙甚易而实是也，不知君将从易而是也者乎，将从难而非者乎？”平原君不应。明日，谓公孙龙曰：“公无与孔穿辩。”（《吕氏春秋淫辞》）
　　或问：“公孙龙诡辞数万以为法，法欤？”曰：“断木为棋，梡革为鞠，亦皆有法焉。不合乎先王之法者，君子不法也。”（《法言吾子》）──右儒攻名家。
　　文学曰：苏秦以从显于赵，张仪以衡任于秦，方此之时，非不尊贵也，然知士随而忧之，知夫不以道进必不以道退，不以义得者必不以义亡。（《盐铁论褒贤》）
　　苏秦合从连衡，统理六国，业非不大也。桀、纣与尧、舜并称，至今不亡，名非不长也。然非者不足贵，故事不苟多，名不苟传也。（《盐铁论非鞅》）
　　景春曰：“公孙衍、张仪，岂不诚大丈夫哉？一怒而诸侯惧，安居而天下息。”孟子曰：“是焉得为大丈夫乎！子未学礼乎？丈夫之冠也，父命之。女子之嫁也，母命之，往送之门，戒之曰：往之女家，必敬必戒，无违夫子。以顺为正者，妾妇之道也。”（《孟子滕文》）
　　太史公曰：三晋多权变之士。夫言从衡强秦者，大抵皆三晋之人也。夫张仪之行事，甚于苏秦。然世恶苏秦者，以其先死，而仪振暴其短以扶其说，成其衡道。要之，此两人真倾危之士哉！（《史记张仪列传》）
　　──右儒攻纵横家。
　　我能为君约与国，战必克。今之所谓良臣，古之所谓民贼也。君不乡道，不志于仁，而求为之强战，是辅桀也。（《孟子告子》）
　　孟子曰：有人曰，我善为陈，我善为战。大罪也。（《孟子尽心》）
　　鲁欲使慎子为将军。孟子曰：“不教民而用之，谓之殃民。殃民者不容于尧舜之世。”（《孟子告子》）
　　故齐之田单，楚之庄蹻，秦之卫鞅，燕之缪虮，是皆世俗之所谓善用兵者也，是皆巧拙强弱则未有以相君也，若其道一也，未及和齐也。持契司诈，权谋倾覆，未免盗兵也。（《荀子议兵》）
　　（孟子“殃民不容于尧、舜之世”，“善战者服上刑”，盖即卫鞅、缪虮之流。法尚权谋倾轧者，为《春秋》所疾也。）──右儒攻兵家。
　　宋巠将之楚。孟子遇于石丘，曰：“先生将何之？”曰：“吾闻秦、楚构兵。我将见楚王，说而罢之。楚王不悦，我将见秦王说而罢之。二王，我将有所遇焉。”曰：“轲也请无问其详，愿闻其指。说之将何如？”曰：“我将言其不利也。”曰：“先生之志则大矣，先生之号则不可。先生以利说秦、楚之王。秦、楚之王悦于利以罢三军之师，是三军之士乐罢而悦于利也。为人臣者怀利以事其君，为人子者怀利以事其父，为人弟者怀利以事其兄，是君臣父子兄弟终去仁义，怀利以相接，然而不亡者，未之有也。先生以仁义说秦、楚之王，秦、楚之王悦于仁义而罢三军之师，是三军之士乐罢而悦于仁义也。为人臣者怀仁义以事其君，为人子者怀仁义以事其父，为人弟者怀仁义以事其兄，是君臣父子兄弟去利，怀仁义以相接也，然而不王者，未之有也。何必曰利？”（《孟子告子》）
　　（宋巠，《庄子天下》篇作“铏”，古音通也。庄子称其禁攻寝兵，周行天下，上说下教，虽天下不取，强聒不舍，与此合。近世欧洲有禁兵会，亦其比也。于《春秋》之义，疾灭国、善向戍相合。故孟子称其志也。其道浅而不谬，故孟子许之而少正之。）
　　子宋子曰：“明见侮之不辱，使人不斗。人皆以见侮为辱，故斗也。知见侮之为不辱，则不斗矣。”应之曰：“然则亦以人之情为不恶侮乎？”曰：“恶而不辱也。”曰：“若是，则必不得所求焉。凡人之斗也，必以其恶之为说，非以其辱之为故也。今俳优侏儒，狎徒詈侮而不斗者，是岂巨知见侮之为不辱哉？然而不斗者，不恶故也。今人或入其央渎，窃其猪彘，则援剑戟而逐之，不避死伤，是岂以丧猪为辱也哉？然而不惮斗者，恶之故也。虽以见侮为辱也，不恶则不斗，虽知见侮为不辱，恶之则必斗。然则斗与不斗邪，亡于辱之与不辱也，乃在于恶之与不恶也。夫今子宋子不能解人之恶侮，而务说人以勿辱也，岂不过甚矣哉！金舌弊口，犹将无益也。不知其无益，则不知知其无益也。直以欺人，则不仁。不仁不知，辱莫大焉。将以为有益于人邪？则与无益于人也，则得大辱而退耳。说莫病是矣。。”子宋子曰：“见侮不辱。”应之曰：“凡议必将立隆正然后可也，无隆正，则是非不分，而辩讼不决。故所闻曰，天下之大隆，是非之封界，分职名象之所起，王制是也。故凡言议期命，是非以圣王为师。而圣王之分，荣辱是也。”（《荀子正论》）
　　（圣王者，孔子也。王制者，孔子之法也。孔子之法有荣辱。）
　　“有义荣者，有势荣者；有义辱者，有势辱者。志意修，德行厚，知虑明，是荣之由中出者也，夫是之谓义荣。爵列尊，贡禄厚，形势胜，上为天子诸侯，下为卿相士大夫，是荣之从外至者也，夫是之谓势荣。流淫污漫，犯分乱理，骄暴贪利，是辱之由中出者也，夫是之谓义辱。詈侮捽搏，捶笞膑脚，斩断枯磔，藉靡舌，是辱之由外至者也，夫是之谓势辱。是荣辱之两端也。故君子可以有势辱，而不可以有义辱。小人可以有势荣，而不可以有义荣。有势辱无害为尧，有势荣无害为桀。义荣势荣，唯君子然后兼有之；义辱势辱，唯小人然后兼有之，是荣辱之分也。圣王以为法，士大夫以为道，官人以为守，百姓以为成俗，万世不能易也。今子宋子案不然，独诎容为己，虑一朝而改之，说必不行矣。譬之是犹以砖涂而塞江海也，以焦侥而戴太山也，蹎跌碎折，不待顷矣。二三子之善于子宋子者，殆不若止之，将恐得伤其体也。”子宋子曰：“人之情欲寡，而皆以己之情欲为多，是过也。”故率其群徒，辩其谈说，明其譬称，将使人知情欲之寡也。应之曰：“然则亦以人之情为欲，目不欲綦色，耳不欲綦声，口不欲綦味，鼻不欲綦臭，形不欲綦佚。此五綦者，亦以人情为不欲乎？曰：人之情欲是矣。曰：若是，则说必不行矣。以人之情为欲此五綦者而不欲多，譬之是犹以人之情为欲富贵而不欲货也，好美而恶西施也。古之人为之不然，以人之情为欲多而不欲寡，故赏以富厚，而罚以杀损也，是百王之所同也。故上贤禄天下，次贤禄一国，下贤禄田邑，愿悫之民完衣食。今子宋子以是之情为欲寡而不欲多也，然则先王以人之所不欲者赏，而以人之所欲者罚邪，乱莫大焉。今子宋子严然而好说，聚人徒，立师学，成文曲，然而说不免于以至治为至乱也，岂不过甚矣哉？”（《荀子正论》）
　　（宋铏以见侮为不辱，与佛法忍辱略同。娄师德唾面自干，未尝非长者处世之行。然荣辱为治法所由，人道未能去也。荀子负荷儒学，以其过高而攻之。）
　　──右儒攻宋蒨。
