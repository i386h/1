<!-- { "loadSidebar": true } -->
　　乃论六家之要指曰：《易大传》：“天下一致而百虑，同归而殊涂。”夫阴阳、儒、墨、名、法、道德，此务为治者也。直所从言之异路，有省不省耳。尝窃观阴阳之术大祥，而众忌讳，使人拘而多所畏，然其序四时之大顺，不可失也。儒者博而寡要，劳而少功，是以其事难尽从，然其序君臣父子之礼，列夫妇长幼之别，不可易也。墨者俭而难遵，是以其事不可遍循，然其强本节用，不可废也。法家严而少恩，然其正君臣上下之分，不可改矣。名家使人俭，而善失真，然其正名实，不可不察也。道家使人精神专一，动合无形，赡足万物。其为术也，因阴阳之大顺，采儒、墨之善，撮名、法之要，与时迁移，应物变化，立俗施事，无所不宜；指约而易操，事少而功多。儒者则不然。以为人主，天下之仪表也，主倡而臣和，主先而臣随，如此则主劳而臣逸，至于大道之要，去健羡，绌聪明，释此而任术。夫神大用则竭，形大劳则敝，形神骚动，欲与天地长久，非所闻也。夫阴阳四时八位十二度二十四节，各有教令，顺之者昌，逆之者不死则亡，未必然也，故曰使人拘而多畏。夫春生，夏长，秋收，冬藏，此天道之大经也，弗顺则无以为天下纲纪，故曰四时之大顺，不可失也。夫儒者以六艺为法。六艺经传以千万数，累世不能通其学，当年不能究其礼，故曰博而寡要，劳而少功。若夫列君臣父子之礼，序夫妇长幼之别，虽百家弗能易也。墨者亦尚尧舜道，言其德行，曰堂高三尺，土阶三等，茅茨不剪，采椽不刮；食土簋，啜土刑，粝粱之食，藜藿之羹；夏日葛衣，冬日鹿裘。其送死，桐棺三寸，举音不尽其哀；教丧礼，必以此为万民之率，使天下法；若此则尊卑无别也。夫世异时移，事业不必同，故曰俭而难遵。要曰强本节用，则人给家足之道也，此墨子之所长，虽百家弗能废也。法家不别亲疏，不殊贵贱，一断于法，则亲亲尊尊之恩绝矣，可以行一时之计而不可长用也，故曰严而少恩。若尊主卑臣，明分职不得相逾越，虽百家弗能改也。名家苛察缴绕，使人不得反其意，专决于名而失人情，故曰使人俭而善失真。若夫控名责实，参伍不失，此不可不察也。道家无为，又曰无不为，其实易行，其辞难知。其术以虚无为本，以因循为用，无成势，无常形，故能究万物之情，不为物先，不为物后，故能为万物生。有法无法，因时为业，有度无度，因物与合，故曰圣人不朽，时变是守。虚者道之常也，因者君之纲也，群臣并至，使各自明也。其实中其声者谓之端，实不中其声者谓之窾。窾言不听，奸乃不生，贤不肖自分，白黑乃形，在所欲用耳，何事不成？乃合大道，混混冥冥，光耀天下，复反无名。凡人所生者神也，所托者形也。神大用则竭，形大劳则敝，形神离则死。死者不可复生，离者不可复反，故圣人重之。由是观之，神者生之本也，形者生之具也，不先定其神，而曰我有以治天下，何由哉？（《史记太史公自序》）
　　老子学商容，见舌而知守柔矣。列子学壶子，观景柱而知持后矣。故圣人不为物先，而常制之。（《淮南子缪称训》）
　　或曰：庄周有取乎？曰：少欲。邹衍有取乎？曰：自持至周，罔君臣之义，衍无知于天地之间，虽邻不觌也。（《法言问道》）
　　客曰：将为太子奏方术之士有资略者，若庄周、魏牟、杨朱、墨翟、便蜎、詹何之伦，使之论天下之精微，理万物之是非，孔老览观，孟子持筹而算之，万不失一。此亦天下之要言妙道也。（《枚乘七发》）
　　百家异说，各有所出。若夫墨、杨、申、商之于治道，犹盖之无一橑，而轮之无一辐，有之可以备数，无之未有害于用也。己自以为独擅之，不通之于天地之情也。（《淮南子俶真训》）
　　杨朱、墨翟之言盈天下。天下之言，不归杨，则归墨。（《孟子滕文》）
　　故圣人听于无声，视于无形，詹何、田子方、老聃是也。（《吕氏春秋重言》）
　　枝于仁者，擢德塞性以收名声，使天下簧鼓以奉不及之法，非乎？而曾、史是已。骈于辩者，累瓦结绳窜句，游心于坚白同异之间，而敝跬誉无用之言，非乎？而杨、墨是已。（《庄子骈拇》）
　　周衰之末，战国纵横，用兵争强，以相侵夺。当世取士，务先权谋，以为上贤。先王大道，陵迟隳废。异端并起，若杨朱、墨翟放荡之言，以干时惑众者非一。（《孟子题辞》）
　　故吴子以法治楚、魏，申、商以法强秦、韩也。（《盐铁论申韩》）
　　昔杨朱、墨翟、申不害、韩非、田骈、公孙龙，汩乱乎先王之道，张乎战国之世。（《中论考伪》）
　　墨子蔽于用而不知文，宋子蔽于欲而不知得，慎子蔽于法而不知贤，申子蔽于势而不知知，惠子蔽于辞而不知实，庄子蔽于天而不知人。故由用谓之道尽利矣，由欲谓之道尽嗛矣，由法谓之道尽数矣，由势谓之道尽便矣，由辞谓之道尽论矣，由天谓之道尽因矣，而此数具者，皆道之一隅也。（《荀子解蔽》）
　　百川异源而皆归于海，百家殊业而皆务于治。（《淮南子泛论训》）──右诸子并起创教总义。仲弓问子桑伯子。子曰：“可也，简。”（《论语雍也》）
　　孔子见子桑伯子，伯子不衣冠而处。弟子曰：“夫子何为见此人乎？”曰：“其质美而无文，吾欲说而文之。”孔子去，子桑伯子门人不说，曰：“何为见孔子乎？”曰：“其质美而文繁，吾欲说而去其文。”故曰文质修者，谓之君子；有质而无文，谓之易野。子桑伯子易野，欲同人道于牛马，故仲弓曰太简。（《说苑修文》）
　　孔子问子桑虖曰：“吾再逐于鲁，伐树于宋，削迹于卫，穷于商、周，围于陈、蔡之间。吾犯此数患，亲交益疏，徒友益散，何与？”子桑虖曰：“子独不闻假人之亡与？林回弃千金之璧，负赤子而趋。或曰：‘为其布与？赤子之布寡矣。为其累与？赤子之累多矣。弃千金之璧，负赤子而趋，何也？’林回曰：‘彼以利合，此以天属也。’夫以利合者，迫穷祸患害相弃也；以天属者，迫穷祸患害相收也。夫相收之与相弃，亦远矣。且君子之交淡若水，小人之交甘若醴。君子淡以亲，小人甘以绝。彼无故以合者，则无故以离。”孔子曰：“敬闻命矣。”徐行翔佯而归，绝学捐书，弟子无挹于前，其爱益加进。异日，桑虖又曰：“舜之将死，真冷禹曰：‘汝戒之哉：形莫若缘，情莫若率；缘则不离，率则不劳；不离不劳，则不求文以待形；不求文以待形，固不待物。’”（《庄子山木》）
　　──右子桑伯子创教。
　　孔子之故人曰原壤。其母死，夫子助之沐椁。原壤登木曰：“久矣！予之不托于音也。”歌曰：“狸首之斑然，执女手之卷然。”夫子为弗闻也者而过之。（《礼记檀弓》）
　　──右原壤创教。棘子成曰：“君子质而已矣，何以文为！”（《论语颜渊》）
　　棘子成欲弥文。子贡讥之，谓：“文不足奇者，子成之徒也。”（《论衡书解》）──右棘子成创教。
　　齐桓公之时，天子卑弱，诸侯力征，南夷北狄交伐中国，中国之不绝如线。齐国之地，东负海而北彰河，地狭田少而民多智巧。桓公忧中国之患，苦夷狄之乱，欲以存亡继绝，崇天子之位，广文、武之业，故管子之书生焉。（《淮南子要略》）
　　管子曰：“四维，一曰礼，二曰义，三曰廉，四曰耻。四维不张，国乃灭亡。”（《新书俗激》）
　　管子曰：“仓廪实而知礼节，衣食足而知荣辱。”（《新书无蓄》）──右管子创教。
　　晏平仲祀其先人，豚肩不掩豆；贤大夫也，而难为下也。君子上不僭上，下不逼下。（《礼记杂记》）
　　晏平仲祀其先人，豚肩不掩豆，浣衣濯冠以朝。君子以为隘矣。（《礼记礼器》）──右晏子创教。
　　门人进问曰：“夫少正卯，鲁之闻人也。夫子为政而先诛，得无失乎？”孔子曰：“居！吾语汝其故。人有恶者五，而窃盗奸私不与焉：一曰心达而险，二曰行僻而坚，三曰言伪而辩，四曰强记而博，五曰顺非而泽。此五者有一于人，则不免君子之诛。而少正卯兼有之，故居处足以聚徒成群，言谈足以饰邪荧众，强记足以反是独立，此小人雄桀也。”（《尹文子大道》）
　　少正卯在鲁，与孔子并。孔子之门，三盈三虚。（《论衡讲瑞》）──右少正卯创教。
　　有为神农之言者许行，自楚之滕，踵门而告文公曰：“远方之人，闻君行仁政，愿受一廛而为氓。”文公与之处。其徒数十人，皆衣褐，捆屦织席以为食。陈良之徒陈相，与其弟辛，负耒耜而自宋之滕，曰：“闻君行圣人之政，是亦圣人也，愿为圣人氓。”陈相见许行而大悦，尽弃其学而学焉。陈相见孟子，道许行之言曰：“滕君则诚贤君也，虽然，未闻道也。贤者与民并耕而食，饔飧而治。今也滕有仓廪府库，则是厉民而以自养也，恶得贤？”（《孟子滕文》）
　　──右许行创教。
　　子莫执中。执中为近之，执中无权，犹执一也。所恶执一者，为其贼道也，举一而废百也。（《孟子尽心》）──右子莫创教。
　　白圭，周人也。当魏文侯时，李克务尽地力，而白圭乐观时变。故人弃我取，人取我与，能薄饮食，忍嗜欲，节衣服，与用事僮仆同苦乐，趋时若猛兽挚鸟之发。故曰：“吾治生产，犹伊尹、吕尚之谋。孙、吴用兵，商鞅行法是也。”（《史记货殖传》）
　　白圭曰：“吾欲二十而取一，何如？”孟子曰：“子之道，貉道也。”（《孟子告子》）──右白圭创教。
　　“陈仲子，岂不诚廉士哉？居于陵，三日不食，耳无闻，目无见也。井上有李，螬食实者过半矣，匍匐往将食之，三咽，然后耳有闻，目有见。”孟子曰：“于齐国之士，吾必以仲子为巨擘焉。虽然，仲子恶能廉？充仲子之操，则蚓而后可者也！”（《孟子滕文》）
　　孟子曰：“仲子，不义与之齐国而弗受，人皆信之。”（《孟子尽心》）──右陈仲子创教。
　　墨家者流，盖出于清庙之守。茅屋采椽，是以贵俭。养三老五更，是以兼爱。选士大射，是以上贤。宗祀严父，是以右鬼。顺四时而行，是以非命。以孝视天下，是以上同。此其所长也。及蔽者为之，见俭之利，因以非礼；推兼爱之意，而不知别亲疏。（《汉书艺文志》）
