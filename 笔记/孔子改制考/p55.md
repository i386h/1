<!-- { "loadSidebar": true } -->
　　墨者亦尚尧舜道，言其德行，曰：堂高三尺，土阶三等，茅茨不翦，采椽不刮。食土簋，啜土刑，粝粱之食，藜藿之羹。夏日葛衣，冬日鹿裘。其送死，桐棺三寸，举音不尽其哀。教丧礼必以此为万民之率，使天下法。若此，则尊卑无别也。夫世异时移，事业不必同。故曰俭而难遵。（《史记太史公自序》）
　　（庄子以为其道太苦，使民忧悲，去王远矣。最确。）杨、墨之学不乱传义，则孟子之传不造。（《论衡对作》）（不读墨子之《非儒》，亦不知孟子之辨杨、墨为不得已也。）
　　王者之堂，墨子称尧、舜高三尺，儒家以为卑下。（《论衡是应》）
　　（儒、墨同称尧、舜、禹、汤、文、武，而一堂之制不同。故知并是改制，非复先王之旧制也。）
　　墨议不以心而原物，苟信闻见，则虽效验章明，犹为失实。失实之议难以教，虽得愚民之欲，不合知者之心，丧物索用，无益于世。此盖墨术所以不传也。（《论衡薄葬》）
　　（王仲任实实推求墨学所以致败之由，汉人亦寡此高识。）
　　墨家之议，自违其术。其薄葬而又右鬼，右鬼引效以杜伯为验。杜伯死人，如谓杜伯为鬼，则夫死者审有知，如有知而薄葬之，是怒死人也。情欲厚而恶薄，以薄受死者之责，虽右鬼，其何益哉？如以鬼非死人，则其信杜伯非也；如以鬼是死人，则其薄葬非也。术用乖错，首尾相违，故以为非。非与是不明，皆不可行。（《论衡薄葬》）
　　昔杨、墨塞群儒之路，车不得前，人不得步。孟轲辟之，乃知所从。（《牟子》）
　　墨子称景公问晏子以孔子而不对，又问三皆不对。公曰：“以孔子语寡人者众矣，俱以为贤人。今问子而不对，何也？”晏子曰：“婴闻孔子之荆，知白公谋而奉之以石乞，劝下乱上，教臣弑君，非圣贤之行也。”诘之曰：楚昭王之世，夫子应聘如荆，不用而反，周旋乎陈、宋、齐、卫。楚昭王卒，惠王立，十年，令尹子西乃召王孙胜以为白公。是时鲁哀公十五年也，夫子自卫反鲁，居五年矣。白公立一年，然后乃谋作乱，乱在哀公十六年秋也，夫子已卒十旬矣。墨子虽欲谤毁圣人，虚造妄言，奈此年世不相值何？（《孔丛子诘墨》）
　　墨子曰：孔子至齐，见景公，公悦之。封之以尼溪，晏子曰：“不可。夫儒倨法而自顺，立命而怠事，崇丧遂哀，盛用繁礼，其道不可以治国，其学不可以导家。”公曰“善”。诘之曰：即如此言，晏子为非儒恶礼，不欲崇丧遂哀也。察传记，晏子之所行，未有以异于儒焉。又景公问所以为政，晏子答以礼云。景公曰：“礼其可以治乎？”晏子曰：“礼于政，与天地并。”此则未有以恶于礼也。晏桓子卒，晏婴斩衰枕草，苴绖带柱，菅菲食粥，居于倚庐，遂哀三年。此又未以异于儒也。若能以口非之而躬行之，晏子所弗为。
　　墨子曰：孔子怒景公之不封己，乃树鸱夷子皮于田常之门。诘之曰：夫树人，为信己也。记曰：孔子适齐，恶陈常而终不见（即田常）；常病之，亦恶孔子。交相恶而又任事，其然矣。记又曰：陈常弑其君，孔子斋戒沐浴而朝，请讨之。观其终不树子皮审矣。
　　墨子曰：孔子为鲁司寇，舍公家而奉季孙。诘之曰：若以季孙为相，司寇统焉，奉之自法也。若附意季孙，季孙既受女乐，则孔子去之，季孙欲杀囚，则孔子赦之，非苟顺之谓也。
　　墨子曰：孔子厄于陈、蔡之间。子路烹豚。孔子不问肉之所由来而食之；剥人之衣以沽酒，孔子不问酒之所由来而饮之。诘之曰：所谓厄者，沽买无处，藜羹不粒，乏食七日。若烹豚饮酒，则何言乎厄？斯不然矣。且子路为人，勇于见义，纵有豚酒，不以义，不取之可知也，又何问焉？
　　墨子曰：孔子诸弟子，子贡、季路辅孔悝以乱卫，阳虎乱鲁，佛以中牟畔，漆雕开形残。诘之曰：如此言，卫之乱，子贡、季路为之耶？斯不待言而了矣。阳虎欲见孔子，孔子不见，何弟子之有？佛以中牟叛，召孔子则有之矣，为孔子弟子，未之闻也。且漆雕开形残，非行己之致，何伤于德哉？
　　墨子曰：孔子相鲁。齐景公患之，谓晏子曰：“邻国有圣人，国之忧也。今孔子相鲁，为之若何？”晏子对曰：“君其勿忧。彼鲁君，弱主也；孔子，圣相也。不如阴重孔子，欲以相齐，则必强谏鲁君；鲁君不听，将适齐，君勿受，则孔子困矣。”诘之曰：按如此辞，则景公、晏子畏孔子之圣也，上乃云非圣贤之行。上下相反，若晏子悖可也，不然则不然矣。
　　墨子曰：孔子见景公。公曰：“先生素不见晏子乎？”对曰：“晏子事三君而得顺焉，是有三心，所以不见也。”公告晏子。晏子曰：“三君皆欲其国安，是以婴得顺也。闻君子独立不惭于影，今孔子伐树削迹，不自以为辱；身穷陈、蔡，不自以为约；始吾望儒贵之，今则疑之。”诘之曰：若是乎，孔子、晏子交相毁也，小人有之，君子则否。孔子曰：“灵公污而晏子事之以洁，庄公怯而晏子事之以勇，景公侈而晏子事之以俭。晏子，君子也。”梁丘据问晏子曰：“事三君而不同心，而俱顺焉，仁人固多心乎？”晏子曰：“一心可以事百君，百心不可以事一君。故三君之心非一也，而婴之心非三也。”孔子闻之曰：“小子记之，晏子以一心事三君，君子也。”如此，则孔子誉晏子，非所谓毁而不见也。景公问晏子曰：“若人之众则有孔子贤乎？”对曰：“孔子者，君子行有节者也。”晏子又曰：“盈成匡，父之孝子，兄之悌弟也。其父尚为孔子门人，门人且以为贵，则其师亦不贱矣。”是则晏子亦誉孔子可知也。夫德之不修，己之罪也，不幸而屈于人，己之命也。伐树削迹，绝粮七日，何约乎哉？若晏子以此而疑儒，则晏子亦不足贤矣。
　　墨子曰：景公祭路寝，闻哭声，问梁丘据。对曰：“鲁孔子之徒也。其母死，服丧三年，哭泣甚哀。”公曰：“岂不可哉？”晏子曰：“古者圣人，非不能也，而不为者，知其无补于死者，而深害生事故也。”诘之曰：墨子欲以亲死不服，三日哭而己于意安者，卒自行之，空用晏子为引而同于己，适证其非耳。且晏子服父礼，则无缘非行礼者也。（并同上）
　　（《孔丛子》为王肃伪书，虽不足据，然墨子之毁诬孔子，无所不至，以鼓惑时流，相攻亦甚矣。《孔丛子》能辨正之，故亦节取焉。）──右儒攻墨。
　　夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。（《淮南子泛论训》）
　　夫一道术学业仁义也，昔大以治人，小以任官，远施用遍，近以循身，不义不处，非理不行，务兴天下之利，曲直周旋，利则止，此君子之道也。以所闻孔某之行，则本与此相反谬也。（《墨子非儒》）
　　儒者曰：“亲亲有术，尊贤有等。”言亲疏尊卑之异也。其礼曰：“丧：父母三年，其（其与期同）。妻后子三年。伯父、叔父、弟兄、庶子，其（与期同）。戚族人，五月。”若以亲疏岁月数，则是尊其妻子与父母同，而亲伯父宗兄而卑子也：逆孰大焉？其亲死，列尸弗（与祓同），登屋窥井，挑鼠穴，探涤器，而求其人焉。以为实在，则戆愚甚矣。如其亡也，必求焉，伪亦大矣。取妻，身迎，祗篸为仆，秉辔授绥，如仰严亲；昏礼威仪，如承祭祀。颠覆上下，悖逆父母，下则妻子，妻子上侵事亲，若此可谓孝乎？儒者“迎妻，妻之奉祭祀，子将守宗庙，故重之”。应之曰：此诬言也。其宗兄守其先宗庙数十年，死丧之，其（同期）；兄弟之妻，奉其先之祭祀弗散，则丧妻子三年，必非以守奉祭祀也。夫忧妻子以大负累，有曰“所以重亲也”，为欲厚所至私，轻所至重，岂非大奸也哉？（同上）
　　昔者，桀执有命而行，汤为《仲虺之告》以非之。《太誓》之言也，于去发（未详）。曰：“恶乎君子！天有显德，其行甚章。为鉴不远，在彼殷王。谓人有命，谓敬不可行，谓祭无益，谓暴无伤。上帝不常，九有以亡，上帝不顺，祝降其丧。惟我有周，受之大帝。”昔纣执有命而行，武王为《太誓》去发以非之，曰“子胡不尚考之乎商、周、虞、夏之记”。从十简之篇以尚，皆无之，将何若者也？是故子墨子曰：今天下之君子之为文学出言谈也，非将勤劳其喉舌，而利其唇呡也，中实将欲其国家邑里万民刑政者也。今也王公大人之所以早朝晏退，听狱治政，终朝均分，而不敢息怠倦者，何也？曰：彼以为强必治，不强必乱，强必宁，不强必危，故不敢怠倦。今也卿大夫之所以竭股肱之力，殚其思虑之知，内治官府，外敛关市山林泽梁之利，以实官府而不敢怠倦者，何也？曰：彼以为强必贵，不强必贱，强必荣，不强必辱，故不敢怠倦。今也农夫之所以蚤出暮入，强乎耕稼树艺，多聚升粟，而不敢怠倦者，何也？曰：彼以为强必富，不强必贫，强必饱，不强必饥，故不敢怠倦。今也妇人之所以夙兴夜寐，强乎纺绩织，多治麻籞葛绪，捆布縿，而不敢怠倦者，何也？曰：彼以为强必富，不强必贫，强必暖，不强必寒，故不敢怠倦。今虽毋在乎王公大人蒉，若信有命而致行之，则必怠乎听狱治政矣，卿大夫必怠乎治官府矣，农夫必怠乎耕稼树艺矣，妇人必怠乎纺绩织矣。王公大人怠乎听狱治政，卿大夫怠乎治官府，则我以为天下必乱矣。农夫怠乎耕稼树艺，妇人怠乎纺绩织，则我以为天下衣食之财，将必不足矣。若以为政乎天下，上以事天鬼，天鬼不使（当为便字），下以待养百姓，百姓不利，必离散不可得用也。是以入守则不固，出诛则不胜。故虽昔者三代暴王桀、纣、幽、厉之所以共抎其国家，倾覆其社稷，此也。是故子墨子言曰：今天下之士君子，中实将欲求兴天下之利，除天下之害，当若有命者言也。曰，命者，暴王所作，穷人所术，非人者之言也。今之为仁义者，将不可不察而强非者，此也。（《墨子非命》）
　　今虽毋法执厚葬久丧者言，以为事乎国家，此存乎王公大人有丧者，曰：棺椁必重，葬埋必厚，衣衾必多，文绣必繁，邱陇必巨。存乎正夫贱人死者，殆竭家室，乎诸侯死者，虚车府。然后金玉珠玑北乎身，纶组节约，车马藏乎圹；又必多为屋幕，鼎鼓几梴壶滥，戈剑羽旄齿革，寝而埋之满；意若送从，曰：天子杀殉，众者数百，寡者数十；将军大夫杀殉，众者数十，寡者数人。处丧之法将奈何哉？曰：哭泣不秩声，翁缞绖垂涕，处倚庐，寝苫枕块；又相率强不食而为饥，薄衣而为寒，使面目陷巉，颜色黧黑，耳目不聪明，手足不劲强，不可用也。又曰：上士之操丧也，必扶而能起，杖而能行，以此共三年。（《墨子节葬》）
