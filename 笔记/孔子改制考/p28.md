<!-- { "loadSidebar": true } -->
　　《王制》是孔子之后，大贤所记先王之事。（《五经异义》）──右孔子为先王。
　　后王之成名，刑名从商，爵名从周，文名从礼。散名之加于万物者，则从诸夏之成俗曲期。（《荀子正名》）
　　（当荀子之时，周德虽衰，天命未改，秦又未帝，而立爵名从周，与商并举，则所谓后王者，上非周王，后非秦帝，非素王之孔子而何？孟子称孔子为先王，荀子称孔子为后王，其实一也。云爵名从周，而刑名、文名不从周，则所谓后王正名者，非孔子而何？然则以为礼名、刑名、文名，为周人之旧，而非孔子所改制者，其误不待言矣。）
　　天地始者，今日是也。百王之道，后王是也。君子审后王之道，而论于百王之前，若端拜而议。（《荀子不苟》）（孔子改制为人道之始，故谓今日为天地之始。）
　　故曰，欲观圣王之迹，则于其粲然者矣，后王是也。彼后王者，天下之君也。舍后王而道上古，譬之是犹舍己之君，而事人之君也。（《荀子非相》）
　　（以后王为天下之君，荀子之尊孔子可谓极矣。王者往，君者群。孔子能群天下人，非天下之君而何？）
　　缪学杂举，不知法后王而一制度，不知隆礼义而杀《诗》、《书》。其衣冠行伪，已同于世俗矣。（《荀子儒效》）（诸子杂称神农、黄帝，而不法孔子，所谓缪学杂举也。）
　　法后王，一制度，隆礼义而杀《诗》、《书》。其言行已有大法矣。（《荀子儒效》）
　　言志意之求，不下于士。言道德之求，不二后王。道过三代谓之荡，法二后王谓之不雅。百家之说，不及后王，则不听也。（并同上）王者之制，道不过三代，法不贰后王。（《荀子王制》）
　　（荀子之言，皆为当时战国诸子高谈神农、黄帝者说法。）是散名之在人者也，是后王之成名也。（《荀子正名》）
　　状变而实无别，而为异者，谓之化。有化而无别，谓之一实。此事之所以稽实定数也，此制名之枢要也。后王之成名，不可不察也。（同上）（凡荀子称“后王”者，皆孔子也。）
　　──右孔子为后王。
　　夫王者始受命，改制，布政，施教于天下，自公侯至于庶人，自山川至于草木昆虫，莫不一一系于正月，故云正教之始。（《公羊》隐元年注）王者必改制。（《繁露楚庄王》）
　　故王者有改制之名，无易道之实。（同上）
　　（董子谓《春秋》作新王之事，变周文而从殷质，于《三代改制》一篇，大发其义。然则所称王者改制，即孔子也。）王者必受命而后王。（《繁露三代改制》）
　　王者受命而王。（同上）（孔子受端门之命，非王者而何？）
　　《春秋传》曰：“合伯、子、男以为一爵。”或曰，合从子，贵中也。以《春秋》名郑忽，忽者，郑伯也。此未逾年之君，当称子，嫌为改赴，故名之也。地有三等不变，至爵独变，何？地比爵为质，故不变。王者有改道之文，无改道之实。（《白虎通爵篇》）
　　（此《春秋》公羊家之说，所称王者即指孔子。盖师说相传，皆以《春秋》当新王也。）
　　故王者受命，改正朔，不顺数而往，必迎来而受之者，授受之义也。（《繁露二端》）──右孔子为王者。
　　今《春秋》缘鲁以言王义，杀隐、桓以为远祖，宗定、哀以为考妣，至尊且高，至显且明，其基壤之所加，润泽之所被，条条无疆。前是常数十年，邻之幽人，近其墓而高明。大国齐、宋，离不言会。微国之君，卒葬之礼，录而辞繁。远夷之君，内而不外。当此之时，鲁无鄙疆，诸侯之伐哀者皆言我。“邾娄庶其鼻我”，邾娄大夫其于我无以亲，以近之，故乃得显明。隐、桓亲，《春秋》之先人也。益师卒而不日。于稷之会，言成宋乱，以远外也。黄池之会，以两伯之辞言，不以为外，以近内也。（《繁露奉本》）
　　诸侯来朝者得褒。邾娄仪父称字，滕、薛称侯，荆得人，介葛卢得名。内出言如，诸侯来曰朝，大夫来曰聘，王道之意也。（《繁露王道》）
　　（“缘鲁以言王义”。孔子之意，专明王者之义，不过言托于鲁，以立文字。即如隐、桓，不过托为王者之远祖，定、哀为王者之考妣，齐、宋但为大国之譬，邾娄、滕侯亦不过为小国先朝之影。所谓其义则丘取之也。自伪《左》出，后人乃以事说经。于是周、鲁、隐、桓、定、哀、邾、滕，皆用考据求之。痴人说梦，转增疑惑。知有事而不知有义，于是孔子之微言没，而《春秋》不可通矣。尚赖有董子之说，得以明之。不然，诸侯来曰朝，内出言如，鲁无鄙疆，董子何愚若此？所谓辞之重，意之复，必有美者存焉。）
　　故《春秋》应天作新王之事，时正黑统，王鲁，尚黑，绌夏，亲周，故宋。（《三代改制》）
　　（《诗》有三颂，《周颂》、《鲁颂》、《商颂》，孔子寓新周故宋王鲁之义。不然，鲁非王者，何得有颂哉？自伪《毛》出而古义湮，于是此义不复知。惟太史公《孔子世家》有焉。公羊传《春秋》，托王于鲁，何注频发此义。人或疑之，不知董子亦大发之。盖《春秋》之作，在义不在事，故一切皆托。不独鲁为托，即夏、商、周之三统，亦皆托也。）
　　《春秋》王鲁，托隐公以为始受命王，因仪父先与隐公盟，可假以见褒赏之法，故云尔。（《公羊》隐元年注）
　　曹无大夫，公子手何以书？忧内也。注：《春秋》托王于鲁，因假以见王法，明诸侯有能从王者征伐不义，克胜有功，当褒之，故与大夫。大夫敌君不贬者，随从王者，大夫得敌诸侯也。（《公羊》成二年）
　　滕侯卒。《传》：何以不名？微国也。微国则其称侯何？不嫌也。注：所传闻之世，未可卒。所以称侯而卒者，《春秋》王鲁，托隐公以为始受命王。滕子先朝隐公，《春秋》褒之，以礼嗣子得以其礼祭，故称侯见其义。（《公羊》隐七年）
　　滕侯、薛侯来朝。《传》：其兼言之何？微国也。注：《春秋》托隐公以为始受命王。滕、薛先朝隐公，故褒之。（《公羊》隐十一年）
　　无骇帅师入极。《传》：展无骇也。不氏，疾始灭也。《春秋》之始也。注：《春秋》托王者，始起所当诛也。（《公羊》隐二年）
　　《春秋》王鲁，以鲁为天下化。首明亲来被王化渐渍礼义者，在可备责之域。故从内，小恶举也。（《公羊》隐元年注）
　　《春秋》王鲁，明当先自持正，躬自厚而薄责于人，故略外也。王者不治夷狄。录戎者，来者勿拒，去者勿追。（同上）
　　八月，宋公和卒。注：《春秋》王鲁，死当有王文。圣人之为文辞孙顺，不可言崩，故贬外言卒，所以褒内也。宋称公者，殷后也。王者封二王后，地方百里，爵称公，客待之而不臣也。（《公羊》隐三年）
　　辛亥，宿男卒。注：宿本小国，不当卒。所以卒而日之者，《春秋》王鲁，以隐公为始受命王。宿男先与隐公交接，故卒，褒之也。（《公羊》隐八年）
　　公子友如齐莅盟。注：《春秋》王鲁，故言莅以见王义，使若王者遣使，临诸侯盟，饬以法度。言来盟，亦因鲁都以见王义，使若来之京师盟，白事于王。不加莅者，来就鲁，鲁已尊矣。（《公羊》僖三年）
　　齐侯来献戎捷。注：言献捷系戎者，《春秋》王鲁，因见王义。古者方伯征伐不道诸侯，交格而战者，诛绝其国，献捷于王者。（《公羊》庄三十一年）
　　《春秋》王鲁，因其始来聘，明夷狄能慕王化，修聘礼，受正朔者，当进之，故使称人也。（《公羊》庄二十三年注）
　　王者起，所以必改质文者，为承衰乱，救人之失也。天道本下，亲亲而质省。地道敬上，尊尊而文烦。故王者始起，先本天道以治天下，质而亲亲；及其衰敝，其失也亲亲而不尊。故后王起，法地道以治天下，文而尊尊；及其衰敝，其失也尊尊而不亲，故复反之于质也。质家爵三等者，法天之有三光也。文家爵五等者，法地之有五行也。合三从子者，制由中也。（《公羊》桓十一年注）
　　《春秋》定、哀之间，文致太平，欲见王者治定，无所复为讥。唯有二名，故讥之。此《春秋》之制也。（《公羊》定六年注）──右孔子托王于鲁。
　　其或继周者，虽百世可知也。（《论语为政》）
　　（继周者，即孔子也。百世可知，百世以俟圣人而不惑。由百世之下等百世之王，莫之能违，是也。）
　　夫殷变夏，周变殷，春秋变周。三代之礼不同，何古之从？（《淮南子泛论训》）
　　（以《春秋》为变周，可为孔子改制之证。且以《春秋》为一代，当淮南时已如此，盖莫不知孔子为改制之素王矣。）
　　孔子曰：夏道不亡，商德不作；商德不亡，周德不作；周德不亡，《春秋》不作。《春秋》作，而后君子知周道亡也。（《说苑君道》）
　　（孟子曰：“三代之失天下也，以不仁。”孟子之时，周之天下未尝失也。孔子以夏、殷、周为三代，以《春秋》为一代，继周在《春秋》也。）
　　纪子伯者何？无闻焉尔。注：《春秋》有改周受命之制。孔子畏时远害，又知秦将燔《诗》、《书》，其说口授相传。至汉，公羊氏及弟子胡毋生等，乃始记于竹帛，故有所失也。（《公羊》隐二年）
　　孔子曰：吾因行事加吾王心焉，假其位号以正人伦。（《繁露俞序》）
　　（孟子曰：“《春秋》，天子之事”，王愆期以文王为孔子。自汉前莫不以孔子为素王，《春秋》为改制之书。其它尚不足信，董子号称“醇儒”，岂为诞谩？而发《春秋》作新王、当新王者，不胜枚举。若非口说传授，董生安能大发之？出自董子，亦可信矣。且云变周之制，继周之弊，以周为王者之后，故《诗》以王降为风，《论语》“其或继周，百世可知”，皆指《春秋》王道而言。《淮南子》曰：“殷变夏，周变殷，《春秋》变周。”《说苑》曰：“夏道不亡，殷德不作；殷道不亡，周德不作；周道不亡，《春秋》不作。”皆以《春秋》为一王之治。诸说并同，尚赖口说流传。今得考素王之统者，赖是而传耳。）
　　孔子曰：诗人疾之不能默，丘疾之不能伏，是以东西南北，七十说而不用。然后退而修王道，作《春秋》，垂之万世之后，天下折中焉。（《盐铁论相刺》）
