<!-- { "loadSidebar": true } -->
　　世俗之为说者曰：“治古无肉刑而有象刑，墨黥，慅婴，共艾毕，菲鉴屦，杀赭衣而不纯，治古如是。”是不然。（《荀子正论》）
　　──右皆不知名杂教，荀子攻之，与孟子同。
　　孔子改制考 卷18
　　○儒墨最盛并称考（孔子一统之后，如汉高、明太囊括四海，悉主悉臣。人不知孔子为创教诸子之一人，更不知与孔子同时争教之巨子。然在战国时，国既诸雄并立，而秦、楚为强，教亦诸子并争，而儒、墨最盛。其时传教各视其力，各竭其才，而儒、墨二字充满天下，实中分天下。孟子谓“杨朱、墨翟之言盈天下”，又谓“天下之言，不归杨则归墨”，又谓“逃墨必归杨，逃杨必归儒”。老、杨之学，似若为吴、蜀之鼎立。然墨学濡首救人，又多才艺，人多归之，当战国末，遂与儒并对立，若南北朝。于时老、杨之学，仅如萧詧一线之传，不足比于大国矣。夫原儒、墨所以最盛者，岂不以行仁兼爱哉？人道莫不赖于仁，固非为我之私所可比矣。然墨道节用、非乐，薄父子之恩，失生人之性，其道枯稿太觳，离天下之心。天下弗堪，咸归孔子，岂非圣人之道得中和哉？墨学微，而老学以为我之私，阴行汉世，至今不废，则阴道隐缘之故。然汉人尚以墨翟与孔子并称。项羽虽败，汉人独立本纪，岂非兼爱尚同之遗烈耶？凡教之光大于世者，未有不出于仁爱，谅哉！今考儒、墨大盛之条，及秦、汉人以儒、墨对举者附焉。）
　　孔、墨之弟子徒属充满天下，皆以仁义之术教导于天下。（《吕氏春秋有度》）
　　（孔、墨以仁立教，其弟子徒属充满天下，殆有由也。故诸子并出，孔、墨独盛，而墨卒败。大道之行，岂苟然哉？儒于战国虽未一统，而半分天下矣。）
　　世之显学，儒、墨也。儒之所至，孔丘也；墨之所至，墨翟也。自孔子之死也，有子张之儒，有子思之儒，有颜氏之儒，有孟氏之儒，有漆雕氏之儒，有仲良氏之儒，有孙氏之儒，有乐正氏之儒。自墨子之死也，有相里氏之墨，有相夫氏之墨，有邓陵氏之墨。故孔、墨之后，儒分为八，墨离为三。取舍相反不同，而皆自谓真孔、墨。孔、墨不可复生，将谁使定后世之学乎？孔子、墨子俱道尧、舜，而取舍不同，皆自谓真尧、舜。尧、舜不复生，将谁使定儒、墨之诚乎？殷、周七百余岁，虞、夏二千余岁，而不能定儒、墨之真，今乃欲审尧、舜之道于三千岁之前，意者其不可必乎？无参验而必之者，愚也；弗能必而据之者，诬也。故明据先王，必定尧、舜者，非愚则诬也。愚诬之学，杂反之行，明主弗受也。墨者之葬也，冬日冬服，夏日夏服，桐棺三寸，服丧三月，世主以为俭而礼之。儒者破家而葬，服丧三年，大毁扶杖，世主以为孝而礼之。夫是墨子之俭，将非孔子之侈也；是孔子之孝，将非墨子之戾也。今孝戾侈俭俱在儒、墨，而上兼礼之。（《韩非子显学》）
　　（韩非与李斯同事始皇，去汉不远，为诸子之殿。于时犹孔、墨并称显学，盖宗派散布，徒属满天下。然孔学有八家，墨学仅三。比之南宋，朱子学徒胜于陆子，而朱学遂行，至于延佑遂立科举。孔子入汉，六经立于学宫，甲科射策，事正相同。鉴后可以推前。孔子大道之行，亦可考其端绪矣。）
　　儒以文乱法，侠以武犯禁，而人主兼礼之。（《韩非子五蠹》）
　　儒、侠毋军劳，显而荣者，则民不使，与象人同事也。夫祸知盘石象人，而不知祸商官儒侠，为不垦之地，不使之民，不知事类者也。（《韩非子显学》）
　　（上称儒、墨，此称儒、侠，侠即墨也。孔、墨则举姓，儒、侠则举教名，其实一也。太史公云：“儒以文乱法，侠以武犯禁。”有《儒林传》，复有《游侠传》；时墨者尚盛，故二传并录，亦对举儒、墨也。《淮南子》“喜武，非侠也，喜文，非儒也”，亦然。太史公虽有儒、墨摈侠不载之说，疑侠为墨之别派乎？）
　　孔、墨，布衣之士也，万乘之主，千乘之君，不能与之争士也。自此观之，尊贵富大，不足以来士矣。（《吕氏春秋不侵》）
　　（孔、墨徒属充满天下，不可数计，故万乘之主莫能与之争。以国主不能与争，其盛大流行可想。）
　　孔子学于老聃、孟苏、夔靖叔。鲁惠公使宰让请郊庙之礼于天子，桓王使史角往。惠公止之，其后在于鲁，墨子学焉。此二士者，无爵位以显人，无赏禄以利人，举天下之显荣者，必称此二士也；皆死久矣，从属弥众，弟子弥丰，充满天下，王公大人从而显之，有爱子弟者随而学焉，无时乏绝。子贡、子夏、曾子学于孔子，田子方学于子贡，段干木学于子夏，吴起学于曾子，禽滑膋学于墨子，许犯学于禽滑膋，田系学于许犯。孔、墨之后学，显荣于天下者众矣，不可胜数，皆所染者得当也。（《吕氏春秋当染》）
　　（当时孔、墨二家徒属弥满天下，故韩非以二家为显学。王公大人爱子弟皆从之学，盖吕氏时，两教之人中分天下矣。时孔子虽未一统，有墨梗之，亦已得半，传教亦极速哉！墨子后孔子数十年，而徒属半天下，则尤速矣，真儒教之劲敌也。盖墨子悍甚，故传极速。）
　　惠盎见宋康王。康王蹀足謦咳疾言曰：“寡人之所说者，勇有力也，不说为仁义者也，客将何以教寡人？”惠盎对曰：“臣有道于此，使人虽勇，刺之不入，虽有力，击之弗中，大王独无意耶？”宋王曰：“善。此寡人之所欲闻也。”惠盎曰：“夫刺之不入，击之不中，此犹辱也。臣有道于此，使人虽有勇弗敢刺，虽有力弗敢击。夫弗敢，非无其志也。臣有道于此，使人本无其志也。夫无其志者，未有爱利之心也。臣有道于此，使天下丈夫女子，莫不欢然皆欲爱利之，此其贤于勇有力也，四累之上也，大王独无意邪？”宋王曰：“此寡人之所欲得也。”惠盎对曰：“孔、墨是已。孔丘、墨翟，无地而为君，无官而为长。天下丈夫女子，莫不延颈举踵而愿安利之。今大王，万乘之主也，诚有其志，则四境之内皆得其利矣，其贤于孔、墨也远矣。”（《列子黄帝》）
　　（天下丈夫女子皆知孔、墨，皆延颈举踵而思安利孔、墨，所谓天下归往谓之王，故曰无地而为君也。孔、墨当时大行于天下，下逮于妇孺，殊方绝域莫不景从，非其徒属盛传之故哉？）
　　惠盎见宋康成公，而谓足声速，疾言曰：“寡人之所说者勇有力，而无为仁义者，客将何以教寡人？”惠盎对曰：“臣有道于此，使人虽勇，刺之不入，虽有力，击之弗中，大王独无意耶？”王曰：“善，此寡人所欲闻也。”惠盎曰：“夫刺之不入，击之不中，此犹辱也。臣有道于此，使人虽有勇弗敢刺，虽有力不敢击，大王独无意耶？”王曰：“善，此寡人之所欲知也。”惠盎曰：“夫不敢刺不敢击，非无其志也。臣有道于此，使人本无其志也，大王独无意耶？”王曰：“善，此寡人之所愿也。”惠盎曰：“夫无其志也，未有爱利之心也。臣有道于此，使天下丈夫女子莫不欢然皆欲爱利之，此其贤于勇有力也，居四累之上，大王独无意耶？”王曰：“此寡人之所欲得。”惠盎对曰：“孔、墨是也。孔丘、墨翟，无地为君，无官为长，天下丈夫女子莫不延颈举踵而愿安利之。今大王，万乘之主也，诚有其志，则四境之内皆得其利，其贤于孔、墨也远矣。”宋王无以应。惠盎趋而出。宋王谓左右曰：“辨矣！客之以说服寡人也。”（《吕氏春秋顺说》）
　　（丈夫女子皆愿安利孔、墨，则当时服教者无所不遍矣。近世自诸生外，不得入庙谒孔子，况女子乎？甚非古义也。）
　　惠盎对曰：“孔、墨是已。孔丘、墨翟，无地而为君，无官而为长，天下丈夫女子莫不延颈举踵而愿安利之者。今大王，万乘之主也，诚有其志，则四境之内皆得其利矣。此贤于孔、墨也远矣。”（《淮南子道应训》）
　　（此与《列子黄帝篇》、《吕氏春秋顺说篇》引惠盎之说同。孔、墨之教盛传，具见左证。）
　　故儒者将使人两得之者也，墨者将使人两丧之者也，是儒、墨之分也。（《荀子礼论》）
　　荀子为孔门后学，传经大儒，其书攻墨子之教，直过于孟子，而犹以儒、墨对举，则当时墨学与儒分道扬镳，可知矣。
　　孔、墨、宁越，皆布衣之士也，虑于天下，以为无若先王之术者，故日夜学之。有便于学者，无不为也；有不便于学者，无肯为也。盖闻孔丘、墨翟，昼日讽诵习业，夜亲见文王、周公旦而问焉。（《吕氏春秋博志》）
　　（战国以还，称博闻勤学者，必以孔、墨为称首，而诸子不与焉，其并名如此。盖孔子、墨子，皆以学问制度胜人，诸子多空虚，非其比也。虽宜于时者，墨不如孔，而荀胜孟，朱胜陆，后人皆荀、孟并称，朱、陆对举，正与此同。观后以知前，最足胜据者矣。）
　　今儒、墨皆称先王，兼爱天下，则视民如父母。（《韩非子五蠹》）
　　（儒、墨并称而谓之皆称先王，兼爱天下。可知儒、墨所以大行者，惟称先王，则于古有征，惟兼爱，则生民共慕。此所以万流向风，而诸子不能比之也。）
　　子张曰：昔者桀、纣贵为天子，富有天下，今谓臧聚曰“汝行如桀、纣”，则有怍色，有不服之心者，小人所贱也。仲尼、墨翟，穷为匹夫，今为宰相曰“子行如仲尼、墨翟”，则变容易色，称不足者，士诚贵也。故势为天子，未必贵也；穷为匹夫，未必贱也。贵贱之分，在行之美恶。（《庄子盗跖》）
　　（当时开口辄称孔、墨，人人敬服，自谓不如，其所以入人心者，至矣！）
　　是以天下大骇，儒、墨皆起。其作始有伦，而今乎妇女，何言哉？（《庄子天运》）
　　昔有舜欲服海外而不成，既足以成帝矣。禹欲帝而不成，既足以王海内矣。汤、武欲继禹而不成，既足以王通达矣。五伯欲继汤、武而不能成，既足以为诸侯长矣。孔、墨欲行大道于世而不成，既足以成显荣矣。夫大义之不成，既有成已，故务事大。（《吕氏春秋务大》）
　　（以孔、墨继舜、禹、汤、武，盖以孔、墨皆为天子之事，所谓行大道于世也。）
　　禹之裸国，裸入衣出，因也。墨子见荆王，锦衣吹笙，因也。孔子道弥子瑕见厘夫人，因也。汤、武遭乱世，临苦民，扬其义，成其功，因也。（《吕氏春秋贵因》）
　　（孔子道弥子瑕事虽谬，然当时人论事说理，或单举孔、墨，或以孔、墨与三代圣王同举，其尊之如此。）
　　孔丘、墨翟，修先圣之术，通六艺之论。口道其言，身行其志，慕义从风，而为之服役者，不过数十人。使居天子之位，则天下遍为儒、墨矣。（《淮南子主术训》）
