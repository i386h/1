<!-- { "loadSidebar": true } -->
　　《春秋》作新王之事，变周之制，当正黑统。而殷、周为王者之后，绌夏，改号禹，谓之帝，录其后以小国。故曰：绌夏，存周，以《春秋》当新王。（《繁露三代改制》）
　　（董生更以孔子作新王，变周制，以殷、周为王者之后。大言炎炎，直着宗旨。孔门微言口说，于是大着。孔子为改制教主，赖董生大明。）
　　故《春秋》应天作新王之事：时正黑统，王鲁，尚黑，绌夏，亲周，故宋；乐宜亲《韶》舞，故以虞录亲乐；制宜商，合伯、子、男为一等。（《繁露三代改制》）
　　《春秋》曰：“杞伯来朝。”王者之后称公，杞何以称伯？《春秋》上黜夏，下存周，以《春秋》当新王。《春秋》当新王者，奈何？曰：王者之法，必正号，绌王谓之帝，封其后以小国，使奉祀之；下存二王之后以大国，使服其服，行其礼乐，称客而朝。（同上）
　　惟王者然后改元立号。《春秋》托新王，受命于鲁，故因以录即位，明王者当继天，奉元，养成万物。（《公羊》隐元年注）
　　今所谓新王必改制者，非改其道，非变其理。受命于天，易姓更王，非继前王而王也。若一因前制，修故业，而无有所改，是与继前王而王者无以别。受命之君，天之所大显也。事父者承意，事君者仪志，事天亦然。今天大显己，物袭所代而率与同，则不显不明，非天志。故必徙居处，更称号，改正朔，易服色者，无他焉，不敢不顺天志以明自显也。若夫大纲，人伦道理，政治教化，习俗文义，尽如故，亦何改哉？故王者有改制之名，无易道之实。孔子曰：“无为而治者，其舜乎？”言其主尧之道而已。此非不易之效与？问者曰：物改而天授显矣，其必更作乐，何也？曰：乐异乎是。制为应天，改之；乐为应人，作之。彼之所受命者，必民之所同乐也。是故大改制于初，所以明天命也；更作乐于终，所以见天功也。（《繁露楚庄王篇》）
　　（《春秋》为新王，凡五见；亲周，故宋，王鲁，凡再见；新王受命改制，数数见。孔子为继周之王，至明！）──右孔子为新王。
　　孔子作《春秋》，先正王而系万事，见素王之文焉。（《汉书董仲舒传》）
　　（董生为汉醇儒。《汉书》亦录其素王之说，见空王之文，何碍焉？）
　　孔子既西狩获麟，自号素王，为后世受命之君，制明王之法。（《六艺论》）
　　麟出，周亡，故立《春秋》，制素王，授当兴也。（《春秋纬元命苞》）
　　（孟子曰：“三代之失天下也以不仁。”孟子之时，周命未改，然孟子已以为亡。《史记》所谓“周道亡于幽、厉”。平王之后，王降为风，威灵不振。孔子改制，以《春秋》继周，故立素王之制也。）
　　子夏曰：仲尼为素王，颜渊为司徒。（《古微书论语纬》）
　　（孔子为素王，乃出于子夏等尊师之名。素王，空王也。佛亦号空王，又号法王。凡教主尊称，皆取譬于人主，何异焉？）仲尼为匹夫而称素王。（《中论贵验》）
　　制《春秋》之义，着素王之法。（《风俗通穷通》）
　　子夏六十四人，共撰仲尼微言，以事素王。（《古微书论语纬》）
　　（《论语》为微言，“纬”则其说也。素王之称，非徒公羊家，乃齐、鲁《论语》家之说。但古文家乃铲去之，宋儒误拾其绪耳。）
　　曾子撰斯问曰：孝文乎驳不同，何？子曰：吾作《孝经》，以素王无爵禄之赏，斧钺之诛，故称明王之道。曾子辟席复坐。子曰：居，吾语女，顺逊以避灾祸，与先王以托权。（《孝经纬钩命诀》）
　　（《孝经》家亦称素王，且云托先王以明权，此则孔子之自称矣。文王没而“文不在兹”，“天生德于予”，圣人亦何逊焉？）恬澹元圣，素王之道。（《庄子天道》）
　　（庄生为老学，然亦称孔子为素王。盖素王之名遍天下矣。）
　　孔子之通，智过于苌弘，勇服于孟贲，足蹑郊搜，力招城关，能亦多矣。然而勇力不闻，伎巧不知，专行孝道以成素王，事亦鲜矣。（《淮南子主术训》）
　　（《淮南》出自伍被之流，为杂家。称孔子之讳，而亦尊为素王，可知王号为天下达尊。其云专行孝道，盖孔子之仁，以父母为本，实儒教宗旨。淮南实能直揭之矣。）
　　是以孔子历七十二君，冀道之一行，而得施其德，使民生于全育，烝庶安土，万物熙熙，各乐其终。卒不遇，故睹麟而泣，哀道不行，德泽不洽。于是退作《春秋》，明素王之道，以示后人。思施其惠，未尝辍忘，是以百王尊之，志士法焉，诵其文章，传今不绝。（《说苑贵德》）
　　（百王尊，志士法，是所谓众所归往也。尊之为王，又何疑焉？）
　　孔子作《春秋》以示王意，然则孔子之《春秋》，素王之业也；诸子之传书，素相之事也。观《春秋》以见王意，读诸子以睹相指。（《论衡超奇》）
　　孔子不王。素王之业，在于《春秋》。（《论衡定贤》）
　　孔子自因鲁史记，而修《春秋》，制素王之道。（卢钦《公羊序》）──右孔子为素王。
　　王者孰谓？谓文王也。注：文王，周始受命之王。天之所命，故上系天端。方陈受命，制正月，故假以为王法。不言谥者，法其生不法其死，与后王共之，人道之始也。（《公羊》隐元年）
　　（孔子质统为素王，文统则为文王。孔子道致太平，实为文王。法生不法死，则此文王是孔子，非周文王，易见矣。王愆期谓文王即孔子，盖有传授也。）
　　子畏于匡，曰：文王既没，文不在兹乎？天之将丧斯文也，后死者不得与于斯文也。天之未丧斯文也，匡人其如予何？（《论语子罕》）
　　（文王既没而文在兹，孔子之为文王，盖可据。此出《论语》，非僻书也。）
　　孔子曰：“文王既没，文不在兹乎？”文王之文传在孔子，孔子为汉制文，传在汉也。（《论衡佚文》）
　　《春秋》曰：“王正月。”传曰：“王者孰谓？谓文王也。曷为先言王而后言正月？王正月也。”何以谓之王正月？曰：王者必受命而后王。王者必改正朔，易服色，制礼乐，一统于天下，所以明易姓非继仁，通以己受之于天也。王者受命而王，制此月以应变，故作科以奉天地，故谓之王正月也。（《繁露三代改制》）
　　（《论语》“文王既没，文不在兹”，孔子已自任之。王愆期谓文王者孔子也，最得其本。人只知孔子为素王，不知孔子为文王也。或文或质，孔子兼之。王者天下归往之谓。圣人天下所归往，非王而何？犹佛称为法王云尔。）
　　文王见礼坏乐崩，道孤无主，故设礼经三百，威仪三千。（《礼纬稽命征》）
　　（周文王时，无礼坏乐崩之说。礼经威仪，皆孔子所制，此文王非孔子而何？右孔子为文王。）
　　孔子惧，作《春秋》。《春秋》，天子之事也，是故孔子曰：“知我者其惟《春秋》乎？罪我者其惟《春秋》乎？”圣王不作，诸侯放恣，处士横议，杨朱、墨翟之言盈天下。（《孟子滕文》）
　　（孔子作《春秋》而世一治。孔子没而杨、墨起，圣王不作，即指孔子，与尧、舜既没一例。）
　　故凡言议期命，是非以圣王为师，而圣王之分，荣辱是也。（《荀子正论》）
　　今圣王没，名守慢，奇辞起，名实乱，是非之形不明；则虽守法之吏，诵数之儒，亦皆乱也。（《荀子正名》）
　　（孔子改制，首先正名。公孙龙以坚白之说乱之，荀子攻之。所谓圣王，即是孔子。）
　　论德使能，而官施之者，圣王之道，儒之所谨守也。（《荀子王霸》）（圣王之道，即孔子之道，故儒谨守之。）
　　《世子》曰：功及子孙，光辉百世，圣王之道，莫美于恕。故子先言《春秋》，详己而略人，因其国而容天下。（《繁露俞序》）──右孔子为圣王。
　　孔子仁知且不蔽，故学乱术，足以为先王者也。一家得周道，举而用之，不蔽于成积也。（《荀子解蔽》）
　　（称孔子足为先王，即庄生谓墨子“离于天下，其去王也远矣”，谓墨子不能为王也，语可反勘。一家得周道，举用之，墨子谓孔子法周未法夏，则上“先王”为孔子，尤明。）
　　《春秋》经世先王之志。（《庄子齐物》）
　　（庄生犹知孔子为先王，盖田子方所传。若以此先王非孔子，则《春秋》为何人所作耶？孔子曰“吾志在《春秋》”，则“先王”之为孔子，益信。）（庄生累称孔子，一曰素王，一曰先王，一曰神明圣王。此非徒庄生之特识，实天下之通称。）
　　夫儒服，先王之服也。（《新序杂事》）
　　（哀公问：“夫子之服，其儒服与？”是儒服为孔子改制之服。儒者尊孔子为“先王”，因尊其服为“先王之服”，此孔门相传之微言也。）
　　礼起于何也？曰：人生而有欲。欲而不得，则不能无求。求而无度量分界，则不能不争。争则乱，乱则穷。先王恶其乱也，故制礼义以分之，以养人之欲，给人之求，使欲必不穷乎物，物必不屈于欲。两者相持而长，是礼之所起也。（《荀子礼论》）
　　（凡孔子后学中引礼，皆孔子之礼。所称先王皆孔子，非三代先王也。）
　　故先王圣人，安为之立中制节，一使足以成文理，则舍之矣。然则何以分之？曰：至亲以期断。是何也？曰：天地则已易矣，四时则已遍矣，其在宇中者，莫不更始矣，故先王案以此象之也。然则三年何也？曰：加隆焉，案使倍之，故再期也。由九月以下何也？曰：案使不及也。故三年以为隆，缌、小功以为杀，期、九月以为间。上取象于天，下取象于地，中取则于人，人所以群居和一之理尽矣。故三年之丧，人道之至文者也。夫是之谓至隆，是百王之所同，古今之所一也。（《荀子礼论》）
　　（三年丧为孔子之制，则此“先王”，非孔子而何？）
　　先王有不忍人之心，斯有不忍人之政矣。（《孟子公孙丑》上）
　　（孟子所称之仁政，尽与《公羊》合，皆孔子之仁政也。所称“先王”，即孔子。《孟子》全书皆然。）守先王之道，以待后之学者。（《孟子滕文》下）
　　（“先王”之道，即孔子之道。所谓笃信好学，守死善道也。）
　　今有仁心仁闻，而民不被其泽，不可法于后世者，不行先王之道也。（《孟子离娄》上）
　　《诗》云“不愆不忘，率由旧章”。遵先王之法而过者，未之有也。
　　事君无义，进退无礼，言则非先王之道者，犹沓沓也。（并同上）
　　《春秋》之于世事也，善复古，讥易常，欲其法先王也。然而介以一言曰：王者必改制。（《繁露楚庄王》）先王制乐，所以节百事。（《乐纬叶图征》）
