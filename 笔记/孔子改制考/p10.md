<!-- { "loadSidebar": true } -->
　　古者禹治天下，西为西河、渔窦以泄渠孙皇之水；北为防原泒，注后之邸、嘑池之窦，洒为底柱，凿为龙门，以利燕、代、胡、貉与西河之民；东为漏大陆，防孟诸之泽，洒为九浍，以楗东土之水，以利冀州之民；南为江、汉、淮、汝，东流之注五湖之处，以利荆、楚、于越、南夷之民。此言禹之事，吾今行兼矣。昔者文王之治西土，若日若月，乍光于四方，于西土。不为大国侮小国，不为众庶侮鳏寡，不为暴势夺穑人黍稷狗彘。天屑临文王慈，是以老而无子者有所得终其寿，矜独无兄弟者有所杂于生人之间，少失其父母者有所放依而长。此文王之事，则吾今行兼矣。昔者武王将事泰山隧，传曰：“泰山，有道曾孙周王有事。大事既获，仁人尚作，以祗商、夏，蛮夷丑貉。虽有周亲，不若仁人，万方有罪，惟予一人！”此言武王之事，吾今行兼矣。（《墨子兼爱》）
　　（言禹治水，与《禹贡》同意异名。文王则与《康诰》、《孟子》有相同者，词则迥异。是墨子之《书经》，与儒教之《书经》不同也。“虽有周亲，不如仁人”四语，与《论语》同。此二家采集古书并同处，必确为古书语矣。）
　　今若夫兼相爱，交相利，此自先圣六王者亲行之。何知先圣六王之亲行之也？子墨子曰：吾非与之并世同时，亲闻其声，见其色也，以其所书于竹帛，镂于金石，琢于盘盂，传遗后世子孙者知之。《泰誓》曰：“文王若日若月，乍照光于四方，于西土。”即此言文王之兼爱天下之博大也，譬之日月兼照天下之无有私也，即此文王兼也。虽子墨子之所谓兼者，于文王取法焉。且不惟《泰誓》为然，虽《禹誓》即亦犹是也。禹曰：“济济有众，咸听朕言：非惟小子，敢行称乱。蠢兹有苗，用天之罚。若予既率尔群对诸群，以征有苗。”禹之征有苗也，非以求以重富贵、干福禄、乐耳目也，以求兴天下之利，除天下之害，即此禹兼也。虽子墨子之所谓兼者于禹求焉。且不惟《禹誓》为然，虽《汤说》即亦犹是也。汤曰：“惟予小子履，敢用玄牡，告于上天后曰：今天大旱，即当朕身履，未知得罪于上下，有善不敢蔽，有罪不敢赦，简在帝心。万方有罪，即当朕身，朕身有罪，无及万方！”即此言，汤贵为天子，富有天下，然且不惮以身为牺牲，以祠说于上帝鬼神，即此汤兼也。虽子墨子之所谓兼者，于汤取法焉。且不惟《誓命》与《汤说》为然，《周诗》即亦犹是也。《周诗》曰：“王道荡荡，不偏不党，王道平平，不党不偏，其直若矢，其易若底。君子之所履，小人之所视。”若吾言非语道之谓也，古者文、武为正均分，赏贤罚暴，勿有亲戚弟兄之所阿，即此文、武兼也。虽子墨子之所谓兼者，于文、武取法焉。（《墨子兼爱》）（《泰誓》、《禹誓》、《汤说》、《周诗》，皆墨子之《诗》、《书》也，与孔子之《诗》、《书》同，而删定各异，以行其说。今伪古文采用之人忘之矣。）
　　昔者有三苗大乱，天命殛之，日妖宵出，雨血三朝，龙生庙，犬哭乎市，夏冰，地坼及泉，五谷变化，民乃大振。高阳乃命玄宫。禹亲把天之瑞令，以征有苗。四电诱祗，有神人面鸟身，若瑾以侍，扼矢有苗之祥。苗师大乱，后乃遂几。禹既已克有三苗，焉磨为山川，别物上下，卿制大极，而神民不违，天下乃静。则此禹之所以征有苗也。还至乎夏王桀，天有告命，日月不时，寒暑杂至，五谷焦死，鬼呼国，鹤鸣十夕余。天乃命汤于镳宫，用受夏之大命：“夏德大乱，予既卒其命于天矣，往而诛之，必使汝堪之。”汤焉敢奉率其众，是以乡有夏之境。帝乃使阴暴毁有夏之城，少少有神来告曰：“夏德大乱，往攻之，予必使汝大堪之。予既受命于天，天命融隆火，于夏之城间西北之隅。”汤奉桀众以克有，属诸侯于薄，荐章天命，通于四方，而天下诸侯莫敢不宾服，则此汤之所以诛桀也。还至乎商王纣，天不序其德，祀用失时，兼夜中，十日雨土于薄，九鼎迁止，妇妖宵出，有鬼宵吟，有女为男，天雨肉，棘生乎国道，王兄自纵也。赤乌衔圭降周之岐社，曰：“天命周文王伐殷有国。”泰颠来宾，河出《绿图》，地出乘黄。武王践功，梦见三神，曰：“予既沈渍殷纣于酒德矣，往攻之，予必使汝大堪之。”武王乃攻狂夫，反商之周。天赐武王黄鸟之旗。王既已克殷，成帝之来，分主诸神，祀纣先王，通维四夷，而天下莫不宾，焉袭汤之绪。此即武王之所以诛纣也。（《墨子非攻》）
　　（此言征有苗事，亦必墨子之《书》。经必是旧文，而墨子稍附己意者。儒《书》文王无伐殷事，三分服事，孔子所以发明文王为纯臣也，据《墨子》则有之。必有一家托古者。）
　　昔者圣王为法曰：丈夫年二十，毋敢不处家，女子年十五，毋敢不事人。此圣王之法也。圣王既没，于民次也，其欲蚤处家者，有所二十年处家；其欲晚处家者，有所四十年处家。以其蚤与其晚相践，后圣王之法十年，若纯三年而字子，生可以二三年矣，此不惟使民蚤处家，而可以倍与？（《墨子节用》）
　　（墨子恐人败男女之交，故婚嫁特早。礼：男子三十而娶，女子二十而嫁。故知为墨子改制之托先王也。）
　　故古圣王制为葬埋之法，曰：棺三寸，足以朽体，衣衾三领，足以覆恶。以及其葬也，下毋及泉，上毋通臭，垄若参耕之亩，则止矣。死者既以葬矣，生者必无久哭，而疾而从事，人为其所能，以交相利也。此圣王之法也。今执厚葬久丧者之言曰：“厚葬久丧，虽使不可以富贫众寡、定危治乱，然此圣王之道也。”子墨子曰：“不然。昔者尧北教乎八狄，道死，葬蛩山之阴，衣衾三领，谷木之棺，葛以缄之，既氵犯而后哭；满坎无封，已葬，而牛马乘之。舜西教乎七戎，道死，葬南己之市，衣衾三领，谷木之棺，葛以缄之；已葬，而市人乘之。禹东教乎九夷，道死，葬会稽之山，衣衾三领，桐棺三寸，葛以缄之，绞之不合，通之不坎。掘地之深，下毋及泉，上无通臭，既葬，收余壤其上，垄若参耕之亩，则止矣。若以此若三圣王者观之，则厚葬久丧，果非圣王之道。故三王者，皆贵为天子，富有天下，岂忧财用之不足哉？以为如此葬埋之法。”（《墨子节葬》）
　　（太古不知重魂，惟重尸体。埃及古王陵，至今犹在，裹尸亦在博物院焉。二婢夹我，三良为殉，骊山虽暴，尚是旧俗，故汉陵尚沿其制。乃知孔子之制，已损之尽。制衣衾三领，桐棺三寸，荀子攻之，以为刑徒之礼，而墨子制之，其为托古犹明。韩非所谓孔子、墨翟同称尧、舜，尧、舜不可复生，谁使定尧、舜之真也。）
　　故昔三代圣王，禹、汤、文、武，欲以天之为政于天子，明说天下之百姓，故莫不牛羊，豢犬彘，洁为粢盛酒醴，以祭祀上帝鬼神，而求祈福于天。我未尝闻天下之所求祈福于天子者也，我所以知天之为政于天子者也。故天子者，天下之穷贵也，天下之穷富也。故于富且贵者，当天意而不可不顺。顺天意者，兼相爱，交相利，必得赏。反天意者，别相恶，交相贼，必得罚。然则是谁顺天意而得赏者？谁反天意而得罚者？子墨子言曰：昔三代圣王，禹、汤、文、武，此顺天意而得赏也；昔三代之暴王，桀、纣、幽、厉，此反天意而得罚者也。然则禹、汤、文、武，其得赏何以也？子墨子言曰：其事上尊天，中事鬼神，下爱人。然则桀、纣、幽、厉，得其罚何以也？子墨子曰：其事上诟天，中诟鬼，下贱人。（《墨子天志》）
　　夫爱人利人、顺天之意、得天之赏者，谁也？曰：若昔三代圣王，尧、舜、禹、汤、文、武者是也。尧、舜、禹、汤、文、武焉所从事？曰：从事兼，不从事别。（同上）
　　（墨子少条理，以孔子多条理为别，因以其制托于先王。）
　　何以知天之爱百姓也？吾以贤者之必赏善罚暴也。何以知贤者之必赏善罚暴也？吾以昔者三代之圣王知之。故昔也三代之圣王，尧、舜、禹、汤、文、武之兼爱之天下也，从而利之，移其百姓之意，焉率以敬上帝山川鬼神。（《墨子天志》）
