<!-- { "loadSidebar": true } -->
　　自以为是，不可与入尧舜之道。（《孟子尽心》）
　　夫曰尧舜擅让，是虚言也，是浅者之传，陋者之说也，不知顺逆之理，小大至不至之变者也，未可与及天下之大理者也。世俗之为说者曰：“尧舜不能教化。是何也？”曰：朱、象不化。是不然也。尧舜，至天下之善教化者也，南面而听，天下生民之属，莫不振动从服，以化顺之，然而朱、象独不化，是非尧舜之过，朱、象之罪也。尧舜者，天下之英也。朱、象者，天下之嵬，一时之琐也。今世俗之为说者，不怪朱、象，而非尧舜，岂不过甚矣哉！（《荀子正论》）
　　夫尧舜者，一天下者也，不能加毫末于是矣。（《荀子王制》）
　　请成相，道圣王，尧舜尚贤身辞让，许由、善卷，重义轻利行显明。尧让贤，以为民，泛利兼爱德施均，辨治上下，贵贱有等明君臣。尧授能，舜遇时，尚贤推德天下治，虽有贤圣，适不遇世孰知之？尧不德，舜不辞，妻以二女任以事，大人哉舜，南面而立万物备。舜授禹，以天下，尚得推贤不失序，外不避仇，内不阿亲贤者予。禹劳心力，尧有德，干戈不用三苗服，举舜川亩，任之天下身休息。（《荀子成相》）
　　古者，帝尧之治天下也，盖杀一人、刑二人而天下治。（《荀子议兵》）
　　子夏读《书》毕，见夫子。夫子问焉，“子何为于书？”对曰：“《书》之论事也，昭昭若日月之明，离离若参辰之错行，上有尧舜之道，下有三王之义。商所受于夫子者，志弗敢忘也。虽退而穷居河、济之间，深山之中，壤室编蓬，为户于中，弹琴咏先王之道，则可谓发愤慷慨矣。”（《尚书大传略说》）
　　子张曰：“尧舜之王，一人不刑而天下治。何则？教诚而爱深也。今一夫而被此五刑。”子龙子曰：“未可谓能为书。”孔子曰：“不然也，五刑有此教。”（《尚书大传甫刑》）
　　尧者，高也，饶也，言其隆兴焕炳，最高明也。舜者，推也，循也，言其推行道德，循尧绪也。（《尚书大传略说》）《尧典》可以观美。（《尚书大传甫刑》）
　　《诗》之于事也，昭昭乎若日月之光明，燎燎乎如星辰之错行，上有尧舜之道，下有三王之义。（《韩诗外传》）
　　然则观物之动，而先觉其萌，绝乱塞害，于将然而未行之时，《春秋》之志也，其明至矣。非尧舜之智，知礼之本，孰能当此？（《繁露仁义法》）
　　苟能述《春秋》之法，致行其道，岂徒除祸哉？乃尧舜之德也。（《繁露俞序》）
　　化大行故法不犯，法不犯故刑不用，刑不用则尧舜之功德，此大治之道也。（《繁露身之养》）尧舜之盛，《尚书》载之。（《史记太史公自序》）
　　儒书称尧舜之德，至优至大，天下太平。（《论衡儒增》）
　　五帝三王，颜渊独慕舜者，知己步驺有同也。（《论衡案书》）圣王莫过尧舜。尧舜之治，最为平矣。（《论衡是应》）今文学言治则称尧舜。（《盐铁论相刺》）
　　孟子曰：“尧、舜之道，非远人也，而人不思之耳。”（《盐铁论执务》）
　　（孔子祖述尧舜，孟子言必称尧舜，尤多托以为人道之极，故随事皆称焉。下仿此。）
　　万章问曰：“舜往于田，号泣于旻天，何为其号泣也？”孟子曰：“怨慕也。”万章曰：“父母爱之，喜而不忘。父母恶之，劳而不怨。然则舜怨乎？”曰：“长息问于公明高曰：‘舜往于田，则吾既得闻命矣。号泣于旻天，于父母则吾不知也。’公明高曰：‘是非尔所知也。’夫公明高以孝子之心为不若是恝，我竭力耕田，共为子职而已矣。父母之不我爱，于我何哉？帝使其子九男二女百官牛羊仓廪，备以事舜于畎亩之中，天下之士多就之者。帝将胥天下而迁之焉。为不顺于父母，如穷人无所归。天下之士悦之，人之所欲也，而不足以解忧。好色，人之所欲，妻帝之二女而不足以解忧。富，人之所欲，富有天下而不足以解忧。贵，人之所欲，贵为天子而不足以解忧。人悦之，好色，富贵，无足以解忧者，惟顺于父母可以解忧。人少则慕父母，知好色则慕少艾，有妻子则慕妻子，仕则慕君，不得于君则热中。大孝终身慕父母。五十而慕者，予于大舜见之矣。”（《孟子万章》）
　　孟子曰：天下大悦而将归己。视天下悦而归己，犹草芥也，惟舜为然。不得乎亲不可以为人，不顺乎亲不可以为子。舜尽事亲之道，而瞽瞍厎豫。瞽瞍厎豫而天下化，瞽瞍厎豫而天下之为父子者定。此之谓大孝。（《孟子离娄》）
　　舜为法于天下，可传于后世，我犹未免为乡人也，是则可忧也。忧之如何？如舜而已矣。（《孟子离娄》）
　　大舜有大焉，善与人同，舍己从人，乐取于人以为善，自耕稼陶渔以至为帝，无非取于人者。取于人以为善，是与人为善者也。故君子莫大乎与人为善。（《孟子公孙丑》）
　　如是则舜禹还至，王业还起，功壹天下。名配舜禹，物由有可乐如是其美焉者乎？（《荀子王霸》）昔者，舜之治天下也，不以事诏而万物成。（《荀子解蔽》）
　　好义者众矣，而舜独传者，壹也。（同上）法禹舜而能揜迹者邪？（《荀子赋篇》）
　　昔舜巧于使民，而造父巧于使马。舜不穷其民，造父不穷其马。是舜无失民，造父无失马。（《荀子哀公》）
　　舜不登而高，不行而远，拱揖于天下，而天下称仁。（《尚书大传略记》）昔者舜欲以乐传教于天下。（《吕氏春秋察传》）──右孔子改制后弟子后学皆称尧舜。
　　于乎！不显文王之德之纯，盖曰文王之所以为文也，纯亦不已。（《礼记中庸》）（文王所以为文，即孔子也。孔子之道，纯粹不可以已。）公明仪曰：文王，我师也。（《孟子滕文》）
　　如耻之，莫若师文王。师文王，大国五年，小国七年，必为政于天下矣。（《孟子离娄》）
　　诸侯有行文王之政者，七年之内，必为政于天下矣。（《孟子离娄》）
　　（以文王为师，孔子之法也。文王既没，文不在兹，则师文王而师孔子也。）
　　待文王而后兴者，凡民也。若夫豪杰之士，虽无文王犹兴。（《孟子尽心》）
　　（孟子去孔子少远，义仅私淑，而崛然接大道之传，所谓豪杰也。）
　　昔者文王之治岐也，耕者九一，仕者世禄，关市讥而不征，泽梁无禁，罪人不孥。老而无妻曰鳏，老而无夫曰寡，老而无子曰独，幼而无父曰孤。此四者，天下之穷民而无告者。文王发政施仁，必先斯四者。《诗》云：“哿矣富人，哀此茕独。”（《孟子梁惠》）
　　（文王之政，即孔子井田学校之仁政也。）
　　所谓西伯善养老者，制其田里，教之树畜，导其妻子，使养其老。五十非帛不暖，七十非肉不饱，不暖不饱谓之冻馁。文王之民，无冻馁之老者，此之谓也。（《孟子尽心》）
　　（养老亦孔子之仁政。）
　　伯夷辟纣，居北海之滨，闻文王作，兴曰：“盍归乎来？吾闻西伯善养老者。”太公辟纣，居东海之滨，闻文王作，兴曰：“盍归来乎？吾闻西伯善养老者。”天下有善养老，则仁人以为己归矣。（《孟子尽心》）
　　文王以民力为台为沼，而民欢乐之，谓其台曰灵台，谓其沼曰灵沼，乐其有麋鹿鱼鳖。古之人与民偕乐，故能乐也。（《孟子梁惠》）（灵台亦孔子三雍之制。）
　　文王之囿方七十里，刍荛者往焉，雉兔者往焉，与民同之。民以为小，不亦宜乎？（《孟子梁惠》）
　　宣王问于春子曰：“寡人欲行孝弟之义，为之有道乎？”春子曰：“昔者卫闻之乐正子曰：文王之治岐也，五十者杖于家，六十者杖于乡，七十者杖于朝（朝当作国），见君揖杖。八十者杖于朝，见君揖杖。君曰：趣见客，毋俟朝。以朝乘车端轮，御为仆，送至于家，而孝弟之义达于诸侯。九十杖而朝，见君建杖。君曰：趣见，毋俟朝。以朝车送之舍。天子重乡养，卜筮巫医御于前，祝咽祝哽以食，乘车端轮，胥与就膳彻，送至于家。君如有欲问，明日就其室，以珍从，而孝弟之义达于四海。此文王之治岐也。君如欲行孝弟之大义，盍反文王之治岐？”（《尚书大传略说》）
　　《诗》云：“忧心悄悄，愠于群小。”孔子也。“肆不殄厥愠，亦不陨厥问”。文王也。（《孟子尽心》）
　　由汤至于文王，五百有余岁，若伊尹、莱朱，则见而知之，若文王则闻而知之。由文王至于孔子，五百有余岁，若太公望、散宜生，则见而知之，若孔子则闻而知之。（同上）
　　文王亦可谓大儒已矣。（《韩诗外传》）
　　文王卒受天命，作物配天，制法任地，行三明，亲亲，尚贤，民明教，通于四海。（《大戴记少间》）
　　天之命文王，非涘涘然有声音也。文王在位而天下大服，施政而物皆听命，则行禁则止，摇动而不逆天之道。故曰天乃大命文王，文王受命。（《尚书大传康诰》）
　　若此而不为意者，羞法文王也。（《吕览开春》）
　　──右孔子改制后弟子后学皆称文王。
　　孔子改制考 卷13
　　○孔子改制弟子时人据旧制问难考孔子以布衣改周之制，本天论，因人情，顺时变，裁自圣心，虽游、夏不能赞一辞。然人情多安旧习，难与图始，骤予更革，鲜不惊疑。虽以帝王之力，变法之初，固莫不衔撅惊蹙者，况以一士之力，依托古先，创立新法者哉？后世尊用孔子之制，视为固然。吾考其时，虽高弟子犹彷徨有惑言，况时人耶？今略考当时事实，以着改制之难焉。
　　宰我问：“三年之丧，期，已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火。期，可已矣。”子曰：“食夫稻，衣夫锦，于女安乎？”曰：“安。”“女安则为之！夫君子之居丧，食旨不甘，闻乐不乐，居处不安，故不为也。今女安，则为之！”宰我出，子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎？”（《论语阳货》）
