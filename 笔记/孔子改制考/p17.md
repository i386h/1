<!-- { "loadSidebar": true } -->
　　禹之时，以五音听治，悬钟、鼓、磬、铎，置鼗，以待四方之士。为号曰：“教寡人以道者击鼓，谕寡人以义者击钟，告寡人以事者振铎，语寡人以忧者击磬，有狱讼者摇鼗。”当此之时，一馈而十起，一沐而三捉发，以劳天下之民。此而不能达善效忠者，则才不足也。（《淮南子泛论训》）
　　自古及今，五帝三王，未有能全其行者也。故《易》曰：“小过，亨，利贞。”言人莫不有过，而不欲其大也。（同上）
　　昔者，五帝三王之莅政施教，必用参五。何谓参五？仰取象于天，俯取度于地，中取法于人。（《淮南子泰族训》）──右《淮南子》托古。
　　少君言于上曰：祠灶则致物。致物而丹砂可化为黄金。黄金成，以为饮食器，则益寿。益寿而海中蓬莱仙者可见。见之以封禅，则不死，黄帝是也。（《史记孝武本纪》）
　　（方士谬托黄帝，最易惑人主听闻。）
　　亳人薄诱忌奏祠泰一方，曰：“天神贵者泰一，泰一佐曰五帝。古者，天子以春秋祭泰一东南郊，用太牢，具七日，为坛开八，通之鬼道。”于是天子令太祝立其祠长安东南郊，常奉祠如忌方。其后人有上书，言“古者，天子三年一用太牢具祠神三一，天一，地一，泰一”。天子许之。令太祝领祠之忌泰一坛上，如其方。后人复有上书，言“古者天子常以春秋解祠，祠黄帝用一枭破镜，冥羊用羊，祠马行用一青牡马，泰一、皋山、山君、地长用牛，武夷君用干鱼，阴阳使者以一牛”。令祠官领之如其方，而祠于忌泰一坛旁。（《史记孝武本纪》）
　　（方士谬论，尚多托于先王。）
　　天子既闻公孙卿及方士之言，黄帝以上封禅，皆致怪物，与神通。欲放黄帝，以尝接神仙人蓬莱士，高世比德于九皇，而颇采儒术以文之。（《史记孝武本纪》）
　　（方士既谬托先王，又文饰儒术，其计甚巧。人主所以易为所惑也。）
　　齐人公孙卿曰：“今年得宝鼎，其冬辛巳朔旦冬至，与黄帝时等。”卿有札书曰：“黄帝得宝鼎。宛侯问于鬼臾区。区对曰：黄帝得宝鼎神策，是岁己酉朔旦冬至，得天之纪，终而复始。于是黄帝迎日推策，后率二十岁得朔旦冬至，凡二十推，三百八十年，黄帝仙登于天。”卿因所忠欲奏之。所忠视其书不经，疑其妄。书谢曰：“宝鼎事已决矣，尚何以为？”卿因嬖人奏之。上大说，召问卿。对曰：“受此书申功，申功已死。”上曰：“申功，何人也？”卿曰：“申功，齐人也，与安期生通，受黄帝言，无书，独有此鼎书，曰：‘汉兴，复当黄帝之时，汉之圣者在高祖之孙且曾孙也。宝鼎出而与神通封禅，封禅七十二王，唯黄帝得上泰山封。’申功曰：‘汉主亦当上封，上封则能仙登天矣。黄帝时万诸侯，而神灵之封居七千，天下名山八，而三在蛮夷，五在中国。中国华山、首山、太室、泰山、东莱，此五山，黄帝之所常游与神会。黄帝且战且学仙，患百姓非其道，乃断斩非鬼神者，百余岁然后得与神通。黄帝郊雍上帝，宿三月。鬼臾区号大鸿，死葬雍，故鸿冢是也。其后黄帝接万灵明廷。明廷者，甘泉也。所谓寒门者，谷口也。黄帝采首山铜，铸鼎于荆山下。鼎既成，有龙垂胡髯下迎黄帝。黄帝上骑，群臣后宫从上龙七十余人，龙乃上去。余小臣不得上，乃悉持龙髯。龙髯拔，堕黄帝之弓。百姓仰望。黄帝既上天，乃抱其弓与龙胡髯号。故后世因名其处曰鼎湖，其弓曰乌号。’”（《史记孝武本纪》）
　　（方士托古诞谬，人皆易知，然亦战国之余风。）济南人公玉带上黄帝时明堂图。（《史记孝武本纪》）
　　公玉带曰：黄帝时虽封泰山，然风后、封鉅、岐伯，令黄帝封东泰山，禅凡山，合符，然后不死焉。（同上）（按，公玉带尚托黄帝，而以不死为主，是老子之学派也。）
　　公卿曰：古者祠天地皆有乐，而神祗可得而礼。或曰：泰帝使素女鼓五十弦瑟，悲，帝禁不止，故破其瑟为二十五弦。（《史记孝武本纪》）（汉时以传闻为学，未一儒统，托古之谬说尚纷纷。）
　　──右方士托古。
　　孔子改制考 卷05
　　○诸子争教互攻考（人莫不尊知而火驰，自是而人非。抱有者，咸有之，匪振以私。夫天之道圆，圆则无宗无相，人能之哉？足趺若圆，不能自立。有形体则碍，有墙壁则蔽，奈之何哉？于是坚壁树垒，立沟营家，纷而封哉！自信而攻人，自大而灭人，争政者以兵，争教者以舌，树颏立说，徒党角立，衍而弥溢，佛与婆罗门九十六外道，立坛腾辨。然则诸子互攻，固宜然哉。编其诸说，考古今之故焉。）
　　夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。兼爱，尚贤，右鬼，非命，墨子之所立也，而杨子非之。全性保真，不以物累形，杨子之所立也，而孟子非之。（《淮南子泛论训》）
　　（墨子本孔子后学，杨子为老子弟子。战国时，诸子虽并争，而兼爱以救人，为我以自私，皆切于人情，故徒属极众，与孔子并。故当时杨、墨与儒相攻最多。）
　　墨子贵兼。孔子贵公。皇子贵衷。田子贵均。列子贵虚。料子贵别囿。其学之相非也数世矣，而己皆弇于私也。天，帝，后，皇，辟，公，弘，廓，宏，溥，介，纯，夏，怃，蒙，至，反，皆大也，十有余名，而实一也。若使兼，公，虚，均，衷，平，易，别囿一实，则无相非也。（《尸子广泽》）
　　（皇子、田子、料子之学不传。然尸子以与孔、墨并称，亦其时改制巨子也。贵均，贵别，其学皆可想。）
　　（贵衷不知若何？孟子云“子莫执中”。中、衷音义俱同，殆即一人也。）
　　巫马子谓子墨子曰：“子兼爱天下，未云利也。我不爱天下，未云贼也。功皆未至，子何独自是，而非我哉？”子墨子曰：“今有燎者于此，一人奉水将灌之，一人掺火将益之。功皆未至，子何贵于二人？”巫马子曰：“我是彼奉水者之义，而非夫掺火者之意。”子墨子曰：“吾亦是吾意，而非子之意也。”（《墨子耕柱》）
　　今诸侯异政，百家异说，则必或是或非，或理或乱。（《荀子解蔽》）
　　故惠子从车百乘，以过孟诸，庄子见之，弃其余鱼。鹈胡饮水数斗而不足。祇鲔入口若露而死。智伯有三晋而欲不赡。林类、荣启期衣若县衰，而意不慊。由此观之，则趣行各异，何以相非也？（《淮南子齐俗训》）
　　古者，杨、墨塞路，孟子辞而辟之，廓如也。后之塞路者有矣，窃自比于孟子。或曰：人各是其所是而非其所非，将谁使正之？（《法言吾子》）
　　──右诸子互攻总义。
　　今天下之士君子之书不可胜载，言语不可尽计，上说诸侯，下说列士，其于仁义，则大相远也。何以知之？曰，我得天下之明法以度之。（《墨子天志》）（书不胜载，语不可计，则当时子书多甚，如今诸教之藏经矣。墨子皆遍攻之，以为远于仁义。盖墨子《经上》篇以算言理也。）
　　──右墨攻诸子。
　　禽子问杨朱曰：“去子体之一毛以济一世，汝为之乎？”杨子曰：“世固非一毛之所济。”禽子曰：“假济，为之乎？”杨子弗应。禽子出，语孟孙阳。孟孙阳曰：“子不达夫子之心。吾请言之，有使若肌肤获万金者，若为之乎？”曰：“为之。”孟孙阳曰：“有断若一节，得一国，子为之乎？”禽子默然。有间孟孙阳曰：“一毛微于肌肤，肌肤微于一节，省矣。然则积一毛以成肌肤，积肌肤以成一节。一毛固一体万分中之一物，奈何轻之乎？”禽子曰：“吾不能所以答子。然则以子之言问老聃、关尹，则子之言当矣；以吾言问大禹、墨翟，则吾言当矣。”孟孙阳顾与其徒说他事。（《列子杨朱》）（拔一毛以济天下不为，儒攻之，墨亦攻之，而孟孙阳竟能张其宗旨以绌人。杨朱得此后劲，老学所由遍天下哉！）
　　──右墨攻杨朱。
　　鲁之南鄙人有吴虑者，冬陶夏耕，自比于舜。子墨子闻而见之。吴虑谓子墨子：“义耳义耳，焉用言之哉！”子墨子曰：“子之所谓义者，亦有力以劳人，有财以分人乎？”吴虑曰有。子墨子曰：“翟尝计之矣。翟虑耕天下而食之人矣，盛，然后当一农之耕，分诸天下，不能人得一升粟。籍而以为得一升粟，其不能饱天下之饥者，既可睹矣！翟虑织而衣天下之人矣，盛，然后当一妇人之织，分诸天下，不能人得尺布。籍而为得尺布，其不能暖天下之寒者，既可睹矣！翟虑被坚执锐，救诸侯之患，盛，然后当一夫之战。一夫之战，其不御三军，既可睹矣！翟以为不若诵先王之道，而求其说，通圣人之言，而察其辞。上说王公大人，次匹夫徒步之士。王公大人用吾言，国必治。匹夫徒步之士用吾言，行必修。故翟以为虽不耕而食饥，不织而衣寒，功贤于耕而食之、织而衣之者也。故翟以为虽不耕织乎，而功贤于耕织也。”吴虑谓子墨子曰：“义耳义耳，焉用言之哉！”子墨子曰：“籍设而天下不知耕，教人耕，与不教人耕而独耕者，其功孰多？”吴虑曰：“教人耕者其功多。”子墨子曰：“籍设而攻不义之国，鼓而使众进战，与不鼓而使众进战，而独进战者，其功孰多？”吴虑曰：“鼓而进众者其功多。”子墨子曰：“天下匹夫徒步之士，少知义而教天下以义者，功亦多，何故弗言也？若得鼓而进于义，则吾义岂不益进哉！”（《墨子鲁问》）
　　（吴虑盖丈人、荷蒉、沮、溺之流，专尚躬行，独善其身，自尚其力，然自比于舜，则自命甚至。盖亦当时一巨子，如颜习斋之比。墨子专以救人为主，故辨之甚力。）
　　──右墨攻吴虑。
　　故孔、墨之后，儒分为八，墨离为三，取舍相反不同，而皆自谓真孔、墨。孔、墨不可复生，将谁使定后世之学乎？孔子、墨子俱道尧、舜，而取舍不同，皆自谓真尧、舜。尧、舜不复生，将谁使定儒、墨之诚乎？殷、周七百余岁，虞、夏二千余岁，而不能定儒、墨之真。今乃欲审尧、舜之道，于三千余岁之前，意者其不可必乎？无参验而必之者，愚也。弗能必而据之者，诬也。故明据先王，必定尧、舜者，非愚则诬也。愚诬之学，杂反之行，明主弗受也。墨者之葬也，冬日冬服，夏日夏服，桐棺三寸，服丧三月，世以为俭而礼之。儒者破家而葬，服丧三年，大毁扶杖，世主以为孝而礼之。夫是墨子之俭，将非孔子之侈也，是孔子之孝，将非墨子之戾也。今孝戾侈俭，俱在儒、墨，而上兼礼之。（《韩非子显学》）
　　（孔、墨俱改制，上托尧、舜。韩非在儒、墨外，犹知其托古，故得而攻之。异教相攻，原不足计，然儒、墨之托古可为据矣。）
