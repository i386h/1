<!-- { "loadSidebar": true } -->
　　汤七年旱，禹五年水，民之无卖子者。汤以庄山之金，铸币而赎民之无卖子者，禹以历山之金，铸币而赎民之无卖子者。故天权失，人地之权皆失也。（《管子山权》）
　　昔者，桀霸有天下，而用不足，汤有七十里之薄，而用有余。天非独为汤雨菽粟，而地非独为汤出财物也。伊尹善通移轻重，开阖决塞，通于高下徐疾之策，坐起之费时也。黄帝问于伯高曰：“吾欲陶天下，而以之为一家，为之有道乎？”伯高对曰：“请刈其莞而树之，吾谨逃其蚤牙，则天下可陶而为一家。”黄帝曰：“此若言可得闻乎？”伯高对曰：“上有丹沙者，下有黄金。上有慈石者，下有铜金。上有陵石者，下有铅、锡、赤铜。上有赭者，下有铁。此山之见荣者也。”（《管子地数》）
　　（管子创轻重，开阖矿学，亦托于禹、汤、伊尹、黄帝。）
　　“燧人以来，未有不以轻重为天下也。共工之王，水处什之七，陆处什之三，乘天势以隘制天下。至于黄帝之王，谨逃其爪牙，不利其器，烧山林，破增薮，焚沛泽，逐禽兽，实以益人，然后天下可得而牧也。至于尧、舜之王，所以化海内者，北用禺氏之玉，南贵江汉之珠，其胜禽兽之仇，以大夫随之。”桓公曰：“何谓也？”管子对曰：“令诸侯之子将委质者，皆以双虎之皮，卿大夫豹饰，列大夫豹幨。大夫散其邑粟与其财物，以市虎豹之皮，故山林之人刺其猛兽，若从亲戚之仇。此君冕服于朝，而猛兽胜于外，大夫已散其财物，万人得受其流，此尧、舜之数也。”（《管子揆度》）
　　（又以轻重遍托古皇。然古者人与兽争地，其说或有自来。）
　　管子对曰：“夫昔者，武王有巨桥之粟，贵籴之数。”桓公曰：“为之奈何？”管子对曰：“武王立重泉之戍，令曰‘民自有百鼓之粟者不行’。民举所最粟，以避重泉之戍，而国谷二什倍，巨桥之粟亦二什倍。武王以巨桥之粟二什倍而市缯帛，军五岁毋籍衣于民。以巨桥之粟二什倍而衡黄金百万，终身无藉于民，准衡之数也。”（《管子地数》）
　　（又以轻重之法，托之武王。）
　　昔者，桀之时，女乐三万人，端噪晨乐，闻于三衢，是无不服文绣衣裳者。伊尹以薄之游女工文绣，纂组一纯，得粟百钟于桀之国。夫桀之国者，天子之国也。桀无天下忧，饰妇女钟鼓之乐，故伊尹得其粟而夺之流。此之谓来天下之财。（《管子轻重甲》）
　　管子曰：女华者，桀之所爱也，汤事之以千金。曲逆者，桀之所善也，汤事之以千金。内则有女华之阴，外则有曲逆之阳。阴阳之议合，而得成其天子。此汤之阴谋也。（同上）
　　（此并以阴谋托之汤、伊尹矣。故战国诸子，无事不托古。）
　　（女乐三万，桀之恶未必至是，想亦托也。汤事女华，亦类此。）
　　桓公问于管子曰：“轻重安施？”管子对曰：“自理国，虙戏以来，未有不以轻重，而能成其王者也。”公曰“何谓”？管子对曰：“虙戏作造六峜，以迎阴阳，作九九之数，以合天道，而天下化之。”（《管子轻重戊》）
　　昔者，尧之治天下也，犹埴之在埏也，唯陶之所以为，犹金之在罅，恣冶之所以铸。其民引之而来，推之而往，使之而成，禁之而止。故尧之治也，善明法禁之令而已矣。黄帝之治天下也，其民不引而来，不推而往，不使而成，不禁而止。故黄帝之治也，置法而不变，使民安其法者也。所谓仁义礼乐者，皆出于法，此先圣之所以一民者也。（《管子任法》）
　　尧、舜，古之明主也。天下推之而不倦，誉之而不厌，久远而不忘者，有使民不忘之道也。（《管子形势解》）
　　古者，武王地方不过百里，战卒之众不过万人。然能战胜攻取，立为天子，而世谓之圣王者，知为之之术也。（同上）
　　（武王乘文王戡黎、伐密、伐崇、伐邗之后，三分有二，岂止百里？此皆称孔制，而托之古。）
　　昔者，黄帝得蚩尤，而明于天道，得大常，而察于地利，得奢龙，而辩于东方，得祝融，而辩于南方，得大封，而辩于西方，得后土，而辩于北方。黄帝得六相，而天地治，神明至。蚩尤明乎天道，故使为当时。大常察乎地利，故使为廪者。奢龙辩乎东方，故使为土师。祝融辨乎南方，故使为司徒。大封辨于西方，故使为司马。后土辨乎北方，故使为李。是故春者土师也，夏者司徒也，秋者司马也，冬者李也。
　　昔黄帝以其缓急，作五声以政五钟，令其五钟：一曰青钟，大音；二曰赤钟，重心；三曰黄钟，洒光；四曰景钟，昧其明；五曰黑钟，隐其常。（《管子五行》）
　　（六官之始出管子，而亦托之黄帝。）
　　黄帝立明台之议者，上观于贤也。尧有衢室之问者，下听于人也。舜有告善之旌，而主不蔽也。禹立谏鼓于朝而备讯唉。汤有总街之庭，以观人诽也。武王有灵台之复，而贤者进也。此古圣帝明王，所以有而勿失，得而勿忘者也。桓公曰：“吾欲效而为之，其名云何？”对曰：“名曰啧室之议。”（《管子桓公问》）
　　（管子创议院，亦托先王。）
　　凡万物阴阳两生而参视。先王因其参，而慎所入所出。以卑为卑，卑不可得，以尊为尊，尊不可得，桀、舜是也。先王之所以最重也，得之必生，失之必死者，何也？唯无得之尧、舜、禹、汤、文、武者，己斯待以成天下，必待以生，故先王重之。一日不食比岁歉，三日不食比岁饥，五日不食比岁荒，七日不食无国土，十日不食无畴类、尽死矣。先王贵诚信。诚信者，天下之结也。（《管子枢言》）
　　昔者，圣王之治其民也不然。废上之法制者，必负以耻。财厚博，惠以私，亲于民，正经而自正矣。乱国之道，易国之常，赐赏恣于己者，圣王之禁也。（《管子法禁》）
　　昔者，圣王之治人也，不贵其人博学也，欲其人之和同以听令也。（同上）（此愚民之术，而托之古昔圣王。）
　　昔者，三代之相授也，安得二天下而杀之？贫民伤财，莫大于兵，危国忧主，莫速于兵。此四患者明矣，古今莫之能废也。兵当废而不废，则古今惑也。此二者不废而欲废之，则亦惑也。此二者伤国，一也。黄帝、唐、虞，帝之隆也，资有天下，制在一人，当此之时也兵不废。今德不及三帝，天下不顺，而求废兵，不亦难乎？（《管子法法》）
　　──右管子托古。
　　舜自为诗曰：“普天之下，莫非王土；率土之滨，莫非王臣。”所以见尽有之也。（《吕氏春秋慎人》）
　　（按注，王伯厚云：疑与咸邱蒙同一说，而托之于舜。此见今《诗》，未必为舜。古人随意引用，托古之义明矣。）
　　五帝先道而后德，故德莫盛焉。三王先教而后杀，故事莫功焉。五伯先事而后兵，故兵莫强焉。当今之世，巧谋并行，诈术递用，攻战不休，亡国辱主愈众，所事者末也。夏后相与有扈战于甘泽而不胜，六卿请复之。夏后相曰：“不可，吾地不浅，吾民不寡，战而不胜，是吾德薄而教不善也。”于是乎处不重席，食不贰味，琴瑟不张，钟鼓不修，子女不饬，亲亲长长，尊贤使能，期年而有扈氏服。（《吕氏春秋先己》）
　　（夏启当天地开辟时，安得盛琴瑟钟鼓？与五帝、三王、五伯，皆托也。其言六卿，《周官》说盖出于此。）
　　昔者，神农氏之有天下也，时祀尽敬，而不祈福也。其于人也，忠信尽治，而无求焉。乐正与为正，乐治与为治，不以人之坏自成也，不以人之庳自高也。（《吕氏春秋诚廉》）
　　故子华子曰：厚而不博，敬守一事，正性是喜，群众不周，而务成一能，尽能既成，四夷乃平，唯彼天符，不周而周。此神农之所以长，而尧，舜之所以章也。（《吕氏春秋知度》）
　　尧治天下，伯成子高立为诸侯。尧授舜，舜授禹，伯成子高辞诸侯而耕。禹往见之，则耕在野。禹趋就下风，而问曰：“尧理天下，吾子立为诸侯，今至于我而辞之故何也？”伯成子高曰：“当尧之时，未赏而民劝，未罚而民畏。民不知怨，不知说，愉愉其如赤子。今赏罚甚数，而民争利，且不服，德自此衰，利自此作，后世之乱自此始。夫子盍行乎？无虑吾农事。”协而耰，遂不顾。（《吕氏春秋长利》）
　　尧战于丹水之浦，以服南蛮。舜却苗民，更易其俗。禹攻曹、魏、屈骜、有扈，以行其教。三王以上，固皆用兵也。（《吕氏春秋召类》）
　　神农师悉诸，黄帝师大挠，帝颛顼师伯夷父，帝喾师伯招，帝尧师子州父，帝舜师许由，禹师大成贽，汤师小臣，文王、武王师吕望、周公旦。（《吕氏春秋尊师》）（周公为文子武弟，安得师之？此不待辨。战国人自申其说，无往而不托之古人矣。）
　　尧葬于谷林，通树之。舜葬于纪市，不变其肆。禹葬于会稽，不变人徒。是故先王以俭节葬死也，非爱其费也，非恶其劳也，以为死者虑也；先王之所恶，惟死者之辱也。发则必辱，俭则不发，故先王之葬，必俭，必合，必同。何谓合？何谓同？葬于山林则合乎山林，葬于阪隰则同乎阪隰。此之谓爱人。（《吕氏春秋安死》）
　　维秦八年，岁在涒滩，秋，甲子朔。朔之日，良人请问十二纪。文信侯曰：“尝得学黄帝之所以诲颛顼矣，爰有大圜在上，大矩在下，汝能法之，为民父母。”（《吕氏春秋序意》）
　　凡帝王者之将兴也，天必先见祥乎下民。黄帝之时，天先见大螾大蝼。黄帝曰“土气胜”。土气胜，故其色尚黄，其事则土。及禹之时，天先见草木秋冬不杀。禹曰“木气胜”。木气胜，故其色尚青，其事则木。及汤之时，天先见金刃生于水。汤曰“金气胜”。金气胜，故其色尚白，其事则金。及文王之时，天先见火，赤鸟衔丹书集于周社。文王曰“火气胜”。火气胜，故其色尚赤，其事则火。（《吕氏春秋名类》）
　　（神农之治法，黄帝诲颛顼之言，岂复可考？皆托古之言。百家多称黄帝，故托黄帝之言尤多，发明于此。）
　　神农之教曰：士有当年而不耕者，则天下或受其饥矣，女有当年而不绩者，则天下或受其寒矣。故身亲耕，妻亲绩，所以见致民利也。（《吕氏春秋爱类》）
　　（此亦托古，所谓有为神农之言。神农荒远，安得有遗言乎？）──右吕氏托古。
