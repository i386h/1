<!-- { "loadSidebar": true } -->
　　（《尧典》一字皆孔子作，凡有四证：王充《论衡》：《尚书》自“钦明文思”以下，何人所作也？曰篇家也；篇家者谁也？鸿笔之人也；鸿笔之人何人也？曰孔子也。则仲任尚知此说，其证一。《尧典》制度与《王制》全同，巡狩一章文亦全同。《王制》为素王之制，其证二。文辞若“光被四表，格于上下，克明俊德，以亲九族”等，调谐词整，与《干卦》彖辞爻辞“云行雨施，品物流行，大明终始，六位时成”同，并为孔子文笔，其证三。夏为禹年号，尧、舜时禹未改号，安有夏？而不云蛮夷猾唐猾虞，而云猾夏，盖夏为大朝，中国一统，实自禹平水土后，乃通西域，故周时人动称夷夏、华夏，如近代之称汉、唐。故虽以孔子之圣，便文称之，亦曰猾夏也。证四。《春秋》、《诗》皆言君主，惟《尧典》特发民主义。自“钦若昊天”后，即舍嗣而巽位，或四岳共和，或师锡在下，格文祖而集明堂，辟四门以开议院，六宗以祀，变生万物，象刑以期刑措。若斯之类，皆非常异义托焉。故《尧典》为孔子之微言。素王之巨制，莫过于此！）
　　尧舜氏作，通其变，使民不倦，神而化之，使民宜之。（《易系辞》）
　　孔子、墨子俱道尧舜，而取舍不同，皆自谓真尧舜。尧舜不复生，将谁使定儒墨之诚乎？殷周七百余岁，虞夏二千余岁，而不能定儒、墨之真。今乃欲审尧、舜之道于三千岁之前，意者其不可必乎？无参验而必之者，愚也。弗能必而据之者，诬也。故明据先王、必定尧舜者，非愚则诬也。（《韩非子显学》）
　　（儒墨同道尧舜而相反。当时托尧舜，如许行托神农，百家称黄帝，出于时风，学人颇知之。韩非虽不足信据，而并在儒墨外，谓其无参验，不可必，亦见其时外论。《孝经纬》所谓托先王以明权，非圣人孰可行之？）
　　子曰：“大哉！尧之为君也。”“惟天为大，惟尧则之，荡荡乎民无能名焉。”（《论语泰伯》）
　　（党人称“大哉孔子”，“无所成名”，与孔子称尧同。荀子、列子皆谓五帝不传政，尧无政传，安能名之？）
　　子曰：无为而治者，其舜也与！夫何为哉？恭己正南面而已矣。（《论语卫灵》）
　　子曰：舜其大知也与？舜好问而好察迩言，隐恶而扬善，执其两端，用其中于民。其斯以为舜乎！（《礼记中庸》）
　　子曰：舜其大孝也与？德为圣人，尊为天子，富有四海之内，宗庙飨之，子孙保之。故大德必得其位，必得其禄，必得其名，必得其寿。（同上）孔子曰：舜其至孝矣，五十而慕。（《孟子告子》）
　　故孔子曰：孝弟之至，通于神明，光于四海，舜之谓也。（《新序杂事第一》）
　　孔子曰：《箫韶》者，舜之遗音也。温润以和，似南风之至。其为音，如寒暑风雨之动物，如物之动人，雷动兽禽，风雨动鱼龙，仁义动君子，财色动小人，是以圣人务其本。（《乐纬动声仪》）
　　乐则《韶舞》。（《论语卫灵》）子谓《韶》，尽美矣，又尽善也。（《论语八佾》）以虞录亲乐。（《繁露三代改制》）（孔子录乐取《韶》。《韶乐》即孔子乐，辨见前。）
　　《河图》命纪也。图天地帝王终始存亡之期，录代之矩。使帝王受命用吾道，述尧理代平，制礼放唐之文，化洽作乐，名斯在。（《尚书纬璇机钤》）
　　若稽古帝曰重华，钦翼皇象。建寅，授正朔。（《尚书纬尚书中候》）──右孔子法尧、舜。
　　子畏于匡，曰：文王既没，文不在兹乎？天之将丧斯文也，后死者不得与于斯文也。天之未丧斯文也，匡人其如予何！（《论语子罕》）
　　（孔子以文自任，直继文王，绝不辞让，反复言之，号为“斯文”，并不以为谥法。事出《论语》。此为孔门微言，至可信据。）元年春王正月。王者孰谓？谓文王也。（《公羊》隐元年传）
　　《春秋》曰：“王正月。”《传》曰：“王者孰谓？谓文王也。”（《繁露三代改制》）
　　文王，周始受命之王，天之所命，故上系天端，方陈受命，制正月，故假以为王法。不言谥者，法其生不法其死，与后王共之，人道之始也。（《公羊》隐元年何注）
　　（文王但假为王法，非真王也。又云法生不法死，与后王共之。生文王为谁？非孔子而何？开宗明义，特揭徽号，此为孔门微言。知其本原，乃可通大道。）
　　文王见礼坏乐崩，道孤无主；故礼经三百，威仪三千。正经三百五，动仪三千四。（《礼纬稽命征》）
　　（周文王之时，无礼坏乐崩，然则此文王非孔子而何？故《礼经》三百，《威仪》三千，皆孔子所制。）王者孰谓？谓文王也。疑三代谓疑文王。（《春秋纬元命苞》）
　　引文王者，文王始受命，制法度。（《公羊》文九年何注）
　　王者无求。曰：是子也，继文王之体，守文王之法度。文王之法无求而求，故讥之也。（《公羊》文九年传）
　　（凡后世诵儒书，任儒统，衣儒服，皆所谓继文王之体，守文王之法度者。）
　　孔子曰：“文王既没，文不在兹乎？”文王之文在孔子，孔子之文在仲舒。（《论衡超奇》）
　　孔子曰：“文王既没，文不在兹乎？”文王之文，传在孔子。孔子为汉制文，传在汉也。（《论衡佚文》）（周文王为周制，孔子之文王为汉制。）
　　古者《诗》三千余篇。及至孔子，去其重，取可施于礼义，上采契、后稷，中述殷、周之盛，至幽、厉之缺，始于衽席。故曰《关雎》之乱，以为《风》始，《鹿鸣》为《小雅》始，《文王》为《大雅》始，《清庙》为《颂》始。三百五篇，孔子皆弦歌之，以求合《韶》、《武》、《雅》、《颂》之音。礼乐自此可得而述，以备王道，成六艺。（《史记孔子世家》）
　　子夏问曰：“《关雎》何以为国风始也？”孔子曰：“《关雎》至矣乎！夫《关雎》之人，仰则天，俯则地，幽幽冥冥，德之所藏，纷纷沸沸，道之所行，如神龙变化，斐斐文章。大哉！《关雎》之道也！万物之所系，群生之所悬命也。河洛出书图，麟凤翔乎郊，不由《关雎》之道，则《关雎》之事将奚由至矣哉？夫六经之策，皆归论汲汲，盖取之乎《关雎》。《关雎》之事大矣哉！冯冯翊翊，自东自西，自南自北，无思不服，子其勉强之，思服之，天地之间，生民之属，王道之原，不外此矣。”子夏喟然叹曰：“大哉《关雎》！乃天地之基也。”《诗》曰“钟鼓乐之”。（《韩诗外传》）
　　（“四始”之义，《韩诗》、史迁皆同。此为孔门微言大义。《关雎》、《鹿鸣》、《文王》、《清庙》，皆文王之诗也。《生民》、《公刘》、《思文》，皆文王远祖，而诗反在后。盖孔子以文王至德，托始焉尔。《诗》托始文王，《书》托始尧舜，《春秋》始终之，盖孔子圣心所托焉。自伪毛《诗大序》以风雅颂为四始，于是托始文王之义灭焉。始者，初哉首基之谓，岂可以风雅颂当之？不可通亦极矣。而伪假子夏之作，虽有《史记》、《韩诗》之证，人亦信之，岂不异哉？盖刘歆于孔子大义，无不攻灭如此。）
　　三分天下有其二，以服事殷。周之德，可谓至德也已矣。（《论语泰伯》）
　　（孔子之道，恶争夺而贵让。尧、舜、文王、隐公、泰伯、伯夷，皆贵其让也。子西不欲封孔子，畏其群弟子之多才。孟子、荀子俱谓得百里之地而君之，可朝诸侯，有天下，是当时实事。然孔子虑杀一不辜而不为，其道在春秋末，亦几三分有二，有类文王。故孔子最乐记之，以至德相近也。）
　　内文明而外柔顺，以蒙大难，文王以之。（《易》下经）
　　命之不易，无遏尔躬，宣昭义问，有虞殷自天。上天之载，无声无臭，仪刑文王，万邦作孚。（《大雅文王》）
　　故君子大其不鼓不成列，临大事而不忘大礼，有君而无臣，以为虽文王之战，亦不过此也。（《公羊》僖二十二年传）
　　（托文王以立战法，所谓杀人之中又有礼焉。既不能寝兵，亦不能不为立义也。）文王之祭，事死如事生，孝子之至也。（《公羊》桓八年何注）
　　穆穆文王，于缉熙敬止。为人君止于仁，为人臣止于敬，为人子止于孝，为人父止于慈，与国人交止于信。（《礼记大学》）（托文王为人伦之至。）
　　孔子曰：文王似元年，武王似春王，周公似正月。文王以王季为父，以太任为母，以太姒为妃，以武王、周公为子，以泰颠、闳夭为臣，其本美矣。（《说苑君道》）
　　王者受命，必先祭天，乃行王事。《诗》曰：“济济辟王，左右奉璋。”此文王之郊也。（《诗纬汛历枢》）
　　盖闻孔丘、墨翟，昼日讽诵习业，夜亲见文王、周公旦而问焉。（《吕氏春秋博志》）
　　孔子曰：文王得四臣，丘亦得四友焉。自吾得回也，门人加亲，是非胥附与？自吾得赐也，远方之士日至，是非奔辏与？自吾得师也，前有辉，后有光，是非先后与？自吾得由也，恶言不入于门，是非御侮与？（《尚书大传西伯戡耆》）
　　有间曰：“邈然远望，洋洋乎，翼翼乎，必作此乐也。黯然黑，几然而怅，以王天下，以朝诸侯者，其惟文王乎！”师襄子避席再拜曰：“善，师以为文王之操也。”故孔子持文王之声，知文王之为人。（《韩诗外传》）
　　昔乎仲尼潜心于文王矣，达之。（《法言问神》）
　　文、武之道，未坠于地，在人。贤者识其大者，不贤者识其小者，莫不有文、武之道焉。夫子焉不学，而亦何常师之有？（《论语子张》）
　　子曰：文、武之政，布在方策。其人存，则其政举。（《礼记中庸》）
　　（此三条虽并称文、武，墨子称孔子法周未尝法夏，《中庸》、《论语》称孔子从周，故兼称武王。其实孔子之心，但法文王。武未尽善，孔子有不满意焉。）
　　──右孔子法文王。孟子道性善，言必称尧舜。（《孟子滕文》）
　　（孔子之道托之尧舜，故孟子言必称之。凡孟子之尧舜，即孔子也。）
　　颜渊曰：舜何人也，予何人也，有为者亦若是。（《孟子滕文》）尧舜与人同耳。（《孟子离娄》）
　　尧舜之知而不遍物，急先务也；尧舜之仁不遍爱人，急亲贤也。（《孟子尽心》）（孔子之道，务民义为先，亲贤为大，尧、舜之道也。）
　　尧舜之道，孝弟而已矣。子服尧之服，诵尧之言，行尧之行，是尧而已矣。（《孟子告子》）
　　（孔子之道在仁。孝弟也者，其为仁之本，故尧舜之道，孝弟而已。）
　　欲为君，尽君道，欲为臣，尽臣道，二者皆法尧舜而已矣。不以舜之所以事尧事君，不敬其君者也。不以尧之所以治民治民，贼其民者也。（《孟子离娄》）
