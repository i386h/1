<!-- { "loadSidebar": true } -->
　　（以此言之，不独《诗》、《书》、《礼》、《乐》为三代旧名，《易》、《春秋》亦然。《坤》、《干》之义，不修《春秋》，固墨子所同者也，惟删定不同耳。）
　　孔子弟子七十，养徒三千人，皆入孝出悌，言为文章，行为仪表，教之所成也。墨子服役者百八十人，皆可使赴火蹈刃，死不还踵，化之所致也。（《淮南子泰族训》）
　　孔、墨之弟子皆以仁义之术教导于世。（《淮南子泛真训》）周室衰而王道废，儒、墨乃始列道而议，分徒而讼。（同上）──右儒墨最盛。
　　下有桀、跖，上有曾、史，而儒、墨毕起。（《庄子在宥》）
　　君子之人，若儒、墨者师，故以是非相幰也，而况今之人乎？（《庄子知北游》）
　　庄子曰：“然则儒、墨、杨、秉四，与夫子为五，果孰是邪？”（《庄子徐无鬼》）
　　故有儒、墨之是非，以是其所非，而非其所是。（《庄子齐物》）
　　而儒、墨乃始离跂攘臂乎桎梏之间。意，甚矣哉！其无愧而不知耻也！（《庄子在宥》）
　　儒者伪辞，墨者兼爱。五纪六位，将有别乎？（《庄子盗跖》）墨子贵兼。孔子贵公。（《尸子广泽》）
　　夫祸之始也，犹熛火蘖足也，易止也。及其措于大事，虽孔子、墨翟之贤，弗能救也。（《尸子贵言》）
　　（于时称圣智者，人人皆知有孔子、墨子，故论事辄举以喻理焉。）孔子贵仁。墨子贵兼。（《吕氏春秋不二》）
　　博习辩智如孔、墨。孔、墨不耕耨，则国何得焉？（《韩非子八说》）非有仲尼、墨翟之贤。（《新书过秦》）为儒而踞里闾，为墨而朝吹竽。（《淮南子说山训》）
　　喜武，非侠也；喜文，非儒也。（同上）
　　今取新圣人书，名之孔、墨，则弟子句指而受者必众矣。故美人者，非必西施之种；通士者，不必孔、墨之类，晓然意有所通于物，故作书以喻意，以为知者也。（《淮南子修务训》）
　　当此之时，丰衣博带而道儒、墨者，以为不肖。逮至暴乱已胜，海内大定，继文之业，立武之功，履天子之图籍，造刘氏之貌冠，总邹、鲁之儒、墨，通先圣之遗教。（《淮南子泛论训》）
　　今儒、墨者，称三代文、武而弗行，是言其所不行也。（同上）
　　孔、墨博通，而不能与山居者入榛薄险阻也。（《淮南子主术训》）
　　吴起、张仪，智不若孔、墨，而争万乘之君，此其所以车裂支解也。（同上）
　　夫三年之丧，是强人所不及也，而以伪辅情也；三月之服，是绝哀而迫切之性也。夫儒、墨不原人情之终始，而务以行相反之制。（《淮南子齐俗训》）
　　大夫曰：邹子疾晚世之儒、墨不知天地之弘，昭旷之道。（《盐铁论论邹》）
　　儒、墨内贪外矜，往来游说，栖栖然亦未为得也。（《盐铁论毁学》）（儒、墨大盛，故外人毁之。）
　　山东儒、墨咸聚于江、淮之间，讲议集论。（《盐铁论晁错》）
　　（江、淮大盛，则中原可想。虽淮南王招致之故，亦可见儒、墨之推行矣。）
　　陈王赫然奋爪牙，为天下首事。道虽凶，而儒、墨或干之者，以为无王久矣，道拥遏不得行，自孔子以至于兹，而秦复重禁之，故发愤于陈王也。（《盐铁论褒贤》）
　　昔鲁听季孙之说逐孔子，宋信子冉之计逐墨翟。夫以孔、墨之辩，而不能自免。（《新序杂事》）儒家之宗，孔子也。墨家之祖，墨翟也。（《论衡案书》）
　　（王仲任，后汉时尚知儒、墨之宗派，而对举之。）使当今说道深于孔、墨，名不得与之同立。（《论衡齐世》）
　　上自孔、墨之党，下至孟、荀之徒，教训必作垂文，何也？（《论衡对作》）孔、墨之籍，季孟不肯读。（《论衡自纪》）
　　（孔、墨弟子固多寒士，当时贵人自少从之，必俟学者，乃能相以成学也。）
　　夫未进也，身被三累；已用也，身蒙三害。虽孔子、墨翟不能自免，颜回、曾参不能全身也。（《论衡累害》）
　　（王仲任能知墨翟之短谬，且生在东汉，宗尚孔子，可谓至矣，而开口犹孔、墨并引。盖风俗所沿，顺口辄及，犹今乡曲称考试犹言七篇，论职官犹言五府，沿明之遗说故也。）
　　今墨家非儒，儒家非墨。（《论衡薄葬》）
　　是以孔子栖栖，墨子遑遑，不进与孔、墨合务，而还与黄、老同操，亦贤也。（《论衡定贤》）
　　墨家之论，以为人死无命。儒家之议，以为人死有命。（《论衡命义》）
　　故盗泉、朝歌，孔、墨不由，恶其名也，顺其心也。（《申鉴俗嫌》）
　　──右儒、墨并称。
　　孔子改制考 卷19
　　○鲁国全从儒教考（光之行也最速，必自近而至远者，势也。将使日月所照，霜露所坠，大小远近若一，声教遍于大地，必先行于诸夏。将使楚、魏、齐、秦咸立博士，汉夷四表咸诵六经，必先行于鲁国。康成经学，朱、王理学，皆数十年而遍天下。彼瞿昙之于迦维卫，摩诃末之于麦加，犹然。天山万里，东走碣石，渡海而起泰岱，青青未了，圣神崛兴，云滃雨浡，其居不远，其时甚近，举国而为儒，虽戎马生郊，而弦歌不绝，岂非圣人之大化哉！）
　　鲁人皆以儒教。（《史记游侠列传》）鲁国服儒者之礼，行孔子之术。（《淮南子齐俗训》）──右鲁人从儒通论。
　　达巷党人曰：“大哉孔子！博学而无所成名。”（《论语子罕》）
　　大宰问于子贡曰：“夫子圣者与？何其多能也？”子贡曰：“固天纵之将圣，又多能也。”（同上）
　　陈大夫聘鲁，私见叔孙氏。叔孙曰：“吾国有圣人。”曰：“非孔丘邪？”曰：“是也。”（《列子仲尼》）
　　──右孔子负圣人之誉，吴太宰、鲁叔孙、陈大夫所言，中外皆称之如此。
　　仲尼将为司寇，沈犹氏不敢朝饮其羊，公慎氏出其妻，慎溃氏逾境而徙，鲁之粥牛马者不豫贾，必蚤正以待之者也。居于阙党，阙党之子弟罔不分，有亲者取多，孝弟以化之也。（《荀子儒效》）
　　孔子始用于鲁。鲁人诵之曰：“麛裘而<韦毕>，投之无戾；<韦毕>而麛裘，投之无邮。”用三年，男子行乎涂右，女子行乎涂左，财物之遗者，民莫之举。（《吕氏春秋乐成》）
　　孔子为鲁司寇，道不拾遗，市贾不豫贾，田渔皆让长，而斑白不负戴，非法之所能致也。（《淮南子泰族训》）
　　郈，叔孙氏所食邑。费，季氏所食邑。二大夫宰吏数叛，患之，以问孔子。孔子曰：“陪臣执国命，采长数叛者，坐邑有城池之固，家有甲兵之藏故也。”季氏说其言而堕之。（《公羊》定公十二年解诂）
　　鲁有沈犹氏者，旦饮羊饱之，以欺市人，公慎氏有妻而淫；慎溃氏奢侈骄佚；鲁氏之鬻牛马者善豫贾。孔子将为鲁司寇，沈犹氏不敢朝饮其羊，公慎氏出其妻，慎溃氏逾境而徙，鲁之鬻马牛不豫贾，布正以待之者也。既为司寇，季孟堕郈、费之城，齐人归所侵鲁之地，由积正之所致也。（《新序杂事一》）
　　──右孔子为吏自行其道。
　　秋八月，公及齐侯、邾子盟于顾。齐人责稽首，因歌之曰：“鲁人之皋，数年不觉，使我高蹈。唯其儒书，以为二国忧。”（《左传》哀公二十一年）
　　（当时称孔子书为“儒书”，如今曰称“佛书”、“道藏”，以教名之。鲁人皆从儒教，自尊，故齐人忧之。儒书之盛于当时，虽伪《左》亦传其说也。）
　　鲁人有朝祥而莫歌者，子路笑之。夫子曰：“由，尔责于人终无已夫！三年之丧，亦已久矣夫。”（《礼记檀弓》）（孔子生时创制，鲁人已从其教，行三年之丧。）
　　景公祭路寝，闻哭声，问梁邱据。对曰：“孔子其母死，服丧三年，哭泣甚哀。”（《墨子》佚文）
　　宓子贱治亶父，恐鲁君之听谗人，而令己不得行其术也，将辞而行，请近吏二人于鲁君，与之俱至于亶父。邑吏皆朝，宓子贱令吏二人书。吏方将书，宓子贱从旁时掣摇其肘。吏书之不善，则宓子贱为之怒。吏甚患之，辞而请归。宓子贱曰：“子之书甚不善，子勉归矣。”二吏归报于君，曰：“宓子不得为书。”君曰：“何故？”吏对曰：“宓子使臣书，而时掣摇臣之肘，书恶而有甚怒。吏皆笑宓子，此臣所以辞而去也。”鲁君太息而叹曰：“宓子以此谏寡人之不肖也。寡人之乱子，而令宓子不得行其术，必数有之矣。微二人，寡人几过。”遂发所爱，而令之亶父，告宓子曰：“自今以来，亶父非寡人之有也，子之有也。有便于亶父者，子决为之矣，五岁而言其要。”宓子敬诺，乃得行其术于亶父。三年，巫马旗短褐，衣弊裘，而往观化于亶父。见夜渔者，得则舍之。巫马期问焉，曰：“渔为得也，今子得而舍之，何也？”对曰：“宓子不欲人之取小鱼也，所舍者小鱼也。”巫马旗归告孔子，曰：“宓子之德至矣，使民暗行，若有严刑于旁，敢问宓子何以至于此？”孔子曰：“丘尝与之言曰：诚乎此者刑乎彼。宓子必行此术于亶父也。”（《吕氏春秋具备》）
　　（《王制》：“禽兽鱼鳖不中杀，不鬻于市。”《淮南子主术训》言“先王之法”，“鱼不长尺不得取”。《王制》者，孔子之制也；先王之法者，孔子之法也。宓子贱治亶父，渔者不取小鱼，其殆能行孔子之道也欤？）
　　鲁国之法，鲁人为人妾于诸侯，有能赎之者，取金于府。（《淮南子道应训》）
　　孔子葬鲁城北泗上，弟子皆服三年。三年心丧毕，相诀而去，则哭，各复尽哀，或复留。唯子贡庐于冢上，凡六年然后去。弟子及鲁人往从冢而家者，百有余室，因命曰孔里。鲁世世相传，以岁时奉祠孔子冢，而诸儒亦讲礼乡饮大射于孔子冢。孔子冢大一顷，故所居堂，弟子内，后世因庙藏孔子衣冠琴车书，至于汉，二百余年不绝。（《史记孔子世家》）
　　庄子见鲁哀公。哀公曰：“鲁多儒士，少为先生方者。”庄子曰：“鲁少儒。”哀公曰：“举鲁国而儒服，何谓少乎？”（《庄子田子方》）
　　适鲁，观仲尼庙堂，车服礼器，诸生以时习礼其家。（《史记孔子世家》）
　　──右鲁人尽服孔子之教。事效至先，盖道必行于乡，教必起于近。佛教先行于迦维释族，摩西先行于迦南、犹太，摩诃末先行于麦加，皆自然之理也。
　　昔者，鲁缪公无人乎子思之侧，则不能安子思。（《孟子公孙丑》）缪公之于子思也，亟问，亟馈鼎肉。（《孟子万章》）
　　缪公亟见于子思曰：“古千乘之国以友士，何如？”子思不悦，曰：“古之人有言曰事之云乎，岂曰友之云乎？”（同上）
