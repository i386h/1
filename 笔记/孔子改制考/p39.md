<!-- { "loadSidebar": true } -->
　　乐所由来者尚也，必不可废。有节有侈、有正有淫矣，贤者以昌，不肖者以亡。昔古朱襄氏之治天下也，多风而阳气畜积，万物散解，果实不成，故士达作为五弦瑟，以来阴气，以定群生。昔葛天氏之乐，三人操牛尾，投足以歌八阕：一曰《载民》，二曰《玄鸟》，三曰《遂草木》，四曰《奋五谷》，五曰《敬天常》，六曰《建帝功》，七曰《依地德》，八曰《总禽兽之极》。昔陶唐氏之始，阴多滞伏而湛积，水道壅塞，不行其原，民气郁阏而滞着，筋骨瑟缩不达，故作为舞以倡导之。昔黄帝令伶伦作为律。伶伦自大夏之西，乃之阮隃之阴，取竹于嶰溪之谷，以生空窍厚钧者，断两节间，其长三寸九分，而吹之以为黄钟之宫，吹曰舍少。次制十二筒，以之阮隃之下，听凤凰之鸣，以别十二律，其雄鸣为六，雌鸣亦六，以比黄钟之宫，适合；黄钟之宫，皆可以生之。故曰黄钟之宫，律吕之本。黄帝又命伶伦与荣将，铸十二钟，以和五音，以施英韶，以仲春之月，乙卯之日，日在奎，始奏之，命之曰《咸池》。帝颛顼生自若水，实处空桑，乃登为帝，惟天之合，正风乃行，其音若熙熙凄凄锵锵。帝颛顼好其音，乃令飞龙作效八风之音，命之曰《承云》，以祭上帝。乃令先为乐倡，乃偃寝，以其尾鼓其腹，其音英英。帝喾命咸黑作为声歌，九《招》六《列》六《英》。有倕作为鼙鼓、钟、磬、吹苓、管、埙、篪、鼗、椎钟。帝喾乃令人扌卞，或鼓鼙击钟磬，吹苓展管篪，因令凤鸟、天翟舞之。帝喾大喜，乃以康帝德。帝尧立，乃命质为乐。质乃效山林溪谷之音以歌，乃以麋躭置缶而鼓之，乃拊石击石以象上帝玉磬之音，以致舞百兽。瞽叟乃拌五弦之瑟，作以为十五弦之瑟，命之曰《大章》，以祭上帝。舜立，命延乃拌瞽叟之所为瑟，益之八弦，以为二十三弦之瑟。帝舜乃命质修九《招》、六《列》、六《英》，以明帝德。禹立，勤劳天下，日夜不懈，通大川，决壅塞，凿龙门，降通漻水以导河，疏三江五湖，注之东海，以利黔首。于是命皋陶作为《夏钥》九成，以昭其功。殷汤即位，夏为无道，暴虐万民，侵削诸侯，不用轨度，天下患之。汤于是率六州以讨桀罪，功名大成，黔首安宁。汤乃命伊尹作为《大沄》，歌《晨露》，修九《招》、六《列》以见其善。周文王处岐，诸侯去殷三淫而翼文王。散宜生曰：“殷可伐也。”文王弗许。周公旦乃作诗曰：“文王在上，于昭于天。周虽旧邦，其命维新。”以绳文王之德。武王即位，以六师伐殷。六师未至，以锐兵克之于牧野。归，乃荐俘馘于京太室，乃命周公为作《大武》。成王立，殷民反，王命周公践伐之。商人服象，为虐于东夷。周公遂以师逐之，至于江南，乃为《三象》，以嘉其德。故乐之所由来者尚矣，非独为一世之所造也。（《吕氏春秋古乐》）
　　（按，孔子三百篇，据大戴《投壶篇》，仅传《关雎》、《卷耳》、《葛覃》、《鹊巢》、《驺虞》、《鹿鸣》、《白驹》、《伐檀》八篇。汉时《上之回》、《艾如张》等乐府，至六朝仅传二十四篇。六朝《子夜》、《清鸠》、《白珝》、《乌栖》等曲，至唐时仅传六十余曲。唐时诗皆入律，旗亭雏鬟，皆歌诗人绝句。至宋时，见吴曾《能改斋漫录》，仅传“黄河远上”一诗之节拍。宋词及《九张机》、《滚拍》，其音节元时已亡。今乐府古音传于今者，只有明嘉靖时之魏良辅，若元时北曲之音节，已亡矣。至于乐律，则隋时苏提婆之龟兹二十八调，宋时已亡。宋时十六调至今已亡，笛孔中勾字一调，今亦亡矣。曲乐之音节要眇，宫商分析，尤易舛错，苟失传人，即不可考。由此推之，乐无能传至五百年者。孔子于黄帝、顼、喾相去二千余年，唐、虞、夏、商亦千余岁，安能传至汉章帝时尚舞六代之乐？其为孔子所托无疑，故墨子敢非之也。）
　　禹之法犹存，而夏不世王。（《荀子君道》）
　　（按《论语》、《中庸》、《礼记礼运》称夏礼能言，杞不足征。既不足征，则禹之法度典章，今日安有存乎？此为儒托古无疑矣。）
　　古者百王之一天下，臣诸侯也，未有过封内千里者也。（《荀子强国》）（按，此与孟子所引夏后、殷之盛未有过千里之说，同。）
　　古者汤以亳，武王以滈，皆以百里之地也。（《荀子议兵》）汤居亳，武王居狖，皆百里之地也。（《荀子正论》）
　　（按，《孟子》，齐宣王谓文王之囿七十里，孟子谓“于传有之”，则当时事实也。囿既七十里，以百里大国计之，已占其七分，岂复成国哉？当时境地寥廓，随地皆可迁徙，随地皆可垦拓，非有如今日此疆彼界之严也，则非百里明矣。乃孟子谓文王以百里，荀子谓汤、武皆百里之地，可知百里为孔子之制，托古以明之耳。又《贾子新书》，欲天下之治安，莫若“众建诸侯而少其力”，所谓“力少则易使以义，国小则无邪心”。贾子发明孔子制者也。）
　　凡礼，事生，饰欢也；送死，饰哀也；祭祀，饰敬也；师旅，饰威也。是百王之所同，古今之所一也，未有知其由来者也。（《荀子礼论》）
　　故三年之丧，人道之至文者也，夫是之谓至隆。是百王之所同，古今之所一也。（《荀子礼论》）
　　（按，事生、送死、祭祀、师旅之礼，国家重典也。既为百王所同，则皇皇巨制，彪曜古今，岂有不知厥由来者哉？何以夏礼、殷礼、杞、宋皆不足征？且既为百王所同，何以墨子所称述者又不同也。至墨子丧制三月，孔子三年，故滕文欲行之，父兄百官皆不欲，援引先君以挠之。不然，是为百王所同，古今一致，滕文行之，百官敢诬先君以不孝者哉？可无疑于孔子托先王者矣。）
　　古者什一而藉。古者曷为什一而藉？什一者，天下之中正也。多乎什一，大桀小桀；寡乎什一，大貉小貉。什一者，天下之中正也。什一行而颂声作矣。（《公羊》宣十五年传）
　　（按《孟子》，貉稽言“吾欲二十而取一”。孟子攻之，盖非孔子中正之制也。古无是制，孔子托之耳。）
　　“作三军”。《传》曰：古者上卿、下卿、上士、下士。（《公羊》襄十一年传）
　　（三代前无是制，孔子托之耳。与《管子法法》之言四士说，同。）
　　子曰：大哉！尧之为君也。巍巍乎！惟天为大，唯尧则之。荡荡乎！民无能名焉。（《论语泰伯》）
　　（“民无能名”，固见尧之大，然亦可考见尧无事实流传。凡孔、墨所称，同为托古也。）
　　夫学者载籍极博，犹考信于六艺。《诗》、《书》虽缺，然虞、夏之文可知也。（《史记伯夷列传》）
　　（按三代以上茫昧无稽，列子所谓若觉若梦若存若亡也。虞、夏之文，舍六经无从考信。韩非言尧、舜不复生，将谁使定儒、墨之诚？可见六经中先王之行事，皆孔子托之以明其改作之义。“《诗》、《书》虽缺”句，疑刘歆伪窜。）
　　孔子曰：殷路车为善而色尚白。（《史记殷本纪》）（董子《三代改制质文》篇详言之。孔子立三统之义。）
　　子谓《韶》，尽美矣，又尽善也；谓《武》，尽美矣，未尽善也。（《论语八佾》）
　　（孔子最尊禅让，故特托尧、舜，已详《孔子特尊尧舜篇》。《韶乐》即孔子所定之乐。《繁露三代改制质文》篇：《春秋》应天作新王之事，时正黑统，王鲁，尚黑，绌夏，亲周，故宋，乐宜亲《韶》、《武》，故以虞录亲乐。非孔子之乐而何？）
　　儒者称法古而言訾当世，贱所见而贵所闻。（《盐铁论论诽》）
　　子路问于孔子曰：“请释古之学，而行由之意，可乎？”孔子曰：“不。”（《说苑建本》）
　　今世儒者之说人主，不善今之所以为治，而语已治之功，不审官法之事，不察奸邪之情，而皆道上古之传，誉先王之成功。（《韩非子显学》）（儒者道上古，誉先王，托古以易当世也。）
　　据古人以应当世，犹辰参之错，胶柱而调瑟，固而难合矣。孔子所以不用于世，而孟轲见贱于诸侯也。（《盐铁论相刺》）
　　文学守死渣滓之语而终不移。夫往古之事，昔有之语，已可睹矣。（《盐铁论国病》）
　　今以近世观之，自以目有所见，耳有所闻，世殊而事异。（同上）
　　（此盖当时攻儒者之托古。然则托古之风，沿袭已久，故人皆得知而攻之也。）
　　孔子修成、康之道，述周公之训，以教七十子，使服其衣冠，修其篇籍，故儒者之学生焉。（《淮南子要略》）
　　孔子先反，门人后，雨甚，至。孔子问焉，曰：“尔来何迟也？”曰：“防墓崩。”孔子不应。三。孔子泫然流涕曰：“吾闻之，古者不修墓。”（《礼记檀弓》）
　　易墓，非古也。（同上）
　　（葬义，孟子发之至详，不过备棺椁、蔽骸体而已。孔子重魂不重魄，故有庙祭而无墓祭，《记》所谓送形而往，迎精而反，是也。门人厚葬颜子，犹非之。盖厚葬修墓，乃是旧制，孔子反言非古，正是托古。）
　　孔子曰：五帝出，受图箓。（《尚书纬璇机钤》）帝喾以上，朴略难传；唐、虞以来，焕炳可法。（同上）
　　自三皇以下，天命未去，飨善，使一姓不再命。（《尚书纬帝命验》）
　　河图曰：“仓帝之治八百二十岁，立戊午蔀。”（《尚书纬运期授》）黄帝冠黄文，白帝冠白文，黑帝冠黑文。（《春秋纬合诚图》）黄帝德冠帝位。
　　黄帝请问太一长生之道，太一曰：“齐戒六丁，道乃可成。”黄帝布迹，必稽功务法。
　　黄帝游玄扈洛水上，与大司马容光、左右辅周昌等百二十人临观。凤凰衔图置黄帝前。帝再拜受图。
　　伏羲龙身，牛首，渠肩，达腋，山准，日角，奯目，珠衡，长九尺有一寸。望之广，视之专。（并同上）尧时气充盛，上感皇天，景星出。（《春秋纬感精符》）
　　黄帝坐于扈阁，凤凰衔书至帝前，其中得五始之文。（《春秋纬》卷三十五）
　　（黄帝、伏羲皆茫渺无可考，观于宰我问于孔子曰：“昔者予闻诸荣伊令，黄帝三百年。请问黄帝者人耶？抑非人耶？何以至于三百年乎？”孔子曰：“予！禹、汤、文、武、成王、周公可胜观耶？夫黄帝尚矣，女何以为？先生难言之。”（见《大戴礼五帝德》）然则三皇五帝之事，列子所谓若存若亡，若觉若梦，安有上世之遗书，黄白之帝冠，黄帝观凤凰衔图，伏羲之龙身牛首，瑰矞诡琐，如此之实迹耶？其为称托何疑。）
　　孔子对曰：“生乎今之世，志古之道，居今之俗，服古之服，舍此而为非者，不亦鲜乎？”哀公曰：“然则今夫章甫、句屦、绅带而搢笏者，此皆贤乎？”（《大戴记哀公》）
