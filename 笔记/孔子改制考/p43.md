<!-- { "loadSidebar": true } -->
　　（《论语》为天下功令之书，童习之千年，而此章滋疑，无有能断者。三年之丧，若是《大周通礼》之制，岂有圣门高弟大贤，而恶薄若是，且敢攻难于圣师之前乎？近世虽有不肖子，假有大故，犹不敢公然短为期丧，衣冠犹缘饰蓝白，岂有高弟大贤，日渐圣训，而悖谬过之？若以宰我故陈此论以待圣诲，他事犹可，安有显犯名教，冒不韪恶薄之名，而为此哉？盖三年丧，为孔子新改定之制。期丧，盖是旧俗。宰我故据旧制与孔子论之。今泰西自罗马外，各国及日本服期，用宰我之说也。《记》云：“至亲以期断。三年之丧，加隆焉尔。”已可知期是旧俗，三年是孔子加隆。考三年之丧，自古实无定制。）
　　子张问曰：“《书》云‘高宗三年不言，言乃讙。’有诸？”仲尼曰：“胡为其不然也？古者天子崩，王世子听于冢宰三年。”（《礼记檀弓》）
　　子张曰：“《书》云‘高宗谅阴，三年不言’，何谓也？”子曰：“何必高宗！古之人皆然。君薨，百官总己以听于冢宰三年。”（《论语宪问》）
　　（高宗服三年丧，如后世晋武帝、周武帝、宋孝宗及国朝耳。子张通博，夫何不信而问其有诸？孔子云“古之人皆然”，而又别无所闻，盖孔子所托也。）
　　子张曰：“女子必渐乎二十而后嫁，何也？”孔子曰：“十五许嫁而后从夫，是阳动而阴应，男唱而女随之义也。以为缋组抃织衽者，女子之所有事也，黼黻文章之义，妇人之所有大功也。必十五以往，渐乎二十，然后可以通乎此事；通乎此事，然后乃能上以孝于舅姑，下以事夫养子也。”（《孔丛子嘉言》）
　　（孔子之道：造端夫妇。《诗》存《葛覃》、《桃夭》，言可许嫁。盖婚姻以时，所以慎乎情欲之感也。若旧制尊男抑女，则有过时、不及时者矣。组纮织衽，黼黻文章，二十然后可通。孔子改制而重女学如此。）
　　子见南子，子路不说。夫子矢之曰：“予所否者，天厌之！天厌之！”（《论语雍也》）
　　（孔子立男女远别之制，着于六经，与门人讲论熟矣，而见南子。子路刚者，疑夫子言行之不合也，故夫子呼天以明之。盖当时旧制，见国君必及其夫人，如今泰西诸国皆然。夫子虽改之，初犹未能遽行也。）
　　子路曰：“卫君待子而为政，子将奚先？”子曰：“必也正名乎？”子路曰：“有是哉！子之迂也。奚其正？”子曰：“野哉由也！君子于其所不知，盖阙如也。名不正，则言不顺。言不顺，则事不成。事不成，则礼乐不兴。礼乐不兴，则刑罚不中。刑罚不中，则民无所措手足。故君子名之必可言也，言之必可行也。君子于其言，无所苟而已矣。”（《论语子路》）
　　（考周末诸子并起创教，析言破律，名实混淆。孔子恶其害道，改制亟以正名为先。《春秋》正名分，《王制》诛乱作，咸着斯恉。于是荀子《正名》、董子《深察名号》，皆发明孔子大义，而惠施、公孙龙辈始不得以倍谲诡辨之言惑乱天下，盖二千年之治，皆孔子名学治之也。子路不知，故谬相诘难耳。）
　　子路曰：“桓公杀公子纠，召忽死之，管仲不死，曰：未仁乎？”子曰：“桓公九合诸侯，不以兵车，管仲之力也。如其仁！如其仁！”（《论语宪问》）
　　子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。”（同上）
　　（旧制论人，当如后世儒者责魏征之于太宗，曹彬之于艺祖，薄其德而没其功，而圣人论事，重功不重德，有能救世全民者则与之。《春秋》美齐桓存亡继绝之功，而于管仲无贬辞，二子所由疑问欤？）
　　公仪仲子之丧，檀弓免焉。仲子舍其孙而立其子。檀弓曰：“何居？我未之前闻也。”趋而就子服伯子于门右，曰：“仲子舍其孙而立其子，何也？”伯子曰：“仲子亦犹行古之道也。”子游问诸孔子。孔子曰：“否！立孙。”（《礼记檀弓》）
　　子贡曰：“冕而亲迎，不已重乎？”孔子曰：“合二姓之好，以继万世之后，何谓已重乎？”（《谷梁》桓二年）
　　（子贡尚以亲迎为已重，与宰我疑三年丧为已久，正同。盖皆举旧制以诘难孔子之新制者。）
　　曾子撰斯问曰：“孝文乎驳不同，何？”子曰：“吾作《孝经》，以素王无爵禄之赏，斧钺之诛，故称明王之道。”曾子辟席复坐。子曰：“居，吾语汝。顺逊以避祸灾，与先王以托权。”（《孝经纬钩命诀》）
　　（孔子改制，托先王称素王，此条最明。然骤改旧制，自然文驳不同。曾子亲见之，故讶之如此。）──右孔子改制，弟子据旧制问难。
　　公曰：“寡人愿有言，然冕而亲迎，不已重乎？”孔子愀然作色而对曰：“合二姓之好，以继先圣之后，以为天地社稷宗庙之主，君何谓已重乎？”（《大戴哀公问于孔子》）
　　（亲迎之礼，墨子《非儒》攻为娶妻亲迎，“祇褍若仆”。盖孔子创儒所改定之制也。俟堂俟着，实是旧俗，至今犹行之。孔子作《春秋》，于纪履緰来逆女，发明男下女之大义，讥不亲迎，以为孔子所改定，故哀公疑其已重也。若大周旧制，服行有素，习而安之，俟堂无讥，何有已重之疑乎？）
　　鲁哀公问于孔子曰：“夫子之服，其儒服与？”孔子对曰：“丘少居鲁，衣逢掖之衣；长居宋，冠章甫之冠。丘闻之也，君子之学也博，其服也乡，丘不知儒服。”（《礼记儒行》）
　　（儒服是孔子改制，故哀公见而疑问。孔子逊词答之。然章甫缝掖实为从儒教者所服，（见《孔子创儒篇》）如僧之着僧伽犁然，故谓之儒冠、儒服也。）
　　──右孔子改制，时人据旧制问难。
　　子路有姊之丧，可以除之矣而弗除也。孔子曰：“何弗除也？”子路曰：“吾寡兄弟而弗忍也。”孔子曰：“先王制礼，行道之人皆弗忍也。”子路闻之，遂除之。（《礼记檀弓》）
　　（孔子定姊妹出嫁，降服大功。子路不忍，欲同之昆弟也。当时孔子初改制，故门人随其意之所欲如此。）
　　伯鱼之母死，期而犹哭。夫子闻之，曰：“谁与哭者？”门人曰：“鲤也。”夫子曰：“嘻，其甚也！”伯鱼闻之，遂除之。（《礼记檀弓》）（孔子定母丧期，伯鱼欲同之父。当时初改制，故如此。）
　　──右弟子仍旧制，孔子以所改之制定之。
　　哀公问于有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”（《论语颜渊》）
　　（彻是孔子改定之制，实皆什一。鲁旧制什而取二，故哀公疑其不可行。）──右时人仍旧制，弟子以孔子所改之制告之。
　　曾子谓子思曰：“伋，吾执亲之丧也，水浆不入于口者七日。”子思曰：“先王之制礼也，过之者俯而就之，不至焉者跂而及之。故君子之执亲之丧也，水浆不入于口者三日，杖而后能起。”（《礼记檀弓》）
　　（孔子定制，亲丧，水浆不入口者三日。曾子过之，故子思正之。）
　　子思之母死于卫，赴于子思，哭于庙。门人至，曰：“庶氏之母死，何为哭于孔氏之庙乎？”子思曰：“吾过矣，吾过矣！”遂哭于他室。（《礼记檀弓》）
　　子上之母死，而不丧。门人问诸子思，曰：“昔者子之先君子丧出母乎？”曰：“然。”“子之不使白也丧之，何也？”子思曰：“昔者吾先君子无所失道，道隆则从而隆，道污则从而污。伋则安能？为伋也妻者是为白也母，不为伋也妻者是不为白也母。”故孔氏之不丧出母，自子思始也。（同上）
　　（丧出母是旧制，故孔氏先世行之。孔子改制，不丧出母。）──右孔子改制后，弟子从之而舍旧制。
　　鲁人有朝祥而莫歌者，子路笑之。夫子曰：“由，尔责于人，终无已夫？三年之丧，亦已久矣夫！”子路出。夫子曰：“又多乎哉！逾月则其善也。”（《礼记檀弓》）
　　（朝祥暮歌，义实未善。但制为新创，鲁人能从教已极难得，故孔子不复责之。）──右孔子改制后，时人从之而舍旧制。
　　滕定公薨，世子谓然友曰：“昔者孟子尝与我言于宋，于心终不忘。今也不幸至于大故，吾欲使子问于孟子，然后行事。”然友之邹，问于孟子。孟子曰：“不亦善乎！亲丧，固所自尽也。曾子曰：‘生，事之以礼；死，葬之以礼；祭之以礼，可谓孝矣。’诸侯之礼，吾未之学也。虽然，吾尝闻之矣，三年之丧，齐疏之服，粥之食，自天子达于庶人，三代共之。”然友反命，定为三年之丧。父兄百官皆不欲，曰：“吾宗国鲁先君莫之行，吾先君亦莫之行也，至于子之身而反之，不可。且《志》曰‘丧祭从先祖’。”曰：“吾有所受之也。”谓然友曰：“吾他日未尝学问，好驰马试剑。今也父兄百官不我足也，恐其不能尽于大事。子为我问孟子。”然友复之邹，问孟子。孟子曰：“然不可以他求者也。”（《孟子滕文》）
　　（三年丧若是大周通礼，则鲁如今兖州知府，滕如今滕县知县，安有自伯禽至悼公，自叔绣至文公未行之理？李贤、张居正夺情一事，罗伦、赵用贤、艾中行之流，纷纷弹劾。岂有鲁为周公之国，秉礼之邦，而化外若是乎？至于父兄百官不欲，则又自亲郡王至宗室九卿科道会议无以为然者。如三年丧为周制，何至盈廷悖谬，争议大礼，至于短丧如此？至于引《志》曰，则又援据典文律例，云受之先祖，则又笃守祖宗成法，惊疑违驳如此。必非周制可知。合宰我短丧考之，盖为孔子改制而孟子传教，至易明矣。）
　　齐宣王欲短丧。公孙丑曰：“为期之丧，犹愈于已乎？”孟子曰：“是犹或紾其兄之臂。子谓之姑徐徐云尔，亦教之孝弟而已矣。”王子有其母死者，其傅为之请数月之丧。公孙丑曰：“若此者何如也？”曰：“是欲终之而不可得也，虽加一日愈于已。谓夫莫之禁而弗为者也。”（《孟子尽心》）
　　（如公孙丑言，宣王盖服期，与宰我所请短为期丧合。盖孔子既加隆为三年，自以期为短丧矣。然当时自无定制，与汉人同。王修服丧六年，赵宣二十六年，翟方进三十六日。今泰西亦然。然泰西虽无定制，厚薄听人，然服期为多。故公孙丑以为愈也。）
　　齐宣王谓田过曰：“吾闻儒者亲丧三年。君与父孰重？”田过对曰：“殆不如父重。”王忿然曰：“曷为士去亲而事君？”对曰：“非君之土地，无以处吾亲；非君之禄，无以养吾亲；非君之爵，无以尊显吾亲。受之于君，致之于亲，凡事君以为亲也。”宣王悒然。（《韩诗外传》）
　　（孔子改制，惟亲丧三年，儒者行之，故宣王怪而问之。）
