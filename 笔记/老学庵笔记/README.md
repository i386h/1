<!-- { "loadSidebar": true } -->
老学庵笔记     宋 陆游
    ●卷一
    徽宗南幸至润，郡官迎驾于西津。及御舟抵岸，上御棕顶轿子，一宦者立轿旁呼曰：“道君传语，众官不须远来！”卫士胪传以告，遂退。
    徽宗南幸还京，服栗玉并桃冠、白玉簪、赭红羽衣，乘七宝辇。盖吴敏定仪注云。
    高宗在徽宗服中，用白木御倚子。钱大主入觐，见之，曰：“此檀香倚子耶？”张婕妤掩口笑曰：“禁中用烟脂皂荚多，相公已有语，更敢用檀香作倚子耶？”时赵鼎、张浚作相也。
    建炎苗、刘之变，内侍遇害至多。在秦同老者，自扬州被命至荆楚，前一日还行在，尚未得对，亦死焉。又有萧守道者，日侍左右，忽得罪，绌为外郡监当，前一日出城，遂免。
    临安父老言，苗、刘戕王渊在朝天门外，今都进奏院前。然《日历》及诸公记录皆不书，但云“死于路衢”而已。邵彪所录谓“死于第”，尤非也。
    鼎澧群盗如钟相、杨么（乡语谓幼为么），战舡有车船、有桨船、有海鳅头，军器有□子（其语谓□为铙），有鱼叉，有木老鸦。□子、鱼叉以竹杆为柄，长二三丈，短兵所不能敌。程昌禹部曲虽蔡州人，亦习用□子等，遂屡捷。木老鸦一名不藉木，取坚重木为之，长才三尺许，锐其两端，战船用之尤为便习。官军乃更作灰炮，用极脆薄瓦罐，置毒药、石灰、铁蒺藜于其中，临阵以击贼船，灰飞如烟雾，贼兵不能开目。欲效官军为之，则贼地无窑户，不能造也，遂大败。官军战船亦仿贼车船而增大，有长三十六丈、广四丈一尺、高七丈二尺五寸，未及用而岳飞以步军平贼。至完颜亮入寇，车船犹在，颇有功云。初，张公之行，赵元镇丞相以诗送之云：速宜净埽妖氛了，来看钱塘八月潮。
    鼎澧群盗，惟夏诚、刘衡二砦据险不可破。二人每自咤曰：“除是飞过洞庭湖。”其后卒为岳飞所破，盖语谶云。
    赵元镇丞相谪朱崖，病亟，自书铭旌云：“身骑箕尾归天上，气作山河壮本朝”。
    靖康二年，浙西路勤王兵，杭州二千人，湖州九百一十五人，秀州七百一十六人，平江府一千七百三十八人，常州七百八十五人，镇江府六百人，一路共六千七百五十四人，以二月七日起发，东都之陷已累月矣。
    集英殿宴金国人使，九盏：第一肉咸豉，第二爆肉双下角子，第三莲花肉油饼骨头，第四白肉胡饼，第五群仙炙太平毕罗，第六假圆鱼，第七柰花索粉，第八假沙鱼，第九水饭咸豉旋瓜姜。看食：枣子、髓饼、白胡饼、饼（淳熙）。
    绍兴辛酉与虏交兵，虏遁。议者谓当取寿、颍、宿三州屯重兵，然后淮可保，淮可保然后江可固，惜其不果用也。
    建康城，李景所作。其高三丈，因江山为险固，其受敌惟东北两面，而壕堑重复，皆可坚守。至绍兴间，已二百余年，所损不及十之一。
    汉人入仕，有以赀为郎者，司马相如、张释之是也；有入钱入谷赏以官者，卜式、黄霸是也。入钱谷则今买官之类，以赀则非也。
    秦会之在山东欲逃归，舟辑已具，独惧虏有告者，未敢决。适遇有相识稍厚者，以情告之。虏曰：“何不告监军？”会之对以不敢。虏曰：“不然，吾国人若一诺公，则身任其责，虽死不憾。若逃而获，虽欲贷，不敢矣。”遂用其言，告监军，监军曰：“中丞果欲归耶？吾契丹亦有逃归者，多更被疑，安知公归而南人以为忠也。公若果去，固不必顾我。”会之谢曰；“公若见诺，亦不必问某归后祸福也。”监军遂许之。
    黄元晖为左司谏，论事忤蔡氏，谪昭潭，后复管勾江州太平观。谢表曰：言之未尽，悔也奚追。
    张芸叟作《渔父》诗曰：“家住耒江边，门前碧水连。小舟胜养马，大罟当耕田。保甲元无藉，青苗不著钱。桃源在何处？此地有神仙。”盖元丰中谪官湖湘时所作，东坡取其意为《鱼蛮子》云。
    张德远诛范琼于建康狱中，都人皆鼓舞；秦会之杀岳飞于临安狱中，都人皆涕泣：是非之公如此！
    政和中大傩，下桂府进面具，比进到，称“一副”。初讶其少，乃是以八百枚为一副，老少妍陋无一相似者，乃大惊。至今桂府作此者，皆致富，天下及外夷皆不能及。
    京师承平时，宗室戚里岁时入禁中。妇女上犊车，皆用二小鬟持香球在旁，而袖中又自持两小香球。车驰过。香烟如云，数里不绝，尘土皆香。
    明州江瑶柱有二种：大者江瑶，小者沙瑶。然沙瑶可种，逾年则成江瑶矣。海桧亦有二种。海桧夭矫坚瘦皆天成。又有刻削蟠屈而成者，名土（音杜）桧。海桧绝难致，凡人家所有，大抵土桧也。
    晁以道为明州船场，日日平旦，具衣冠焚香占一卦。一日，有士人访之，坐间小雨，以道语之曰：“某今日占卦有折足之象，然非某也，客至者当之，必验无疑，君宜戒之。”士人辞去，至港口，践滑而仆，胫几折，疗治累月乃愈。
    国初士大夫戏作语云：“眼前何日赤，腰下几时黄？”谓朱衣吏及金带也。宣和间，亲王公主及他近属戚里，入宫辄得金带关子。得者旋填姓名卖之，价五百千。虽卒伍屠酤，自一命以上皆可得。方腊破钱塘时，朔日，太守客次有服金带者数十人，皆朱家奴也。时谚曰：金腰带，银腰带，赵家世界朱家坏。
    仁宗赐宗室名，太祖下曰“世”，太宗下曰“仲”，秦王下曰“叔”，皆兄弟行。“世”即长也。其后“世”字之曾孙又曰“伯”，则失之。
    淳熙己酉十月二十八日，车驾幸候潮门外大校场大阅。是日，上早膳毕出郊，从驾臣僚及应奉官并戎服带子著靴。大阅毕，丞相、亲王以下赐茶。是日，驾出丽正门，入和宁门，沿路官司免起居。
    建炎中，平江造战船，略计其费四百料。八战船长八丈，为钱一千一百五十九贯。四海鹘船长四丈五尺，为钱三百二十九贯。
    荆公素轻沈文通，以为寡学，故赠之诗曰：“悠然一榻枕书卧，直到日斜骑马归。”及作文通墓志，遂云：“公虽不常读书。”或规之曰：“渠乃状元，此语得无过乎？”乃改“读书”作“视书”。又尝见郑毅夫《梦仙》诗曰：“授我碧简书，奇篆蟠丹砂。读之不可识，翻身凌紫霞。”大笑曰：“此人不识字，不勘自承。”毅夫曰：“不然，吾乃用太白诗语也。”公又笑曰：“自首减等。”
    秘阁有端砚，上有绍兴御书一“顽”字。唐有准敕恶诗，今又有准敕顽砚耶。
    潘子贱《题蔡奴传神》云：“嘉中，风尘中人亦如此。呜呼盛哉！”然蔡实元丰间人也。仇氏初在民间，生子为浮屠，曰了元，所谓佛印禅师也。已而为广陵人国子博士李问妾，生定；出嫁郜氏，生蔡奴。故京师人谓蔡奴为郜六。
    绍圣、元符间，汪内相彦章有声太学。学中为之语曰：“江左二宝，胡伸、汪藻。”伸字彦时，亦新安人，终符宝郎。
    曾文清夙兴诵《论语》一篇，终身未尝废。
    先左丞言，荆公有《诗正义》一部，朝夕不离手，字大半不可辨。世谓荆公忽先儒之说，盖不然也。
    靖康国破，二帝播迁。有小崔才人与广平郡王（道君幼子，名□）俱匿民间，已近五十日，虏亦不问。有从官馈以食，遂为人所发，亦不免，不十日虏去矣。城中士大夫可罪至此。
    金贼劫迁宗室，我之有司不遗余力。然比其去，义士匿之获免者，犹七百人，人心可知。
    国初，《韵略》载进士所习有《何论》一首，施肩吾《及第敕》亦列其所习《何论》一首。《何论》盖如“三杰佐汉孰优”、“四科取士何先”之类。
    嘉兴人闻人茂德，名滋，老儒也。喜留客食，然不过蔬豆而已。郡人求馆客者，多就谋之。又多蓄书，喜借人。自言作门客牙，充书籍行，开豆腐羹店。予少时与之同在敕局，为删定官。谈经义滚滚不倦，发明极多，尤邃于小学云。
    张芸叟过魏文贞公旧庄，居者犹魏氏也。为赋诗云：“破屋居人少，柴门春草长。儿童不识字，耕稼郑公庄。”此犹未失为农。神宗夜读《宋□传》，贤其人，诏访其后，得于河朔，有裔孙曰宋立，遗像、谱牒、告身皆在。然宋立者，已投军矣。欲与一武官，而其人不愿，乃赐田十顷，免徭役杂赋云。其微又过于魏氏，言之可为流涕。
    政和末，议改元，王黼拟用“重和”，既下诏矣，范致虚间白上曰：“此契丹号也。”故未几复改宣和。然宣和乃契丹宫门名，犹我之宣德门也，年名则实曰重熙。建中靖国后，虏避天祚嫌名，追谓重熙曰重和耳，不必避可也。
    建炎维扬南渡时，虽甚仓猝，二府犹张盖搭狨坐而出，军民有怀砖狙击黄相者。既至临安，二府因言：“方艰危时，臣等当一切贬损。今张盖搭坐尚用承平故事，欲乞并权省去，候事平日依旧。”诏从之，实惩维扬事也。
    林自为太学博士，上章相子厚启云：“伏惟门下相公，有猷有为，无相无作。”子厚在漏舍，因与执政语及，大骂云：“遮汉敢乱道如此！”蔡元度曰：“无相无作，虽出佛书，然荆公《字说》尝引之，恐亦可用。”子厚复大骂曰：“荆公亦不曾奉敕许乱道，况林自乎！”坐皆默然。
    靖康末，括金赂虏，诏群臣服金带者权以通犀带易之，独存金鱼。又执政则正透，从官则倒透。至建炎中兴，朝廷草创，犹用此制。吕好问为右丞，特赐金带。高宗面谕曰：“此带朕自视上方工为之。”盖特恩也。绍兴三年，兵革初定，始诏依故事服金带。
    建炎初，按景德幸澶州故事，置御营使，以丞相领之，执政则为副使。上御朝，御营使、副先上奏本司事，然后三省、密院相继奏事。其重如此。
    张晋彦才气过人，然急于进取。子孝祥在西掖时，晋彦未老，每见汤岐公自荐。岐公戏之曰：“太师、尚书令兼中书令，是公合作底官职。余何足道。”所称之官，盖辅臣赠父官也，意谓安国且大用耳。晋彦终身以为憾。
    绍兴末，臣公于丑生者数人。或戏以衰健放榜，陈福公作魁，凌尚书景夏末名，张魏公黜落。
    绍兴末，朝士多饶州人。时人吾曰：“诸公皆不是痴汉。”又有监司发荐京官状，以关节欲与饶州人。或规其当先孤寒，监司者愤然曰：“得饶人处且饶人。”时传以为笑。
