<!-- { "loadSidebar": true } -->
    赵广，合淝人，本李伯时家小史。伯时作画，每使侍左右，久之遂善画，尤工作马，几能乱真。建炎中陷贼。贼闻其善画，使图所掳妇人，广毅然辞以实不能画，协以白刃，不从，遂断右手拇指遣去。而广平生实用左手，乱定惟画观音大士而已，又数年乃死。今士大夫所藏伯时观音，多广笔也。
    禁中旧有丝鞋局，专挑供御丝鞋，不知其数。尝见蜀将吴珙被赐数百，皆经俸御者。寿皇即位，惟临朝服丝鞋，退即以罗鞋易之。遂废此局。
    今上初即位，诏每月三日、七日、十七日、二十七日皆进素膳。
    旧制：皇帝曰“御膳”，中宫曰“内膳”。自寿成皇后初立，恳辞内膳，诏权罢。今中宫因之。
    驾头，旧以一老宦者抱绣裹兀子于马上。高庙时犹然，今乃代以阁门宫，不知自何年始也。
    王圣美子韶，元末以大蓬送北客至□。赐宴罢，有振武都头卒，不堪一行人须索，忽操白刃入斫圣美。其子冒死直前护救，中三刀，左臂几断。虞候卒继至，伤者六人，死者一人，圣美脑及耳皆伤甚。明日，不能与虏使相见，告以冒风得疾。虏使戏之曰：“曾服花蕊石散否？”
    前辈传书，多用鄂州蒲圻县纸，云厚薄紧慢皆得中，又性与面黏相宜，能久不脱。
    刘韶美在都下累年，不以家行，得俸专以传书。书必三本，虽数百卷为一部者亦然。出局则杜门校□，不与客接。既归蜀，亦分作三船，以备失坏。已而行至秭归新滩，一舟为滩石所败，馀二舟无他，遂以归普慈，筑阁贮之。
    隆兴中，议者多谓文武一等，而辄为分别，力欲平之。有刘御带者，辄建言谓门状、榜子，初无定制，且僧道职医皆用门状，而武臣非横行乃用榜子，几与胥史卒伍辈同。虽不施行，然哓哓久之乃已。
    饶德操诗为近时僧中之冠。早有大志，既不遇，纵酒自晦，或数日不醒。醉时往往登屋危坐，浩歌恸哭，达旦乃下。又尝醉赴汴水，适遇客舟，救之获免。
    徐师川长子璧，字待价，豪迈能文辞。尝作书万言，欲投匦，极言时政，无所讳避。师川偶见之，大惊，夺而焚之。早死。
    王性之读书，真能五行俱下，往往他人才三四行，性之已尽一纸。后生有投贽者，且观且卷，俄顷即置之。以此人疑其轻薄，遂多谤毁，其实工拙皆能记也。既卒，秦□方恃其父气焰熏灼，手书移郡，将欲取其所藏书，且许以官其子。长子仲信，名廉清，苦学有守，号泣拒之曰：“愿守此书以死，不愿官也。”郡将以祸福诱胁之，皆不听。□亦不能夺而止。
    先君言，旧制，朝参，拜舞而已，政和以后，增以喏。然绍兴中，予造朝，已不复喏矣。淳熙末还朝，则迎驾起居，阖门亦喝唱喏，然未尝出声也。又绍兴中，朝参止磬折遂拜。今阖门习仪，先以笏叩额，拜拜皆然，谓之瞻笏。亦不知起于何年也。
    德寿宫、德寿殿二额，皆寿皇御书，旁署“臣某恭书”四字。今重华宫、重华殿二额，亦用此故事，今上御书。
    予初见梁欧阳传，称在岭南，多致铜鼓，献奉珍异。又云铜鼓累代所无。及予在宣抚司，见西南夷所谓铜鼓者，皆精铜，极薄而坚，文镂亦颇精，叩之冬冬如鼓，不作铜声。秘阁下古器库亦有二枚。此鼓南蛮至今用之于战阵、祭享，初非古物，实不足辱秘府之藏。然自梁时已珍贵之如此，不知何理也。
    杜牧之作《范阳卢秀才墓志》曰：“生年二十，未知古有人曰周公、孔夫子者。”盖谓世虽农夫、卒伍，下至臧获，皆能言孔夫子，而卢生犹不知，所以甚言其不学也。若曰周公、孔子，则失其指矣。
    《酉阳杂俎》云：“茄子一名落苏”，今吴人正谓之落苏。或云钱王有子跛足，以声相近，故恶人言茄子，亦未必然。
    钱王名其居曰握发殿，吴音“握”、“恶”相乱，钱塘人遂谓其处曰：“此钱大王恶发殿也”。
    乾道末，夔路有部使者作《中兴颂》，刻之瞿塘峡峭壁上。明年峡涨，有龙起硖中，适碎石壁，亦可异也。方刻石时，有夔州司理参军以恩榜入官，权教授，出赋题曰：“歌颂大业刻金石。”或恶其佞，谓之曰：“韵脚当云：老于文学乃克为之。”闻者为快。
    秦会之当国，有殿前司军人施全者，伺其入朝，持斩马刀，邀于望仙桥下斫之，断轿子一柱而不能伤，诛死。其后秦每出，辄以亲兵五十人持挺卫之。初，斩全于市，观者甚众，中有一人，郎言曰：“此不了事汉，不斩何为！”闻者皆笑。
    吕元直作相，治堂吏绝严，一日有忤意者，遂批其颊。吏官品已高，惭于同列，乃叩头曰：“故事，堂吏有罪，当送大理寺准法行遣，今乃如苍头受辱。某不足言，望相公存朝廷事体。”吕大怒曰：“今天子巡幸海道，大臣皆著草履行泥泞中，此何等时，汝乃要存事体？待朝廷归东京了，还汝事体未迟在。”吏相顾称善而退。
    秦会之问宋朴参政曰：“某可比古何人？”朴遽对曰：“太师过郭子仪，不及张了房。”秦颇骇，曰：“何故？”对曰：“郭子仪为宦者发其先墓，无如之何，今太师能使此辈屏息畏惮，过之远矣。然终不及子房者，子房是去得底勋业，太师是去不得底勋业。”秦拊髀太息曰：“好。”遂骤荐用至执政。秦之叵测如此。
    洪驹父窜海岛，有诗云：“关山不隔还乡梦，风月犹随过海身。”
    《北户录》云：“岭南俗家富者，妇产三日或足月，洗儿，作团油饭，以煎鱼虾、鸡鹅、猪羊灌肠、蕉子、姜、桂、盐豉为之。”据此，即东坡先生所记盘游饭也。二字语相近，必传者之误。
    护圣杨老说：“被当令正方，则或坐或睡，更不须觅被头。”此言大是。又云：“平旦粥后就枕，粥在腹中，暖而宜睡，天下第一乐也。”予虽未之试，然觉其言之有味。后读李端叔诗云：“粥后复就枕，梦中还在家。”则固有知之者矣。
    陂泽惟近时最多废。吾乡镜湖三百里，为人侵耕几尽。阆州南池亦数百里，今为平陆，只坟墓自以千计，虽欲疏浚复其故，亦不可得，又非镜湖之比。成都摩诃池、嘉州石堂溪之类，盖不足道。长安民契券，至有云“某处至花萼楼，某处至含元殿”者，盖尽为禾黍矣。而兴庆池偶存十三，至今为吊古之地云。
    故都时定器不入禁中，惟用汝器，以定器有芒也。
    遂宁出罗，谓之越罗，亦似会稽尼罗而过之。耀州出青瓷器，谓之越器，似以其类余姚县秘色也。然极粗朴不佳，惟食肆以其耐久，多用之。
    故都李和炒栗，名闻四方。他人百计效之，终不可及。绍兴中，陈福公及钱上阁恺出使虏庭，至燕山，忽有两人持炒栗各十裹来献，三节人亦人得一裹，自赞曰：“李和儿也。”挥涕而去。
    往时执政签书文字卒，著帽，衣盘领紫背子，至宣和犹不变也。
    予童子时，见前辈犹系头巾带于前，作胡桃结。背子背及腋下，皆垂带。长老言，背子率以紫勒帛系之，散腰则谓之不敬。至蔡太师为相，始去勒帛。又祖妣楚国郑夫人有先左丞遗衣一箧，霸有绣者，白地白绣，鹅黄地鹅黄绣，裹肚则紫地皂绣。祖妣云：“当时士大夫皆然也。”
    先左丞平居，朝章之外，惟服衫帽。归乡，幕客来，亦必著帽与坐，延以酒食。伯祖中大夫公每赴官，或从其子出仕，必著帽，遍别邻曲。民家或留以酒，亦为尽欢，未尝遗一家也。其归亦然。
    成都诸名族妇女，出入皆乘犊车。惟城北郭氏车最鲜华，为一城之冠，谓之“郭家车子”。江渎庙西厢有壁画犊车，庙祝指以示予曰：“此郭家车子也。”
    吴几先尝言：“参寥诗云：‘五月临平山下路，藕花无数满汀州’。五月非荷花盛时，不当云‘无数满汀州’。”廉宣仲云：“此但取句美，若云‘六月临平山下路’，则不佳矣。”几先云：“只是君记得熟，故以五月为胜，不然止云六月，亦岂不佳哉！”
    仲翼有书名，而前辈多以为俗，然亦以配周越。予尝见其飞白大字数幅，亦甚工，但诚不免俗耳。
    慈圣曹太后工飞白，盖习观昭陵落笔也。先人旧藏一“美”字，径二尺许，笔势飞动，用慈寿宫宝。今不知何在矣。
    贾表之名公望，文元公之孙也。资禀甚豪，尝谓仕宦当作御史，排击奸邪，否则为将帅攻讨羌戎，馀不足为也。故平居惟好猎，常自饲犬。有妾焦氏者，为之饲鹰鹞。寝食之外，但治猎事，曰：“此所以寓吾意也。”晚守泗州。翁彦国勤王不进，久留泗上。表之面叱责之，且约不复饷其军。彦国愧而去。及张邦昌伪赦至，率郡官哭于天庆观圣祖殿，而焚其赦书伪命，卒不能越泗而南。所试才一郡，而所立如此。许、颍之间猎徒谓之贾大夫云。
    淮南谚曰：鸡寒上树，鸭寒下水。验之皆不然。有一媪曰：“鸡寒上距，鸭寒下嘴耳。”上距谓缩一足，下嘴谓藏其喙于翼间。
    陈亚诗云：“陈亚今年第及第，满城人贺李衙推。”李乃亚之舅，为医者也。今北人谓卜相之士为巡官。巡官，唐、五代郡僚之名。或谓以其巡游卖术，故有此称。然北方人市医皆称衙推，又不知何谓。
    《字说》盛行时，有唐博士耜、韩博士兼，皆作《字说解》数十卷，太学诸生作《字说音训》十卷，又有刘全美者，作《字说偏旁音释》一卷，《字说备检》一卷，又以类相从为《字会》二十卷。故相吴元中试辟雍程文，尽用《字说》，特免省。门下侍郎薛肇明作诗奏御，亦用《字说》中语。予少时见族伯父彦远《和霄字韵诗》云：“虽贫未肯气如霄。”人莫能晓。或叩之，答曰：“此出《字说》霄字，云：凡气升此而消焉。”其奥如此。乡中前辈胡浚明尤酷好《字说》，尝因浴出，大喜曰：“吾适在浴室中有所悟，《字说》直字云：在隐可使十目视者直。吾力学三十年，今乃能造此地。”近时此学既废，予平生惟见王瞻叔参政笃好不衰。每相见，必谈《字说》，至暮不杂他语；虽病，亦拥被指画诵说，不少辍。其次晁子止侍郎亦好之。
    先伯祖中大夫平生好墨成癖，如李庭□、张遇以下，皆有之。李黄门邦直在真定，尝寄先左丞以陈赡墨四十笏，尽以为伯祖寿。晚年择取尤精者，作两小箧，常置卧榻，爱护甚至。及下世，右司伯父举箧以付通判叔父，曰：“先入所宝，汝宜谨藏之。”不取一笏也。
    承平时，滑州冰堂酒为天下第一，方务德家有其法。
