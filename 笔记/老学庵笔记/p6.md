<!-- { "loadSidebar": true } -->
    故都紫霞殿有二金狻猊，盖香兽也。故晏公《冬宴诗》云：“狻猊对立香烟度，交飞组绣明。”今宝玉大弓之盗未得，而奉使至虏庭，率见之，真卿大夫之辱也。
    南齐胡谐之谮梁州刺史范柏年于武帝曰：“欲擅一州。”柏年已受代，帝欲不问。谐之曰：“见虎格得而放上山。”于是赐死。绍圣中，谪元大臣过岭，吕吉甫闻之，嘻笑曰：“捕得黄巢，笞而遣之。”
    颜夷仲为少蓬，尚无出身，久之乃赐第，除西掖。
    予在严州时，得陆海军节度使印，藏军资库，盖节度使郑翼之所赐印也。翼之南渡后死。
    辰、沅、靖州蛮有仡伶，有仡僚，有仡榄，有仡偻，有山徭，俗亦土著，外愚内黠，皆焚山而耕，所种粟豆而已。食不足则猎野兽，至烧龟蛇啖之。其负物则少者轻，老者重，率皆束于背，妇人负者尤多。男未娶者，以金鸡羽插髻；女未嫁者，以海螺为数珠挂颈上。嫁娶先密约，乃伺女于路，劫缚以归。亦忿争叫号求救，其实皆伪也。生子乃持牛酒拜女父母，初亦阳怒却之，邻里共劝，乃受。饮酒以鼻，一饮至数升，名钩藤酒，不知何物。醉则男女聚而踏歌。农隙时至一二百人为曹，手相握而歌，数人吹笙在前导之。贮缸酒于树阴，饥不复食，惟就缸取酒恣饮，已而复歌。夜疲则野宿。至三日未厌，则五日，或七日方散归。上元则入城市观灯。呼郡县官曰大官，欲人谓己为足下，否则怒。其歌有曰：“小娘子，叶底花，无事出来吃盏茶。”盖《竹枝》之类也。诸蛮惟仡伶颇强，习战斗，他时或能为边患。
    童贯平方寇时，受富民献遗。文臣曰“上书可采”，武臣曰“军前有劳”，并补官，仍许磨勘，封赠为官户。比事平，有司计之，凡四千七百人有奇。
    吴元中丞相在辟雍，试经义五篇，尽用《字说》，援据精博。蔡京为进呈，特免省赴廷试，以为学《字说》之功。及作相，上章乞复《春秋》科，反攻王氏。徐择之时为左相，语人曰：“吴相此举，虽汤、武不能过。”客不解。择之曰：“逆取而顺守。”元中甚不能平。
    姚平仲谋劫虏寨，饮庙以询种彝叔，彝叔持不可甚坚。及平仲败，彝叔乃请速再击之，曰：“今必胜矣。”或问：“平仲之举为虏所笑，奈何再出？”彝叔曰：“此所以必胜也”然朝廷方上下震惧，无能用者。彝叔可谓知兵矣。
    綦翰林叔厚《谢宫祠表》云：“杂宫锦于渔蓑，敢忘君赐；话玉堂于茆舍，更觉身荣。”时叹其工。又有一表云：“欲挂衣冠，尚低回于末路；未先犬马，傥邂逅于初心。”尤佳。
    秘书新省成，徽庙临幸，孙叔诸参政作贺表云：“蓬莱道山，一新群玉之构；勾陈羽卫，共仰六飞之临。”同时无能及者。
    钱逊叔侍郎，少时溯汴，舟败溺水，流二十里，遇救得不死，旬日犹苦腰痛，不悟其故。视之，有手迹大如扇，色正青，五指及掌宛然可识，若擎其腰间者。此其所以不死也耶？
    辽相李俨作《黄菊赋》，献其主耶律弘基。弘基作诗题其后以赐之，云：“昨日得卿黄菊赋，碎剪金英填作句。袖中犹觉有馀香，冷落西风吹不去。”
    会稽法云长老重喜，为童子时，初不识字，因扫寺郎，忽若有省，遂能诗。其警句云：“地炉无火客囊空，雪似杨花落岁穷。拾得断麻缝坏衲，不知身在寂寥中。”程公辟修撰守会稽，闻喜名，一日召之与游蕺山上方院，索诗。喜即吟云：“行到寺中寺，坐观山外山。”盖戏用公辟体也。
    吕吉甫在北都，甚爱晁之道。之道方以元符上书谪官，吉甫不敢荐，谓曰：“君才如此，乃自陷罪籍，可惜也。”之道对曰：“咏之无他，但没著文章处耳。”其恃气不挠如此。
    晁之道与其弟季比同应举，之道独拔解。时考试官葛某眇一目，之道戏作诗云：“没兴主司逢葛八，贤弟被黜兄荐发。细思堪羡又堪嫌，一壁有眼一壁瞎。”
    张文潜生而有文在其手，曰“耒”，故以为名，而字文潜。
    张文潜《虎图诗》云：“烦君卫吾寝，起此蓬荜陋。坐令盗肉鼠，不敢窥白昼。”讥其似猫也。
    白乐天有《忠州木莲》诗。予游临邛白鹤山寺，佛殿前有两株，其高数丈，叶坚厚如桂，以仲夏发花，状如芙蕖，香亦酷似。寺僧云：花拆时有声如破竹。然一郡止此二株，不知何自至也。成都多奇花，亦未尝见。
    旧制，两省，中书在门下之上，元丰易之。
    旧制，丞相署敕皆著姓，官至仆射则去姓。元丰新制，以仆射为相，故皆不著姓。
    徐敦立言：往时士大夫家，妇女坐椅子兀子，则人皆讥笑其无法度。梳洗床、火炉床家家有之，今犹有高镜台，盖施床则与人面适平也。或云禁中尚用之，特外间不复用尔。
    顷岁驳放秦埙等科名，方集议时，中司误以“驳”为“剥”。众虽知其非，畏中司者护前，遂皆书曰“剥”，可以一笑。
    余深罢相，居神州，第中有荔枝，初实绝大而美，名曰亮功红。亮功者，深家御书阁名也。靖康中，深谪建昌军。既行，荔枝不复实。明年，深归，荔枝复如故。乃知世间富贵人皆有阴相之者。
    绍圣中，蔡京馆院辽使李俨，盖泛使者，留馆颇久。一日，俨方饮，忽持盘中杏曰：“来未花开，如今多幸。”京即举梨谓之曰：“去虽叶落，未可轻离。”
    宣和末，黄安时曰：“乱作不过一二年矣。天使蔡京八十不死，病亟复苏，是将使之身受祸也。天下其能久无事乎！”
    唐拾遗耿纬《下□喜叔孙主簿郑少府见过诗》云：“不是仇梅至，何人问百忧。”苏子由作绩溪令时，有《赠同官》诗云：“归报仇梅省文字，麦苗含穗欲蚕眠。”盖用纬语也。近岁均州版本，辄改为“仇香”。
    僧宗昂住会稽能仁寺。有故相寓寺中，已而复相，宗昂被敕住持。郎官马子约题诗法堂壁间曰：“十年衰病卧林泉，鹭群飞竞刺天。黄纸除书犹到汝，固知清世不遗贤。”
    慎东美字伯筠，秋夜待潮于钱塘江，沙上露坐，设大酒樽及一杯，对月独饮，意象傲逸，吟啸自若。顾子敦适遇之，亦怀一杯，就其樽对酌。伯筠不问，子敦亦不与之语。酒尽各散去。伯筠工书，王逢原赠之诗，极称其笔法，有曰：“铁索急缠蛟龙僵。”盖言其老劲也。东坡见其题壁，亦曰：“此有何好，但似篾束枯骨耳。”伯筠闻之，笑曰：“此意逢原已道了。”今惟丹阳有《戴叔伦碑》，是其遗迹。
    予为福州德宁县主簿，入郡，过罗源县走马岭，见荆棘中有崖石，刻“树石”二大字，奇古可爱。即令从者□除观之，乃“子翁所赏树石”六字，盖苏舜元书也。因以告县令项膺服，善作栏护之云。
    铜色本黄，古钟鼎彝器大抵皆黄铜耳。今人得之地中者，岁久色变，理自应耳。今郊庙所制，乃以药熏染令苍黑，此何理也？
    曾子开封曲阜县子，谢任伯封阳夏县伯。曲阜今仙源县，阳夏今城父县，方疏封时，已无二县矣，司封殆失职也。
    蔡京为太师，赐印文曰“公相之印”，因自称“公相”。童贯亦官至太师，都下人谓之“媪相”。
    馆职常苦俸薄，而吏人食钱甚厚。周子充作正字时，尝戏曰：“岂所谓省官不如省吏耶？”都下旧谓馆职为省官，故云。
    赵相初除都督中外军事，孙叔诸参政时为学士，当制，请曰：“是虽王导故事，然若兼中外，则虽陛下禁卫三衙皆统之，恐权太重，非防微杜渐之意。”乃改为都督诸路军马。制出，赵乃知之，颇不乐。
    吕居仁诗云：“蜡烬堆盘酒过花。”世以为新。司马温公有五字云：“烟曲香寻篆，杯深酒过花。”居仁盖取之也。
    茶山先生云：徐师川拟荆公“细数落花因坐久，缓寻芳草得归迟”，云“细落李花那可数，偶行芳草步因迟”。初不解其意，久乃得之。盖师川专师陶渊明者也。渊明之诗，皆适然寓意而不留于物，如“悠然见南山”，东坡所以知其决非望南山也。今云细数落花，缓寻芳草，留意甚矣，故易之。又云：荆公多用渊明语而意异，如“柴门虽设要常关，云尚无心能出岫。”要字能字，皆非渊明本意也。
    傅丈子骏奏事，误称名，退而移文阁门，请弹奏。阁门以殿上语非有司所得闻，不受，子骏乃自劾。诏放罪。
    从舅唐仲俊，年八十五六，极康宁。自言少时因读《千字文》有所悟，谓“心动神疲”四字也，平生遇事未尝动心，故老而不衰。
    永清军者，贝州也，王则据州叛，既平，改州曰恩州，而削其节镇。及宣和中复幽州，乃建为永清军节度，以命郭药师。药师果亦叛，盖不祥也。
    绍圣中，贬元人苏子瞻儋州，子由雷州，刘莘老新州，皆戏取其字之偏旁也。时相之忍忮如此。
    鲁直诗有《题扇》“草色青青柳色黄”一首，唐人贾至、赵嘏诗中皆有之。山谷盖偶书扇上耳。至诗中作“吹愁去”，嘏诗中作“吹愁却”，却字为是。盖唐人语，犹云“吹却愁”也。
    周子充言：退之《黄陵庙碑》辨“陟方”事，非也。古盖谓适远为陟，《书》曰：“若陟遐必自迩。”犹今人言上路也。岂得云南方地势下耶？
    常，字子然，河朔人，本农家。一村数十百家皆常氏，多不通谱。子然既为御史，一村之人名皆从玉，虽走史铃下皆然，无如之何。子然乃名子曰任、佚、美、向，谓周任、史佚、子美、叔向也，意使人不可效耳。
    汤丞相封庆国公，命下，汤公谓此仁宗赐履之国，自天圣以来，无封者，欲请避之。或曰：“何执中尝封庆国公矣。”汤公曰：“执中不知引避，此何足为法哉！”卒辞之，改封岐。
    古所谓长夜之饮，或以为达旦，非也。薛许昌《宫词》云：“画烛烧阑暖复迷，殿帷深密下银泥。开门欲作侵晨散，已是明朝日向西。”此所谓长夜之饮也。
    王逸少《笔经》曰：“有人以绿沉漆竹管及镂管见遗。”老杜所谓“苔卧绿沉枪”，盖谓是也。
    欧阳公、梅宛陵、王文恭集，皆有《小桃》诗。欧诗云：“雪里花开人未知，摘来相顾共惊疑。便当索酒花前醉，初见今年第一枝。”初但谓桃花有一种早开者耳。及游成都，始识所谓小桃者，上元前后即著花，状如垂丝海棠。曾子固《杂识》云：“正月二十间，天章阁赏小桃。”正谓此也。
