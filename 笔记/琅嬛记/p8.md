<!-- { "loadSidebar": true } -->
    女仙晓晕能酿游仙酒，饮之而卧，梦历蓬莱赤水，遇安期王乔，王母飞琼之属，采芝为车，驱龙为马，无所不至。又睹金书玉简，字光灼烁，多至言妙道，初觉不转身尚能记一二策，时有梵语者，则不能记耳。今人有游仙咒曰“果齐寝气八垓台戾如律令敕”，诵七遍，书符酒上，饮卧，亦能如是。（《玄虚子仙志》）
    先君子言昔有少年博洽典籍，其兄为商远归，携一鸟卵，问其弟曰：“鸟卵皆圆，此独方，何也？”少年曰：“鸟卵而方，有白无黄。”破之果然。问何以知之，曰“见成丁《百鸟志》”。（《采兰杂志》）
    水仙子为南溟夫人侍者，手恒弄一圆石如鸟卵，色类玉。后以赠青霞君，青霞君以为经镇。一日诵阴符经，忽大风雨，其石裂破，有一虫走出，状若绿螈，就砚池饮少水，乘风雨飞去，盖龙也。石随合，略无缝痕。（《修真录》）
    鹤一名仙子，一名沈尚书，一名蓬莱羽士。（《采兰杂志》）
    试莺自言能作独自舞，宋迁求其一舞而不可得，因呼为“羊公鹤”。（《真率斋笔记》）
    卓文君闺中庭内有一井，文君手汲则甘香，用以沐浴则滑泽鲜好。他人汲之，与常井等沐浴亦不少异。至今尚存，即文君井也。（《采兰杂志》）
    张牧过点苍山，拾一圆石，径寸，明于水晶。映月视之则有绿树荫，荫下有一女子坐绳床，观白兔捣药。兔不停杵，树叶若风动，女子亦时时以手拂鬟髻或微笑，意其为嫦娥也。一夕召客看，月出以视之，忽跃入空中，明于月，不知所之。（《采兰杂志》）
    等师劝修净土，以信为入门之要，一切世法亦不痛禁。第云勿谈人过，饮酒不至醉，茹荤不至杀生，房室不至于邪，治本业。有余暇随地闭目端坐，心念佛号，目观佛容，一年半载后念观稍熟，即行住坐卧皆可为之，至于梦中亦得见佛，此乃必成之验也。此僧又有奇术，与人共坐静室，能摄其神，共游安养境界，大都与阿弥经所说仿佛。是人既神游一二次，则梦中所见往往类之，其梦游既多，则临终灵性自无他往，必西方无疑也。由是从者甚众，皆得往生，大有奇验，至有现形报其家者。然则净土之说，固可不信乎？（《安养记》）
    有女子卸冠者，奉观音大士甚肃，比丘尼往往劝其修净土，云当作观音观，观其法身，愈大愈妙。自此夜恒梦见之，然甚小，若妇人钗头玉佛状。一日其夫寄一玉观音，类梦中所见，自是奉之益笃。（《禅林实语》）
    大历中有一奇童某，能诗，性至孝，读书处供观世音两尊，平明焚香，礼大士为父母。祝厘逾年，两大士俱现形，摩奇童顶曰：“汝勉终此志，吾默汝。”倏不见。因名其所居室曰“二观斋”，文思大进。（《禅林实语》）
    南水晶极佳者不分厚薄，映空若无。昔李少君谓武帝曰：“甲帐仙姝有欲现形与帝见者，第云‘世人浊气不可得近，必斋戒，封闭殿门以须，我当升于殿上空中一见耳。’”及期请帝见于殿前，于殿屋上见仙姝凌空而上，足悬三尺，身被五彩，绣带飘摇，容色娟秀，世所未见。帝拜之。仙姝袖中出金字篆书掷下与帝，其言多秘，帝于是愈益思尽见诸神仙矣。后有人言少君以水晶设机，令其上可以立人，使一女子习之，着男服匿入殿中，及期如法行之。帝谓“真仙姝也”。少君罔上，大都此类，上终不察焉。（《贾子说林》）
    贞元中有周存者，性喜放生，尝放一鲤鱼，戏为诗极佳，陆贽称之。末云：“倘若成龙去，还施润物功。”后入试，试题为《白云向空尽》。诗既成，苦于无结，忽忆鲤鱼诗，因改二字云：“倘若从龙出，还施润物功。”遂得通籍。（《林下诗谈》）
    杨景猷有文燕香炉。（《采兰杂志》）
    方乔既与紫竹遇，一睹其状，更不可见，昼夜思之，面貌恍惚，中心拂郁。每入，见卖美女图者，辄取视，冀其有相肖者。或狭邪妓馆，无不留意，用计万端，竟无其人。终日悲叹，几成痼疾，有寄情诗曰“眉如远岫首如螓，但得相思不得亲。若使画工图软障，何妨百日唤真真。”一日遇一道士出一锦囊，内有古镜，谓乔曰：“子之用心诚通神明。吾有此纯阳古镜，藏之久矣，今以奉赠。此镜一触至阴之气，留影不散。子之所遇少女至阴独钟，试使人照之，即得其貌矣。然后令画工图之，何有也？所留之影，伺此女一得阳精，影即散去，他物尽然。”又戒乔不可照日，一照即飞入日宫，散为阳气矣。乔试之果然。紫竹以白玉盘螭匣宝而藏之，镜背有篆书云“火府百炼纯阳宝镜”。（《本传》）
    昔有一士人与邻女有情，一日饮于女家，惟隔一壁而无由得近。其人醉，隐几卧，梦乘一玄驹入壁隙中，隙不加广，身与驹亦不减小，遂至女前。下驹与女欢久之，女送至隙，复乘车而出。觉甚异之，视壁孔中有一大蚁在焉，故名蚁曰“玄驹”。（《贾子说林》）
    南蕃白胡山出描，睛极多且佳，他处不及也。古传此山有胡人，遍身俱白，素无生业，惟畜一猫，猫死埋于山中，久之猫忽现梦焉，曰：“我已活矣。不信者可掘观之。”及掘，猫身已化，惟得二睛坚滑如珠，中间一道白，横搭转侧分明，验十二时无误，与生不异。胡人怪之。夜又现梦，云埋此于山之阴，可以变化无穷，中一颗赤色有光者，吞之得仙。胡掘得，遂集山人，置酒食为别，及吞，即有一猫如狮子负之，腾空而去，至今此山最多猫睛。猫睛一名狮负，仙女上玄宗狮负二枚，即此。玄宗藏于牡丹钿合中，以验时。（《志奇》）
    文士冠有文章，好读书，凿壁悬梁，无以逾也。尝有客过，称云来顶上谢临风，怀中出一书投之曰：“习此始可以为文士之冠矣。”士冠览而异之，问撰者姓名，不告，第援笔书于髹几曰：“彼何人？斯三江之右，金钩煌煌，风吹草覆。”（《采兰杂志》）
