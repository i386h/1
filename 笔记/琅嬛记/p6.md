<!-- { "loadSidebar": true } -->
    君子国有凤凰岭，出天狗，一名胎詹。女仙与族雪道君各以玉膏炼成上药，以相馈遗。（《修真录》）
    金母召群仙，宴于赤水，命谢长珠鼓拂云之琴，舞惊波之曲。坐有碧金鹦鹉杯，白玉鸬鹚杓，杯干则杓自挹，欲饮则杯自举，故太白诗云：“鸬鹚杓鹦鹉杯”，非指广南海螺杯杓也。（《谢氏诗源》）
    王维为岐王画一大石，信笔涂抹，自有天然之致。王宝之，时罘恩间独坐注视，作山中想，悠然有余趣。数年之后，益有精彩。一旦大风雨中雷电俱作，忽拔石去，屋宇俱坏。不知所以，后见空轴，乃知画石飞去耳。宪宗朝，高丽遣使言几年月日大风雨中，神嵩山上飞一奇石，下有王维字印，知为中国之物，王不敢留，遣使奉献。上命群臣以维手迹较之，无毫发差谬。上始知维画神妙，遍索海内，藏之宫中，地上俱洒鸡狗血压之，恐飞去也。（《丹青记》）
    应元少年悟道，恒曰天地内外前后百千万亿劫事不知，非圣人也。胸中有分毫之知，亦非圣人也。或曰：“胸中既无知，又安能得知？”应元曰：“汝知所以不知，我不知所以知。”其人取十九史中最僻一人事业试之，应元屈指历历言之，若亲识其人。尚曰：“此大略耳。若审言之，则自生至死，一日一时无不可也。”其人即指史传曰：“此处多不合，何耶？”应元笑曰：“非我不合史，乃史不合我也。子谓史可皆信乎？”其人尚犹豫，因遣人觅平生不相识者数人来面试之，应元即一一言其往事，惟大过则为隐之。数人无不魂动股栗，叩头不已。至问未来穷通得失，则曰“勉之而已。”其后应元誓不言此，日惟与入饮酒笑谈，而恒在山中觅药草救人。（《妙观雅言》）
    河伯宴伯禹于河上，献亥既之珠、透山光玳瑁、五灰陈兆大龟、延螭翥凤鲛绡百两、宜土四时宝华珊瑚树五十株，人间所无奇宝，不可胜数。禹悉不受，惟受河图及大龟、珊瑚树两株而行。大龟者，以桃柳松柏榆树灰藏于{寻}竹椟中，欲卜，先斋戒三日，加灰于龟背，穆布于坛上，主人具圭璧，史策祝曰：“某祗告于玉灵大君，厥有某事未知吉凶。惟尔有灵，其实图之，昭格时命。”礼毕视龟，吉凶之辞已在灰上矣。珊瑚树，禹树舜朝堂左右，及禹受禅，树上五色气光明烛天。禹崩，启践祚，四时花开如故。至太康荒逸，弗恤国事，树死。亥既珠者，夜中宴乐，悬于殿中，光彻如白日，客甫持觞，而珠中众音互作，宴罢，音亦已。玳瑁者，其光能隔山照见五丈，山之小大不论，即隔墙亦只五丈而已。（《贾子说林》）
    杨与月华别曰：“少日即来。”不觉爽期。及归，姚不即见之，杨戏书一句送曰：“女姚虽美，只如半朵桃花。”姚正怒，索笔对曰：“人信为高，莫费一番言说。”杨愈益奇之。（《本传》）
    《缝衣诗》自太宗宫人孟浩然后，鲜睹佳者。近惟谢幼睿一首字字精工，不啻青出于蓝也。诗曰“懒向妆台理晓妆，为郎独自制衣裳。金针入处心俱痛，素线牵时恨共长。霜户敢辞纤手冷，芸窗思贴弱肌香。缝成不怪无鸿雁，赢得宵来覆妾床。”为一时传诵。（《玄散堂诗话》）
    一人畏鬼，夜忌野行。应元晓之，曰：“天下之可见处则人物，不可见处皆鬼神也，故有幽明之别。使鬼神而无乎，则虽旷野更深亦何必有；使鬼神而有乎，则身之左右前后、白昼之中无非鬼神也。汝不见所谓箕仙者乎？此亦鬼也，甫焚符诵咒随感而至，岂择野外乎？故君子不懈惰于暗屋，不矫饰于广坐。庄生有云‘无人非无鬼责’，正谓是也。子苟正心修行，则鬼神方敬畏子而不暇，其敢犯子，而子顾畏之乎？”其人大悟，自后恒丙夜野外独行，至不必灯火。（《妙观雅言》）
    本寿问于母曰：“富贵家女子必缠足，何也？”其母曰：“吾闻之圣人重女而使之不轻举也，是以裹其足，故所居不过闺阈之中，欲出则有帷车之载，是无事于足者也。圣人如此防闲，而后世犹有桑中之行，临邛之奔。范睢曰‘裹足不入秦’，用女喻也。”（《修竹阁女训》）
    一人问应元曰：“观音大士女子乎？”答曰：“女子也。”又一人曰：“经云观音菩萨勇猛丈夫，何也？”答曰：“男子也。”又一人曰：“观音一人，而子一男之一女之者，非矛盾乎？”答曰：“非也。观世音无形，故普门品述现众身为人说法。既能现众身，则飞走之物以至蠛蠓醯鸡皆可耳，岂直男女乎？”（《妙观雅言》）
    应元博访玄门，了无所得。一日谒悟师，问如何是佛，师曰：“无心是佛。”应元曰：“师兄假我十日，当即成佛。若不成，非应元也。”既归，自恨根性迟钝，静居一室，有一念起，即自扌舀其臂肉，肉尽出血，杂念即随日大减。至第十日，大雨闪电一照，豁然念断，无心可得矣。遂见悟，悟喝曰：“无心不是佛。”应元言下大悟，人视其臂，无完肤矣。（《妙砚雅言》）
    孙凤有一琴名吐绶，弹之不甚佳，独有人唱曲则琴弦自相属和，因改名曰“自鸣”。但琴背有一孔若蛀者。一日有一道人乞食，因见曰：“此中有蛀，不除之则将速朽。”袖中出一小竹筒，倒黑药少许，孔侧即有一绿色虫走出，背上隐隐有金线文，道人纳虫竹筒中，竟去。自后唱曲，琴弦不复鸣矣。凤怪之，有博物君子说及此事，叹曰：“此异宝也。谓之‘鞠通’，有耳聋人置耳边，少时即愈。喜食枯桐，尤爱古墨。”凤始悟道人竹筒中药盖古墨屑也（《贾子说林》）。
    呼子先夜不卧，惟倚藜杖闭目少顷，即谓之睡。后与酒姥仙去，留其杖。子先故人陆麟宝之，谓之“藜床”。后麟卒，命其子置于棺中。（《贾子说林》）
    冯小怜有足炉曰“辟邪”，手炉曰“凫藻”，冬天顷刻不离。皆以其饰得名。（《采兰杂志》）
    姚子贳字歆孟，陈郡人，有宝镜，背铭云：“镜焉作自尚方，铜焉产自丹阳，观其宝观其藏，延年益寿，乐且康芳”，名宝镜俱未央。（《子真古镜记》）
    窈窕寄叔良《春思》诗曰：“门前梅柳烂春辉，妾织流黄独在机。双燕不知肠欲断，衔泥故故傍人飞。”张于是愈不能忘情矣。（《本传》）
    郭暖宴客，有婢镜儿善弹筝，姿色绝代，李端在坐时窃寓目，属意甚深。暧觉之，曰：“李生能以弹筝为题赋诗娱客，吾当不惜此女。”李即席口号曰“鸣筝金粟柱，素手玉房前。欲得周郎顾，时时误拂弦。”暧大称善，彻席上金玉酒器，并以镜儿赠李。（《虚楼续本事诗》）
    鲁人有仆忽不见，旬日而返。主欲笞之，仆曰：“臣之姑修玄女术得道，白日上升，昨降于泰山，召臣饮极欢，不觉遂旬日。临别赠臣以金矢一乘，曰‘此矢不必善射，宛转中人而复归于笮。’”主人试之果然，韫而宝焉，因以“金仆姑”名之。自后鲁之良矢皆以此名。（《胶葛》）
    嘉平二十五日叔夜宿，酲未解，窈窕烹百和解酲汤进之，随饮而醒。后遂依法作汤，名“窈窕汤”。（《本传》）
    经霜冬瓜皮同朴硝煎汤，洗翻花痔，立愈。又有法以卜萝代瓜皮，亦疗痔；白芷、甘松、三赖、附子尖、飞盐、皮硝轻粉、少许肥皂共捣丸，治雀子斑；乌药细磨冷浓茶，治汤火；用生白矾末半分入脐，以一指甲水滴之，治妇人小便不通；积年坑厕上鸡壳煮汤，服治干霍乱；用细辛、白芷、雄黄、好酒研末，入麝香少许，服治毒蛇、疯狗伤；盐和油敷上，治蜘蛛咬，遍身生丝；乱发灰吹入鼻，治鼻衄欲死；黄连一两酒浸，晒吴茱萸一两，滚汤泡七八次，闻木稚香止，晒干用真神曲为糊，作丸如梧子大，食后荷叶汤送下，三十丸治梅核膈。密陀僧滑石等分，生姜汁调敷，治肾囊疮。（梅乔先生藏方）
    张者秦人也，字子石，年二十，与其弟耕，性好读书，耕毕辄握典籍。吾伊陇上人皆笑曰：“凡读书者皆求所以荣亲戚、显名声也，今终日孜孜而不离畎亩，则读书何益乎？人谓张孺子多才，吾不信矣。”闻之曰：“是何难哉？”于是裹粮负书，求见秦王，说之以强秦弱诸侯之策，指甚深妙。秦王悦之，拜为上卿，曰：“臣少贫贱，恒为乡里所戮笑。幸遇陛下，官为上卿，实非所冀，有如藉陛下神灵，使得锦衣还乡足矣。”秦王留之再三，固辞。于是赐以黄金珠玉锦绣，发车马人徒送之归里。人以为荣，无不蒲伏而前，不敢仰视。故自尊贵而痛抑之。居数日，尽召宗族乡党与欢饮，尽出所赐黄金珠玉锦绣散之，家无所留，躬操耒耜，与妻子戮力，终不出矣。陈胜、吴广起，变名姓入山中。及沛公定天下，人有遇之，容色鲜好，采药行歌。（《贾子说林》）
    七夕徐婕妤雕镂菱藕作奇花异鸟，攒于水晶盘中以进上，极其精巧。上大称赏，赐以珍宝无数。上对之竟日，喜不可言，至定昏时，上自散置宫中几上，令宫人暗中摸取，以多寡精粗为胜负，谓之“斗巧”，以为欢笑。（《致虚阁杂俎》）
    海中所产多类人身，而人鱼其全者也。蚨青类人首，眉目宛然，玄罗类人足，戚车类男阴，文啮类女阴。文啮即淡菜，亦名东海夫人。至于贵钤类凤，蕊钟类鹿，鸠贼类象，木藻类凫，更奇。（《余皇日疏》）
    管夫人性喜兰梅，下笔精妙，不让水仙。有时对庭中修竹，亦自兴至，不能自休。（《丹青记》）
    紫竹爱缀词，一日手李后主集，其父玄伯问曰：“后主词中何处最佳？”答曰：“问君能有几多愁，恰似一江春水向东流。”玄伯默然。（《本传》）
    西域有兽如犬，含水巽马目，则马瞑眩欲死，故凡马皆畏之，名曰“马见愁”。宣宗时国人献其皮，帝赐群臣，编为马鞭，一扬即走，谓之“不须鞭”。（《采兰杂志》）。
    石尤风者，传闻为石氏女，嫁为尤郎妇，情好甚笃。为商远行，妻阻之，不从。尤出不归，妻忆之病亡。临亡长叹曰：“吾恨不能阻其行，以至于此。今凡有商旅远行，吾当作大风，为天下妇人阻之。”自后商旅发船值打头逆风，则曰：“此石尤风也。”遂止不行。妇人以夫姓为名，故曰“石尤”。由此观之，古时仍有尤姓也。近有一榜人自言有奇术，恒曰：“人能与我百钱，吾能返此风。”人有与之，风果止。后人云乃密书“我为石娘唤尤郎归也，须放我舟行”十四字，沉水中。（《江湖纪闻》）
    ●卷下
