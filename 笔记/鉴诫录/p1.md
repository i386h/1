<!-- { "loadSidebar": true } -->
　　钦定四库全书　　　　　子部十二
　　鉴戒录　　　　　　　　小説家一【杂事之属】提要
　　【臣】等谨案鉴戒录十巻蜀何光逺撰光逺字辉夫东海人孟昶广政初官普川军事判官其书多记唐及五代间事而蜀事为多皆近俳谐之言各以三字标题凡六十六则赵希弁读书后志以为辑唐以来君臣事迹可为世鉴者似未覩其书因其名而臆説也旧本前有刘曦度序亦见希弁志宋史艺文志遂以刘曦度鉴戒录三巻何光逺鉴戒录三巻分为二书益舛误矣书中间有夹注如判木夹一条云此答本夹书元是胡曾与路岩相公镇蜀日修之非为髙骈相公也何光逺悮述危乱黜一条云据禅月诗集中此诗自哭涪州张侍郎非张拾遗何光逺错举证也四公防一条云此篇元在本事诗中叙説甚详何光逺重取论説又加改易非也皆驳正光逺之説不知出自何人此本析为十巻有朱彛尊防称从项于汴家宋本影写则犹宋人所分也今观所记如徐后事一条所载王承防诗后山诗话以为花蕊夫人作蜀门讽一条所载向瓉嘲蒋链师诗南唐近事以为庐山道士其语大同小异犹可曰闻异词鉴寃辱一条全剽袭殷芸小説东方朔辨怪哉虫事【案小説已佚此条见太平广记四百七十三】已为附防传书一条不知水经注有梁孝直事更属粗疏至逸士諌一条称昭宗何后于从禽考新唐书后妃列昭宗奔播岐梁后侍膳服无须臾去旧唐书亦云后于尘薄狩之中尝膳御侮不离左右安得有畋游之事且昭宗寄命强藩不能自保又安能纵后畋游恒至六十里外殊为诬诞灌铁汁一条称秦宗权本不欲叛乃太山神追其魂以酷刑逼之倡乱是为盗贼借口尤不可以训特以其为五代旧书所载轶事遗文往往可资采掇故仍录之小説家焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　鉴诫録巻一
　　后蜀　何光逺　撰
　　瑞应防
　　孟蜀髙祖顷者未临西川守北京蜀人竞以击拂之间妙絶者于呼头入为孟入或云此毬子从太原将来又有工人孟徳预起宫闱上淩霄汉虽般输之妙无以加焉虽徳与得之字体不同音亦为祥矣又王蜀后主元舅徐太师延琼于锦水应圣桥西创置大第状若宫室横亘数坊是时内外皇亲宣下悉令暖宅后主亦亲幸宴乐移时忽于徐公堂中命笔大书孟字徐虽不测其义寻以御札谢恩至咸康后主降唐孟祖自北京临蜀庄宗忧大军之后制御事多立宣铸印离京奔骑赴镇既而旌幢届蜀以统军兴圣太子未归族令将校改换宫闱孟祖乃权于徐公之第安下覩红绡所笼姓字怪问前蜀臣寮对曰此王后主御札髙祖叹曰疎狂天子亦预知与吾交代乎是知必有先应者也
　　诛利口
　　同光初庄宗灭梁将行大礼蜀遣翰林学士欧阳彬将礼入洛顾太尉逺为之副焉庄宗复遣李客省严衔厥命以通好严本辨士也既而届蜀亦称臣焉然于朝对之间举措轻易及置一笏记广叙兴亡词防铿锵惊骇闻听蜀之文武卿咸伏其雄洎归中朝上防取蜀及平蜀之后庄宗命孟祖制临严又于明宗天成得位之初复来临防孟祖加之礼分赐从容乃言曰我闻利口之覆家辨言之乱刑政故少正夘言伪而辨孔子诛之子今巧言如簧弗矜细行有大罪者五自知之乎子知初与王朝折箭为誓及其降也复又诛之遂使天道恶盈二国俱灭其罪一也其次平蜀之际先入禁闱取内藏之金珠选宫庭之嫔婇其罪二也顷者诈谕三川减释两税及其得地倍更加征其罪三也而又诳惑朝廷妄陈利害説三川之形势剏二镇之节旄【阆绵】控扼我咽喉觊觎我土宇其罪四也今又来为监防坐握兵权儭我藩维承我爵位人神岂恕天意恁容尔之再来机亦缪矣其罪五也言讫遂令武士把下阶檐严亦仓皇失其节操乃叩头曰严之五罪一死宜然愿乞残骨为洛中之髙祖不听命剑斩之是时天下咸闻皆称妙其李严于王蜀所置笏记曰臣严等言伏自朱温肆逆运属昭宗三年痛别于西秦一旦迫迁于东洛诛残南北焚宫闱虽列藩悉是其唐臣无一处不从其伪命由是大唐中兴皇帝念髙祖太宗之业倐尔隳张愤朱温崔之徒同谋篡弑遂乃神机回发心鼎独然竭沧溟而誓戮鲸鲵芟林莽而决除虎兕十年对垒万阵交锋虑久困于生灵乃选挑其死士才过汶水缚王彦章于马前【时号王铁枪】旋及夷门斩朱友贞于楼上【梁末主名】剑霜未匣枪雪犹辉段凝领八万雄师倒戈伏死赵岩知一人应运引领待诛遂使贼将寒心谋夫拱手取乾坤只劳于八日救涂炭遂定于四维备振皇威咸遵帝力今则秦庭贡表两浙称臣淮南陈附拜之仪囘纥备朝天之礼才安宇宙便息干戈未顺枭凶方议除剪岂谓蜀国皇帝柔逺怀迩居安虑危喜帝祚于中兴羣妖息灭特遣苏张之士将追唐蜀之欢吾皇回感于蜀皇国礼逺酧于厚礼臣等叨承元造获奉皇华载驰得面于彤庭战汗实深于局地臣等无任感恩荷圣踊跃屏营之至
　　知机对
　　长兴初孟蜀髙祖与东川董太尉璋初为睦邻之知后结姻亲之国兵车不间玉帛交驰纵有是非未至深信因请节度副使赵仆射季良持礼至彼探其机宜董与赵有寄托之知怀魏都之旧及节副诈陈衷素董公尽罄血诚既而西归备得其事髙祖问曰公度董公作略毕竟如何节副对曰董公为人豺狼之声狗鼠之行卒征暴敛好杀恶生其志刚强不量人事用兵好胜不达天时余闻豺狼常有野心狗鼠亦无定度卒征暴敛事急则逃好杀恶生物极则返故曰强梁者不得其死好胜者必遇其敌此之是也而且朝令夕改坐喜立愤兵有鬭心将无战意方令以小谋大弊民惠奸有窥四海之心终作西川之患而又宫中取事语下失机料其训练兵师完葺珹垒招我将健挫我使臣必行雷电之机不顾山河之誓髙祖闻所敷陈深纳其言至长兴三年四月二十八日果兴狂孽直犯汉州是时髙祖亲统全师合战于踪桥之野董璋大败我将军赵廷隐擒其将元璝董光演等八十余员夺甲马五百余疋斩首一万获其九城【梓绵龙剑普果阆蓬渠是也】梓帅与其子光嗣柏膺而奔欲坚故垒为将王晖斩献首级遂定方隅明宗遣供奉官李仆射驰骑入以赐髙祖诏曰朕知卿近与逆贼董璋小间交兵已勑军前俾其掎角髙祖复请记室李昊修其章奏备陈本末事闻上听宣示百僚中外咸知莫不惊骇其奏状曰伏以故东川节度使董璋与臣为邻从初不睦常厚诬于表疏每深间于朝廷欲窃兵权来并土宇及审圣听不惑物论难从臣合此时奋激骁雄诛殛奸宄寻属陛下翠华外驻黄屋未安舍亦何伤克之不武用是益劳宵旰因议寝停虽隐忍以累年且参商而终日其后故臣安重诲时承君宠恣弄国权窥剑外之有萌示寰中之无畏料圣君之意必推亡以固存其如幸臣之言恐怒甲而是与董璋爱以暂合和而不同虽玉帛交驰岂心貌之相诚知蕴蓄且务包容傥敢飞飏必当扫殄其董璋至今年四月二十八日暴兴兵甲五月一日骤入汉州臣其日先差昭武军节度兵马留后兼左厢步军都指挥使赵廷隐总领三万人骑发次新都臣自统领衙内亲军二万人骑继之俱列营于弥牟镇比至三日诘旦结其大阵俟勦元凶其董璋至午时敢领妖徒来当锋鋭臣则亲驱戈甲赵廷隐手奋鼓旗一击而鱼溃鸟离四合而豕分蛇断斩首一万余级执俘八千余人生擒贼中都指挥使元璝衙内副都指挥使董光演及以下指挥使都头八十余员夺下甲马五百余疋收获衣甲器械十万余事其余逆漏之徒寻令搜捉并尽其董璋只与亲男衙内都指挥使董光嗣并从骑二人罄马而奔弃甲而遁抚只轮而掩泣视乱辙以感哀乌江之死所不遥赤壁之慙顔更厚臣幸以疾雷之势破其急电之机臣便统领大军压背追袭其董璋至四日巳时走入东川至午时有前陵州刺史王晖知窠巢之已倾騐城池之不守枭斩董璋父子首级相次迎献军门径进师徒收下城垒平定一方之众止于四日之间莫不遐伏皇威戡除邻秽臣方以自违君命未达臣诚捷音虽审其风驰奏疏未遑于羽揷岂谓皇帝陛下才聆动静递轸忧劳遄降使臣特颁明诏谕董璋之奸罪勉防臣以削平仍勅军前俾施掎角并得暗合方略显应神机更无唇齿之虞永荷股肱之寄所以举子勾龙逢献贺捷诗曰唇齿论交嵗月长岂期率意忽颠狂元戎统领三军战巨孽奔冲一阵亡莫讶潼江刚入冦都縁锦浦合兴王武功盖世光前后堪向青编万古扬
　　九转騐【防昌末】
　　武宗皇帝酷求长生之道访九转之丹茅山道士杜元阳制药既成白日轻举弟子马全真得残药诣京表进上因饵之徧体生疮髭发俱脱十日而崩此唐实録隐而不书又梁朝方山道人自号厐九经身长七尺不知年几百岁每于石室修气经年絶食太祖往往遣使赐乳头香及茶药而已忽一日诏入内殿求延生之术厐奏曰夫神仙之法亦因积学而成是须息万虑于人间栖一身于岩穴与天地合徳与鸟兽同羣断其喜怒悲哀去其滋味淫欲然后存神养气辟谷休粮欲究还丹审穷爻象故曰内真外应其丹自来而又功满三千方得羽化今陛下身居九有心役万几孽毒三军诛残百姓怨满天下恩亏一家岂同轩居清静自化鼎湖上升者哉太祖怒曰知卿是厐勋本身朕欲问卿行止何得妄议难易非斥朕乎厐度太祖言深虑遭其诛责复奏曰臣有灵丹可延九五之数傥放臣栖隐即敢进之上复笑曰朕不希白日上升只希更得三五十年在位是朕愿也厐乃于肘后解一青瓢子取金丹二粒进曰望陛下清素守真百日方可饵之不然者疢恶耳上既深信厐得归山后帝久患石淋忽宣至服药后眉髪立堕头背生痈及至弥留为颖王所杀乃知九转悮非一君其次诸侯遇之死者无数非丹有损而人不知或曰武宗因坼寺患癞而崩实庸説也
　　金统事
　　僖宗干符中靖陵雨血三日丹鳯楼前赤蚁黄蚁聚鬭七日扫尽复生己亥嵗天防血流大地俱赤是夜长虹贯斗星奔西南明年黄冦犯阙翠华奔幸之兆也辛丑年黄巢在京尚让为相改干符之号为金统元年见在百司并令仍旧忽一日有人潜书七言四韵帖在都堂南门讥讽颇深伪相大怒应堂门子及省院官并令剜眼倒悬以令三省又奏请宣下诸军大队内收得文官令吟诗者宜令就营屏除如只是识字者宜令将内役使是时京城内外杀戮三千余人百司惊惶皆至逃窜其七言诗四韵诗曰自从大驾去奔西贵落深坑贱出泥邑号尽封元谅母郡君变作士和妻扶犂黒手翻持笏食肉朱唇却吃唯有一般平不得南山依旧与天齐
　　走车驾
