<!-- { "loadSidebar": true } -->
　　明宗朝有术士杨廷郎者善使神触物变化是时见者称为竒人及就诛夷一无灵异王蜀有杨廷郎叔杨勋者自号仆射能于空中请自然还丹其丹立降又能召九天女后土夫人悉入帘帷经宿而去及折其一足西市斩之药亦无徴术亦无騐尸骸臭秽观者笑焉彭州僧号曰醋头长髭垂髪以功德灯像衲为三衣状若佯狂妖言惑众蜀之聋俗莫不皈依明徳中故田特进敬金典九陇日辟贾侍御鹗倅职彭门及权郡事贾本青社人也为理公清性憎佞媚郡县僚属视氷霜是时醋头不敢入境后郡人思共瞻礼诣贾判状请归贾亦多才判其状曰出家长头未除烦恼为衣挂像岂敬慈尊面禅室以邪淫发妖言而惑众妄裁厯数上侮朝廷谩述灾殃下迷聋俗况今有漏未证无生将脩功徳以为名积聚私财而作贾但以正人惜事君子含宏未议剪除致兹猖炽所嗟鄙俚竞信妖称列状诣衙欲希迎请须行严令以絶风情付司散帖所由如入界把捉申送到决脊奏闻醋头知之便越邻境而去矣

　　鉴诫録巻三
　　钦定四库全书
　　鉴诫録巻四
　　后蜀　何光逺　撰
　　蜀门讽
　　蒋贻恭本江淮人无媚世之谄有咏人之才全蜀士流莫不畏惮初见则言词清楚不称是非后来则唇吻张皇便分丑美干忤时相数遭流谴亦慷慨之士也自孟祖霸蜀搜访遗材蒋亦遇时数见用故言者无罪闻者自防録之数篇用知鼎味咏蚕诗曰辛勤得茧不盈筐灯下缲丝怨恨长着处不知来处苦但贪衣上綉鸳鸯又咏金刚扬眉斗目恶精神揑合将来恰似真刚被时流借拳势不知身自是泥人咏伛背子曰出得门来背柱天同行难可与差肩若教倚面南牕下恰似箜篌不着又咏安仁宰捣蒜安仁县令好诛求百姓脂膏满面流半破磁缸成醋酒死牛肠肚作馒头长生嵗取飡三顿坐飨朝来犯五瓯半醉半醒齐出县共伤涂炭不胜愁又五门街望有题曰我皇开国十余年一辈超升炙手欢闲向五门楼下望衙官骑马使衙官又谢郎中惠茶曰三斤緑茗赐贻恭一种须霑事不同料想肺怀无答处披毛戴角谢郎中咏虾蟇诗曰坐卧兼行酒一般向人努力太无端欲知自己形骸小试就涔蹄照影看又贻恭住名山日陈情上府主髙太保知柔诗曰名山主簿实堪愁难咬他家大骨头米纳功南钱纳府只看江面水东流又蜀有郑秀才云从咏人祀圣君诗曰祸福从来岂自由任情淫祀也堪愁拜时何用频偷眼未必泥人解防头又行军司马向仆射瓒咏乘烟观蒋链师蒋甚伟非妇人之状怪得蹒跚不上升白云蹋绽紫云崩龙腰鳯背犹嫌软须问麻姑借大鹏又令狐秘书峤匪唯善礼兼有卒才小小篇章亦多讥调因明庆节散后赠左右西街命服僧诗曰却羡僧门与道门元年今日紫衣新可怜州县祈禳事尽向荷衣老却身又咏有年官健曰六十休论少壮时尉迟功业拟奚为髙声念佛寻街者尽是勾停老健儿
　　斥李珣
　　宾贡李珣字徳润本蜀中土生波斯也少小苦心屡称宾贡所吟诗句往往动人尹校书鹗者锦城烟月之士与李生常为善友遽因戏遂嘲之李生文章扫地而尽诗曰异域从来重武强李波斯强学文章假饶折得东堂桂深恐薫来也不香
　　许墓灵
　　左神降于莘【有神人声似接人】惠王问诸内史曰是何故也对曰国之将兴明神降之监其徳也国之将亡神又降之观其恶也故得神以兴亦有以亡王蜀太祖与晋太师晖共为恶友悉生许下长而贫乏姓名无闻潜攻许昌县民家事发太祖与晋俱遁武阳【县名】古墓中是时颍川设无斋防至夜有数人呼墓曰颍川大防得无同行俄闻墓中应之曰蜀王在此不得相随太祖与晋只闻其説不见其人则莫知蜀王谁是晋谓太祖曰八哥识逺谋大小子所不能及太祖忻然称让但怀内喜良久看防回谓墓曰知此有客今将饭三分来内二分献王一分献公墓中窸窣似有人承接饭二分各在太祖及晋前虽馨香不殊而太祖前品味颇异谓太祖曰只此是御饭矣二人潜笑既脱斯难因随黄巢各为将领而已矣太祖自利阆举兵收蜀勋业既大遂封蜀王晋亦终于太师是知武阳墓通灵先知公王者也
　　轻薄鉴
　　前蜀冯大夫涓恃其学富所为轻薄然于清苦直谏比讽箴规章奏悉于教化所着文章迥超羣品诸儒称之为大手笔矣王太祖问击抡之戏剏自谁人大夫对曰丘八所置上为大笑又与相座王司空锴等小酌巡故字令错举一字三呼两物相似锴令曰乐乐乐冷淘似馎饦涓曰已已巳驴粪似马屎合座大咍防独不笑但仰视长啸而已凡所举指讥诮多如此焉太祖为蜀王时方搆大业赋役增益转运烦苛百姓困穷无敢言者因太祖生辰大夫独献一诗先纪王功后陈生众太祖曰如卿忠谠寡人王业何忧遂赐黄金十斤以旌礼谏于是经役稍减矣议者以君臣道合黎庶泰来茍非明王何以采纳生日謌略云百姓富军食足百姓足军民欢争奈生灵饥且寒吾上有术应不难但令一斗徴一斛自然百姓富于官大夫又着檄龙文大虫牓崄竿歌无非比讽为世所称文字繁多不复尽録崄竿诗云山险惊摧车水崄怕覆舟奈何平地不肯立沿上百尺髙竿头我不知尔是人猿复猱教我见尔为尔长叹嗟我闻孝子不许国我闻忠臣不忧家尔即轻命重黄金忠孝全亏徒尔夸常将崄艺悦君目终日贪心媚君禄百尺髙竿百度沿一足参差一家哭崄竿儿听我语更有崄竿崄于尔解从上处失君恩落向天涯海边去崄竿儿尔须知崄去欲往宜尔思上得欲下下不得我谓此辈崄于崄竿儿
　　危乱黜
　　昭宗之代张拾遗道古因贡五危二乱表叙兴废之事遂黜于蜀时王太祖辟为安抚判官张所为古僻不徇时情遂在道江【县名】卖卜过日及太祖立极每思其贤遣使诏之屡征不起复上章疏词防是非帝遂诛之瘗于五墓之地郑云叟在华山之间吟诗哭曰曾陈章疏忤昭皇流落西南事可伤岂使谏臣终屈辱直疑天道恶忠良生前卖卜居三蜀死后驰名偏大唐谁是乱来修史者説君须到笔头忙又西岳僧贯休哭之曰清河逝水太怱怱东观无人失至公天上君恩三载隔镜中鸾影一时空【妻亦寻卒】尘生苦雾苍忙外门掩诸孤寂寞中惆怅斯人又如此一声羌笛满江风【据禅月诗集中此诗乃哭涪州张侍郎非张拾遗何光逺错举证也】
　　得夫地
　　王蜀普慈公主出降秦州节度使李中令继崇即秦王茂贞之犹子也初王太祖欲兴师取天下而计未成因问大夫冯防防对曰臣闻兴师者残兵力虚府库弊羣畜损弓甲衰桑农亏徳义兴诈伪故损国害人莫先于用兵也方今梁王朱全忠霸盛彊据两京料其先取河东河东梁之敌国也势不两立傥一处为雄率天下之众一举西来纵亮重生五丁复出无以泥封大散石鏁劒门今秦庭实蜀之巨屏也去其屏窥见庭馆焉莫若与秦王和亲稍稍以麻布茗草给之不伤于大义济之以小利蜀但训兵秣马因敌料彊足可以保大禄于山川固子孙于万叶潜令公主探其机密窥彼室家俟便攻之一举而获可也帝曰甚善是时秦王遣使求亲遂以普慈公主而许之于是成其姻好公主出降也小宫一帑之资以为妆奁服玩之説而导从华丽已逾千里秦王以陇右之地贫薄不产丝麻请西向称臣希六万众春衣之赐太祖又用冯涓之计许之茶布请自备人力而迎秦王大喜率强丁及驴马悉遣入蜀搬取其来也载青盐紫草蜀得其厚利焉其去也载白布黄茶秦得麄货矣每来驻泊周嵗而还阁道﨑岖江溪壅滞人畜疲乏踣卧道涂是时秦大半不还遂止西来之役李驸马继崇久镇天水与季父秦王常持两端普慈公主密使阉人宋内侍光嗣绢书封事而达太子备述驸马常骄矜每多沉湎或淫诛嬖妾或醉害贤良兵力方微民心思乱愿归侍省免死危事达宸聪六宫恸哭太祖遂诈以后薨遣使暂迎公主公主既至不复归秦蜀遣大将军许太师宗播将兵五万与秦人战于金沙【地名】秦人大败于是获其城邑遂迎驸马及降无敌王刘知俊并战俘郭守迁郭守存李彦德聂璝孙礼陈彦词毛昌业邵云等五十余员大将马三千余匹兵士九千户六万悉归于蜀至同光三年秦宾后唐蜀遂亡焉【蜀咸康元年是唐同光三年】是充巨屏矣乃知冯君之口信不虚开矣

　　鉴诫録巻四
　　钦定四库全书
　　鉴诫録巻五
　　后蜀　何光逺　撰
　　徐后事
