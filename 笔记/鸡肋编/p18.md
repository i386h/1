<!-- { "loadSidebar": true } -->
    真宗不豫，寇莱公与内侍周怀政密请于上，欲传位皇太子，上许之。皇后令军校杨崇勋告莱公谋废上，遂诛怀政，莱公贬海康以死。仁宗即位，赐谥忠愍，命知制诰丁度为词曰：“夫徇义保躬，贤哲罕兼其致；原心观行，褒沮得伸其公。惟节惠之旧章，实经世之明劝。不有正议，孰旌遗烈？故开府仪同三司、太子太傅、上柱国、莱国公寇准，器资庄重，风猷简贵，感会先圣，绸缪上司。明心若丹，直道如矢。逮余主鬯之日，实乃秉钧之秋。图惟协恭，罔有二事。遘盗言之遘沓，挟危法以中伤。白璧易污，贝锦难辩，再罹遐谪，遂及云亡。终悲零露之归，徒轸幽泉之痛。间虽氵存伸澄雪，追贲宠嘉；而诔功易名，尚缺恩礼。沉谋秘画，沦于疑论。逝者莫诉，朕甚闵之。《谥法》有危身奉上曰忠，佐国遭忧曰愍；合是休典，慰其营魂，宜特赐谥曰忠愍。”今公安县、道州、邓州皆有生祠，邓州后赐名忠烈庙，道州刊公诗二百四十篇，州宅有楼号“寇公”。而公安插竹挂纸钱，焚以祭公，今生成林，尤为异也。
    此书庄绰季裕手集也，绰博物洽闻，有《杜集援证》、《灸膏肓法》、《筮法薪仪》行于世，闻其他有著述尚多，惜未之见。此书经秋壑点定，取以为《悦生随钞》，而讹谬最多，因为是正如右，然埽之如尘，尚多有疑误。时至元己卯仲春月，观陈孝先甫志。
