<!-- { "loadSidebar": true } -->
    齐志道在洪州，一日忽病，状如伤寒发热，已而手足厥冷，汤剂不能下，昏昏熟睡，但微喘息。迫暮，忽大呼索汤饼，家人急奉之，乃以手取面抟成块啮之。家人惊异，乃曰：“朝议才省来，且慢吃。”遂怒目曰：“那得朝议来？我是密州高安县贩邵武军客人，被你朝议在吉州权县，将我六个平人，悉做大辟杀了，今来取命。你朝议已去久矣！”家人听其声，乃东人语音，状怒可畏，但涕泣而已，少顷遂仆。徐明叔与齐乡人，知其不妄。
    孙延直德中云，渠在官时，有尉李修，以捕盗尝改承务郎。而盗中一名乃逃军，李以拒捕杀之。受命之日，家中置酒为庆。明日五口皆生瘰疬，数月之间，死者四人。惟妻平日不为夫所礼，乃独存。李临终疬溃透脑，脑髓流出，数日方死。又一同官，性严酷，讯囚多过数，晚年苦两足浮肿，医疗莫效，久之肉烂指落，浸淫溃至半胫而死。不可不戒也。
    陈寺丞宝之，徐州彭城人，庆历元年，以外舅庞颍公籍任为太庙斋郎。后为雍邱县主簿。荐改官者凡十七人，廷见，仁宗怪其多。时颍公为枢密使，仁宗务抑势家，特不与改。再授忠武军节度推官，既罢，举者亦十余人，乃止以五名应格。比引对，其一举者不可用，亦不果改京秩，又射冀州支使，至治平二年，方迁大理寺寺丞。世徒知以多而报罢，不知后以少而失。信乎为有命也！其子师道无己作《先君事状》亦载此。
    信州弋阳县海棠满山，村人至并花伐以为薪。广南以枨啖猪，处州龙泉以笋亦然。温州四时有兰，各是一种。衡州耒阳县有桃一株，结子而穰不甚实。广州有无核枇杷，海南有无核荔枝一株。严州通判厅下有花数种而合为一树，云见于唐杜牧诗中。宣和间欲移取屡矣，卒以盘根不可徙而止。然其花终无能名者。
    仙茅一名婆罗门参，出南雄州大庾岭上，以路北云封寺后者为佳。切以竹刀，洗暴通白。其寺南及他处者，即心有黑晕，以此为别。
    婺州义乌县有叶炼师者，本菩蕾村田家女。随嫂浣纱于溪中，见一巨桃流于水上，乃取以遗嫂。时方仲冬，嫂以其非时，又若食余，因弃不取。女乃啖之，归遂绝粒。逾年之后，性极通慧，初不识字，便乃能操笔，书有楷法。徽宗闻之，召至都下，引入禁中，赐号“炼师”。
    孙延寿向仲云，渠知余杭县日，有临安铁塔院僧志添，来为县人作水陆斋。时周常仲修侍郎居乌墩，有二弟元宾、元辅在余杭，添见元宾曰：“侍郎安否？承务可急往见之。昨夜水陆会中，却见侍郎来赴也。”周信之，亟买舟而去，至则仲修已不幸矣。又尝谓周开祖曰：“公何故来看水陆？且宜将息。”未几，周亦卒。添作水陆斋极严洁，多见亡者，道其形貌语言甚异，人归向之。黄鲁直为之写《草庵歌》，刻石传于世。
    廖刚为中丞，建议令两制举士拔擢超用。时李光自江西帅作参政，有机宜吕广问，欲加引用，廖与给事中刘一止、中书舍人周葵遂通荐之。李又求于秦相，欲置之文馆，虽已许之，久而未上。乃以吕贺其执政启以示秦，其中有云：“屈己以讲和，而和未决；倾国以养兵，而兵愈骄。”丞相固已不乐；至“四方属意，固异于前后碌碌无闻之人；百辟承风，尤在于朝夕赫赫有为之际。”秦意愈怒，讫不与之，至争辩于上前。李由是罢，廖与周、刘亦被逐，及其门人，又成一党。
    宗人赵舜辅希元，自负诗文，每以东坡为标准，居处斋室皆取其言以为名。尝种芍药于亭下，以苏诗有“亭下殿余春”之句，遂榜曰殿春亭，作横牌书之。同列有恶之者，乃谓其家有“亭春殿”，由是出为衢州兵官。时赵令衤金表之寓居西安，亦好吟咏，每相讥评。后表之除浙西宪，舜辅疏其短，引嫌乞避，遂移严州，而宪亦罢焉。
    郑范季洪信州贵溪人，登第久不仕。尝献书五十篇，言当世之务，号《刍荛论》，朝廷止除充严州教授而已。其《论相篇》云：“臣观汉有天下三百年，其为辅相者四十有七人，独前称萧、曹，后称丙、魏。唐有天下三百年，其为辅相者三百六十有九人，独前称房、杜，后称姚、宋。汉、唐历年相若，而命相多寡几十倍之差，疑汉有所遗，而后世任相，亦不专于前古也。”又《灾异篇》云：“春秋二百四十年，日食三十六。西汉二百一十二年，日食五十二。唐二百八十九年，日食九十三。春秋地震五，西汉载于史者亦五，东汉四十九，唐七十有四。则灾异亦浸多于古。”余在绍圣间，见东京相国寺慧林禅院长老佛陀禅师德逊，云“少时尝以平岁秋成粟穗量其短长，数其粒数。至中年已后，数量较之，渐不及前。至其晚年，丰岁反不逮少时之凶年。信释氏入末劫之说为然”。则灾异之多，疑与逊之言亦相符也。至于人之寿福，亦安得如前人乎？
    诞日禁屠宰，始于隋文帝为先帝先后追福，其后不见于史。唐玄宗开元十七年八月五日为千秋节，王公已下献镜及承露囊，天下诸州，咸令宴乐，休假三日，仍编于令，从之。文宗长庆四年十月十日庆成节，诏“自今宴会蔬食任陈脯，常为永例”。武宗开成五年，以二月十五日玄元皇帝降生日为降圣节，六月十二日皇帝载诞之辰为庆阳节。懿宗七月四日为延庆节，昭宗二月二十二日为嘉会节，哀帝九月三日为乾和节，余不尽见。皆三教入殿讲论，于寺观设斋，不得宰杀。然初即位，未便立节名，惟昭、哀改元已立。此见于唐《旧史》，而《新史》又止载千秋节名，后世遂为盛礼，天下宴饮，公私劳费，虽禁屠宰，而杀害物命甚多。崇宁中，如有献议，令宴设止用羊豕。余在靖康间，尝乞废罢，献谀已久，讫莫肯从。
    唐刘思礼少尝学相术于许州张憬藏，相己必历刺史，位至太师。及为箕州刺史，益自喜，以为太师之职，位极人臣，非佐命无以致之，乃与綦连耀谋反被诛。憬藏以善相在《方伎传》。然其所载，但言所中者耳，如相思礼之谬，盖不少也。
    王介甫作韩魏公挽诗云：“木稼尝云达官怕，山摧今见哲人萎。”时华山崩，京师木冰，极为中的。人多不见木稼出处。按《旧唐书五行志》：“开元二十九年十一月二十二日，雨木冰，凝寒冻冽，而数日不解。宁王见而叹曰：‘谚云树稼达官怕，必有大臣当之。’其月王薨。”
    “窟子亦云魁子，作偶人以嬉戏歌舞，本丧家乐也，汉末始用之于嘉会。齐后主高纬尤所好，高丽亦有之。”见《旧唐音乐志》。今字作傀儡子。又：“笛，汉武帝乐工丘仲所造，云其元出于羌中。筚篥，本名悲篥，出于边地，其声悲。亦云胡人吹之以惊中国马云。琵琶，四弦，汉乐也。初，秦长城之役，有弦鼗而鼓之者。及汉武帝嫁宗女于乌孙，乃藏琴为马上乐，以慰其乡国之思。推而远之曰琵，引而近之曰琶，言其便于事也。”
    张易之，行成之族孙，则天临朝，太平公主引其弟昌宗入侍；昌宗荐易之“器用过臣”，即令召见，俱承辟阳之宠。右补阙朱敬则谏曰：“臣闻志不可满，乐不可极。嗜欲之情，愚智皆同。贤者能节之不使过度，则前圣格言也。陛下内宠，已有薛怀义、张昌宗、易之，固应足矣。近闻尚食奉御柳模自言子良宾洁白美须眉，在监门卫长史侯祥云阳道壮伟，过于薛怀义，争欲自进，堪充奉宸内供奉。无礼无义，溢于朝听。臣愚，职在谏诤，不敢不奏。”则天劳之曰：“非卿直言，朕不知此。”赐彩百段。唐之《旧书》，详载斯语。父子兄弟君臣，荐进献纳如此，亦可谓之秽史矣。
    王自谓：“激浊扬清，嫉恶好善，臣于数子，亦有一日之长。”此事世皆知之。李大亮为剑南道巡省大使，激浊扬清，甚获当时之誉，此亦《旧史》之文。今若用“激浊扬清为大亮”，则人多以为怪矣。若不记万卷书，未可轻议人文章也。
    唐《旧史》云永王“生于宫中，不更人事，其子襄城王又勇而有力，遇兵权，为左右眩惑，遂谋狂悖。虽有窥江左之心，而未露其事。吴郡采访李希言乃平牒，大署其名，遂激怒，牒报曰：‘寡人，上皇天属，皇帝友于，地尊侯王，礼绝僚品。柬书来往，应有常仪。今乃平牒抗威，落笔署字，汉仪堕紊，一至于斯！’乃使浑惟明取希言，希言在丹阳，令元景曜等以兵拒之”。则李太白初从其行，盖未露其迹。不然，岂肯从其为逆者也？而李希言署名平牒，故欲激之，亦可罪矣！今《新书》皆略而不载，不特之本谋便为犯顺，至于翰林之贬，犹为轻典矣。
    乔大观，维扬人，绍兴中仕宦于朝。尝有人戏之曰：“公可与郑元和对。”乔云：“某岂有遗行若彼邪？”曰：“非为此也。特以名同年号，世未见其比耳。”又叶三省景参严州人，尝仕起居舍人，姓名与字皆有两呼，亦所鲜有。
    古人坐席，故以伸足为箕倨。今世坐榻，乃以垂足为礼，盖相反矣。盖在唐朝，犹未若此。按《旧史敬羽传》：羽为御史中丞，太子少傅、宗正卿郑国公李遵，为宗子若冰告其赃私，诏羽按之。羽延遵各危坐于小床。羽小瘦，遵丰硕，顷间，遵即倒。请垂足，羽曰：“尚书下狱是囚，羽礼延坐，何得慢邪？”遵绝倒者数四。则《唐书》尚有坐席之遗风，今僧徒犹为古耳。
    《易正义》释朵颐云，朵是动义，如手之捉物，谓之朵也。今世俗以手引小儿学行谓之，多莫知其义。以此观之，乃用手捉，则当为朵也。
    世俗简牍中，多用老草，如云草略之义，余问于博洽者，皆莫能知其所出。后因检《礼部韵略》忄老字注云：“忄草忄老，心乱也。”疑本出此，传用之讹，故去“心”耳。
    徽宗尝问近臣：“七夕何以无假？”时王黼为相，对云“古今无假”。徽宗喜甚，还语近侍，以黼奏对有格制。盖柳永《七夕词》云：“须知此景，古今无价。”而俗谓事之得体者，为有格致也。
