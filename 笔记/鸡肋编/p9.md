<!-- { "loadSidebar": true } -->
    王令逢原《上刘莘老书》论诗之弊曰：“古之为《诗》者有道：礼义政治，《诗》之主也；风雅颂，《诗》之体也；比赋兴，《诗》之言也；正之与变，《诗》之时也；鸟兽草木，《诗》之文也。夫礼义政治之道得，则君臣之道正，家国之道颐，天下之为父子夫妇之道定，则风者本是以为风，雅者用是以为雅，颂者取是以为颂。则赋者，赋此者也；比者，直而彰此者也；兴者，曲而明此者也。正之与变，得失于此者也；鸟兽草木，文此者也。是古之为《诗》者有主，则赋比兴、风雅颂以成之，而鸟兽草木以文之而已尔。后之诗者，不思其本，徒取其鸟兽草木之文，以纷更之，恶在其不陋也！”
    曾子固作《厄台记》云：“淮阳之南，地名曰厄台，询其父老，夫子绝粮之所也。夫天地欲泰而先否，日月欲明而先晦。天地不否，万物岂知大德乎？日月不晦，万物岂知大明乎？天下至圣者，尧、舜、禹、汤、文、武、周公、孔子也。尧有洪水之灾，舜有井廪之苦，禹有殛鲧之祸，汤有大旱之厄，文王有里之囚，武王有夷、齐之讥，周公有管、蔡之谤，孔子有绝粮之难。噫！圣人承万古之美，岂以一身为贵乎？是知合于天地之德，不能逃天地之数；齐日月之明，不能违日月之道。泰而不否，岂见圣人之志乎？明而不晦，岂见圣人之道乎？故孔子在陈也，讲诵弦歌不改常性。及犯围之出，列从而行，怡然而歌，美之为幸。又曰：君子不困不成王业。果哉！身殁之后，圣日皎然，文明之君，封祀不绝。有开必先，信其然也。于戏！先师夫子聘于时，民不否；遁于世，民不泰也。否则否于一时，泰则泰于万世。是使后之王者，知我先师之道，舍之则违，因之则昌，习之则贵，败之则亡。道之美此，孰为厄乎？”
    李邦直作《韩太保墓表》云：“公讳惟忠，著籍真定。为灵寿人忠宪公曾祖，今定州丞相之高祖父也，以忠宪公赠太保。太保之子讳处均，韩国公；韩国公之子讳保枢，鲁国公；鲁国公之子则忠宪公也，封陈国公。子八人。自太保至丞相才四世，五世而诸孙尤众。自忠宪公至高祖，四世赠一晶，上下衣冠七世。盖自唐末更五代，天下之民缠于兵火之毒者二百余年，至太祖、太宗起河北有天下，垦除祸难，提携赤子，而置之太平安乐之地，累圣继之，以休养生息为事，其顾指左右，驾驭驰骋，莫非一时之豪杰。考诸《国史》，则累朝将相，颇多河北人。若赵韩王普，实保塞人，曹冀〔此处文字有脱漏〕王太尉旦莘人，张尚书咏清丰人，柳公开元城人，李文靖公沆肥乡人，张文节公知白清平人，宋宣献公绶平棘人，韩忠献公琦安阳人，余有名公卿相望而立朝者，不可悉数。窃尝原其故矣，夫河北方二千里，太行横亘中国，号为天下脊；而大河自积石行万里出砥柱，旁缘太行至大亻丕斗折而东，下走大海。长冈巨阜，纡余盘屈，以相拱揖抱负。小则绵一州，大则连数郡，其气象如此。而土风浑厚，人性质朴，则慷慨忠义之士，固宜出于其中。虽或有不遇，不及自用，其才亦必淹郁氵亭蓄，声发益大，泽浸益远，以施于子孙，亦自然之理也。元丰元年秋九月，丞相自太原易镇定武，乃诣灵寿，既祠谒墓下，因属清臣为之表，而得阳翟孙曼叔书于石。不独著太保公之系，将以遍示天下为人子孙者焉。”忠宪公名亿，事仁宗为同知枢密院、参知政事。八子：绛、缜为宰相，维为门下侍郎，四为员外郎，一寺丞早世。故黄鲁直为子华挽诗云“八龙归月旦，三凤继天衢”者，盖实录也。
    蔡京《太清楼侍宴记》云：“政和二年三月，皇帝制诏，臣京宥过省愆，复官就第。诏以是月八日开后苑，宴太清楼。召臣执中、臣俣、臣亻思、臣京、臣绅、臣居厚、臣正夫、臣蒙、臣洵仁、臣居中、臣洵武、臣俅、臣贯于崇政殿赐坐，命宫人击鞠，乃由景福殿西序入苑门。诏臣京曰‘此跬步至宣和，即言者所谓金柱玉户者也，厚诬宫禁。其令子攸掖入观焉。’东入小花径，南度碧芦丛，又东入便门，至宣和殿。殿止三楹，几案台榻，漆以黑，下宇纯朱，上栋纯绿，饰缘无文采。东西庑各有殿，东曰琼兰，西曰凝芳，后曰积翠，南曰瑶林，北洞曰玉字。后有沼，曰环碧。两旁有亭，曰临漪、华渚。沼次有山，殿曰云华，阁曰太宁。左右蹑道以登，中道有亭曰琳霄，次曰会春。阁下有殿曰玉华。玉华之侧，有御书榜曰玉洞琼文之殿。旁有种玉绿云轩相峙。臣京奏曰‘宣和殿阁亭沼，齐清虚，雅素若此，则言者不根，盖不足恤。’日午，谒者引执中已下入。女童乐四百，靴袍五带，列排场下，宫人珠笼巾、玉束带，秉扇、拂、壶、巾、剑、钺，持香球，拥御床以次立。酒三行，上顾谓群臣曰：‘承平无事，君臣同乐，宜略去苛礼，饮食起居当自便无间。’已而，群臣尽醉。”京又《为皇帝幸鸣銮堂记》曰：“宣和元年九月，金芝生道德院。二十日，皇帝自景龙江泛舟由天波溪至鸣銮堂，淑妃从。臣京朝堂下，移班拜妃，内侍连呼曰‘妃答拜’。臣欲谢，内侍掖起，膝不得下。上曰：‘今岁四幸鸣銮矣’。臣顿首曰：‘昔人三顾，堂成已六幸，千载荣遇。鸣銮固卑陋，且家素窭无具，愿留少顷，使得伸尊奉意。’上曰：‘为卿从容。’臣退西庑视庖膳。上为举箸屡酬，欢笑如家人，六遣使持码硇大杯赐酒，遂御西阁，亲手调茶，分赐左右。妃亦酌。遣使道由臣堂视卧内，嗟其弊恶。步至芝所，上立门屏侧，语臣曰：‘不御袍带，不可相见，可去冠服。’臣惶怖曰：‘人臣安敢？罪当万死！’上曰：‘既为姻家，置君臣礼，当叙亲。’上亲以手持橄榄以赐。时屏内御坐有嫔在侧，咫尺不敢望。众哗曰‘妃也。’妃兴顾，遽起立。臣附童贯致礼，乃奏乞遣贯为妃寿。上乃酌酒授贯，妃饮竟。上又酌为妃酬酒。上调羹，妃剖橙榴折芭蕉分余甘，遣臣婢竟遗赐，曰：‘主上每得四方美味新奇，必赐师相，无顷刻废忘，谕师相，知无忘。’臣怀感叹谢。上又赐酒，命贯酌，曰：‘可与贯语。’贯为臣言：‘君臣相与，古今无若者。’臣呜咽嗟惜，因语：‘身危，非主上几不保，如今日大理魏彦纯事是也。’贯遽以闻，上骇曰：‘御卿若此，小人犹敢尔？昨日聂山对，请穷治彦纯，已觉其离间，故罢山尹事。朕岂以一语罪卿？小人以细故罗织耳！’亟索纸，即屏上草诏释彦纯，山出知安州。上又命酒，使贯陪，遂醉，诸孙掖出。”京之叙致缕如此。不特欲夸耀于世，又将以恐动言者。然不知皆不足恃为荣也，而适足以为国家之辱焉。时以其居尚露土木，赐紫罗万匹，使制帘幕。而京之献遗，亦数十万缗。后户部侍郎王蕃发之究治，皆榷货务钱也。所谓天波溪者，由景龙门宝宫循城西南以至京第，其子绦上书其父，谓“今日恩波，他年祸水。”而小民谣言《十不羡》中“万乘官家渠底串”者是也。
    自中原遭难以来，民人死于兵革水火疾饥坠压寒暑力役者，盖已不可胜计。而避地二广者，幸获安居。连年瘴疠，至有灭门。如平江府洞庭东西二山，在太湖中，非舟楫不可到。胡骑寇兵，皆莫能至。然地方共几百里，多种柑橘桑麻，糊口之物，尽仰商贩。绍兴二年冬，忽大寒，湖水遂冰，米船不到，山中小民多饿死。富家遗人负载，蹈冰可行，遽又泮坼，陷而没者亦众。泛舟而往，卒遇巨风激水，舟皆即冰冻重而覆溺，复不能免。又是岁八月十八日，钱唐观潮，往者特盛。岸高二丈许，上多积薪，人皆乘薪而立。忽风驾洪涛出岸，激薪崩摧，死者有数百人。衢州开化县界严、徽、信州之间，万山所环，路不通驿，部使者率数十年不到，居人流寓，恃以安处。三年春，偶邑人以私怨告众事魔，有白马洞缪罗者，杀保正，怒其乞取，其弟四六者，辄衣赭服，传宣喧动。至遣官兵往捕，一方被害。七夕日，兴化军忽大水，城内七尺，连及泉州界，漂千余家。前此父老所不记。盖九州之内，几无地能保其生者。岂一时之人，数当尔邪？少陵谓“丧乱死多门”，信矣！
    范文正公四子，长曰纯，材高善知人，如狄青、郭逵，时为指使，皆礼异之，又教狄以《左传》，幕府得人，多所荐达。又通兵书，学道家能出神。一日方观坐，为妹婿蔡交以杖击户，神惊不归，自尔遂失心。然居丧犹如礼，草文正行状，皆不误失。至其得疾之岁，即书曰：“自此天下大乱。”遂掷笔于地，盖其心之乱也。有子早世。只一孙女，丧夫，亦病狂。尝闭于室中，窗外有大桃树，花适盛开，一夕断棂登木食桃花几尽。明旦，人见其裸身坐于树杪，以梯下之，自是遂愈。再嫁洛人奉议郎任，以寿终。
    中书舍人四员，分掌六房，事无钜细，皆与宰相通签，奏状书衔亦俱平写。但押字，即在纸后印窠心中，与他官司异也。
    任忠厚蜀人，有文，驰誉上庠。一目患翳，而身甚长，服赐第时绿袍，几不及踝。然喜嘲谑，常玩一友人，其人恚曰：“公状貌如此，曾自为其目否？”任见其怒，即曰：“吾亦自有诗也。”问之，云：“有个官人靡恃己，著领蓝袍罔谈彼，面上带些天地玄，眼中更有陈根委。”其人乃笑而已。皆《千字文》歇后语也。
    广南风俗，市井坐估，多僧人为之，率皆致富。又例有室家，故其妇女多嫁于僧，欲落发则行定，既度乃成礼。市中亦制僧帽，止一圈而无屋，但欲簪花其上也。尝有富家嫁女，大会宾客，有一北人在坐。久之，迎婿始来，喧呼“王郎至矣！”视之乃一僧也。客大惊骇，因为诗曰：“行尽人间四百州，只应此地最风流。夜来花烛开新燕，迎得王郎不裹头！”如贫下之家，女年十四五，即使自营嫁装，办而后嫁。其所喜者，父母即从而归之，初无一钱之费也。
    全州兴安县石灰铺，有陶弼商公诗云：“马度严关口，生归喜复嗟。天文离卷舌，人影背含沙。江势一两曲，梅梢三四花。登高休问路，云下是吾家。”鲁直题其后云：“修水黄庭坚窜宜州，少休于此。观商公五言，叹赏久之。崇宁三年五月癸酉，南风小雨。”至绍兴中，字墨犹存。
