<!-- { "loadSidebar": true } -->
　　古诗多矣，夫子独取《三百篇》，存劝戒也。吾辈所作诗，亦须有劝戒之意，庶几不为徒作。彼有绘画雕刻，无益劝戒者，固为枉费精力矣。乃若吟赏物华，流连光景，过于求适，几于诲淫教偷，则又不可之甚者矣。白乐天《对酒》诗曰：“蜗牛角上争何事？石火光中寄此身。随富随贫且欢喜，不开口笑是痴人。”又曰：“百岁无多时壮健，一春能几日晴明？相逢且莫推辞醉，听唱《阳关》第四声。”又曰：“昨日低眉问疾来，今朝收泪吊人回。眼前见例君看取，且遣琵琶送一杯。”自诗家言之，可谓流丽旷达，词旨俱美矣。然读之者，将必起其颓堕废放之意，而汲汲于取快乐，惜流光，则人之职分与夫古之所谓三不朽者，将何时而可为哉！且如《唐风》、《蟋蟀》之诗，盖劝晋僖公以自虞乐也，然才曰“今我不乐，日月其除”，即曰“无已太康，职思其居”，吕成公释之曰：“凡人之情，解其拘者，或失于纵；广其俭者，或流于奢；故疾未已，而新疾复生者多矣。”信矣！《唐风》之忧深思远也。乐天之见，岂及是乎？本朝士大夫多慕乐天，东坡尤甚。近时叶石林谓：“乐天与杨虞卿为姻家，而不累于虞卿；与元稹、牛僧孺相厚善，而不党于元稹、僧孺；为裴晋公之所爱重，而不因晋公以进；李文饶素不相乐，而不为文饶所深害。推其所由，惟不汲汲于进而志在于退，是以能安于去就爱憎之际，每裕然而有余也。”此论固已得之，然乐天非是不爱富贵者，特畏祸之心甚于爱富贵耳。其诗中于官职声色事，极其形容，殊不能掩其恋谬之意。其干生所善者，元稹、刘禹锡辈，亦皆逐逐声利之徒，至一闻李文饶之败，便作诗畅快之，岂非冤亲未忘，心有偏党乎？慕乐天者，爱而知其疵，可也。
　　作诗必以巧进，以拙成。故作字惟拙笔最难，作诗惟拙句最难。至于拙，则浑然天全，工巧不足言矣。古人拙句，曾经拈出，如“池塘生春草”，“枫落吴江冷”，“澄江静如练”，“空梁落燕泥”，“清晖能娱人，游子澹忘归”，“大江流日夜，客心悲未央”，“明月入高楼，流光正徘徊”，“采菊东篱下，悠然见南山”，如此等类，固已多矣。以杜陵言之，如“两边山木合，终日子规啼”，“野人时独往，云木晓相参”，“喜无多屋宇，幸不碍云山”，“在家长早起，忧国愿年丰”，“若无青嶂月，愁杀白头人”，“百年浑得醉，一月不梳头”，“一径野花落，孤村春水生”，此五言之拙者也。“春水船如天上坐，老年花似雾中看”，“迁转五州防御使，起居八座太夫人”，“竹叶于人既无分，菊花从此不须开”，“莫思身外无穷事，且尽生前有限杯”，“雷声忽送千峰雨，花气浑如百和香”，“秋水才添四五尺，野航恰受两三人”，“酒债寻常行处有，人生七十古来稀”，此七言之拙者也。他难殚举，可以类推。杜陵云，“用拙存吾道”，夫拙之所在，道之所存也，诗文独外是乎？
　　绍兴辛巳，亮既授首，葛王篡位，使来修好，洪景卢往报之。入境，与其接伴约用敌国礼，伴许诺。故沿路表章，皆用在京旧式。未几，乃尽却回，使依近例易之。景卢不可。于是扃驿门，绝供馈，使人不得食者一日。又令馆伴者来言，顷尝从忠宣公学，阳吐情实，令勿固执，恐无好事，须通一线路乃佳。景卢等惧留，不得已，易表章授之，供馈乃如礼。景卢素有风疾，头常微掉，时人为之语曰：“一日之饥禁不得，苏武当时十九秋。传与天朝洪奉使，好掉头时不掉头。”
　　数穷于九，九者，究也。至十，则又为一矣。此蔡西山之说。
　　伊川每见学者能静坐，便叹其善学。余谓静坐亦未可尽信，固有外若静而中未免胶扰者，正所谓坐驰也。尝闻南岳昔有住山僧，每夜必秉烛造旃林，众生打坐者数百人，或拈竹篦痛棰之，或袖中出饼果置其前，盖有以窥其中之静不静，而为是惩劝也。彼异端也，尚能洞察其徒心术之隐微，而提撕警策之，吾儒职教者有愧矣。
　　近时胡仲方《落梅》诗云：“自孤花底三更月，却怨楼头一笛风。”亦有思致。自古才德之士，方其少也，不使得以展布，及其飘零衰老，乃拳拳叹息之，亦已晚矣。烛之武曰：“臣之少也，尚不如人，今老矣，无能为也。”亦寓此意。唐人诗曰：“朝廷欲论封禅事，须及相如未病时。”杜陵《病冉》诗意亦如此。陈后山挽司马公曰：“政虽随日化，身已要人扶”，益可悲矣。
　　孝宗受禅赦文云：“凡今者发政施仁之日，皆得之间安视膳之余。”天下诵之，洪景严笔也。
　　洪容斋曰：文贵于达而已，繁与简各有当也。《礼记 檀弓》：“石骀仲卒，有庶子六人，卜所以为后者，曰：‘沐浴佩玉则兆。’五人者，皆沐浴佩玉。石祁子曰：‘孰有执亲之丧，而沐浴佩玉者乎？’不沐浴佩玉。石祁子兆，卫人以龟为有知也。”盖连用四“沐浴佩玉”字，使今之为文者，必曰：“沐浴佩玉则兆，五人者如之，石祁子独不可。曰：‘孰有执亲之丧而若此者乎？’”似亦足以当其事，省其词，然古意衰矣。又云：《史记 卫青传》：“校尉李朔，校尉赵不虞，校尉公孙戎奴，各三从大将军，以千三百户封朔为涉轵侯，以千三百户封不虞为随成侯，以千三百户封戎奴为从平侯。”至班固作《汉书》乃省其词曰：“校尉李朔、赵不虞、公孙戎奴，各三从大将军，封朔为涉轵侯，不虞为随成侯，戎奴为从平侯。”比《史记》五十八字中，省二十三字，然终不若《史记》朴赡可喜。余谓诗亦有如此者，古《采莲曲》云：“鱼戏荷叶东，鱼戏荷叶西。”杜子美《杜鹃行》：“西川有杜鹃，东川无杜鹃，涪南无杜鹃，云安有杜鹃。”若以省文之法论之，似可裁减，然只如此说，亦为朴赡有古意。
　　谥者，死后易名者也。而《左传》卫侯赐北宫喜谥曰“贞子”，赐析朱Θ谥曰“成子”，盖生前预赐之也，曾不以为不祥。今人不达，畏死畏祸，百种忌讳。古人皆不然，只看《檀弓》季武子成寝，杜氏之葬在西阶之下，许之合葬，又许之哭。伯高死于卫，孔子以为由，“赐也，见我”，遂哭诸赐氏，命子贡为之主，来者拜之。子夏丧明，曾子曰，“朋友丧明则哭”。遂往哭，子夏亦哭。曾子与客立于门侧，其徒趋而出曰：“吾父死，将出哭于巷。”曾子曰：“反哭于尔次。”因北面而吊焉。季武子寝疾，乔固不说齐衰而入见曰：“士唯公门说齐衰。”武子曰：“善哉！”盖未始如今人之多忌讳也。
　　《玉牒》修书，始于大中祥符，至于政、宣而极备。考定世次枝分派别而归于本统者，为《仙源积庆图》。推其所自出、至于子孙而列其名位者，为《宗藩庆系录》。具其官爵、功罪、生死及若男若女者，为《类纪》。同姓之亲而序其五服之戚疏者，为《属籍》。编年以纪帝系，而载其历数及朝廷政令之因革者，为《玉牒》。
　　苏武在匈奴十九年，魏于什门在燕二十一年，近时洪忠宣在金亦几二十年。
　　冰蚕不知寒，火鼠不知热，蓼虫不知苦，螂蛆不知臭。
　　濂溪、明道似颜子，伊川、横渠似孟子，南轩似颜子，晦庵似孟子。
　　《书》曰：“思曰睿”，“睿作圣”。《扬子》曰：“神心惚恍，经纬万方。”《孔丛子》曰：“心之精神是谓圣。”《管子》曰：“思之思之，又重思之，思之而不通，鬼神将通之，非鬼神之力也，精诚之极也。”邵子曰：“天向一中分造化，人从心上起经纶。”或曰：《易》言“何思何虑”，何也？曰：始于思，终于无思，非不思也，不待思也。此不识不知而顺帝则，从心所欲而不逾矩，庖丁之解牛，轮扁之斫轮，<疒句>偻之承蜩，岂更待于思乎？
　　周益公家藏欧阳公家书一幅，纸斜封，乃冷寿光牒。其词云：“具位某。猪肉一斤，右伏蒙颁赐，领外无任感激，谨具牒谢。谨牒。年月日。具位某牒。”盖改牒为状，自元丰始，日趋于谀矣。且前辈交际，其馈止于如此，未尝过于丰侈也。



　　●丙编 卷四
　　蔡攸尝赐饮禁中，徽宗频以巨觥宣劝之。攸恳辞不任杯杓，将至颠踣。上曰：“就令灌死，亦不至失一司马光也。”由是言之，则上之尊光而薄攸至矣。然光已死，不免削夺，而攸迄被眷宠，是可叹也。
　　唐子西在惠州，名酒之和者曰“养生主”，劲者曰“齐物论”。杨诚斋退休，名酒之和者曰“金盘露”，劲者曰“椒花雨”，尝曰：“余爱椒花雨，甚于金盘露”，心盖有为也。余尝谓，与其一于和劲，孰若和劲两忘。顷在太学时，同舍以思堂春合润州北府兵厨，以庆远堂合严州潇洒泉，饮之甚佳。余曰：不刚不柔，可以观德矣；非宽非猛，可以观政矣。厥后官于容南，太守王元邃以白酒之和者，红酒之劲者，手自剂量，合而为一，杀以白灰一刀圭，风韵顿奇。索余作诗，余为长句云：“小槽真珠太森严，兵厨玉友专甘醇。两家风味欠商略，偏刚偏柔俱可怜。使君袖有转物手，鸬鹚杓中平等分。更凭石髓媒妁之，混融并作一家春。季良不用笑伯高，张竦何必讥陈遵。时中便是尼父圣，孤竹柳下成一人。平虽有智难独任，勃也未可嫌少文。黄龙丙魏要兼用，姚宋相济成开元。试将此酒反观我，胸中问学当日新。更将此酒达观国，宇宙皆可归经纶。书生触处便饶舌，以一贯万如斫轮。使君闻此却绝倒，罚以太白眠金尊。”
