<!-- { "loadSidebar": true } -->
　　司马相如素与临卭令王吉相善吉曰长卿久宦游不遂而来过我于是相如往舍都亭临卭令缪〈游套〉为恭敬日往朝相如相如初尚见之后称病使从者谢吉吉愈益谨肃临卭中多富人而卓王孙家〈不斍入〉僮八百人程郑亦数百人二人乃相谓曰令有贵〈其玄中〉〈富人之尊如此〉客为具召之并召令令旣至卓氏客以百数至日〈大为游客争气〉中谒司马长卿长卿谢病不能往临卭令不敢尝〈游套〉食自往迎相如相如不得已强往一坐尽倾酒酣临邛令前奏琴曰窃闻长卿好之愿以自娱相如辞谢为鼓一再行是时卓王孙有女文君新寡好音故相如缪与令相重而以琴心挑之相如之临〈游套〉卭从车骑雍容闲雅甚都及飮卓氏弄琴文君窃从戸窥之心说而好之恐不得当也旣罢相如乃使人重赐文君侍者通殷勤文君夜奔亡相如相如乃与驰归家居徒四壁立卓王孙大怒曰女至不材我不忍杀不分一钱也人或谓王孙王孙终不听文君久之不乐曰长卿第俱如临卭从昆弟假贷犹足为生何至自苦如此相如与俱之临卭〈想假贷无所得矣〉尽卖其车骑买一酒舍酤酒而令文君当垆相如身自着犊鼻禈与佣保杂作涤器于市中王孙闻〈又入其玄中〉而耻之为杜门不出昆弟诸公更为王孙曰有一男两女所不足者非财也今文君已失身于司马〈頼有此耳〉长卿长卿故倦游虽贫其人材足依也且又令客独奈何相辱如此卓王孙不得已分予文君僮百人钱百万及其嫁时衣被财物文君乃与相如归成都买田宅为富人居久之蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观也请为天子游猎赋赋奏天子大悦以为郎数岁会卭筰君长闻南夷与汉通得赏赐多多欲为内臣妾请吏比南夷天子问相如相如曰卭筰冉駹者近蜀道亦易通秦时尝通为郡县至汉兴而罢今诚复通为置郡县愈于南夷天子以为然乃拜相如为中郎将建节往使副使王然于壸充国吕越人驰四乘之传因巴蜀吏币物以赂西南夷至蜀蜀太守以下郊迎县令负弩矢先驱蜀人以为宠于是卓王孙临卭诸公皆由门下献牛酒以交驩卓王孙喟然而叹自以得使女尚司马长卿晚而厚分与其女财与男等同司马长卿便略定西夷卭筰冉駹斯榆之君皆请为内臣除边关关益斥西至沬若水南至牂牁为徼通零关道桥孙水以通邛都还报天子天子大悦
　　又
　　司马相如初与卓文君还成都贫居愁懑以所着鹔鹴裘就市人阳昌贳酒与文君为欢文君举杯而笑曰我平生富足今乃以裘贳酒遂相与谋于成都卖酒相如亲着犊鼻禈涤器以耻王孙王孙果以为病乃厚给文君文君遂为富人文君姣好眉色如望远山脸际常若芙蓉肌肤柔滑如脂十七而寡为人放诞风流故悦长卿之才而越礼焉长卿素有消渇疾及还成都悦文君之色遂以发痼疾乃作美人赋欲以自刺而终不能改卒以此疾至死文君为诔云嗟嗟夫子兮亶通儒少好学兮综群书纵横劔技兮英敏有誉尚慕往哲兮更名相如落魄远游兮赋子虚毕尔壮志兮驷马高车忆初好兮雍容孔都怜才仰德兮琴心两娱永托为妃兮不耻当垆平生浅促兮命也难扶长夜思君兮形影孤步中庭兮霜草枯鴈鸣哀哀兮吾将安如仰天太息兮抑郁不舒诉此凄恻兮畴忍听余泉穴可从兮愿捐其躯
　　又
　　〈聘亦得〉文君亡奔相如与驰归成都后相如将聘茂陵人女为妾文君作白头吟以自绝云皑如山中雪皎如云间月闻君有两意故来相诀绝平生共城中何尝斗酒会今日斗酒会明旦沟水头蹀躞御沟上沟水东西流郭东亦有樵郭西亦有樵两樵相推与无亲为谁骄凄凄重凄凄嫁娶亦不啼愿得〈止亦得〉一心人白头不相离长卿乃止
　　长卿曰文君之为人放诞风流也女不侠不豪侠不放诞风流亦不豪放诞风流不眉色姣好如远山脸际如芙蓉肌肤柔滑如脂亦不豪放诞风流不奔相如亦不豪奔相如不家徒四壁亦不豪放诞风流不当垆亦不豪当垆不相如亲着犊鼻裤与佣保杂作涤器于市亦不豪放诞风流不得僮百人钱百万及其嫁时衣被财物亦不豪不得太守郊迎县令负弩卓王孙临卭富人皆伛偻门下亦不豪此所以为放诞风流也且也文君以身殉相如相如亦以身殉文君一琴一诔已足千古美人赋白头吟不蛇足乎
　　余有诗吊阮藉云穷途哭罢向邻姬不及生前作故知何似临邛老司马一琴换得一妻归夫嗣宗哭兵家女何足怪邻有美妇日向沽酒辄醉卧其侧妇亦勿惊夫亦勿疑假而遇文园司马且把臂恨晚吾不知其谁主谁宾也当文君当垆酤酒时设有一人焉调笑不已虬髯郎犹可冯子都将奈何
　　樊通德曰夫淫于色非慧男子不至也慧则通通则流流而不得其防则变态百出为沟为壑无所不往而张生亦曰大凡天之所命尤物也不妖于身必妖于人向使崔氏子得遇合富贵乘娇宠不为云为雨则为蛟为螭吾不知其所变化矣夫汉武雄才大略拓地万里拉杀豪杰如掷孤豚而恋恋一李夫人死而不已长门一赋陈后复幸岂相如之文章能感动哉心相知也吾故曰相如而得好才之文君一知己也又得好色之武帝又一知己也士有两知己者死不恨矣武帝曰朕独不得与此人同时哉惜哉当吾世而失文君也

　　随清娱

　　清娱姓随氏平原人汉太史令司马迁侍姬也年〈迁亦可人〉十七归迁迁凡游名山必以清娱自随后随至华阴之同州而迁召入京师留清娱于同已而迁陷极刑发愤著书未几病卒于京清娱闻之遂悲愤而死州人葬之于某亭子下忘其名厥后唐禇遂良刺同州清娱乃感梦于遂良具言始卒云上帝悯其年寿未尽以死因命为此州之神庙食一方然图籍未载世人莫有知者以公为一代文人求志其墓光扬幽懿遂良欣然命笔其铭皆四字不过数句而已
　　长卿曰随清娱为龙门姬甚艶十七随龙门游名山甚韵独处同州悲愤而死甚冷千百年而魂现于文士之手甚香更千百年而碑出清娱再生甚奇龙门于是乎不腐矣

　　杨敞妻

　　霍光与张安世谋废立议旣定使大司农田延年报杨敞敞惊惧不知所言汗出浃背延年起至更衣敞夫人遽从东厢谓敞曰此国家大事今大将军议已定使九卿来报君侯君侯不疾应与大将军同心犹豫无决先事诛矣延年从更衣还夫人与延年参语许诺
　　长卿曰天下国家之事固有儿女子了然于胸中而丈夫处之伥伥乎莫知所之者敞之于人也木强矣大将军何不与其妇谋而必取木强之人而问之

　　王章女

　　王章为诸生学长安独与妻居章疾病无被卧牛衣中与妻决涕泣其妻呵怒之曰仲卿京师尊贵在朝廷人谁踰仲卿者今疾病困戹不自激昻乃反涕泣何鄙也后章仕宦歴位及为京兆欲上封事妻又止之曰人当知足独不念牛衣中涕泣时邪章曰非女子所知也书遂上果下廷尉狱妻子皆收系章小女年可十二夜起号哭曰平生狱上呼囚数常至九今八而止我君素刚先死者必君明日问之章果死
　　长卿曰妻能料生女能料死虽然其妻可及也其女不可及也

　　昭君

　　昭君、字嫱南郡人也、初元帝时以良家子选入掖庭、会匈奴单于来朝、求美人为阏氏、帝勑以宫女赐之、昭君入宫数岁、未得见御、积悲怨、乃请掖庭令求行、单于临辞大会、帝召女以示之、昭君丰容靓餙、光明汉宫、顾影徘徊、竦动左右、帝见大惊、意欲留之、而重难改更、遂与匈奴、昭君戎服乘马、提一琵琶出塞而去、
　　又
　　文颖曰昭君本蜀郡秭归人也琴操曰王昭君者齐国王穰女也年十七仪容绝丽以节闻国中长者求之者王皆不许乃献汉元帝帝造次不能别房帷昭君恚怒之会单于遣使帝令宫人装出曰欲至单于者起昭君喟然越席而起帝视之大惊悔是时使者并见不得止乃赐单于
　　又
　　汉元帝宫人旣多乃令画工图之欲有呼者辄披图召幸其中常者皆行货赂王昭君姿容甚丽志不苟求工遂毁为其状
　　又
　　昭君有子曰世违单于死世违继立凡为胡者父死妻母昭君问世违曰汝为汉也为胡也世违曰欲为胡耳昭君乃吞药自杀石季伦曰昭以触文帝讳改为明
　　长卿曰夫古今美人非一而独西施毛嫱狎习于儿妇之口两人皆轻身去故乡不惜惜其名之不传与面目之不经见于天下毛嫱一去不返西施返而不知所之此必非闺合中物也人为奇人事为奇事紫台沙漠青冢黄昏生奇死亦奇耳方昭君之行也丰容靓餙光明汉宫顾影徘徊竦动左右此卽昭君图也戎服乘马提一琵琶出塞而去此卽昭君图也延寿岂能图昭君哉延寿而能图昭君卽误死昭君不请行矣使帝见而强留也昭君无行乎曰否也生不贮金屋死不入玉门去志也决矣

　　班姬

　　扶风曹世叔妻者同郡班彪之女也名昭字惠班一名姬博学高才世叔早卒兄固着汉书其八表及天文志未及竟而卒和帝诏昭就东观藏书阁踵而成之数召入宫令皇后诸贵人师事焉号曰大家每有贡献异物辄诏大家作赋颂时汉书始出多未能通者同郡马融伏于阁下从昭受读昭作女诫七篇其辞曰鄙人愚暗受性不敏蒙先君之余宠頼母师之典训年有十四执箕箒于曹氏于今四十余载矣战战竞竞常惧黜辱以增父母之羞而今而后乃知免耳男能自谋矣吾不复以为忧也但伤诸女方当适人而不渐训诲不闻妇礼惧失容他门取耻宗族间作女诫七章愿诸女各写一通庻有补益禆助汝身去矣其最勉之卑弱第一古者生女三日卧之床下弄之瓦砖而齐告焉卧之床下明其卑弱主下人也弄之瓦砖明其习劳主执勤也齐告先君明当主继祭祀也三者苟备而患名称之不闻黜辱之在身未之见也夫妇第二察今之君子徒知妻妇之不可不御威仪之不可不整故训其男检以书传殊不知夫主之不可不事礼义之不可不存但教男而不敎女不亦蔽于彼此之数乎敬愼第三鄙谚云生男如狼犹恐其尫生女如鼠犹恐其虎故曰敬愼之道妇之大礼也夫妇之好终身不离房室周旋遂生媟渎媟渎旣生语言过矣语言旣过纵恣必作纵恣旣作则侮夫之心生矣夫事有曲直言有是非直者不能不争曲者不能不讼讼争旣施则有忿怒之事矣侮夫不节谴呵从之忿怒不止楚挞从之夫为夫妇者义以和亲恩以好合楚挞旣行何义之存谴呵旣宣何恩之有恩义俱废夫妇离矣妇行第四女有四行一曰妇德二曰妇言三曰妇容四曰妇功夫云妇德不必才明绝异也妇言不必辨口利辞也妇容不必颜色美丽也妇功不必功巧过人也专心第五礼夫有再娶之义妇无二适之文故曰夫者天也天固不可逃夫固不可离也故女宪曰得意一人是谓永毕失意一人是谓永讫由斯言之夫不可不求其心也曲从第六夫物有以恩自离者亦有以义自破者也夫虽云爱舅姑云非此所谓以义自破者也然则姑云不尔而是固宜从令姑云尔而非犹宜顺命此则所谓曲从矣故女宪曰妇如影响焉不可赏和叔姊第七妇人之得意于夫主由舅姑之爱己也舅姑之爱己由叔姊之誉己也由此言之我臧否誉毁一由叔姊知叔姊之不失而不能和之以求亲其蔽也哉马融善之令妻子习焉昭壻妹曹丰生亦有才惠为书以难之辞有可观昭年七十余卒皇太后素服举哀使者监护丧事所著赋颂铭诔问注哀辞书论上疏遗令凡十六篇子妇丁氏为撰集之又作大家赞焉
