<!-- { "loadSidebar": true } -->
　　山谷曰东坡在黄州所作卜算子云云词意高妙非吃烟火食人语胡曾亦曰东坡谪居黄州作卜算子其属意王氏女也读者不能解张文潜继贬黄州访潘邠老得其详尝题诗以志其事仆谓二说如此无可疑者然尝见临江人王说梦得谓此词东坡在惠州白鹤观所作非黄州也惠有温都〈此谓文园只眼何异〉监女颇有色年十六不肯嫁人闻东坡至喜谓人〈一幅临卭图〉曰此吾婿也每夜闻坡讽咏则徘徊窗外坡觉而推窗则其女踰墙而去坡从而物色之温具言其然坡曰吾当呼王郎与子为姻未几坡过海此议不谐其女遂卒葬于沙滩之侧坡回惠日女已死矣怅然为赋此词坡盖借鸿为喻非眞言鸿也拣尽寒枝不肯栖谓少择偶不嫁寂寞沙洲冷者指其葬所也说之言如此其说得之广人蒲仲通
　　长卿曰人知朝云为坡公妾而不知此女乃眞坡公妾也坡公迁謪岭外时婆娑六十老人矣十六之女何喜乎而心许之且死之也且坡公非当时须眉如戟男子所极力而欲杀之者哉世皆欲杀何以我见独怜也悲哉悲哉千载而下知惠州之有朝云而不知有此女寂寞沙洲眞冷也李和尚曰余独悲其能具只眼知坡公之为神仙知坡之为异人知坡公之外举世再无与两是以不得亲近宁死不愿居人间世也然则卽呼王郎为姻彼亦必死不嫁也何者彼知有坡公不知有王郎也

　　朝云

　　朝云者姓王氏钱塘名妓也苏子瞻宦钱塘绝爱幸之纳为常侍朝云初不识字旣事子瞻遂学书粗有楷法后从泗上比丘尼义冲学佛亦通大义〈贵精不贵多〉有子曰干儿未期而夭苏子贬惠州家妓多散去独朝云依依岭外子瞻甚怜之赠之诗云不似杨枝别乐天恰如通德伴伶玄阿奴络秀不同老天女维摩总解禅经卷药炉新活计舞衫歌扇旧因缘丹成逐我三山去不作阳台云雨仙未几朝云病且死诵金刚经四句偈而绝葬之惠州栖禅寺松林中东南直大圣塔子瞻悼之诗云苖而不秀岂其天不使童乌与我玄驻景恨无千歳药赠行惟有小乘禅伤心一念偿前债弹指三年断后缘归卧竹根无远近夜深勤礼塔中仙又作咏梅西江月以寓意云玉骨那愁瘴雾冰肌自有仙风海仙时过探芳丛倒挂緑毛么凤素面翻嫌粉涴洗妆不褪唇红高情已逐晓云空不与梨花同梦子瞻又铭其墓云东坡先生侍妾曰朝云字子霞姓王氏钱塘人敏而好义事先生二十有三年忠敬若一绍圣三年七月壬辰卒于惠州年三十四八月庚申葬之丰湖之上栖禅山寺之东南生子遯未期而夭盖常从比丘尼义冲学佛法亦粗识大意且死诵金刚经四句偈以绝铭曰浮屠是瞻伽蓝是依如汝宿心惟佛之归
　　又
　　帘曝偶谈东坡一帖云王十六秀才遗拍板一串意余有歌人不知其无也然亦有用陪传大士唱金刚经耳字画奇逸如欲飞动鲁直以小楷书其□□□板以遗朝云使歌公满庭芳亦不恶也然朝云今为惠州土矣惠州志有朝云墓守墓者百余家至今清明奠馈如祀先祖
　　长卿曰朝云三十四歳而卒已事东坡先生者二十三年是朝云归先生时止十一二歳耳何以便为钱塘名妓又何以便得絶爱幸于先生又何以得依依岭外独从先生又何以得死先生之手吾于是而更思温都监女也□朝云死而此女从乘桴浮海将老是乡矣吾于是而更思先生也先生二十三年中湖山风月之胜玉堂金马之荣宾朋妓客之乐流离顚沛之苦离合悲欢顷刻变幻旁观者清朝云亦可蘧然觉栩栩然寤矣孔子云吾无隐乎尔谢大传云我常自教儿何必从义冲学佛哉吾于是而更思春梦婆也

　　长沙妓

　　〈惜也〉义妓者长沙人也不知其姓氏家世娼籍善讴尤喜秦少游乐府得一篇辙手笔口咏不置久之少游坐钩党南迁道长沙访潭土风俗伎籍中可与言者或言妓遂徃焉少游初以潭去京数千里其俗山獠夷陋虽闻妓名意甚易之及见睹其姿容旣美而所居复潇洒可人意以为非惟自湖外来所未有虽京洛间亦不易得坐语间顾见几上文一编就视之目曰秦学士词因取竟阅皆已平日所作者环视无他文少游窃怪之故问曰秦学士何人也若何自得其词之多妓不知其少游也卽具道所以少游曰能歌乎曰素所习也少游愈益怪曰乐府名家无虑数百若何独爱此乎不惟爱之而又习之歌之似素爱秦学士者彼秦学士亦尝遇若乎曰妾僻陋在此彼秦学士京师贵人也焉得至此藉令至此岂顾妾哉少游乃戏曰若爱〈酸子〉秦学士徒悦其词耳若使亲见容貌未必然也妓〈眞相如〉叹曰嗟乎使得见秦学士虽为之妾御死复何恨少游察其语诚因谓曰若欲见秦学士卽我是也以朝命贬黜因道而来此耳妓大惊色若不怿者稍稍引退入谓母媪有顷媪出设位坐少游于堂妓冠帔立阶下北面拜少游起且避媪掖之坐以受拜已且张筵飮虚左席示不敢抗母子左右侍觞酒一行率歌少游词一阕以侑之卒飮甚欢比夜乃罢止少游宿衾枕席褥必躬设夜分寝定妓乃寝先平明起饰冠帔奉沃匜立帐外以待少游感其意为留数日妓不敢以燕惰见愈加敬礼将别嘱曰妾不肖之身幸侍左右今学士以王命不可久留妾又不敢从行恐重以为累唯誓洁身以报他日北归幸一过妾妾愿毕矣少游许之一别数年少游竟死于藤妓虽处风尘中为人婉娩有气节旣与少游约因闭门谢客独与媪处官府有召辞不获然后往誓不以此身负少游也一日昼寝寤惊泣曰吾与秦学士别未尝见梦今梦来别非吉兆也秦其死乎亟遣仆顺途觇之数日得报果死矣乃谓媪曰吾昔以此身许秦学士今不可以死故背之遂衰服以赴行数百里遇于旅馆将入门者御焉告之故而后入临其丧拊棺绕之三周举声一恸而绝左右惊救之已死矣
　　长卿曰虞翻云我死之后当以青绳为吊客使天下有一人知我者虽死不恨秦少游生而得苏子瞻为友其为知我也多矣死而得长沙妓为殉其为吊客也多矣

　　段东美

　　薛宜僚会昌中为左庶子充新罗册赠使由青州泛海船频阻恶风雨至登州却漂回泊青州邮传一年节使邬汉贞尤加待遇有籍中飮妓段东美者薛颇属情连帅置于驿中是春薛发日祖筵呜咽流涕东美亦然乃于席上留诗曰阿母桃花方似锦王孙草色正如烟不须更向沧溟望惆怅欢情恰一年薛到外国未行册礼旌节晓夕有声旋染疾谓判官苗甲曰东美何故频见梦中乎数日而卒苗摄大使行礼薛旋衬回及青州东美乃请告至驿素服执奠哀号抚棺一恸而卒
　　长卿曰宜僚之死也以梦来而少游之死也以梦往此可云钟情者也女为悦己者容独不可为知己者死乎

　　严蘂

　　天台营妓严蘂字幼芳善琴奕歌舞丝竹书画色艺冠绝一时间作诗词有新语颇通古今善逢迎四方闻其名有不远千里而登门者唐与正守台日酒边尝命赋红白桃花卽成如梦令云道是梨花不是道是杏花不是白白与红红别是东风情味曾记曾记人在武陵微醉与正赏之双缣又七夕郡斋开宴坐有谢元卿者豪士也夙闻其名因命之赋词以己之姓为韵酒方行而已成鹊桥仙云碧梧初出桂花纔吐池上水花微谢穿针人在合欢楼正月露玉盘高泻蛛忙鹊懒耕慵织倦空做古今佳话人间刚道来年期天上方纔隔夜元卿为之心醉留其家半载尽客囊櫜馈赠之而归其后朱晦庵以使节行部至台欲摭与正之罪遂指其尝与蘂为滥系狱月余蘂虽备极棰楚而一语不及唐然犹不免受杖移籍绍兴且复就越置狱鞠之久不得其情狱吏因好言诱之曰汝何不蚤认亦不过杖罪况已经断过罪不重科何为受此辛苦邪蘂答曰身为贱妓纵是与太守有滥科亦不至死罪然是非眞伪岂可妄言以污士大夫虽死不可诬也其词旣坚于是再痛杖之仍系于狱两月之间一再受杖委顿几死然声价愈腾至彻阜陵之听未几朱公改除而岳霖商卿为宪因贺朔之际怜其无辜猝命之作词自陈蘂略不构思卽口占卜算子云不是受风尘似被前缘误花落花开自有时总頼东君主去也终须去住也如何住若得山花插满头莫问奴归处卽日判令从良继而宗室近属纳为小妇以终身焉 
　　长卿曰严蘂云是非眞伪岂可妄言以污士大夫不意斯言出于风尘妓女之口而入于圣贤大学之耳犹不免于笞何也然声价愈腾至撤阜陵之听倘所称石压笋斜出耶祖无择熙宁中知杭州坐与官妓薛希涛通为王安石所执希涛榜笞至死不肯承伏长卿曰严幼芳忤朱晦翁而生薛希涛忤王荆公而死宋之时道学犹不敌宰相耶

　　梁夫人

　　韩蕲王之夫人京口娼也尝五更入府伺候贺朔忽于庙柱下见一虎蹲卧鼻息齁齁然惊骇亟走出不敢言已而人至者众复往视之乃一卒也因蹴之起问其姓名为韩世忠心异之密告其母谓此卒定非凡人乃邀至其家具酒食卜夜尽欢深相结纳资以金帛纳为夫妇蕲王后立殊功为中兴名将遂封两国夫人蕲王尝邀兀术于黄天荡几成擒矣一夕凿河遁去夫人奏疏言世忠失机纵敌乞加罪责举朝为之动色
　　又
　　韩世忠授鄜延路副总管屯淮杨苗傅刘正彦反部兵赴行在时世忠妻梁氏及子亮为傅所质朱胜非绐傅白太后遣慰世忠于是召梁氏入封安国夫人俾迓世忠梁氏疾驱出城一日夜会世忠于秀州世忠讨正彦及追傅诛之兀术将入侵以世忠为制置使守鎭江金兵至世忠已先屯焦山大战将十合梁夫人亲执桴鼓金兵终不得渡尽归所掠假道不听相持黄天荡者四十八日兀术穷蹙祈请甚哀潜凿渠三十里绝江遁去
　　长卿曰梁夫人见蕲王之卧为虎而知非凡卒未奇也卽结纳之约束之卒保其令名纵敌一疏举朝动色夫人亦太顚倒豪杰矣蕲王于中兴名将中而独以湖山老也则夫人力也

　　李师师

　　道君幸李师师家偶周邦彦先在焉知道君至遂〈亦韵〉匿于床下道君自携新枨一颗云江南初进来遂与师师谑语邦彦悉闻之櫽括成少年游云并刀如水吴盐似雪纎手破新枨后云严城上已三更马滑霜浓不如休去直是少人行李师师因歌此词道君问谁作师师奏云周邦彦词道君大怒坐朝宣慰蔡京云开封府有监税周邦彦者闻课税不登如何京尹不按发来蔡京罔知所以奏云容臣退朝呼京尹叩问续得复奏京尹至蔡以御前〈好相公〉圣旨谕知京尹云惟周邦彦课增羡蔡云上意如此只得迁就将上得旨周邦彦职事废弛可日下〈妙计〉押出国门隔一二日道君复幸李师师家不见师〈好天子〉师问其家知送周监税道君方以邦彦出国门为喜旣至不遇坐久至更初始归愁眉涙睫憔悴可掬道君大怒云你去那里去师师奏臣妾万死知周邦彦得罪押出国门略致一杯相别不知得官家来道君问曾有词否李奏云有兰陵王词今柳阴直者是也道君云唱一遍看李奏云容臣妾奉〈更韵〉一杯歌此词为官家寿曲终道君大喜复召为大晟乐正后官至大晟乐府待制邦彦以词行当时皆称美晟词殊不知美成文笔大有可观作汴都赋如笺奏杂着皆是杰作可惜以词掩其它文也当时师师家有二邦彦一周美成一李士美皆为道君狎客士美因而为宰相吁君臣遇合于倡优下贱之家国之安危治乱可想而知矣
　　长卿曰道君以一词而逐美成复以一词官之好名耶好才耶曰好色耳天子与贫士争风尘一席之欢而不敌情固有别膓耶呜呼若李师师者可云有情亦可云无頼者也陈桥如之视玄宗李师师之视道君渺如矣

　　少年行

