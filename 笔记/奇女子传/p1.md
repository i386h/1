<!-- { "loadSidebar": true } -->
  
　　奇女子传　　（明）吴震元 撰

　　●奇女子传题词

　　陈子冬日居山中拥裋褐偃曝于积薪之上执易学义一卷且读且睡齁齁然适也已童子叩扉投一缄索叙奇女子传余曰易称无成有终诗称无非无仪女子而以奇显非闺髽事也虽然河洛不载奇耦乎易不载兑少女离中女巽长女乎诗不载卷耳樛木乎春秋左国不载共姜共伯之母乎其它中垒之列女有传临川之贒媛有世说何独于奇女子而异之夫丈夫生而逢年或不得志以歾其磊砢光大之行或见于学士大夫之史书及逸民遗老之笔记犹庻几有一二存焉者独妇人女子生长深闺之中沦落于山辄海曲村墟艹莽间何限虽有奇无闻卽闻亦不过如野烧之迹流萤之火若隐若现若存若亡而已故长卿裒而集之小加评鉴其间有奇节者奇识者奇慧者奇谋者奇胆者奇力者奇文学者奇情者奇侠者奇癖者种种诸类小可以拊掌解颐大可以夺心骇目古来才子绝未尝一盘拈出何也男子如日女子如月日则亘万占常圆而月则有盈有缺有晦其得列于正史者盈之象也其偶见于杂家小说而未摽其大全者缺之象也冺冺汶汶晦之象也若本无指擿而不幸为绮语人所点缀其蚀于太阳翳于云雾风雨飞流伏匿于妖星恶曜者乎自长卿此书出譬如见月者或喜其新或羡其满或乐其万里之清虚或快其重轮之蕐彩天壤间好月可废则奇女子亦可废也请无以六经解嘲矣
　　泰昌十二月眉道人陈继儒题于含誉堂

　　●奇女子传目录

　　卷之一
　　　齐姜
　　　泰山妇人
　　　鲁保母
　　　魏乳母
　　　聂政姊
　　　瀬女
　　　西施
　　　莒妇
　　　王孙贾母
　　　赵括母
　　　如姬
　　　屈原姊
　　　巴寡妇清
　　　虞姬
　　　漂母
　　　缇萦
　　　文君
　　　随清娱
　　　杨敞妻
　　　王章女
　　　昭君
　　　班姬
　　　李文姬
　　　孟光
　　　范滂母
　　　龎娥亲
　　　皇甫规妻
　　　赵昂妻
　　卷之二
　　　荀灌
　　　孙翊妻
　　　李衡妻
　　　许允妇
　　　羊躭妻
　　　谢道韫
　　　泽妪
　　　孟昶妻
　　　络秀
　　　陶侃母
　　　绿珠
　　　刘遐妻
　　　何无忌母
　　　谢综母
　　　李诞女
　　　朝云婢
　　　娄逞
　　　冼氏夫人
　　　红拂妓
　　　平阳昭公主
　　　王娃母
　　　香丸妇人
　　　狄仁杰姨
　　　董氏
　　　崔敬女
　　　木兰
　　　高睿妻
　　　李侃妻
　　　车中女子
　　　三鬟女子
　　卷之三
　　　侯四娘
　　　张廵姊
　　　程氏女
　　　高彦昭女
　　　红线
　　　崔宁妾
　　　霍小玉
　　　张红红
　　　窦桂娘
　　　无双
　　　上清
　　　聂隐娘
　　　义激
　　　崔愼思妾
　　　谢小娥
　　　张建封妓
　　　李新声
　　　荆十三娘
　　　贾人妻
　　　从巢者
　　卷之四
　　　村妇
　　　柴克宏母
　　　河池妇人
　　　邹仆妻
　　　刘皇后
　　　散乐女
　　　歌人瑞卿
　　　韩香
　　　曹禋妻
　　　娼姥
　　　温都监女
　　　朝云
　　　长沙妓
　　　段东美
　　　严蕊
　　　梁夫人
　　　李师师
　　　董国用妾
　　　申屠氏
　　　晏氏
　　　解洵妇
　　　姚氏
　　　胡氏
　　　谢枋得妻
　　　胡闰女
　　　白母
　　　高娃
　　　王翘儿
　　　三娘子                   

　　目录终

　　●奇女子传卷之一

　　长卿吴震元论次

　　齐姜

　　重耳至齐齐桓公厚礼而以宗女妻之有马二十乘重耳安之重耳至齐二岁而桓公卒会竖刁等为内乱齐孝公之立诸侯兵数至留齐凡五岁重耳爱齐女母去心赵衰咎犯乃于桑下谋行齐女〈愧杀重耳〉侍者在桑上闻之以告其主其主乃杀侍者劝重耳趣行重耳曰人生安乐孰知其它必死于此不能去齐女曰子一国公子穷而来此数士者以子为命子不疾反国报劳臣而怀女德窃为子羞之〈重耳一生醉生梦死〉且不求何时得功乃与赵衰等谋醉重耳载以行行远而觉重耳大怒引戈欲杀咎犯咎犯日杀臣成子偃之愿也重耳曰事不成我食舅氏之肉咎犯曰事不成犯肉腥臊何足食乃止遂行
　　长卿曰晋公子十七而得贤士五人四十三而出亡从此五士其余不名者数十人至狄妻狄女居十二年至齐娶齐女居五年至秦娶秦女凡十九年而始反国时年六十二所至如归公子之亡也不亡矣公子曰人生安乐孰知其它必死于此不能去公子非直怀女德也日暮途远其精力已消亡尽矣英雄气少儿女情多公子之无壮志也久矣然则非齐姜卽百咎犯固不能载之走也归国九年祗了其一生恩怨之局五霸桓文为盛吾必曰桓女而文妻云晋公子重耳及曹僖负覊之妻曰吾观晋公子之从者皆足以相国若以相夫子必反其国反〈妇人偏眼快〉其国必得志于诸侯得志于诸侯而诛无礼曹其首也子盍蚤自贰焉乃馈盘餐寘壁焉
　　长卿曰武臣十乱有妇人焉亡公子之从者皆足以相国而又得齐姜焉晋安得不昌惜哉负覊妻之见从者而不及见姜也使齐姜亡负覊妻从其烈不更伟哉

　　泰山妇人
　　夫子过泰山侧有妇人哭于墓者而哀夫子式而听之使子路问之曰子哭也一似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子听之苛政猛于虎也
　　长卿曰此妇人是古今杀酷吏第一刽子手也
　　谚云莫学封使君生不治民死食人夫使君自可食人何必为虎哉乃知使君化为虎未猛也虎化为使君亦未猛也惟使君自为使君则猛耳封使君歌云封使君死食人今使君生食人封使君死而虎今使君生而虎虎使君虎而伥使君虎虎而乳宁与乳虎居莫与使君邻使君食一家乳虎食一人食一人一家哭食一家一路哭路路有猛虎家家有使君昔使君化为虎今使君化为鼠化为鼠食栋宇昔使君化为虎今使君化为蝗化为蝗食田桑昔使君化为虎今使君化为貊化为貊食金铁吁嗟乎封使君尸而祝之封使君何不学封使君生不治民亦不食人

　　鲁保母

　　孝义保者鲁孝公称之保母臧氏之寡也初孝公父武公与其二子长子括中子戏朝周宣王宣王立戏为鲁太子武王（公）薨戏立是为懿公孝公时号公子称最少义保与其子俱入宫养公子称括之子伯御与鲁人作乱攻杀懿公而自立求公子称将杀之义保闻伯御将杀称乃衣其子以称之衣卧于称之处伯御杀之义保遂抱称以出遇称舅鲁大夫于外舅问称死乎义保曰不死在此舅曰何以得免义保曰以吾子代之义保遂以逃十一年鲁大夫皆知称之在保于是请周天子杀伯御立称是为孝公
　　长卿曰保之以子代未多也出入深宫之中能纵能夺能杀能活而伯御莫之何乃足多耳夫陈婴杵臼以两男子而活一儿犹艳称之视保母不落第二义哉
　　人言儒者裒衣大带高足缓步所为多不近人情是殆不然如杀其子以生他人妇女不读诗书不知礼义为何物乃肯为之儒者曰此违道干誉之事吾不为也吁孰谓儒者不近人情也哉

　　魏乳母

　　魏乳母者魏公子之乳母秦攻魏破之杀魏王瑕诛诸公子而一公子不得令魏国曰得公子者赐金千镒匿之者罪至夷乳母与公子俱逃魏之故臣见乳母而识之曰乳母无恙乎乳母曰嗟乎吾奈公子何故臣曰今公子安在吾闻秦令曰有能得公子者赐金千镒匿之者罪至夷乳母倘言之则可以得千金知而不言则昆弟无类矣乳母曰我不知公子之处故臣曰我闻公子与乳母俱逃母曰吾虽知之亦终不可以言故臣曰今魏国已破亡族已灭子匿之尚谁为乎母吁而言曰夫见利而反上者逆也畏死而弃义者乱也今持逆乱而以求利吾不为也且夫凡为人养子者务生之非为杀之也岂可利赏畏诛之故废正义而行逆节哉妾不能生而令公子擒也遂抱公子逃于深〈有此故臣自有此乳母〉泽之中故臣以吿秦军秦军追见争射之乳母以身为公子蔽矢着身者数十与公子俱死秦王义之葬以卿礼赐金百镒祀太牢宠其兄为五大夫
　　长卿曰乳母之抱公子以逃也欲何为乎此岂眞有陈婴杵臼之志哉不过欲生之耳生之必不欲其自我杀之也赏千镒罪至夷母视之蔑如矣彼魏之故臣亦可羞矣鲁大夫者独何人哉虽然鲁保母杀其子可以活孝公而魏乳母卒与公子俱死固亦有幸有不幸也
　　可以托六尺之孤可以寄百里之命临大节而不可夺也君子人与君子人也其二母之谓乎

　　聂政姊

　　聂政姊荣闻人有刺杀韩相者贼不得国不知姓名暴其尸而县之千金乃于邑曰其是吾弟与嗟〈识人〉乎严仲子知吾弟立起如韩之市而死者果政也伏尸哭极哀曰是轵深井里所谓聂政者也市行者诸众人皆曰此人暴虐吾国相王县购其名千金夫人不闻与何敢来识之也荣应之曰闻之然政所以蒙污辱自弃于市败之间者为老母幸无恙妾未嫁也亲旣以天年下世妾以嫁夫严仲子〈亦德仙子况政乎〉乃察举吾弟困污之中而交之泽厚矣可奈何士〈政亦荣知己也荣安得不死〉固为知己者死今乃以妾尚在之故重自刑以绝从妾其奈何畏殁身之诛终灭贤弟之名大惊韩市人乃大呼天者三卒于邑悲哀而死政之旁晋楚齐卫闻之皆曰非独政能也乃其姊亦烈女也乡使政诚知其姊无濡忍之志不重暴骸之难必绝险千里以列其名姊弟俱僇于韩市者亦未必敢以身许严仲子也
　　长卿曰政有姊而难为弟矣死而成弟之名又自成其名无姊而千载之下知杀韩相者谁也博浪之椎大索不得至今思其人使其时有人名之者千载之下多一快人也政之皮面决眼出肠以全姊也固姊所以惊呼市人于邑而死以名弟也政有姊而难为弟矣

　　濑女

　　子胥行至吴疾于中道乞食溧阳适遇女子击绵于瀬水之上筥中有饭子胥遇之谓曰夫人可得一餐乎女子曰妾独与母居三十未嫁饭不可得子胥曰夫人赈穷途少饭亦何嫌哉女子知非恒人遂许之发其簟筥饭其盎浆长跪而与之子胥再餐而止女子曰君子有远誓之行何不饱而餐之子胥已餐而去又谓女子曰揜夫人之壶浆无令其露女子叹曰嗟乎妾独与母居三十年自守贞明不愿从适何宜馈饭而与丈夫越亏礼义妾〈可以死可以无死〉不忍也子行矣子胥行反顾女子已自没于濑水矣
　　长卿曰濑女独居不嫁猝遇子胥子胥一言杀之沉诸江苎萝女亦独居不嫁猝遇少伯少伯用以破吴杀子胥亦沉诸江噫何巧合也吴破而苎萝女且逐生鸱夷以去也意濑女必归死鸱夷矣

　　西施

