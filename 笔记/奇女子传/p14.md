<!-- { "loadSidebar": true } -->
　　长卿曰巢陷东都留守刘允章率百官出迎巢入劳问里闾晏然及自东都抵京师千里相属金吾大将军张直方与群臣迎灞上此犹曰公卿将相也巢乘黄金舆入春明门登太极殿宫女数千迎拜称黄王噫此独非女子受国恩者欤使斯人而男子且为谯周为郑綮为胡广之中庸为冯道之无才无德痴顽老子必也高沙荣全据城叛召官妓毛惜惜佐酒骂曰汝本健儿官家何负于汝而反吾有死耳不能为反贼行酒全命腐之骂至死不绝口阃帅以闻特封英烈夫人且赐庙潘紫岩赠以诗曰淮海艶姬毛惜惜蛾眉有此万人英恨无匕首学秦女向〈不裹头独非杲卿耶〉使裹头眞果卿玉骨花颜城下土冰魂雪魄史〈骂倒古今〉间名古今无限腰金者歌舞筵中过一生长卿曰使惜惜而为从巢女子决不肯亦不能使从巢者而为惜惜反手也

　　●奇女子传卷之四

　　长卿吴震元论次

　　村妇

　　昭宗为梁王刼迁之后峻奉诸州各蓄兵甚众恣其刼掠以自给成州有僻远村墅巨有积货主将遣二十余骑夜掠之旣仓卒至罔敢支吾其丈夫并囚缚之罄捜其货囊而贮之然后烹豕犬遣其妇女羞馔恣其飮噉其家尝收莨菪子其妇女多取之熬捣一如辣末置于食味中然后飮以浊醪于时药作竟于腰下拔剑掘地曰马入地下去也或欲入火投渊顚而后仆于是妇女解去良人执缚徐取骑士剑一一断其颈而瘗之其马使人逐官路棰而遣之罔有知者后地土改易方泄其事
　　长卿曰村妇盖妇而侠者也无智名无勇功不动声色而殱贼于指顾间矣修容尝言幼时其母好善属里中盗大起阖门惶骇忽一老妪至曰汝家从来多阴德盗虽乱吾能匿汝无得骇也袖中出黑绫二尺裂作条子每人令系一条于臂曰不必备飮食第随我行耳家中一切无所损修容母子随至一道院老妪指一神像曰是神慈悲好行善汝等可潜其左耳于是教修容母子闭目负之而入神像亦不大母子处之如一间屋中老妪朝夕来视神像耳孔仅容指凡飮食至耳孔辄大一日盗突入院中兵器罗列甚利修容从耳孔中窥之甚寒心一夕老妪持一人头示修容曰渠魁已斩余无足虑修容问何不早行之曰虽系盗乱亦天数然吾小术〈盗亦天纵耶而旣生瑜何生亮也〉耳何敢违天今天命吾斩则斩耳于是用法如前负而出归至家修容拜以为师誓修苦行以报德老妪曰汝仙骨尚微无徒劳也于是教修容作万寿籹歌连迁曲后不知所往夫有村妇以斩村落之盗有侠妪以斩渠魁之盗而又有聂隐娘以斩大寮之盗天下安得不太平哉

　　柴克宏母

　　后唐龙武都虞侯柴克宏再用之子也沉默好施不事家产虽典宿卫日与宾客博奕飮酒未尝言兵时人以为非将帅才至是请効死行陈其母亦表称克宏有父风可为将唐主乃以为右武卫将军使救常州时唐精兵悉在江北克宏所将数千人皆羸老李征古复以铠仗之朽蠧者给之克宏诉于征古慢骂之众皆愤恚克宏恬然至润州征古遣使召克宏以朱匡业代之弘冀谓克宏君但前战吾当论奏乃表克宏才略可以成功常州危在旦莫不宜中易主将克宏引兵经趋常州征古复遣使召之克宏曰吾计日破贼汝来召吾必奸人也命斩之使者曰受李枢密命而来克宏曰卽李枢密来吾亦斩之乃蒙船以幕匿甲士其中袭吴越营大破之斩首万级初克宏母自表其子可为将征古抑之母又言克宏有父风苟不胜任分甘孥戮元宗始用焉
　　长卿曰有括之母也者则必有克用之母也矣

　　河池妇人

　　梁祖攻围岐陇之年引兵至于凤翔秦帅李茂贞遣戎校李继朗统众救之至则大捷生降七千余人及旋军于河池县掠获一少妇甚有颜色继朗悦之寝处于兵幕之下西迈十五余程每欲逼之卽云我姑严夫妬请以死代之戎师怒胁之以威终莫能屈师笑而悯之竟不能犯使人送还其家
　　长卿曰夫妇人激昂死节易耳河池妇人寝处于兵幕之下西迈十五余程日与豺狼狐狸为伍卒不可犯宛转以完节归不曰坚乎磨而不磷不曰白乎湼而不淄宋徐君寳岳州人其妻被虏来杭居韩蕲王府自岳至杭相从数千里其主者数欲犯之而终以巧计脱盖有令姿主者不忍杀之也一日主者怒甚将卽强焉因告曰俟妾祭谢先夫然后乃为君妇不迟也君奚怒为主者喜诺乃焚香再拜默祝南向飮泣题满庭芳词一阕于壁上繁华江南人物尚遗宣政风流緑窗朱戸十里烂银钩一旦刀兵齐举旌旗拥百万貔貅长驱入歌楼舞榭风卷落花愁清平三百载典章文物扫地都休幸此身未北犹客南州破鉴徐郎何在空惆怅相见无由从今后断魂千里夜夜岳阳楼书毕投大池中而死长卿曰所谓禹稷颜子易地则皆然者也

　　邹仆妻

　　梁末龙德壬午年襄州都军务邹景温移职于徐亦绾都军之务有劲仆自恃拳勇独与妻筞驴以路至宋州东芒砀泽素多贼盗行旅或孤则鲜有获免者其日与妻偕憇于陂之半双柳树下大咤〈仆亦可人也〉曰闻此素多豪客岂无一人与吾曹决胜负乎言〈盗亦可人也〉粗毕有五六盗自丛薄间跃出一夫自后双手交抱搏而仆之其徒遽扼其喉抽短刃以断之斯仆〈大堪作贼〉随身兵刃略无所施盖掩其不备也唯妻在侧殊无惶骇但矫而大呼曰快哉今日方雪吾之耻也吾比良家之子遭其俘掠以致于此孰谓无神明也贼谓诚至而不杀与行李并二驴驱以南迈近五六十里至亳之北界逹孤庄南而息焉庄之门有器甲盖近戌廵警之卒也其妇遂径入村人之中堂盗亦谓其谋食不疑也乃泣拜其总首且告其夫适遭屠戮之状总首闻之潜召其徒俱时执缚惟一盗得逸械送亳城咸弃于市其妇则返襄阳还削为尼誓终焉之志
　　长卿曰李卓吾云人须具十分才十分识二十分胆如邹仆妻者殆全之矣

　　刘皇后

　　后唐太祖州上源驿之变太祖愤恨欲回军攻之刘皇后时随军行谓太祖曰公为国讨贼而以杯酒私忿攻城卽曲在于我不如回师自有朝廷可以论列于是班师天复中周德威为汴军所败三军溃散汴军乘我太祖危惧与德威议出保云州刘皇后曰妾闻王欲弃城而入外藩谁为此画曰存信辈所言刘后曰存信本北蕃牧羊儿也焉顾成败王常笑王行瑜弃城失势被人屠割今复欲効之也王顷岁避难逹靼几遭陷害頼遇朝廷多事方得复归今一旦出城便有不测之变焉能远及北蕃遂止居数日亡散之士复集军城安堵刘后之力也
　　长卿曰李克用困上源驿左右先脱归者以汴人为变告刘刘神色不动立斩之阴召太将约束谋保军以还此其知勇宁克用所可及哉后卒用其言以兴符坚将伐晋所幸张夫人引禹稷汤武事以谏曰朝野之人皆云不可伐陛下独决意行之坚不听曰军旅之事非妇人所当预也窦建德救王世充唐拒之于虎牢建德妻曹氏劝使乘唐国之虚西抄关中唐必还师自救建德曰非女子所知以不用妇言亡惜哉

　　散乐女

　　宋齐丘豫章人父尝在锺传幕下齐丘素落魄父卒家计荡尽已在穷悴朝夕不能支时姚洞天为淮阳骑将素好士齐丘欲谒之奈囊空无以备纸笔之费计无所出但于逆旅杜门而坐如此殆数日邻房有散乐女尚幼问齐丘曰秀才何以数日不出齐丘以实告女叹曰此甚小事秀才何吝一言相示耶乃惠以数缗齐丘市纸墨为诗咏以投洞天其略曰某学武无成攻书失志歳华蹭蹬身事蹉跎胸中万仞青山压低气宇头上一轮红日烧尽风云加以天步凌迟皇纲废弛四海渊黑中原血红挹飞苍走黄之辩有出鬼没神之机洞天〈大是可人〉怒其言大不卽接见齐丘窘急乃更其启翊日复至其略曰有生不如无生为人不若为鬼又云其〈更自可人〉为诚恳万端只为饥寒两字洞天始悯之渐加以拯救徐温闻其名召至门下及升之有江南也齐丘以佐命遂至将相乃上表以散乐女为妻以报宿惠许之
　　长卿曰陶渊明乞食诗云饥来驱我去不知径何之行行至斯里叩门拙言辞主人解余意壶浆岂虚来谈笑竟日夕觞至輙倾杯情欣新知欢衔戢遂咏诗感子漂母恩愧我非韩才衔戢知何谢冥报以相贻苏子瞻曰渊明得一食至欲以冥谢主人此大类丐者口颊也哀哉哀哉非独余哀之举世莫不哀之也饥寒常在生前声名常在身后二者不相待此士之所以穷也呜呼渊明死千百年而子瞻始哀之子瞻生时谁哀之者齐丘生乃得散乐女抑可悲矣感子漂母恩愧我非韩才齐丘生之谓乎

　　歌人瑞卿

　　殴阳彬在湖南日马氏不用因而落魄街市有歌人瑞卿者慕其才延于家一日西蜀图纲将发瑞卿遂以家财资彬随纲吏入蜀献独鲤朝天赋蜀主大悦擢居清要其后官至尚书左丞相夔州节度使
　　长卿曰才士潦倒浪孟时妇人女子望而厌之笑之非以为无用之物则必以为不祥之人怜而赠之如散乐女歌人瑞卿者何可得哉虽然为儿女所笑犹胜为儿女所怜为儿女所怜犹胜为丈夫所怜也

　　韩香

　　韩香南徐娼也色艺冠一时与大将叶氏子交闭门谢客将终身焉叶父恚投牒有司集鳏军于射圃中者妻之一老卒中香欣然同归谓曰夫妇有礼而买羊沽酒召吾亲故以成礼宾至酒行香出所赍金帛高下献之入更衣久不出自刎矣
　　长卿曰韩香何以死哉死耻也耻之于人大矣哉孔子论士曰有耻而论从政者曰斗筲之人斗筲之人者无耻者也夫进退荣辱之际士大夫一耻之不惜而况于死生乎从容就义香也于是乎士矣

　　曹禋妻

　　熙宁末洛中有人耕于凤凰山下获石碣方广一尺余乃妇人撰夫志铭君姓曹氏名禋字礼夫世为洛阳人三十歳两举不第卒于长安道中朝廷卿大夫乡闾故老闻之莫不哀其孝友睦姻笃行能文何其夭之如是邪唯儿闻之独不然乃慰其母曰家有南亩足以养其亲室有遗文足以教其子凡累乎阴阳之间者生死数不可逃夫何悲喜之有哉丙子年三月十八日卒以其年十月十五日葬于凤凰山之原予姓周氏君妻也归君室八载矣生子一人尚幼以其恩义之不可忘故作铭焉铭曰其生也天其死也天苟逹此理哀哉何言其生也浮其死也休终何为哉慰母之忧
　　长卿曰桓宣武云婿故自急如此妇人者又何缓也

　　娼姥

　　宋元丰中夏戎之母梁氏遣将引兵猝至保安军顺宁寨围之数重时寨兵至少人心危惧有娼姥李氏得梁氏阴事甚详乃掀衣登陴抗声骂之尽发其私虏人皆揜耳并力射之莫能中李氏言愈丑虏度李终不可得恐且得罪遂托以他事中夜解去按梁氏先中国人为羗人漫减讹龎子妇元昊纳讹龎之妹生谅祚谅祚私于梁氏遂杀讹龎而以梁氏为妻主国事屡寇边至是为李姥所辱
　　长卿曰夫娼姥非世所称让辱人贱行贤士大夫所绝口不道者耶乃其抗声骂贼贼卒以去快马徤儿所不如远矣元兴元年北兵攻城矢石之际忽见一女子呼于城下曰我娼女张凤奴也许州破被俘至此彼军不日去矣诸君努力为国坚守无为所欺也言竟投濠而死朝廷遣使驰祭于西门夫张凤奴娼女也辱人贱行之爱国贤于贤士大夫远矣哉

　　温都监女

