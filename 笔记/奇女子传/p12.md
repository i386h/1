<!-- { "loadSidebar": true } -->
　　贞元壬申岁春三月丞相窦参居光福里第月夜闲步于中庭有常所宠青衣上清者乃曰今启事须到堂前方敢言之窦亟上堂上清曰庭树上有人恐惊郎请谨避之窦曰陆贽久欲倾夺吾权位今有人在庭树上卽吾祸之将至矣且此事将奏与不奏皆受祸必窜死于道路汝于辈流中不可〈参□□眼〉多得吾身死家破汝定为宫婢圣君如顾问善为我辞焉上清泣曰诚如是死生以之窦下阶大呼曰树上人应是陆贽使来能全老夫性命敢不厚报树上人应声而下乃衣缞麤者也曰家有大丧贫甚不办葬礼伏知相公推诚济物所以上夜而来幸相公无怪窦曰某罄所有堂封绢千匹而已方拟修私庙次今日辄赠可矣缞麤者拜谢窦答之如礼又曰便辞相公请左右赍所赐绢掷于墙外某先于街中俟之窦依其请命仆人侦其绝踪且久方敢归寝翌日执金吾先奏其事窦公得次〈先入〉又奏之德宗厉声曰卿交通节将蓄养侠刺位崇台鼎更欲何求窦顿首曰臣起自刀笔小才官已至贵皆陛下奬拔实不因人今不幸至此抑乃仇家所为耳陛下忽震雷霆之怒臣便合万死中使下殿宣曰卿且归私第待候进止越月贬柳州别驾会宣武节度刘士宁通好于柳州廉使条疏上闻德宗曰交通节将信而有征流窦于驩州没入家资一簪不遗竟未逹流所诏赐自尽上清果隶名掖庭且久后数年以善应对能煎茶数得在帝左右德宗谓曰宫内人数不少汝大了事从何得至此上清曰妾本故宰相窦参家女奴窦参妻早亡故妾得陪洒扫及窦参家破幸得塡宫旣奉龙颜如在天上德宗曰窦参之罪不止养侠刺兼亦甚有赃污前时纳官银器至多上清流涕而言曰窦参自御史中丞歴度支戸部盐铁三使至宰相首尾六年月入数十万前后非时赏赐当亦不知纪极乃者柳州送所纳官银器皆是恩赐当部录日妾在郴州亲见州县希陆贽恩旨尽刮去所进银器上刻藩鎭官衔姓名诬为赃物伏乞下验之于是宣索窦参没官银器覆视其刮字处皆如上清之言时贞元十二年德宗又问养侠刺事上清曰本实无此悉是陆贽陷害使人为之德宗至是大悟因怒陆贽曰老獠奴我脱却伊緑衫便与紫着又常呼伊作陆九我任使窦参方称意次须教我杀却他及至权入伊手其为软弱甚于泥团乃下诏雪窦参冤时裴延龄探知陆贽恩衰得恣行媒蘖乘间攻之贽竟受谴不回上清特勑削丹书度为女道士终嫁为金忠义妻世以陆贽门生名位多显逹者世不可传说故此事绝无人知
　　长卿曰李锜之擒也侍婢一人随之锜夜自裂衣襟书己冤筦榷之功言为张子良所卖教侍婢曰结之于带吾若从容赐对当为宰相杨益节度使若不从容受极刑矣我死汝必入内上必问汝汝当以是进及锜伏法京城大雾三日不解或闻鬼哭宪宗又于侍婢得帛书颇疑其冤内出黄衣数袭赐锜及子弟敕京兆府收葬之李铦锜之从父弟也为宋州刺史闻锜反状恸哭驱妻子奴婢无老幼量颈为枷自拘于观察使朝廷悯之因为薄贬按李锜宗属亟居重位颇以尊豪自奉声色之选冠绝于时及浙西之败配掖庭者曰郑曰杜郑得幸于宪宗是生宣宗皇帝寳为孝明皇太后次卽杜杜名秋亦建康人也有宠于穆宗穆宗卽位以为皇子漳王传姆太和中漳王得罪国除诏赐秋归老故乡或曰系帛书者卽杜秋也被弃于家朝夕不给杜牧之有杜秋诗夫杜秋以女谒而能伸李锜之冤此与上清之事何异虽然为杜秋易为上清难何也李锜以宗属蒙诛天子思之三日雾迷一朝涣汗帛书之进不啻顺风之呼也上清以破败宰相之女奴欲从猜疑不测之天子翻数年已结之案一难也宫内人数不少欲以善应对能煎茶从玉螭锦幕中得近龙鳞雉尾而徐关其说二难也陆贽用事恩渥正深且与德宗患难相结不可以口舌动也忽使人主如酒醒梦觉反喜为嗔反德为威三难也前后对证历历明了使疑心开仇口塞数年之冤雪于一旦四难也且窦伸陆谴清亦特勑削丹书度为女道士终嫁为人妻视杜秋之云泥升坠不亦善乎予故録上清之事而并录杜秋云

　　聂隐娘

　　隐娘者唐贞元中魏愽大将聂锋之女也方十岁有尼乞食于锋舍见隐娘悦之乃云问押衙乞取此女锋大怒叱尼尼曰任押衙铁柜中藏亦须偷去矣及夜果失隐娘所在锋大惊骇令人搜寻曾无影响父母每思之相对啼泣而已后五年尼送隐娘归告锋曰教已成矣可自领取尼歘亦不见一家悲喜问其所习曰初但读经念咒余无他也锋不信诘隐娘曰眞说又恐不信如何锋曰但眞说之乃曰隐娘初被尼挈去不知行几里及明至太石穴中嵌空数十步寂无居人猨猱极多尼先有二女亦各十岁皆聪明婉丽不食能于峭壁上飞走若捷猱登木无有蹶失尼与我药一粒兼令执寳剑一口长一二尺许锋利吹毛可断遂令二女教其攀縁渐觉身轻如风一年后刺猨猱百无一失二年后刺虎豹皆决其首而归三年后能使刺鹰隼无不中剑之刃渐减五寸飞走遇之不知其来也至四年留二女守穴挈我于都市不知何处也指某人者一一数其过曰为我刺其首来无使知觉定其胆若飞鸟之容易也受以羊角匕首刃广三寸遂白日刺其人于都市中人莫能见以首入囊返命则以药一刀圭化之为水五年又曰某大僚有罪无故害人若干夜可入其室决其首来又携匕首入室度其门隙无有障碍伏之梁上至暝时得其首而归尼大怒曰何太晩如是某云见前人戏弄一人可爱未忍便下手尼叱曰已后遇此辈必先断其所爱然后决之某拜谢尼曰吾为汝开脑后藏匕首而无所伤用卽抽之曰汝术已成可归家遂送还云后二十年方可一见锋闻语甚惧后遇夜卽失踪及明而返锋已不敢诘之〈无眼〉〈此亦一大侠也〉因兹亦不甚怜爱忽値磨镜少年及门女曰此人〈谁知其无他能〉可与我为夫白父父不敢不从遂嫁之其夫但能淬镜余无他能父乃给衣食甚丰具数年后父卒魏帅知其异遂以金帛召署为左右吏如此又数年至元和间魏帅与陈节使刘悟参商不恊使隐娘贼其首隐娘辞帅之许许帅能神算已知其来召牙将令曰早至城北候一丈夫一女子各跨白黑卫至门遇有鹊来噪丈夫以弓弹之不中妻夺夫弹一丸而鹊毙乃揖之云吾欲相见故远相祗迎耳牙将受约束遇之隐娘夫妻曰刘仆射眞神人不然者何以动召也乃见刘公刘公劳之隐娘夫妻拜曰得罪仆射合万死刘曰不然各亲其主人之常事魏今与许何异请当留此勿相疑也隐娘谢曰仆射左右无人愿舍彼而就此服公神明也盖知魏帅之不及刘也刘问其所须曰每日得钱二百文足矣乃依所请忽不见二卫所在刘使人寻之不知所向后潜于布囊中见二纸卫一黑一白后月余白刘曰彼未知信必使人继至今宵请剪发系之于红绡送于魏帅枕前以表不回刘听之至四更却返曰送其信矣是夜必使精精儿来杀某及贼仆射之首此时亦万计杀之乞不忧〈亦可儿〉耳刘豁达大度亦无畏色是夜明烛半宵之后果有二幡子一红一白飘飘然如相击于床四隅良久见一人自空而踣身首异处隐娘亦出曰精精儿已毙拽出于堂之下以药化为水毛发不存矣〈魏帅何以得此〉隐娘曰后来当使妙手空空儿继至空空儿之神术人莫能窥其用鬼莫能蹑其踪能从空虚入冥莫无形而灭影隐娘之艺固不能造其境此卽系仆射之福耳但以于阗玉周其颈拥以衾隐娘当化为蠛蠓潜入仆射膓中听伺其余无逃避处刘如言至三更瞑目未熟果闻颈上铿然有声甚厉隐娘自刘口中跃出贺曰仆射无患矣此人如俊鹘一搏不中卽翩然远逝耻其不中耳纔未逾一更已千里矣后视其玉果有匕首划处痕逾数分〈亦无眼〉自此刘转厚礼之自元和八年刘自许入觐隐娘〈孰谓少年无能者哉〉不愿从焉云自此寻山水访至人但一一请给于其夫刘如约后渐不知所之及刘薨于军隐娘亦鞭驴而一至京师柩前恸哭而去开成中昌裔子纵除陵州刺史至蜀栈道遇隐娘貌若当时相见甚喜依前跨白卫如故谓纵曰郎君大灾不合适此出药一粒令纵吞之云来年火急抛官归洛方〈更无眼〉脱此灾吾药力只保一年患纵亦不甚信遗其缯彩隐娘一无所受但沉醉而去后一年纵不休官果卒于陵州自此无复有人见隐娘矣
　　长卿曰聂隐娘者世所必不有也有聂隐娘传在是隐娘日日在世间也隐娘日日在世间则世间大僚有罪无故害人者固不得一日安枕卧也是传隐娘者更灵于隐娘矣剑侠之匕首三寸文士之匕首只半寸剑侠之匕首藏脑后文士之匕首藏胸前剑侠杀人于白日都市重闱午夜之中文士杀人于数千百载之上数千百载之下使人断头穴胸不畏畏文士之生剥面皮剖棺戮尸不畏畏文士之死照眞性则文士之任侠更灵于剑侠矣呜呼世间大僚有罪无故害人者不可不杀也尚方之剑莫请也文士之剑不灵也安得如尼者一借聂隐娘而用之乎隐娘曰臭狸何足污吾绞付之解洵之妇而足矣

　　义激

　　长安里中多空舍有妇人佣以居者始来主人问其姓则曰生三岁长于人及长父母逢岁饥不能〈以貌取人〉育弃之涂故姓不自知视其貌常人也视其服又〈卽此便是奇人〉常人也归主人居佣无有阙亦常佣居之妇人也旦暮多闭关虽居如无人居且久又无有称宗族故旧来讯问者故未自道终莫有知其实者焉凡为左右前后邻者皆疑其为他且窥见其飮食动息又与里中无有异唯是织纴缄繲妇人当工者皆不为罕有得与言语者其色庄其气颛庄颛之声四驰虽里中男子狂而少壮者无敢侮居一岁〈更是奇人〉惧人之大我异也遂妇于同里人其夫问所自其云如对主人之词观其付夫之意似没身不敢贰者其夫自谓得妻也所付亦如妇人付之之意旣生一子谓妇人所付愈固而不萌异虑是后则忽有所如往宵漏半而去未辨色来归于再于三其〈憨〉夫疑有以动其心者怒愿去之以其有子子又乳〈又憨〉也尚依违焉妇人前志不衰他夜旣归色甚喜若有得者及诘之乃举先置人首于囊者撤其囊面〈更憨〉如生其夫大恐恚且走妇人卽卑下辞气和貌怡色言且前曰我生于蜀长于蜀父为蜀小吏有罪非死罪也法当笞遇位而酷者阴以非法绳之卒弃市当幼力不任其心未果杀今长矣果杀之力符其心者也愿无骇又执其子曰尔渐长人心渐贱尔曰其母杀人其子必无状旣生之使其贱之人为非勇也不如杀而绝遂杀其子而谢其夫曰勉仁与义也无先己而后人也异时子遇难必有以报者辞已乎与其夫决旣出戸望其疾如翼而飞去陇西李端言始异之作传传备博陵崔蠡又作文目其题曰义激将与端言共激诸义而感激者蜀妇人在长安凡三年来于贞元二十年嫁于二十一年去于元和初
　　长卿曰激之惧人之大我异也遂妇于其同里人则其视夫也不啻空舍也旣生子其视子也不啻仇也仇也犹子也故杀之夫也空舍也何德乎何怨乎浮屠不三宿桑下有系心焉此不啻露处矣是夫也第为妇解疑耳为妇守空舍者耳为妇却里中狂而少壮男子者耳何夫乎观其去而谢其夫曰勉仁与义也母先己而后人也异时子有难必有以报者则其夫可知已

　　崔愼思妾

