<!-- { "loadSidebar": true } -->
　　并刀如水吴盐胜雪纎手破新橙锦幄初温兽烟不断相对坐调笙　低声问向谁行宿城上已三更马滑霜浓不如休去直是少人行
　　柳阴直
　　柳阴直烟里丝丝弄碧隋堤上曾见几番拂水飘绵送行色登临望故国谁惜京华倦客长亭路年去岁来折柔条过千尺　闲寻旧踪迹又酒趁哀弦灯照离席梨花榆火催寒食愁一箭风快半篙波暖回头迢逓便数驿望人在天北　凄恻恨堆积渐别浦萦回津堠岑寂斜阳冉冉春无极念月榭携手吹笛沉思前事梦里泪偷滴

　　董国度妾

　　董国度字符卿饶州德兴人宣和六年登进士第调莱州胶水县主簿会北边动兵留家于乡独处官所中原陷不得归弃官走村落颇与逆旅主人相得怜其覊穷为买一妾不知何许人性慧解有姿色见董贫则以治生为己任罄家所有买磨驴七八头麦数十斛每得面自骑入市鬻之至晩负钱以归率数日一出如是三年获利益多有田宅矣董与母妻隔别滋久消息杳不通居常戚戚意绪无聊妾叩其故董嬖爱已深不复隐为言我故南官也一家皆在乡里身独漂泊茫无归期每一想念心乱欲死妾曰如是何不早告我我兄善为人谋事旦夕且至请为君筹之旬日果有估客长身虬髯骑大马驱车十余乘过门妾曰吾兄至矣出迎拜使董相见叙姻戚之礼留飮至夜妾始言前事以属客是时虏令凡宋官亡命许自陈匿不言而被首者死董业已漏泄又疑两人欲图已大悔惧乃绐曰无之客忿然怒且笑曰以女弟托质数年相与如骨肉故冒禁欲致君南归而见疑如此脱中道有变且累我当取君告身与我以为信不然天明执君告官矣董益惧自分必死探囊中文书悉与之终夕涕泣一听于客客去明日控一马来曰行矣董呼妾与俱妾曰适有故须少留明年当相寻吾手制衲袍以赠君君谨服之唯吾兄马首所向若返国兄或举数十万钱相馈当勿取如不可却则举袍示之彼尝受我恩今送君归未足以报德当复护我去万一受其献则彼责已塞无复顾我矣善守此袍毋失也董愕然怪其语不伦且虑邻里知觉辄挥泪上马疾驰到海上有大舟临解维客挥董使登楫而别舟遽而行略无资粮道路之费茫不知所为舟中奉侍甚谨具食不相问讯纔达南岸客已先在水滨邀诣旗亭相劳苦出黄金三十两曰以是为大夫人寿董忆妾语力辞之客曰赤手还国欲与妻子饿死耶强留金而出董追挽之示以袍客强笑曰吾智果出彼下吾事殊未了明年当挈君丽人来径去不返顾董至家母妻与二子俱无恙取袍示家人缝绽处黄色隐然拆视之满中皆箔金也旣诣阙自理得添差宜兴尉踰年客果以妾至秦丞相与董同有陷虏之旧为追叙向来歳月改京秩
　　长卿曰此与贾洵妇略相似然贾之妇事了矣与洵俱归若将终焉此以身为估客者也妾之以董属客而不与俱也曰适有故须少留明年当相寻彼事未了也贾人之妻崔愼思之妾空舍之妇人皆遇之于未了事之时暂萍水焉志愿已遂踪迹已彰不可复留挥手径去嗟乎同一遇侠也或以杀或以去或终其身依依焉人亦有幸不幸哉

　　申屠氏

　　申屠氏宋时长乐人美而艳申屠虔之女也少名以粪旣长慕孟光之为人更名希光十歳能属文读书一过辄能成诵其兄渔钓海上作诗送之曰生计持竿二十年茫茫此去水连天往来酒洒临江庙昼夜灯明过海船雾裏鸣螺分港钓浪中抛缆枕霜眠莫辞一棹风波险平地风波更可怜其父常奇此女不欲妄许人年二十侯官有董昌以秀才异等为学官弟子虔旣见之学宫遂以希光予昌希光临行作留别诗曰女伴门前望风帆不可留岸鸣蕉叶雨江醉蓼花秋百歳身为累孤云世共浮泪随流水去一夜到闽州入门绝不复吟食贫作苦晏如也居久之当靖康二年郡中大豪方六一者虎而冠者也闻希光美心悦而好之乃使人诬昌阴重罪罪至族六一复阳为居间得轻比独昌报杀妻子幸无死因使侍者通殷勤强委禽焉希光具知其谋谬许之密寄其孤于昌之友人乃求利匕首怀之以往谓六一曰妾自分身首异处矣頼君高谊生死而骨肉之妾之余君之身也敢不奉承君命但亡人未归浅土心窃伤之惟君哀怜旣克葬乃成礼六一大喜使人以礼葬之于是希光伪为色喜装入室六一旣至卽以匕首刺之帐中六一立死因复杀其侍者二人至夜中诈谓六一卒病委笃以次呼其家人家人皆愕卒起不意先后犇入希光皆杀之尽灭其宗因斩六一头置囊中驰至董昌葬所以其头祭之明日悉召山下告之曰吾以此下告董君吾死不愧魂魄矣遂以衣带自缢而终
　　长卿曰申屠希光摇笔行墨宛然词人也猝焉绝吟作苦食贫猝焉刃仇托孤就义抑何多奇莫测也哉汉之时有申屠蟠男子之雄不愧梁鸿宋之时有申屠希光女子之雄不愧孟光超然一身笑傲以生蟠也女子眷焉六尺从容以死光也男子

　　晏氏

　　晏氏宁化人嫁福之曾氏夫死守幼子不嫁宋绍定间寇大举晏依山为寨召田丁谕曰汝曹衣食我家可念主母各当用命不胜卽杀我因解藏槖悉散与之田丁莫不感奋晏自搥鼓令诸婢鸣金贼退败乡人挈家归寨者甚众晏助不给者以家粮拓寨为五互相援应贼弗能攻全活老幼以数万计事闻封恭人赐冠帔补其子承信郎
　　长卿曰晏氏之才力伟矣功德于民大矣大略似李侃妇而时势倍之总之皆缓急有用人也朱序鎭襄阳符坚遣将围之序母韩氏自登城谓西北角当先受敌遂领百余婢并城中女子于其角斜筑城二十余丈贼攻西北角果溃众便守新筑城贼旣退人以此城为夫人城长卿曰此可云夫人城则晏氏独不可名为恭人寨乎

　　解洵娶妇

　　解潜与其弟洵素相友爱靖康建炎之际潜积军功帅荆南洵独陷北境其妻归母家又为溃兵所掠数年后洵间关得归见潜相持悲恸潜置酒劳苦而语之曰吾弟虽不幸流落而兄蒙国恩握兵权每与虏及群盗争战奏功于朝必为弟窜名籍中已至正使诰命皆在此卽出舁之洵再拜谢过望因言顷自汴都过河朔孤单覊困或见怜为娶妇装奁丰厚不暇深详其出处正无以为活殊用自慰偶以重阳日把盏起故妻之思不觉坠泪妇恻然曰君岂非欲归本朝乎兹事易辨也经旬日来告曰川陆之计已具唯命是从我亦俱行倘君夫人固存自当改嫁而分囊槖之半万一捐馆当为偕老遂登途水宿山行防闲营获皆此妇力也今在舟中未敢辄谒潜嗟异遽命车招迎见其眉宇秀整言词明惠益加敬重时荆楚为盗区潜屯枝江县以天气尚暑别创一庐令洵居止且赠以四妾洵始虑妇不容欲辞之妇曰此正所需得之诚大幸当抚视如儿女君何辞然洵武夫壮年获媵妾浸与妇少疎怏怏形于词色一夕因酒间责洵曰汝不记昔年乞食赵魏时事乎非我之力已为饿莩矣旦得志便尔忘恩大丈夫如此独不愧于心邪洵方被酒忽发怒连奋拳殴其胸妇嘻不动又唾骂之至诋为老死魅妇翩然起灯烛陡暗冷气袭人有声四妾怖而仆少焉登复明洵已横尸地上丧其首妇人并囊槖皆不见从卒走报潜潜率壮勇三千人出追捕无所获
　　长卿曰妇之杀解洵也妬乎曰侠不妬妬一乡里耳不堪乎曰侠无小不忍小不忍一匹妇耳责负恩乎曰侠不以衣食骄以衣食骄一伧父耳曷杀之杀其胸中无心也肉中无骨也眼中无睛也夫洵与妇周旋者数年而尚不知妇之为常人为奇女为神仙为老魅是非妇知己也非知己可杀乍归故乡骤得妾媵汹汹拳拳方喑哑咄咤之不及是明之以兄弟挟也妇之视杀潜也如孤豚也何有于洵是一妄庸子也妄庸子可杀妇人以夫为夫侠以匹为夫洵固非妇匹也匹则人尽夫也不匹则夫尽人也妇杀人耳非杀夫也第妇与洵周旋者数年而尚不知其非匹也尚不知其非知己也且护之归且容之纳妾媵而以一旦少踈怏怏形于词色且责之且杀之是妇亦妄庸子也夫妄庸子何可以杀妄庸子哉若妇者作侠中刽子手取世间一切见色而动挟兄弟而骄者杀之可也契丹犯阙之初所在群盗蜂起戎人患之陈州有一妇人为贼帅号曰白项鸦年可四十许形质粗短发黄体黑来诣戎王袭男子姓名衣巾拜跪皆为男子状戎王召见赐锦袍银带鞍马署为怀化将军委之招辑山东诸盗赐与甚厚伪燕王赵延寿召问之妇人自云能左右驰射被双鞬日可行二百里盘矛击剑皆所善也其属数千男女皆役服之人问有夫否云前后有夫数十人少不如意皆手刃之矣闻者无不嗟愤旬日在都下乘马出入又有一男子亦乘马从之此人妖也此戎乱中夏妇人称雄皆阴盛之应妇人后为兖州节度使符彦卿戮之长卿曰妇人固洗氏一流人也第以粗短黄黑之妇前后数十人者甘以身殉而博一夫何哉

　　姚氏

　　姚氏元时余杭人居山谷间夫出刈麦姚居家执爨母何氏往汲涧水久而不反俄闻覆水声亟出视则虎衔其母姚仓卒往逐之卽以手殴虎胁邻人执械以从虎置之而去姚负母归卒无恙
　　长卿曰李广夜见卧石以为虎也射之飮石没羽者何哉畏也姚氏之搏虎无畏也谁谓暴虎冯河死而无悔者吾不与也

　　胡氏
　　渤海刘平妻胡氏襄阳人至元间平当戌枣阳车载其家以行夜宿沙河旁有虎至衔平去胡氏拔刀追及斫杀之扶平抵季阳以伤卒事闻于朝命恤其母子仍旌异之
　　长卿曰生人之所欲也所欲有甚于生由是则生而有所不用也

　　谢枋得妻

　　李氏色美而慧通女训诸书枋得逃入闽中武万戸恐枋得扇变购捕之根及其家人李氏携二子匿贵溪荆棘中采草木而食至元十四年信兵踪迹至山中令苟不获李氏屠而墟李闻之曰岂可以我故累人吾出事塞矣遂就俘明年徙囚建康或指李言曰明当没入矣李闻之抚其二子凄然而泣曰若幸生还善事吾姑吾不得终养矣是夕解裾带自缢狱中死枋得母桂氏尤贤自枋得逋播妇与孙幽远方母处之泰然人问之曰遭时不幸义当然也
　　长卿曰为人妇姑一也幸而遇王珪则身名俱泰不幸而遇谢枋得谓之何哉虽然更不幸而遇范晔又将何如也

　　胡闰女

　　胡闰字松友江西鄱阳人少与吴存何英徐素为同志友讲业长沙王吴芮祠中以忠义相砥砺太祖征陈友谅至鄱阳见祠壁题竹诗幽人无俗怀写此苍龙骨九天风雨来飞腾作灵物问祠中人曰此谁诗对曰里中儒生胡闰阴记其姓名以去后应辟至上曰此题诗鄱阳庙壁者耶授都督府都事进经历建文时以直谅选为右补阙累进大理寺少卿靖难兵起举齐黄辈日夜密谋设法防御逊国后召方孝孺草诏继召闰及高翔数人者衰经至哭声彻殿庐上召闰先入谕令更服闰曰死卽死耳不可更上以族诛恐之闰不屈命力士以金瓜击其齿齿尽声不绝上怒缢之死以石灰水浸脱其皮草实之悬武功坊卽日籍其家子传道论死传庆戌边宗族夷灭謪戌者甚众女郡奴时四岁其母汪缚就刑郡奴自怀中堕地一卒提入功臣家付爨下婢收之郡奴昏睡梦与父母相持泣觉则抱一猫卧也稍长识大义发至寸卽自截去日以灰汗面秃垢不作人状苟活二十余年功臣家不以人畜之洪熙初赦诸死事者苖裔郡奴得同女辈乞丐归鄱阳贫无所依乡人怜之曰此忠臣女也争馈遗不絶郡奴所受免死而已年五十六而终尚处子也乡人谥曰忠胤贞姑嘉靖中提学副使邵锐立祠祀之万历二十年鄱阳守杨际会鄱阳君储昌祚附祀郡奴于其父闰祠
