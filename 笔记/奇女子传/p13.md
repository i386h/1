<!-- { "loadSidebar": true } -->
　　博陵崔愼思唐贞元中应进士举京中无第宅常赁人隙院居止而主人别在一院都无丈夫有少妇年三十余窥之亦有容色唯有二女奴焉愼思崔遣通意求纳为妻妇人曰我非仕人女与君不敌不可为他时恨也求以为妾许之而不肯言其姓愼思遂纳之二年余崔所取给妇人无倦色后产一子数月矣时夜崔寝及闭戸垂帷而已半夜忽失其妇崔惊之意其有奸颇发忿怒遂起堂前彷徨而行时月胧明忽见其妇自屋而下以白练缠身其右手持匕首左手携一人头言其父昔柱为郡守所杀入城求报已数年矣未得今旣克矣不可久留请从此辞遂更结束其身以灰囊盛人首携之谓崔曰某幸得为君妾二年而已有一子宅及二婢皆自致并以奉赠养育孩子言讫而别遂踰墙越舍而去愼思惊叹未已少顷却至曰适去忘哺孩子少乳遂入室良久而出曰餧儿已毕便永去矣愼思久之怪不闻婴儿啼视之已为所杀矣杀其子者以绝其念也
　　长卿曰张公规曰苏子卿啮雪啖毡蹈背出血无一语少屈可谓了生死之际矣然不免为胡妇生子穷死海上而况洞房绮疏之下乎乃知此事不易消除妇人为父报仇空居数载而岂难却一男子哉二年生子去则杀之吾益信张公规之语也

　　谢小娥

　　小娥姓谢氏豫章人估客女也生八岁丧母嫁历阳侠士段居贞居贞负气重义交游豪俊小娥父蓄巨产隐名啇贾间常与段壻同舟货往来江湖间小娥年十四始及笄父与夫俱为盗所杀尽掠金帛段之弟兄谢之生姓与童仆辈数十悉沈于江小娥亦伤脑折足漂流水中为他船所获经夕而活因流转乞食至上元县依妙果寺尼净悟之室初父之死也小娥梦父谓曰杀我者车中猴门东草又数日复梦其夫谓曰杀我者禾中走一日夫小娥不自解悟常书此语广求智者辨之历年不能得至元和八年春余罢江西从事扁舟东下渰泊建业登瓦官寺阁有僧齐物者重贤好学与余善因告余曰有孀妇名小娥者每来寺中示我十二字谜语某不能辨余遽请齐公书于纸乃慿槛书空凝思默虑坐客未倦了悟其义令寺童疾召小娥而至询访其由小娥名因良久乃曰我父及夫皆为贼所杀迩后尝梦父告曰杀我者车中猴门东草又梦夫告曰杀我者禾中走一日夫岁久无人悟之余曰若然者吾审详矣杀汝父是申兰杀汝夫是申春且车中猴车字去上下各一画是申字又申属猴故曰车中猴草下有门门中有东乃兰字也又禾中走是穿田过亦是申字也一日夫者夫上更一画下有日是春字也杀汝父者是申兰杀汝夫者是申春也可明矣小娥恸哭再拜书申兰申春四字于衣中誓将访杀二贼以复其冤娥因问余姓氏官族垂涕而去尔后小娥便为男子服佣保于江湖间岁余至浔阳郡见竹戸上有纸榜云召佣者小娥至应召诣门问其主乃申兰也兰引归娥心愤貌顺在兰左右甚见亲爱金帛出入之数无不委娥已二岁余竟不知娥之为女人也先是谢氏之金寳锦绣衣物器具悉掠在兰家小娥每执旧物未尝不暗泣移时兰与春宗昆弟也时春一家住大江北独树浦与兰往来密洽兰与春同去经月多获财帛而归每岁娥与兰妻同守家室酒肉衣服给娥甚丰一日春携文鲤兼酒诣兰娥私叹曰李君精悟玄鉴皆符梦言此乃天启其心志将就矣是夕兰与春会群贼毕至酣飮曁诸兄旣去春沈醉卧于内室兰亦露寝于庭小娥潜鎻春于内抽佩刀先断兰首呼号邻人并至春擒于内兰死于外获贼收货数至千万初兰春有党数十暗记其名悉擒就戮时元和十二年夏娥复夫父之雠毕归本里见亲属里中豪族争求聘娥誓心不嫁遂剪发被褐访道于牛头山师事大士尼娥志坚行苦霜舂雨薪不倦筋力十三年四月始受具戒于泗州开元寺竟以小娥为法号不忘本也某年夏五月余归长安途经泗滨过善义寺谒大德尼令操戒新见者数十浮发鲜帔威仪雍容列侍师之左右中有一尼问师曰此郎岂非洪州李判官二十三郎者乎师曰然曰使我获报父雠得雪冤耻是判官恩德也顾余悲泣余不之识询访其由尼师曰名小娥顷乞食孀妇也判官时为辨申兰申春二贼名字岂不忆念乎余曰初不相记今卽悟也娥因泣具写记申兰申春复父夫之雠志愿相毕经营终始难苦之状小娥又谓余曰报判官恩当有日矣岂徒然哉嗟乎余能辨二盗之姓名小娥又能竟复父夫之雠冤神道不昧昭然可知小娥厚貌深辞聪敏端持炼指跛足誓求贞如爰自入道衣无絮帛斋无盐酪非律仪禅理口无所言后数日告我归牛头山扁舟泛淮云游南国不复遇君子曰誓志不舍复父夫之雠节也佣保杂处不知女人贞也女子之行惟贞与节能终始全之如小娥者足以儆天下逆道乱常之心足以观天下贞夫孝妇之节余备详前事发明隐文暗与冥会符于人心知善不录非春秋之义也故作传以旌美之
　　长卿曰谢小娥可谓探珠鲛宫取子虎穴者矣结念千古死生以之以此入道何道不入以此立功何功不立呜呼古来圣贤豪杰成佛作祖不过如是而已

　　张建封妓

　　白乐天有和燕子楼诗其序云徐州张尚书有爱妓眄眄善歌舞雅多风态余为校书郎时游淮泗间张尚书宴余酒酣出眄眄佐欢余因赠诗落句云醉娇胜不得风袅牡丹花一欢而去尔后绝不复知兹一纪矣昨日司勋员外郎张仲素绘之访余因吟诗新有燕子楼诗三首其辞宛丽诘其由乃眄眄所作也绘之从事武宁累年颇知眄眄始末云张尚书旣殁彭城有张氏旧第中有小楼名燕子眄眄念旧爱而不嫁居是楼十余年于今尚在眄诗云楼上残灯伴晓霜独眠人起合欢床相思一夜情多少地角天涯不是长又云北邙松栢鎻愁烟燕子楼中思悄然自埋剑履歌尘散红袖香销一十年又云适看鸿鴈岳阳回又覩玄禽逼社来瑶瑟玉箫无意緖任从蛛网任从灰余尝爱其新作乃和之云满窗明月满帘霜被冷灯残拂卧床燕子楼中寒月夜秋来秪为一人长又云钿带罗衫簿似烟几回欲起卽澘然自从不舞霓裳袖迭在空箱二十年又云今春有客洛阳回曾到尚书墓上来见说白杨堪作柱忍教红粉不成灰又赠之绝句云黄金不借买蛾眉拣得如花四五枝歌舞教成心力尽一朝身去不相随后仲素以余诗示眄眄乃反复读之泣曰自公薨背妾非不能死恐百载之后人以我公重色有从死之妾是玷我公清范也所以偷生尔乃和白公诗云自守空楼敛恨眉形同春后牡丹枝舍人不会人深意讶道泉台不去随眄眄得诗后往往旬日不食而卒但吟诗云儿童不识冲天物谩把青泥污雪毫
　　长卿曰伤哉盻盻之言曰妾非不能死恐百载之后人以我公重色有从死之妾是眞爱人以德矣眞能死公者矣文丞相之未死也其友人以文生祭之白传诗亦活挽歌也呜呼临春结绮迷楼景阳鞠为茂草而绿珠楼燕子楼犹结没烟雨间孰谓可以无死也哉
　　襄阳卫敬瑜妻年十六而敬瑜亡父母舅姑咸欲嫁之誓而不许截耳置盘中为誓乃止所住戸有燕巢常双来去后忽孤飞女感其偏栖乃以缕系脚为志后歳此燕复来犹带前缕女因为诗曰昔年无偶去今春犹独归故人恩旣重不忍复双飞西昌侯萧操临州嘉其义节乃起楼于门长卿曰此眞燕子楼也

　　李新声

　　李新声邯郸李严女也太和中张谷纳之以备歌舞及长大妍丽丰足殊不似下贱人又能传故都声有时凉晓哀转历历雅为谷所爱及刘从谏得父封谷以穷游佐其事新声谓谷曰妾于公直巾履间狎玩者耳除歌酒外不足以应顾问然食人之食忧人之忧理也前日天子授从谏节度使时非从谏有野战之功拔城之绩盖以其先父挈齐还我去就间未能夺其嗣耳而公不幸为其属则牵制之道在此不在彼也自刘氏奄有全赵更改歳时未尝闻以一履一蹄为天子寿且章武朝数鎭覆皆以雄才杰器尚不能固天子恩况从谏擢自儿女子手中一旦袭如何家业苟以不法而得亦宜以不法而终是不为齐鬼所酬而死于帐者幸矣孰谓公从其事反不知其事者哉若不能早折其肘臂以作天子计则宜脱旅西去大丈夫勿〈壮语〉顾一饭恩以骨肉腥健儿衣食言讫悲泣流落谷不决竟从逆死
　　长卿曰快哉新声之言也曰大丈夫勿顾一饭恩以骨肉腥健儿衣食古今人之明知而故蹈也岂独一张谷哉谷固不足道也

　　荆十三娘

　　唐进士赵中行家于温州以豪侠为事至苏州旅舍支山禅院僧房有一女商荆十三娘为亡夫设大祥斋因慕赵遂同载归杨州赵以气义耗荆之财荆殊不介意其友人李正郎弟三十九有爱妓妓之父母夺与诸葛殷李怅怅不已时诸葛殷与吕用之幻惑大尉高骈恣行威福李惧过飮泣而已偶话于荆娘荆娘亦愤惋谓李三十九郎曰此小事我能为郎仇之旦请过江于闰州北固山六月六日正午时待我李亦依之至期荆氏以囊盛妓兼致妓之父母首归于李复与赵同入浙中不知所止
　　长卿曰荆十三娘之奇母论也赵中行者何如人为荆所慕同载而归荆娘其好名者与不然吾知其故矣

　　贾人妻

　　唐余干县尉王立调选佣居大宁里文书有误为主司驳放资财荡尽仆马丧失穷悴颇甚每丐食于佛祠徒行晩归偶与美妇同路或前或后依随因诚意与言气甚相得立因邀至其居情款甚洽翌日谓立曰公之生涯何其困哉妾居崇仁里资用稍备倘能从居乎立旣悦其人又幸其给卽曰仆之厄塞阽于沟渎如此勤勤所不敢望焉子又何以营生对曰妾素贾人之妻也夫亡十年旗亭之内尚有旧业朝使暮家日嬴钱三百则可支矣公授官之期尚未出游之资且无脱不见鄙但同处以须冬集可矣立遂就焉阅其家丰俭得所至于扄鎻之具悉以付立每出则必先营辨立之一日馔焉及归则又携米肉钱帛以付立日木尝缺立悯其勤劳因令佣买仆隶妇托以他事拒之立不之强周岁产一子惟日中再归为乳耳凡与立居二载忽一日夜归意态皇皇谓立曰妾有冤仇痛缠肌骨为日深矣伺便复雠今乃得志须臾离京公其努力此居处五百缗自置契书在屏风中室内资储一以相奉婴儿不能将去亦公之子也公其念之言讫收泪而别不可留止则视其所携皮囊乃人首耳立甚惊愕妇笑曰无多疑虑事不相萦遂拏囊踰垣而去身如飞鸟立开门出送则不及矣方徘徊于庭遽闻却至立迎门接候则曰更乳婴儿以豁离恨就抚子俄而复去挥手而已立回灯褰幛小儿身首已离矣立皇骇达旦不寐则以财帛买仆乘游抵近邑以伺其事久之竟无所闻其年立得官卽贷鬻所居归任尔后终莫知其音问也
　　长卿曰尼之教隐娘曰必先断其所爱然后决之弃夫杀子此亦侠之自断其爱也夫爱者人生之欢喜缘也侠者必痛割之而胸中惟有一片雪耻报仇之念则妇之与立虽款洽备至食而勿爱豢飬之耳周旋二载盖无日而非杀机也夫无日而不可弃也子无日而不可杀也立无日而不与刽子伍也妇无日而不与木偶游也夫立周旋二载而不知妇之出何为归何自也眞木偶人也然幸而立木偶人也若刘玄德之遇孙夫人虽与之天下不能一朝居矣

　　从巢者

　　中和间时溥旣平黄巢献俘于朝巢姬妾百数僖宗宣问姬妾汝等皆勋贵子女世受国恩何为从贼其居首者曰狂贼凶逆国家以百万之众失守宗祧播迁巴蜀今陛下以不能拒贼责一女子置〈巧人〉公卿将相于何地乎僖宗不复问尽戮于市人争与之酒居首者独不飮不泣至于就刑神色萧然
