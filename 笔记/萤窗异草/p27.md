<!-- { "loadSidebar": true } -->
　　燕赵古称多佳人，以予所见，都城而外，其村居而野处者，苟非黄面瞿昙，即属黑头包老，鲜有一白皙可观者。抑且瘿瘘拥项，何问蝤蛴？复履撑舟，可知莲瓣，盖亦风土淳朴之故也。惟玉田一少女，盈盈十五，貌颇轶群。虽非莹光之玉，尚存夭桃之色。乃余再经其地，闻已适人，且守苦节而死，心窃悯之。诘其故，则其翁聂姓，曾业儒，迂腐执拗，为文三十载莫博一衿，因弃而归农。生一子，颇有父风，亦屡试而未售，即女之婿也。乔梓之间，互相标榜，父谓子为芝兰，子以父为姜桂。父之所可，子亦从而可之；子之所否，父亦从而否之。创立臆说，讥刺短长。人有美，且鳃鳃弗许；人有恶，即剌剌不休。是以取憎于乡，同井者胥为之侧目。自女于归，家益贫薄，藜藿薪樗之采，皆女躬亲任之。媪又病废在床，不克偕往，以如玉之姿，行中林之地，保无有诱以死鹿者。幸女性贞淑，言笑不苟，而乡风近古，王法綦严，人固无能犯，而亦无敢犯焉。乃翁有妻姊某氏，其家与翁居相错也。生一女曰二姑，貌媸而性荡，施粉涂朱，巧笑轻颦，里中少年，咸以口舌相嘲弄。因与翁家为瓜葛，凡女之出作，姑必与俱，而任其轻佻，亦各执其事不之顾。时值新秋，秸秫茂密，女将往采菽荳，以供午餐。盖燕蓟之地，田间杂植，蔓引于梁木之上，如附乔之萝，结荚可茹，农家以为常品。女欲呼姑，既已先往，乃独行。披禾而入，采未倾筐，俄闻笑声吃吃，似在左近。因大惊，疑有恶少窥己只身，将为掩袭之计。及拨密秸视之，见姑鞠躬如磬折，隐约之间状如大解者。初不意连理之枝，仅睹其半也，因笑而相唤。两人举大骇，谓女已窥见底里。姑亦不敢应声，径穿阡陌，仓惶遁去。女犹不悟，讶其避己，尚以为匿迹禾中，聊相嬉戏，遂辍采往从之，竟不见。比归遇姑于微行，乃笑而谓曰：“亦太疏狂，独不畏人之见耶？”姑面色红白，心益疑惧，爰乘间谋之所欢曰：“春光泄矣，可若何？渠姑与吾母姊妹也，渠翁性乖戾，乡邻有小过、辄龂龂而道之，况姻娅而有是事乎？予父母必置予于死地矣！”言已娇泣，如丧考妣。其人齐姓，故无赖，非乡中人，家于邑城，甚饶裕，缘视佃人刈获，始来此。见姑与女偕，好丑攸分，恍辛夷之与桃李，心大动。既而闻聂父子之陗厉，而女又端重不佻，似不可猝得，遂假途于姑。原以图女，非止得陇而始望蜀者。闻言大喜，乃谓姑曰：“若惧乎？是在人谋。倘以计兼致之，则弭其口不难矣。”姑以首示之意，徐曰：‘是诚不能。渠夫年正壮，琴瑟綦调，非如我无人操缦者。且言不涉邪，与之语房帷中事，辄颊赤而疾趋。女伴犹然，妄男子可知已。”齐曰：“不然。渠家甚贫，妇性如水，倘以利诱，而更以情欲动之，渠将自炫不遑，奚难耶？”姑勉从其言。齐以千钱授姑，且授以策。嗣是有货物来村者，凡闺人之所需，及一切饮食，姑必呼女共观，市以相遗。女坚不肯受，而讶其挥霍。或微问之，姑笑而不答。阅数日，齐于新筑场上，集村中牧牛儿，为蹴球之戏，琢石为之，以双丸相击为胜者。瞥见女与姑冉冉而来，时将往挑野蔬也。齐止姑，立而与语，授以腰橐，冀女见之。女早疾行而前，相去不止数武。姑因故以示女曰：“若人太厚情，得之群儿者，悉以畀我，将何以酬？”女自是疑姑有私，稍稍远之。而姑与齐亦疑其先几规避，阴谋倍亟。无何，场功伊始，女奉翁媪命往舂麦。以己荏弱，不得已而借助于姑。及昏未竣，女惧翁责，晚食后乘夜复往。乃姑与齐已造谋，预伏硙室，且阖其扉。女既知姑先在，呼令辟之，寂无应者。女不得入，麦不得出，遂徘徊不能去。旋闻姑笑曰：“若具粗壮如萝卜，其乐真难言状！”女骇然，益信姑与人私，抽身欲返，而虑麦为人窃。进退彳亍之际，乃室中浓云密雨之声间杂聒耳。女羞忿畏怯，不知所出，遂不顾其麦而归。姑久之不见女入，知其坚不可动，瞰其去，遣齐逐之，已不能及。二人益惶悚，姑咎齐曰：“前日之目既不可掩，今夕之耳愈不能扪。弄丑当场，究无济于大事，子真误予矣。”齐思之良久，曰：“事急矣！非强致之，必不可挽。向晦闻聂翁饮于邻家，醉已不起，其子又在田畔，今夜亦不得归。渠家一妪，因病早久睡乡，何能为？子盍导我一往，务随吾心而后已。”姑匆遽不知所为，径从之。及抵聂家，疑惧犹未敢入。静侦之，阒其无人。姑素往来甚稔，潜启其扃入，闻病媪询曰：“若来乎？收贮宜严，须防鼠子泼撒也。”盖在恍惚中，谓其妇归，而不意其弃麦先返。姑肖女声微应之。径达女房，灯犹未烬，知已就寝，低唤曰：“嫂何舍之遄归？予亦将之来矣。”女闻姑声，意其以麦至，坦然启扉。齐先入，姑始继之。女蓦地见齐，知怀恶意，大怖欲号。姑亟以手掩其吻，齐遂极力拥持，致之于榻，将行奸。女心甚恚，突以手爪刺其颊，血迹殷然。齐亦怒，两不相下，乃命姑持纤腕，而取床头败絮，置诸樱口，哑其声。女不能支，力亦少怯。齐大悦，将解其衣，女又撑持如前。幸衵服牢系，猝不可解，而无瑕之璧，深护椟中，青蝇不得遽玷。相持既久，姑力微疲，甫一纵，而女已堕地。两人又力致之，再登再堕，漏下已三。姑惧曰：“母将觅我，我宜归。岂此时麦犹未尽耶？”齐究不甘，不再致女于榻，将席地而就之，少遂其私。女手足力尽，无少余。齐势益猛，且探手纤腰，欲断其带。女忿气中激，反较前愈暴，乘姑松懈，十指自如，又突起以柔荑掌其面，并伤及眼眶眉棱骨。齐觉痛不可当，亟释女，反身欲行。已而恨恨曰：“婢子无情乃尔！”心实不平，又遽反踢之，以足中其肋。女亦负痛不嘶，姑乃劝之，又去女口中阿堵，温慰数言，然后与齐俱归。盖知事已决裂，聊借此修补者也。乃女虽未重伤，心则火炽，将起而就榻，又病莫能兴，困瘁支离，惨难言状。有顷，闻门前剥啄声，旋即径入，大吐狼藉，且责问夜户不闭故。则其翁醉卧比闾，邻人往呼聂子，扶掖而归；因而在田者又将入室。脱令齐与姑少延顷刻，亦邂逅相遭，谓非天哉？聂子侍父寝，遂归己室，吽吽然，犹以启闭不严为怒。及入户而视之，见女卧地上，云鬓蓬飞，花容揾土，乃失色。惊询其由，时女已能言，因缕缕叙述其事。聂闻之，勃然震怒，初亦愤不能平，及徐以手探女衣，带其褊矣，固未绝也。聂素迂，默然内念，转以生疑，反不以完赵为功，而竟以诳楚为惑。卒然问曰：“若妇人也，遭一壮男子，庸讵能免？”女初俟夫至，得诉之以鸣其冤，突闻此言，气填胸臆。乃复曰：“妾果不免，君何以知之？”聂忿然作色曰：“天下惟处子可辨其贞淫，汝曹既已适人，则不能矣。衣服附在汝身，尚宜慎之，矧带居隐微之地，今乃不绝如缕，自谓能免，谁其信之？”女益恚，因曰：“若之姨妹濒我于危，我力御强暴，为若守此全躯，乃反谤我耶？”聂闻女言至此，亟摇腕止之曰：“此母之至戚也，汝何倡言若是？予亦老吏，直以斯带断之矣。”女因负屈，极口与争。聂终以带为论，且曰：“持此以示路人，渠言无疑，予又何疑哉？”其坚僻如是。女以不平之气，更被此不白之冤，情难隐忍，乃举姑之名而痛詈之，至于流涕。聂既惧母闻，又素以爱护母党为孝，见女丑诋其短，愈大怒，即取室中短梃，将以挞之。女见其用武，不胜愤激，言益不熊少默，吁屈吁天，比邻皆闻。而醉中之翁，病中之媪，则固不能不觉也。聂因女不屈己，挞之十数。忽闻父醒，厉声诘问，乃舍女趋出，约略述之，而独隐姑之一节。翁遂大赞曰：“明鉴哉，予之子也。否则几为所蔽哉！”女闻翁妪已寤，欲出陈诉，而负伤，起立不能，因匍匐出室，自牖而泣白之。语稍侵姑，媪即发声叱之曰：“是何言耶！二姑一女子，不日将以字人，汝以片言误人终身，能无深痛我心哉？”乃作呻吟之态，谓其子曰：“牵之去，勿呕老妇。”翁又嘱曰：“吾儿大义深明，予无多赘，盍善处之，勿令儿女情长也。”言已，遂寂然。女犹哀陈，聂恐大伤父母心，曳以入室，拳杖交加，且以断带为据，令女诬服。女既遭齐踢伤，又复试聂毒手，创深于外，气结于中，遂渐不能堪。乃大呼曰：“聂某，天日在上，予不负汝，汝诚负予矣！”竟瞑目不语。视之，则已气绝矣！既而大怖，自揣无罪毙妻，律应论抵。于是狡计顿生，周视屋宇，左侧之壁将颓，又以砖石堆砌者，乃扶女尸于其下，亟出室外，推而仆之，始往白其父母。翁媪莫之哀，而反盛称其子之智，则其别具肺肠，可知已。昧爽，即驰报岳家，阖门悲泣。独女之父侧首曰：“秋无淫雨，何至坏垣？宜亟往视之。”及至，号啕而入。始起土，展视女尸，则为破壁所压，疮痍辨识良难。惟二目荧然，泪犹含眶，其为生前受创，证据昭然。女父亦不遽声言，痛哭一番，反慰安其婿而后去。即日就控于官，翁父子知之，亦补牍申诉。官拘邻佑研讯，有五夜梦回闻女声之悲惨者，即据实以对，盖亦聂父子所不相能之故也。官诣翁家，命检化者，无如肢体糜烂，几莫能明。仵人有谢二者，精于其术，指出木石各伤之异，并生前死后受创之殊，证以洗冤录，无不吻合。官乃以严刑鞫聂子，得其致死之由，而究不肯言逼奸之事，人亦无从知之，亦几于天庇淫人，使二凶得以漏网矣。案既定，以聂子殴妻至死，又不以罪，合论绞，下诸狱中。聂翁深痛其子，不免漏言，少露二姑之秽。其父素强悍，闻而大恚。初犹以翁为污蠛，及徐察之，见姑时立闾间，与一男子相嘲笑，则即齐也，遂大疑。夜起前往掩执，二人果并头高卧，绝类倡随。忿极，即踰窗而入，手刃其女，并杀齐。及见二尸裸然，乃益愤懑，斩为数段，携首赴县，具白其由。比见官，突然愦乱作女声涕泣曰：“妾今得假手屠仇，死无憾矣。然不可竟尔泯没也。”遂当庭倾吐其冤，并齐与姑谋奸之状，一一缅诉，无少遗。官役皆骇，署之内外，观者如堵。言讫顿仆，仍复其旧，而人之聆之者，靡不怒发上指已。官又提聂子鞫问，始肯言姑所为。而己实疑信参半，且因母族之恶，无敢暴白，故隐讳至今，殊不谓死者犹多此哓哓也。官闻其言，因笑曰：“汝诚愚孝，然法之所在，身命俱捐，又岂全躯事亲者所忍为乎？”聂子乃号泣伏罪。官以事涉荒诞，且齐与姑已授首，竟薄责二姑之父，存案逐出。而聂子之死罪，究以莫逭。明年，乡人请于宫，为女立祠。岁时祷祀，颇著灵佑之名。余既得其概，爰作长歌悼之。限于篇幅，不能具载。然女之大节，足与日月争光矣。是为传。

