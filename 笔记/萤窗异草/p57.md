<!-- { "loadSidebar": true } -->
　　悟枕道人者，杭州诸生黄履诚之季女也。初名畹兰，幼聪慧，三岁即能辨之无。黄爱之若掌珠，躬亲教读。九龄授以杜诗，一日即朗诵无遗，若夙识者，其宿颖殆由天授。然善病，自春至冬，恒卧床蓐数次。即愈亦孱弱不支，行则如柳絮风中，坐亦若梨花雨后，父母咸忧之。及长，姿态益妍，脸艳朝霞，眉横远岫，遥而睇之，画中人也。且娴词章，善吟咏，有林下风致。黄为择婿，多未许可，年二九，摽梅已届，不免怅然。一日寒食，邻母杨夫人约游花港。诸女伴率皆闺秀，载以兰桡，从以箫鼓，见者俱眩目，诧为谪仙。至则画栏同倚，翠荇俯观。旋见金鳞出没，五采缤纷，诸女或以香饵掷之，或以花片戏之，娇音嬉笑，依稀柳浪之莺。唯兰凝眸不语，遥视众鱼，倏则并鬣而去，倏则衔尾而还，与波上下，意甚恬适。不觉喟然曰：“鱼水之乐竟如此乎？”顿触情怀，不能自已。俄有一巨鱼，长近三尺，隐然若露头角，扬鬐鼓鬣，色似赤金，他鱼见之皆辟易。诸女方错愕间，鱼至兰前，昂首如有所睹，良久乃攸然而逝。诸女哗曰：“黄家姊为鱼相去矣！”兰赧然而心窃以为异也。已而兴阑，返乎舟中，张乐设饮，顺流而东。一时觥筹交错，箫管嗷嘈，不须臾而解语之花无不少酣春色。于是暂停杯斝，随意游玩。诸名媛有对两峰比黛者，有临一泓整妆者，有纤手搦管即景赋诗者，有素箑藏春凭舷笑客者。兰素质荏弱，三斝后即托故而起，小憩蓬窗。侍儿以绣被覆之，此时如海棠春睡，梦境沉沉。倏见二小鬟，一衣绯，一衣素，皆婉娩善迎人意，夹侍榻前，低呼曰：“君夫人醒乎，寡君相待久矣！”兰不自由推衾而坐。方将询所从来，衣绯者代为掠鬓，衣素者代为整衣，皆极其恭谨。既而敛衽启曰：“乘舆已驾，请即行。”兰起欲辞主人，而衣素者微晒曰：“何物老妪，亦劳贵人为礼耶？”兰默然，衣绯者以目怒之，似怪其失言。乃更词以对曰：“人正欢饮，小君去恐淹留也，能不重使人罪乎？”语甚温婉，兰乃欣然。甫出舱，衣素即呼曰：“倌人来！”即有金甲武士十余拥翟茀，上张鸾盖，向前迎迓。小鬟左右扶掖，搦衣捧履，俟兰升舆讫，乃自乘小川马随之。兰窃思，岂父母为我缔姻，今夕亲迎耶？第不知是何门楣，竟炫煌至此。正惝恍间，见所行皆非故道，恍惚如在云雾中耳。耳畔水声潺湲不已，不辨为何地。行许时，垂帘之外似有城郭，小鬟即搴帷禀曰：“诸大夫奉命郊迎内主。”兰茫然，旋闻唱名曰：“江湖大使臣某某，招文学士臣某某，敬谒小君。”兰不得已，以首颔之。小鬟即传曰：“诸卿远迎劳苦，请平身。”少顷，又禀曰：“诸勋戚承制候迓贵人。”又闻唱名曰：“骨鲠候臣某某，浪喷都尉臣某某，谨参君夫人。”小鬟即代劳曰：“将军跋涉艰辛，请即退。”其余则丙穴太守，枫叶令，不下数十员，小鬟仅以策麾之，不屑报也。兰从幔中窥觇，或衣飞鱼服，或披细鳞铠，簪绅俱分五色，亦有赤白相间者，印绶累若，皆鱼贯而退。又许时，闻呵殿声，则已行乎国中矣。有间，衣绯者启曰：“已至路门，请夫人面见寡君。”兰是时始觉羞涩。小鬟挽之降舆，历朱户凡数重，至一处，雕楹刻桷，堂陛巍峨。即闻殿上言曰：“不谷待子久矣，来何濡也？”小鬟命以俯伏，兰亦无敢仰视。殿上又言曰：“寡人依蒲国主也，适出游戏，得睹玉容。窃欲以中宫之籀奉屈美人，未识肯许我乎？”兰赧颜，悚惶不能对。小鬟从旁赞曰：“君夫人诺矣。古诗不云乎，尽在不语中。”殿上即命平身。小鬟乃簇兰升阶，兰始展视。其君冠明月之冠，衣龙鳞之服，年约三旬，风姿潇洒，神仙中人也。左右皆小鬟，衣以五采，亦数十余人。王乃命酒合卺，设宴藻香殿，肴核纷陈，锦玉辉映。王左兰右，比目共筵，教坊奏乐，全爵牵红，交互而饮，嘉礼告成，对酌欢叙。又有梨园一队，以剧目呈上。王拣《南柯记》数折，梨园乃即席扮演。兰默然，王笑谓之曰：“我与卿今日亦同此奇遇者也。”兰不能解。无何，莲漏已催，霓裳罢舞，小鬟报曰：“三星在盭，可以寝矣。”乃以绛纱笼烛引王与兰归寝殿。王执兰手曰：“卿慕鱼水之乐耶？寡人得子，亦如鱼得水耳。”因先解衣就枕，小鬟促兰卸妆。兰犹腼腆，众遂代宽衣缕，拥之入帐，与王勉成欢好。王因口占以赠曰：“艳自生前得，情从梦里来。早知鱼水乐，不羡楚阳台。”兰性敏捷，亦口占以酬之曰：“雨露花间过，恩波枕畔来。莫教纨扇冷，胜筑避风台。”吟讫，王大悦，益深眷爱，挽其项曰：“卿故今时之道韫也。”早起晨妆，小鬟进飞凤之冠，明珠之履，翠钿玉瑱，锦衣绣裳，妆束一如妃主，且藏其故者于笥曰：“敝帷不忘，况君夫人微时之服乎？”三朝王乃大饷群臣，号曰“鱼水宴”，贺者皆以诗。其中一律尤工丽，诗曰：“星轩降自木兰舟，鱼贯宫人咏好逑。水国旧传龙并戏，湖邦今喜风来游。虽欣在藻君臣乐，莫为忘筌伉俪忧。千古盬蘩羞煽处，禹门从此近河洲。”兰讽咏再四，深喜之，而未明所指。王命兰次其韵，遂援笔立成曰：“深宫每愧济川舟，须信干城亦好逑。彤管不堪劳柱史，卷阿何事拟仙游。漫言同梦无人戒，也解司晨有客忧。愿把脱簪风折槛，好将磐石固沧洲。”王览之赞曰：“诰诫得体，无愧乎古之贤妃矣。”因出之以示群臣，皆叹服，具表以贺。兰居宫中旬余，燕婉之求虽遂，毛里之爱难忘，闲时辄思忆父母。王每出巡，小鬟皆从去，掖庭阒其无人，益觉岑寂。阅数日，旧疾复作。王怜之，亲视汤药，遂荒国政，群臣咸有谏章。兰乃力劝王出，且曰：“昔之诗王不复记忆耶？盍出视朝，勿使外廷之人，执我咎也。”王惟太息曰：“佳人难再得。”兰见王钟情实甚，恐贻宫阃羞，力疾而起。王乃出见臣僚，不崇朝而倾城之祸作矣。烽燧告警，上下忧虞，王袖其疏入告兰。时兰初病起，视小鬟涤药铛而自拈象牙管，铺乌丝阑，将和王《建宫词》第二首，即“树头树底”一绝也，见王急起。王颜色沮丧，出袖中疏与之曰：“我夫妇何缘之悭耶？”兰惊讶展视之，略曰：“湖壖守将骨鲠候臣某，为强邻压境，飞章请援事：前接吞舟国来书一缄，内言吾王新得丽人，擅汉皋游女之姿，具洛浦神人之美，邻封向慕，甚为垂涎。欲仿明妃远嫁故事，否则致动干戈。如是云云。臣因其不逊，叱去来使，罔敢以闻。今彼倾国兴师，恶等鲸鲵，大如鲂盰，鳣鲔督其后，鳅鳝舞其前，且有拥剑之士三千，兼饶升木之卒半万，安澜顿扰，喷沫成波，巨浸难容，暴腮起浪。唯唯而至，镜湖为之不明；唼唼而来，断桥因之复续。臣无任公子之智，既难遏彼凶锋；空怀史大夫之忠，只虑摇我宗祚。愿王速决奇策，奠国家于涸辙之时，万勿坐昧先几，索臣等于枯鱼之肆。”其表语多类此，不胜摇尾乞生之状。兰阅讫，霞晕于面，栗生于肌，泫然曰：“王将奈何？”王盳蹙曰：“我国实尺泽之鲵，安能与人量江海之大哉？然渠虽有挟而来，吾宁葬于江鱼腹中，不能割所爱以饵敌也。”兰沉思良久，毅然曰：“妃有一语，王请勿疑。王之视妃，与先王之宗庙孰重？”王曰：“庙重而妃之敌体亦不轻。”兰曰：“不然，妃在国中不过一妇人耳，非有子孙承祧血食千载之重也。为王计者，与其国破而妃掳，毋宁弃妃以存国。请为王却万乘之强敌，保一邦之黎庶。窃比王嫱，以报主知。留取冢草之青，更表贞风于不朽。王以为何如？”王大惨，色变，拂衣而出曰：“何来此不祥之语？”兰遂不敢言。未几，群臣惶惶，交章请退，愿挂冠归里，以避釜鬵之危，其意固在兰也。王不得已，与兰计曰：“寇深矣，可若何？”对曰：“王实深之又若何？若纳妃言，割衽席之爱，寇早敛甲退矣！”王见其意决，乃允其行，驰书报敌。仍宴于藻香殿，以饯之。兰谓小鬟曰：“我不可以艳妆往。”因索其故衣，易之以出。王执斝呜咽曰：“妃行矣！欲如向者合欢之宴，岂可得乎？愿妃善事新主，勿以予为念。”言已泣下。兰正色曰：“王是何言也！岂犹不谅我心哉？小童为社稷有此一行，恨不如虞美人刎颈王前，以明己志。然而此心可表，异日自知。王勿以汉王好色语妾也。”王惭，谢兰，虽词色激烈，然已泪溢杯盈。左右皆涕泣不能仰，相对凄然。离樽莫罄，兰因起辞行。王将送之，兰沮之曰：“妃之往亵体已甚，不可以再辱国君。”王乃止，只命向者二小鬟相送出境，且曰：“别恨之深，方寸已乱。但恐鸿飞遵陆，雁字难凭。勉成一章，为妃作念。”遂吟曰：“一曲骊歌送画轮，鲛绡无复梦中春。龙宫亦有毛延寿，又把丹青误美人。”兰愀然曰：“昭君使人疑，妾不可不使人信也。”因口占以和其韵曰：“百结柔肠似转轮，罗衣难望汉宫春。君王只待香魂返，莫费黄金赎美人。”吟成俯伏于王前，涕泗交颐，曰：“妃不复生侍左右矣！”王亦把袂诀别，悲不自胜。兰强起再拜，辞王而行。甫出路门，武夫已驾舆相候，掩泪登之，不敢回顾。小鬟仍策驹相随，至来时所税之农郊，诸大夫早望尘拱俟，遂借驿亭小憩。群臣匍匐而前，合词以谢曰：“臣等胸无鳞甲，腹少藏书。不能为王乘长风，破巨浪，致令逝梁之寇辱及君夫人。死罪！死罪！”兰亦权词慰劳之。因命笔大挥一律于壁曰：“故国辞雕辇，他乡祛舞衣。云深宫树远，木尽雁书稀。欲堕鲛人泪，羞随介士旗。惟留香草在，仿取汉明妃。”更附以一绝曰：“强将眉月渡沧波，肯负当年得宝歌。云雨若归别岫去，画图人面愧如何。”题毕，君臣争阅，皆有惭色。兰遂行，易车而骑，亦乘小骊驹，车仗驺从俱已返旆矣。凄怆就道，唯二小鬟相从。又行许时，似西湖放生池，衣绯者启曰：“不敢越境，请从此辞。”兰怅然，乃脱左手指环与之曰：“以贻王，无相忆也。”俄有皂衣人巨口硕腹，凡数十辈，见兰踊跃曰：“妃主来矣！吾王固终日望之也。”兰此时义激于中，奋不顾己，叱之曰：“汝国不道，拆我鸾凤，犹妄冀绸缪耶？”因以骑授鬟曰：“不可使敌秣吾驹。”语未终，轻身一跃，遽赴清流。恍惚中犹闻小鬟号救声，凝睇四望，则枕藉乎舟中，已霍然寤矣。惊悸久之，香液湿襦，始知其梦。时众复欢晏，左右无人，兰因自叹曰：“薄命如斯，梦固使人觉也。”遂萌出世想。推枕而起，斜日盈窗，去卧时亦俄顷耳。侍儿入，见兰已醒，遽报主人，复强之就席。飞一觞来，不饮也；哺一箸来，不食也。诸女伴叩之寂然，嗤之漠然。筵未及终，适遇小艇，竟托疾乘之先返。归至家，卧而不起。父母询其故，腼然不言，惟请出家为女道士。父母怪之，固诘焉，竟以实告。父味其所言，遽诵毛诗二句曰：“‘鱼在于藻，依于其蒲。’儿游花港，殆有所思耶？此固颁首莘尾者也。”兰详其诗文，果似于渊之类，而靡他之志愈坚，仍固请之。父笑曰：“此梦也，几何鲢鲤不分？”兰曰：“然。斯固非真，抑安知真不似梦？且儿既为梦中罗敷，又可作使君新妇乎？”父仍坚执不许，遂负气绝粒。勉从之，始食。竟以女冠入栖霞观中，而自易其名曰‘悟枕’，言从枕上得悟也。起居一室，不见人，惟闺中良友得谒焉。钱塘令陈公莅任时，内子陆孺人亦闽中闺秀也，慕其名，时一过从。因得其梗概，为作《鱼水缘》传奇，至今犹脍炙人口焉。
