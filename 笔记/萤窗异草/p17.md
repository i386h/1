<!-- { "loadSidebar": true } -->
　　贵阳有熟苗，其名曰亚九，姓辜氏。勇力善斗，矫捷绝伦，俨然一苗也。乃其母则非苗，实为江左名娼，有宦于黔者，买以随任，家室妒不能容，乘官他出，赐配于苗。生一子，即亚九，故其貌不肖父而肖母。及长，色冠一方，美播遐迩。时大理某宦有名班，因谄其父以重金，罗而致之。亚九遂为优于滇，声容并妙，名擅梨园。每一讴，座客争为缠头，诸伶咸愧其不及。年十七，颇存壮志，不以柔媚自甘。一日演《泣鱼记》于乡，亚九扮龙阳君，大为假楚王所窘，不胜忿忿。至夜，乘其醉，手刃之，亡命入蜀，转折至秦。每言曰：“大丈夫以须眉之身为巾帼之态，既已辱人，况复受狂且轻薄耶？”因是不再业歌，人亦无知其优者。资用乏绝，乞食于市，有道者见而愀然曰：“子有大难临身，何犹坦率如此？能从予往，或可以逃。”亚九故弗信，又念黄冠者鳏处，倘遇如玉之姿，必将染指而后已，遂不答，夷然自行。居无何，群丐悦其色，醉以酒，将共嬲之。亚九素有戒心，因大怒，立毙二人，乘宵遁去。及明，余丐首诸官，捕捉甚急。亚九大惧，伏于榛莽中不敢行，枵腹终日，病不能兴。至夕月上，力疾而前，忽见向之道者，贸然而来。亚九不及避，因其前知，俯伏乞命。道者一目即笑曰：“忠言逆耳，反以见疑。今急而求我，无能为矣。”亚九益顿首。道者徐曰：“与若有良缘，诚难固却。”乃引与疾行，至一土窟，使入，曰：“此中食物皆备，可自制炊。俟发长尺余，当相见也。”言已，即自去，亦不强之。亚九自思，弗入亦死，苟得容身之所，幸免一时，固愈于束手待执耳，因俯躬而入。其中绝宽大，约可数楹，床榻俱以土筑成，衾褥亦具。旁有侧户，窥之，米麦堆积。乃大悦，日食以三，暇则默坐。道者亦不复来，亚九心益安，惟冀其发速长。年余，几盈尺，窟后故有池，因勤沐之。再阅一稔，发已披肩。又数月，道者始至，见之，笑曰：“以是云游天下，乃可无患。”即启袭出一衲衣，与之著，更付以棕垫，使从己出。是岁亚九仅二旬，而颐养之后，貌更润泽。随道者东出函关，募于城市，人见之，疑道者以女自随，纷纷私议，道者不安于心。行及睢阳，遣之曰：“予精于风鉴，仅能知人，非有其他异术也。前见子气色晦暗，知有祸临，遂以一念之仁，免子于厄。今以子为道侣，颇致惊疑，反将重为予累，子盍行。”亚九闻言，大骇，流涕不去。道者笑曰：“吾视子印堂紫气，当有奇逢。行矣，勿自误。”遂以千钱付之，使为资斧。晨出传舍，即判袂，亚九不能恋恋，亦自行。由南而北，将及汝上，而所赠为之一空，因效道者状，坐而行乞。自朝至于日昃，绝无一文相施者，而聚观之人，且多颐指而目语。亚九反大恐，将起而去之，忽见一叟蹒跚行步过其前，数数目之。亚九视其人，年约五旬，色白皙而颏下无寸髭，颇类宦竖，因前而求其施舍。叟微笑不言，惟以手相招，意使随行，如肯布施者。亚九大喜，毅然从之。出邑东行里许，天已昏暝，叟始与之语，诘所自来，音虽苍老，实近妪，然自肩而前，辫发斑白，又垂垂于后。亚九亦莫辨雌雄，姑以权词答之。又行二里，甫抵其居。则非宅第，实兰若。月下视之，榜曰“白衣庵”，乃优尼之所栖也。亚九愕然，叟即延之同入。中庑供大士象，侧屋亦有十余。甫入门，叟即大呼曰：“又得一活宝来，可消数十长夜，汝曹真坐而安享矣。”语未已，妖尼五六辈，皆自室中出。说笑生春，第以手脱叟之帽曰：“老不羞自行觅汉，反向人有德色耶？”亚九惊顾之，乃光头如瓠，嫩发微白，其先之垂者，系假借焉。心知为淫媾之区，殊亦不惧，反大笑。老尼又语众曰：“郎尚忍饥，可速具一餐来。”众皆噭应，纷然自去。老尼迓之入秘室，已易衣相对。坐有顷，酒肴罗列。亚九饭已，团聚欢饮。睨之，诸尼色皆平等，惟一人独艳绝，亚九为之首肯。因计精力无多，秃娼倘更番迭进，予身将葬于庵中，何能生返，度必临之以威，异日乃可以自立。计定，漏下已二鼓，诸尼皆起而求欢，亚九姑从之，裸衣征逐，往过来续。是夕狂淫无度，达旦始眠。亚九自觉惫甚，而决计倍亟。次日，老尼与众谋，以亚九有发，使更衣妆，诡称初来求度者。亚九亦听之，且夙曾习此，稍一回思，尽得其态，即使有人见之，亦不能料。诸尼因大悦，益相庆幸。至夕，又聚而宣淫，亚九已留意，预藏短梃，置之袖中。将寝，忽大言曰：“汝曹实类嫫母，而强思与予为欢，予诚不愿。必欲予留，惟若人差可共栖，余皆各归乃室，俟至旬日，略一波及。不用吾命，则挞之。”语竟，独挽艳者，麾众使退。众皆失色，大有醋意，而老尼尤不服，哓哓与争。亚九出梃一击，中其肩，仆地不能起，众始知其武勇，股栗莫敢前。亚九又持梃驱之，命负老尼亟去，竟无一人敢复留。亚九长笑数声，掩其扉，与艳者共枕，温柔旖旎，乐且未央。艳者忽叹曰：“妾与君祸不远矣。”亚九惊诘之，则曰：“此媪既妒且毒，其徒莫有违逆者。今既受君之创，必将甘心于予。平明即号召乡邻，诬妾背师行秽，有犯清规，其檀越又皆大力者，官必左袒，命将毙于杖下矣。”亚九恍然曰：“是予过也，然以一身当众淫妖，实有所不堪。”已而哂曰：“此尼有犯淫戒，诛之当无罪。”径起，周室巡视，有厨刀，适曾用以削瓜者，即仗之，拔关以出。艳者犹未料其肆暴也，俄闻娇啼号救，乃大惊，着衣而起。将出视，来逾门限，亚九早血刃而返，谓艳者曰：“除子之患，乃可以高枕无忧。”艳者骇然诘其故，亚九言：“如卿所料，群秃方聚而谋我。已有一尼启外户，似往驰报，予先刃之，次入室中，尽杀无遗。至此始快人心。”艳者闻言大怖，肌战汗淫，良久始能言。谓亚九曰：“君何凶暴至此？令人心胆俱落。明日事觉，将若何？”亚九笑曰：“与汝偕逋，夫复何虑？”艳者摇首曰：“不可也。妾与君行踪诡异，何能行？”亚九笑曰：“汝诚中智以下者。向见老尼以冠服行市上，人莫能识。今其具尚在，汝盍效之，予仍以女妆相随，矫称夫妇，又熟能辨之？”艳者顿悟，不得已而从其说，破笥出衣，尽更被服。亚九视之，固翩翩一美少年，因为之鼓掌。惟发色不类，亚九剪诸顶上，制而悬之，亟焚其旧者，曰：“勿使人窥见底里。”己故不烦改易，草草梳裹，即启行，席卷尼室所有一切金帛，尽携以去。其庵中故有蹇卫，艳者与亚九各乘其一，又以其一载辎重。比出庵门，天仅昧爽，人皆寂无知者。途次，艳者始自述：其身刘姓，父母皆汝人，幼失怙恃，遂入庵中，及笄，始披剃。初亦恶尼之淫秽，既而不能独清，遂亦失身，然所遇则止一二也。又言老尼性淫，因色衰，不克自致，故遣我辈固结人欢。然必餍足其欲，而后分甘。其初误入者，多不能返，因知戒，不恒来。老尼又为此谲智，乔扮暮出，遇有无籍如君辈，诱之入庵，务至死而后已。前后化者已九人，与君而十矣。非君知几，当亦不免。亚九因笑曰：“若然，则尼之死，亦鬼之假手于我以泄其愤也。”遂与刘谋，日止一食。薄暮，宿于途次，己故为羞态，先入室中，饮食皆刘自传送，佣保者概不令入。人因窃笑，而不意其为规避焉。未明即行，长裙蔽足，犹有所虑，乃命刘密制女舄，尽夜而成。己遂削木为寸趾，裹以膝裤，盛以莲钩，缚束于足下。踏之步履，竟能如飞，盖其为优时，熟习之长技也。刘故未见，不胜惊奇。由是坦然前进，且不由径而行。所过镇市，追捕亦甚汹汹，言汝宁白衣庵，杀死女尼甚众，内一尼窃资而逃，必与凶身偕遁，勒限悬格，通省缉拿。见亚九与刘，亦间有疑忌，无如雌雄倒置，女既衣冠济楚，乌发拖巾，男又蝉皒蛾眉，纤距宛若，遂无自究诘。由齐入晋，谋所攸居。刘因使亚九为婿，而己仍蓄发，返其故吾。亚九不欲曰：“予昔在陕，曾为不法，迄今捕者无虚日，密迩接壤，未可以面目示人。况若发亦难骤长，反启人疑，何如予妇而若夫，得以长此无患乎？”刘韪其言，遂不复易，卜居于绵山之下。亚九反穿其耳，加环填焉，日处闺中，绝类少妇。盖既柔媚其容，又复轻盈其态，以氍毹之袅娜，作绣阁之妖娆，不学而工，反若过之。其声容笑貌，无一而不神似。刘又携诸尼积蓄，不下千金，出则轻裘骏马，入则缓带峨冠。且幼时从师，遍历阀阅，谈笑夙所擅长，故虽弱不胜衣，人反目为书生本色。况已密留顶发，直接弁髦，纵令落帽风前，而有目者胥如无目矣。居晋数年，产业饶裕。刘已生二子，惟临蓐之月，托言卧疾，余则出入如常。人遂谓其母所生，而不知实父所诞也。晋人故习于俭，亚九亦从不蓄婢，家惟一二佣人，无事亦莫能入内，其踪迹可谓隐秘。乃贵阳汝宁及陕之捕役，因亚九不获，案莫能结，家属多瘐死于狱，因而天怒难回，王法莫逭。忽于丙子岁，微露其形。盖缘二子稍长，不时游戏于门，亚九不能随，又甚溺爱，遂顿忘忌讳，欲置一媪，使视其儿。适里中有售身者，以十金纳之，刘故亟谏不听也。夜则使媪寝于外，而自阖重扉，不复令入。媪故有心人，颇为疑讶。一夕，夜出便溺，瞥见中门失闭，乃窃喜，悄然径入。室中犹秉烛，因潜窥之，夫妇方豷沓交欢，儿宿于旁。时正溽暑初收，皆白身无寸缕。初亦不甚介意，及细视焉，不禁骇而欲笑。于是春光尽泄，男妇攸分，媪之惑因以顿解。趋出就室，深虑见疑，明日反托疾不起，亚九与刘果不猜忌。媪后微有漏言，闻者或以为诞。里某亦耳其异，偶向所亲述之，其人颇具远识，惊曰：“此大盗也。既居此地，不首将有害。”里甲颔之，果控诸官。时介休宰彭公讳应奎，明察吏也，知其事涉重情，乃先阴拘媪至，悉得其实。翌日，遣役守候于村，俟刘出，即执之来。视其喉无雄骨，褫衣验之，嫩乳双垂。公大怒，拟以严刑，刘惧，始罄吐其故。公念亚九必勇，非绐之当不可得，乃命役径诣其家，诡言曰：“刘某犯官前，导官怒，置之狱中，必得娘子一见。吾曹当为之疏通。”其意似索赂者。而亚九闻刘有事，大惊失措，竟自出，将细询之。役承官命，各携瓶油，见其来，预倾于地。亚九不及知，步疾而中蹶，众役遂直前擒之。戏探其裆，盈掬者实非无物，皆嘻惊以为奇。亚九欲用武，而两臂尽伤，肘骨亦折，竟不能复逞。逮至官，以事无证据，极口称冤。公乃下之狱，榜示通衢，不匝月而三捕皆至，各呈文牒，公始加刑严鞫。亚九不能支，遂伏罪。公以罪应寸磔，但死者俱以淫恶自致，详请减等论决，与刘俱弃市。狱达上宪，俱色喜，公因独膺卓异。亚九死，其子犹在晋，官为具牒，解送回乡，而亚九之母犹存焉。惟汝宁白衣庵，迄今如故，行人每指以为戒。
