<!-- { "loadSidebar": true } -->
　　蓟郡有薛端者，被褐之士也。家贫好友，而苦无其资。因书数语于壁曰：“淡交无酒，卿须怜我之贫；深语惟茶，予亦知君之馁。果腹而来，枵腹而去，固无妨也。麦饭一盂，葱汤一盏，乌敢荐焉。”如是云云，人恒诵而笑之。然其人绝风雅，缙绅大夫咸乐交之，以故其门若市，未尝以贫而减也。一日，行于郊，天寒雪霁，见枯莽中有物，毛苍黄，伏而不动。视之，乃一狐，为猎者所中，流血殷然，垂毙矣！薛忽自念曰：“闻狐能致富，足以供人之求。盍携之归，倘能活，即使佐我，樽中宁愁无酒乎？”竟直前裹以绨袍，且祝曰：“予非食肉寝皮利于之有者，可无惧。”径袺之以衽，归其家。人见而问之，亦笑而不答。时薛已失偶，室无二人，置狐于榻，抚之犹温，亟覆之以絮被。其邻适有医，托言雪中失足，乞得活血药一刀圭，研而灌之。狐微微转侧，似有生气。薛大喜，明灯相俟，以观其变。夜将半，神思少疲，乃甫一交睫，狐忽化为丽人，素面嫣然，衣裳楚楚，方将离榻欲下矣。薛故无所惊诧，已而闻狐笑曰：“妾系邻女也，君何致我于此？得无为穴隙行耶？”薛始骇然曰：“端虽不仁，免子于厄，何子诬我之甚也？”狐又笑曰：“妾名阿玉，与君同里，君自不相识耳。偶出嬉游，误中流矢，奔窜十数里，幸免韩卢之口。然非道力不能也。蒙君拯救，恩戴二天，窃思侍君房帷，以报厚德，故出此言以相戏。君慎勿恐。”薛又愕然曰：“闻狐蛊人必死，卿之此举，毋乃仿中山狼，欲饱予之一脔乎？”阿玉颊遽赤，因曰：“狐岂恩怨不分，而必欲祸人为利者？且君实有所为，幸得与闻。”薛遂欣然曰：“予生平最喜交游，而因贫莫能治具，往往剧谈至暮，使客忍饥而归，心甚歉然。卿能为我平此憾，是即所以报德矣。”阿玉乃大笑曰：“审是，则中馈之事尤为妾所宜司也。但恐震骇邻佑，必得显然婚嫁，然后君有伉俪之名，妾与酒食之议，当得尽如君意。至于衾枕之同与否，其权在君，妾亦不敢相强。”薛益大悦，即与之谋。阿玉曰：“君可扬言于众，言聘某村女，假人仆舆亲往迎妾。至彼，妾自有家，第见红灯悬户者，即是也。背创尤甚，妾不能久留。君不使妾辜恩，愿速为之是幸。”言已，忽不见。薛信此语，果如所教而行，辄言于知交曰：“仆已觅聚窟之胶，特以拮据，不克成礼。诸君盍助我乎？”众闻而窃叹，以为谁家季女，行将不免于斯饥，皆笑而许之。至期，薛以一舆一马前往迎亲。从者尽豪仆，踊跃争先，将以觇其岳家为何等。乃薛忆悬灯之约，日晡始出郡城。豪仆初以甚迩也，曲折十余里，比及村中，天将初鼓，皆讶曰：“门阖矣！夜将何归？岂区区数椽屋，能容此耶？”怨怅不已，薛亦默然。既而得其门，皘閎高大，悬纱笼数对，表里洞赤，俨然巨家。未几，僮仆欢迎，亲宾延接，华衣盛服，人亦甚伙。豪仆窥其居，重屋复阁，备极富丽，遂不敢相轻。其家肆筵于庭，从人亦承厚款。且因鱼钥已下，留婿欢饮，五鼓，新妇始登舆。薛导之，平明始入邑门。及至己家，贺者早已骈集。阿玉降车，迳入室内，袖出千金与薛，曰：“以此犒驺从。宾客辱临，统俟酬诸异日。”薛喜，出而俵分之，豪仆俱欢欣而去。薛又谢客曰：“蒙咏车牵，愧乏吉筵，俟新妇少谙羹汤，当有以报。仆未敢悬定也。”宾亦含笑而散。薛入与阿玉晤言，见其貌愈妖艳，而荆钗练裙，装束朴素若贫家。因询曰：“视卿之居，当非淡泊者。其中亦有术乎？”阿玉笑曰：“君真慧人也。妾辈岩栖穴处，乌能轮奂如人？特为君少祛群疑，故作此狡狯耳！”薛又诘曰：“然则胡为乎易装？”答曰：“居君之室，自当以俭约示人，讵可任妾之意耶？”因亦诘薛曰：“君今者对妾，果无燕婉之思，而只为代庖之计乎？”薛不觉大笑曰：“情不自制，亦思两兼之矣！”阿玉鼓掌曰：“妾固知君犹然假惺惺耳！”于是沽酒交杯，欢然笑语。至夕，阿玉语薛曰：“衣饰可以从俭，衾褥不得不丰，勿使人笑贫家夫妇仅能藉草为欢也。”遂出户外，携卧具数事入，皆以锦绮为之。铺设一新，且极华软，始与薛解衣就枕。好合之际，固犹处子焉。薛抚其背，创痕宛然，因笑曰：“非予则卿真几上肉矣！”阿玉亦笑曰：“非予则卿非涸泽鱼耶？”相与吃吃被底，嬉笑不绝。三朝，大酬贺客，阿玉为治庖，凡十数筵，靡不丰盛，人因疑薛得婚于富家。然而行炙乏人，仍以诸家臧获代之。内室障以布幔，外设一几，至则肴核早陈于上，应手裕如，从无立俟者，咸以为异。自是阿玉以烹饪相其夫，客至辄留饮，饮已复饭，斗酒八簋，无不咄嗟立办。即薛亦罔知所自来，顾而乐之，其心乃畅。但阿玉深虑人疑，每晨必浼邻儿为市鱼肉少许，其余珍错，率皆取诸室中。虽座上客满，无不醉饱而去。一夕，薛与客饮，忽思鱼餐，入而谋之与妇。阿玉笑曰：“此时何能得？幸妾预储于井中，君须自往钓之”。因授薛以短竿，上亦悬丈尺之纶。薛故笑而弗信，强垂其钩，引之甚重，尽力而致之，甃拨刺有声。则一赤鲤，长三尺，巨口细鳞，状如松江之鲈，目犹睒闪也。持归庖厨，有顷，即呼曰：“鱼具矣！”取以飨客，莫不称美，薛亦惊叹其奇。如是者有日，薛既好客，一时名士又喜与之纳交，因而客至益伙，薛之名誉遂益彰，即薛之学业亦益进。俄而登桂榜，旋又捷南宫，皆阿玉治庖之力也。薛无他眷属，携之都中，将授职，忽辞去曰：“君之大德已酬，妾之事毕矣！请放妾归山谷，再修本真。不然，碌碌红尘，日以汩没，行将与草木同腐，岂能尚有所为哉？”薛闻其去，乃大惊。挽之曰：“赖卿得有今日，正思报我糟糠，何卿言别之速也？”阿玉坚执不留，薛强之，忽言有病，至暮奄然逝矣，其面目固依然人也。薛大悔，遂具衣衾。至夜忽失其尸，家人皆骇，惟薛知其故，置棺槨，纳衣履于中，以礼殡葬。同人闻其空榇，咸来诘问，薛始娓娓为众道之。

　　外史氏曰：四公子致客数千，以其富也。岂贫无立锥者，可以仿佛一二哉？乃竟致之，且多以致之，享荣名，膺厚实，飞黄腾达，胥根于此。非其一念之慈祥，并其无穷之痴想，有以作其基耶？阿玉之严密，自是妙人。若徒羡其烹炰，则犹是口腹之辈，而非深知阿玉者矣。


○　斗蟋蟀
