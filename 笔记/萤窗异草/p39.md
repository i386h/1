<!-- { "loadSidebar": true } -->
　　杭有苏李二生，皆纳北监，入都应取，以其科名较易也。抵京，则槐黄已迫，遂僦屋于棘闱左侧，以为入场地，不再谋居。然京师之俗，每当计偕之年，其迩于贡院者，不第房值昂贵，非近十緡不得赁，而物价亦甚腾涌。二生试后，计去揭晓犹远，且不胜其繁费，遂议他徙，以候捷音。浙僧某驻锡都门，其乡人也，因托以觅寓。僧曰：“东城外负郭三里许，有白石精舍者，清净地也。二君欲之，吾当先容。”二生欣然，即以之相浼。僧往返只半日，而二生之装可束矣，相偕以往。至则松花满径，竹影半窗，诚属祗园雅境，因择东庑一室居之。僧将告归，耳语曰：“地近荒僻，勿出游。戒之！戒之！”言讫别去。二生方幸得地，足快登临，僧言甚拂其意，口虽诺而心实不然。次日食后，随喜本寺毕，即询之诸僧，求所以骋目处。皆默然，惟一齿稚者答曰：“距此里余地，名留云观，颇可游。盍往乎？”他僧皆怒之以目，似怪其云云，二生亦莫解其意。午后，便倩幼僧导往一观。主僧知之，奔语其徒曰：“汝勿引相公后边去，性命可忧也。”一生骇然以问，幼僧则笑而不答，仍引之行。转折茂林中，许时，始至其处。垣墉尽圯，荆棘丛杂。有三楹略似门户，视之，旧额犹在，盖即向之所云。幼僧导之入，其中古木半仆，如怒龙夭矫草际。草深二尺许，几无人径。抚之前进，及阶而瞻仰，正殿五楹，金碧剥蚀，门窗倾欹，虚静无人。神像率狞恶可畏，然已面目黧黑，无从识荆。二生流览一周，哑然失笑曰：“此即师言可游者耶？何不逮所闻耶？”幼僧赧然曰：“佳境不在此，然吾师有言，不敢私引二君入。”二生又笑曰：“入亦未必果佳。第若师不在，何妨使予得窥全豹？”幼僧欲实其言，因从之。由殿后不过数武，即得一门，僧以手启其扉，豁然别有天地。草妍木茂，亭台掩映，遥闻水声潺湲，似有池沼。二生喜，举趾欲前，幼僧遽止之曰：“只此远观，已足领略，深入则祸作矣！”二生嗤其妄，方将移步，俄闻亭中有人语，音如怪盋，惊诧曰：“谁家痴郎子私窥人园？意欲作穿窬盗耶？”谛听之，颇似壮妇。乃大怖，幼僧亟曳之曰：“行行！狐夫人恶作矣，不可留也。”二生皆有惧色，亟反身循其故道，仓皇而返。于路询之，幼僧答曰：“此某贵人废园也，为妖所据，封闭不开。然遇狐夫人不在，犹可游览。今值之，则弗能矣。”二生惊愕久之。及归寓，主僧问：“往后园否？”皆隐讳不敢言。至夜，二生就主僧闲叙，漏下二鼓始散。归行至庑下，月色盈窗，遂不复索火。入室，解衣登榻就寝。主僧突如其来，隔牖询曰：“二君昼游，倘有所闻，可亟言，勿自误。”二生仍坚讳曰：“无。”僧乃去。二生枕上乃哂曰：“此髡何胆怯乃尔？世即有妖魅，敢傍我蟾宫客耶？”竟熟寐。一梦初回，苏先寤，觉怀中温软，仿佛有腻人。疑为李生，而素不谐谑。试以手扪之，肌滑不可着指，乃大惊。张目审视，则二旬少妇，既已衾中同梦矣。因撼之醒，致诘焉。妇惟曰：“敬来荐枕，何问耶？”苏已久旷，莫能致详，须臾衾枕鸣动，好事已成。虽卧榻有人，弗及知欢好。有顷，昏然沉睡。梦中闻李呼声，大诧奇事。及醒，则抱中琵琶，早不知其安往，因询李惊怪之由。李曰：“予梦初觉，枕畔闻鬓云香气，似有妇人共卧。视之，果然。予心微动，既而思功名事重，且女亦不解其何自而来，爰正心以却之。渠乃软款纠缠，百计求合。予正漠然不顾，忽窗隙间巨目如灯，直射室内，呼曰：‘小珍珠不可溷正人，盍归乎来！’其声即昼之所闻者。予甚恐，厉声呼兄，而两俱不见。”苏闻李言，太息曰：“予殆将死乎？不能正心如兄，已为此妖所惑，可奈何？”因缅述其事，泣数行下。李姑宽解之，仍复就枕。及明，李起盥濯，呼苏不应。近视之，眉垂目闭，已溘然长逝矣。李惶悚，急呼主僧。僧至，见苏暴卒，顿足曰：“不早言，祸果及矣。然存其一，犹幸也。”李请其故。僧曰：“二君所游废园中，有妖曰狐夫人。实非狐也，以其能役狐，故以是称之。狐有小珍珠，小珊瑚等名，恒能魅人，遇之从无生者。闻其摄人精血，供养狐夫人，夫人因为之物色。若遇少年登眺，不遘狐夫人，则可以生，偶尔相遭，弗可活也。”李遂悉陈客夕事。僧曰：“君心正，当有后福。然早与予言，置经一卷于室中，则苏君亦可以无死。”因共相慨息。李市榇殓友，即日徙居南城。是岁竟以俊秀领乡荐。明年携苏柩归浙乡，人多叹惋不置云。

　　外史氏曰：邪不干正，古语信然。况儒者紧要关头，尤在于正心一语。心既正，则三藏灵经且可不用，何妖之有乎？苟或不然，衾中之温软，既已气绝于鸿沟，枕畔之香云，难免魂消于鸟道。泉路有良朋，桂榜失吉士矣。一死一生，读书养气之功，其浅深于此可见。


○　尸变
　　涿郡有阴阳家，善妖术。凡里中素封有死者，必重币邀致之，肆筵相款，乃可晏安。否则，祸作矣。某村一富翁，有二子皆入武庠。翁以老病卒，戚族皆言某有异术，务得其来，乃可殓。盖藉以免祸，非仅为送死也。二子亦闻其人，心怵之，果以币往。某适构一宅，不欲出诸已，稔知翁家巨富，将令代为落成。见其币，以为薄，挥去之。翁子又加币亲往，某犹少之，且哂曰：“若非市井傭可以戋戋了事者，必欲予往，非百金不可。”翁子素负气，遂反唇曰：“若勿太作意，死生亦有命在，若能魇我全家殁耶？”乃悻悻而返。戚族咸以为忧。且觅术者，通邑无一人敢应其召，而事不可复挽。闻某与某契，因浼之一行，愿如其数。某闻而笑曰：“渠恃富家郎，尚气遄归，今复求我耶？予观翁死之时日，今夕子亥之交，当有尸变，故索渠重酬，为渠镇伏。既区区者而不予畀，欲我往，非三百金我亦不屑。”言已，遂揖某出，曰：“传语诸郎君，性命非若草菅也。”某归述其言，众益忧。尸在床榻，且将腐，有榇不得殓，子心凄楚。不得已而仍议加币，倩某再往。忽众中一人忿然曰：“如此贪饕，情实不甘。予荐一人，或可以蒇事。”众询之，则其人亦业堪舆术甚奇，但为某所掩，技不得售，今居左近，可邀而至。翁子实莫能降心，首从其指，遣人往。不须臾而来，状甚蓝缕，众仆偃蹇不为礼，窃以为误乃公事，必若人。荐者与之言，其人入视亡者，轮指良久，毅然曰：“今辰甚吉，故百无禁忌。”众乃纷述某言，其人笑曰：“是儿固作孽久矣！今若此，是死期亦迫也。某遇异人，得一术，今夜请尝试之。”翁子大喜，许以聘彼者酬此。其人曰：“此事予亦不较，惟冀诸郎君安逸，庶见予非夸大者。”乃索乌碗三，素毫一，丹砂钱许。时已初鼓，其人就烛下书符，碗内蜿蜒如蛇形。嘱曰：“各宜闭户寝，勿惊祸至。予自当之，不相累。”于是裸其上衣，披发跣足，且藏所余丹砂于裩际，猱升而上至屋梁。命人以碗与之，亟麾之曰：“去去！但闻予号，则渠生而我死矣。”众始骇然，悉屏其迹。其人偃息棁侧，更筹倏已两易，窃自念曰：“殆来乎？”俄而村柝将三，寂无声息，亦倦欲寐。欻见灯影幢幢，风声淅淅，骇曰：“至矣！”因凝神起坐。未几，纸衾析析自鸣，尸骸蠕蠕自动，甫转瞬而卧者已起。其人急以碗掷之，盝然震响，应声而仆，心少安。无何，尸又复作。未取碗倏尔离床，又急掷之，又仆地。窃恐其变，注目直视无敢移。忽然崛起，长啸有声，若知梁上人，怒目相属，势将攫拿。其人自揣余此一碗，弗效予亦莫能生已。急取掷之，尸遂颠。冥然许久，窃自以为无患。方转侧欲下，尸又蹶然，较前益暴。至是，其人之技穷矣。震慑间，尸已能步，直逼屋梁，距踊而前。其声呜呜若悲泣，远迩皆闻，其人亦股慄欲坠。少顷，尸至梁下，仰首奋身，疾如飞隼，将以手攫其裩。其人大怖，因思非我则伊，势不俱生，遂摸腰间丹砂，幸尚在，乃悉纳于吻，复自啮其舌，和血噀之。尸不能支，颓然而倒，且大呼曰：“予与若无郄，何竟死我耶？”遂无声。其人徐徐转动，而筋骸麻痹，有类不仁。已而鸡鸣，众来入视，尸已不在榻，乌碗瓦碎，散布如星，因相与咋舌。其人方下取衣着之，且命众舁尸还故处。语之曰：“亟往觇，某人死矣。”众如其言往侦之，噭啕之声，果已达于墙外。盖某至夕不见人至，恨恨曰：“若藐我，我必报之，岂术犹有神于我者乎？”乃抱忿而寝，比及五鼓，其妻闻夫大呼云云，即翁尸之所言也，抚之，气绝，阖室惊惶。此时已就衣衾矣。侦者归述其异，咸诧叹。翁子遂举金酬某人，尸乃入木。后某之子有所闻，因以其状首之官，讼某以术杀其父，官竟不之直。某死未逾年，妻淫子赌，家产荡然。惟某以此闻于人，咸异其术，至今名噪一郡，已富埒素封矣！

　　外史氏曰：甚矣哉，人之贪也。亡者本无事，而故诈其财。百金亦云厚矣，犹靳之，渐增至三百。吾知即以三百往，彼人之心当未尽餍耳。迨至人极计生，捷足者起，不独褫其魄而毙之，且如扼其吭而夺之。贪壑未满，遗产如焚，又不止术之杀身也。


○　黄灏
