<!-- { "loadSidebar": true } -->
　　冯埙，字怀仲，浙西人，友于綦笃，无忝厥名。弟堃，素无赖，每傲慢之，埙恒笑而不言。戚族多不平，谓之曰：“渠弟而若兄，何乃无礼如是？”埙曰：“予少失怙恃，同胞者惟此一人，若以微隙而昆季分离，庸保长逝者不掩泪泉下乎？予不忍于吾亲非为弟也。”人以是高之。未几堃之发妻卒，继妻某氏，性极悍，每每以事唆其夫。堃益视兄为陌路，箕帚耰锄，恣其诟谇。埙之妇渐不能堪，亦愤诉于夫前，埙怒曰：“若亦效长舌者耶？牝鸡司晨，惟象之索。予寒门不堪有此。”遂与弟计，欲出其妻。堃始犹谏阻。及纳妇言，反向兄前媒孽嫂短，且借端与之哄。每谓兄曰：“若留嫂，盍析吾居！”于是埙去妇之志遂决。妇故名家女，誓不二夫，长跽夫子前流涕不去。堃又以言激埙曰：“我固谓儿女情长，则英雄气短也。”埙益恚，竟出其妇，堃与妻愈益得志。埙亦不再言娶，茕茕一身，尽以家事予弟，坤遂少安。然自埙出妻，饮食衣服皆仰给于堃之妇，日渐凉薄。家故素封，堃与妇日餍粱肉，而以粗粝奉兄，埙亦隐忍弗言。堃以天性不安于中，遂与兄计，亦欲出其妻。埙闻之叹曰：“家门不幸，而有离异之名。一之已甚，其可再乎？不可因吾而坏弟之琴瑟，吾盍去之。”遂襆被夜行，悄然他往。堃本故为此语以饰己过，埙既远去，益中奸谋，夫妇乃私相庆幸。居无何，灶突火起，延及室庐，泯焉荡焉，尽其所有。夫妇日益贫乏，不可谓祝融回禄伥伥然目无瞳子也。先是埙仓卒去乡，茫无定向，因思舅氏某公，新任江右，遂决计谒之。独行数十里，力少倦，息于道周。俄有伟丈夫，须髯如戟，驺从甚盛，疾驰而过其前。见埙，即下曰：“故人别来无恙？”埙视之，若不相识，乃起而揖曰：“契阔日久，偶失记忆，望以姓氏见示。”客大笑曰：“不复念我耶？予与兄实同桑梓。窃已识荆，今且略置姓氏，有一事亟欲咨君。”因即树下设氍毹，与埙并坐，而叩之曰：“昨自故乡来，闻兄有弃妇之事，信有之乎？”曰：“然。”客曰：“审是，则君以孝悌自居而罹三大罪矣。”埙愕然，亟请其故。客笑曰：“君之父母以弟付君，不能导以和顺，而任其灭性陵兄，将来不可救药，一罪也。君之父母为君授室，执妇道数年，未闻蒸梨之小过，今因昆弟而弃夫妻之伦，二罪也。君之父母望君生儿，以延祖脉，乃竟出妻不娶，莫续鸾胶，即令君弟有嗣，而君俨然无后，非三大罪而何？”埙闻客言，流汗浃背，乃强与之辩曰：“兄知其一，未解其二。自来兄弟之祸，无逾于阋墙。仆惧大伤父母心，岂反以此为口实？且兄弟，手足也。妻子，衣服也。宁为手足去衣服，忍为衣服间手足？仆尝遍观人世，家之不和多以妇故。世少贤女子，仆因鳏而不续。弟子即兄子，渠儿即我儿，何必徒多扰扰哉！”客又笑曰：“君之言何其不达也！郑庄纵段，君子讥之；鲁隐让桓，儒林谬之；周公右王，而管蔡为戮；以兄弟之有贤不肖也。若喻妻子以衣服固已然，因手足之故，而裸以为饰，即圣人亦无取焉。且使尊夫人得罪于舅姑，君又何以处之？抑更有加于此乎，将如此而止乎？原情定律，君必有以教之。”埙语塞。客又曰：“君谓弟之子为己子，语更大谬不然。父母之生子不虞其多者，非谓含饴弄孙，一夔已足也，意将繁衍椒聊，多多益善耳。如兄以此事委之弟，当年亦何必有兄？况子嗣皆关天命，君幸而为伯道，固可矣，君之弟不幸而为中郎，又将如之何？”言已，埙乃大悟曰：“噫嘻！是仆之罪也。”亟起再拜。客使还坐而诘之曰：“君之意，将图其旧姻乎？抑别求新特乎？”答曰：“旧人虽在，吾未如何。新者其可哉！”客曰：“诺。家有小妹，颇贤淑，仰君高义，即以之奉攀。”埙讶曰：“异哉！萍水相逢，未过数面，突以千金之媛相属，使仆闻之滋惧矣！且仆单寒羁旅，今尚无家，得无为门楣之辱耶？”客曰：“不然。君笃伦常，仆重品望，岂敢以门第相高哉？请即同行，无须谦退。”乃以从骑授埙，并辔而前。途次自言其官阀，则黄姓，椿名，其父即现任山阳令也。行至薄暮，始抵其家，高门巍焕，仆役十数，俨有世家风。公子肃客，下骑同入，即命小奚传报曰：“速启夫人，薄情郎已邀至矣。”埙闻而心疑，亦未遑问。入则华堂夏屋，备极富丽。有妇人年可五旬，冠帔尊贵，迎于檐际，熟视而笑曰：“真吾家佳婿也。”埙知为夫人，参谒如礼，夫人辞让而后受之。少坐，即令易衣，且言曰：“今夕日吉时良，可成好事。”埙怪其急，方欲起辞，俄而箫鼓喧于堂下，旋有娇鬟数人扶新妇出，与成礼，送入青庐。及埙启袱视之，烛光之下，眉目宛然，实即故妇某氏也。大骇，亟询之，妇惟挥涕不语。有顷夫人至，乃代白其由。盖妇自被逐而出，父母即遣之他适。妇以柏舟自誓，矢志不从，以是触怒父母，将强之，妇遂遁迹尼庵，欲薙其发。适遇黄夫人怜其志节，收养于家。公子故豪侠尚义，有郭解之风，因为物色冯生，使得完聚。夫人言之历历，埙亦抱惭不胜。语次，妇始谓埙曰：“君以家之不和，遣之使归，今何以仍不见容于悌弟，而亦担簦以出耶？妾诚不足惜，但思奉事舅姑十年，未蒙诃责，窃自谓此生无忝矣。忽一旦弃之如遗，竟同覆水，使为枭为鸱者，得以快心而满志，则情实不甘耳！”言之潜然，涕泣不能仰，阖室咸为之不平，埙更默然内愧。夫人乃解之曰：“儿勿气苦，薄幸人诚不足道，但今是予家赘渠，往事皆不须齿及。”妇因雪涕对曰：“母毋再言婚媾事。儿已被弃，不敢作他想，但得郎来，一证其是非，殁亦无憾。今藉大兄力，既得表明衷曲，请死于郎前，以终妾靡他之志。”语至此，词气俱烈，即出袖中短刃，欲自刭。夫人使婢媪持之以力，公子遽自外入，止之曰：“妹勿尔尔。予觅冯郎来，岂反以送若之命耶？”乃谓埙曰：“诗有云，刑于寡妻，至于兄弟。古人处家室之间，良亦有道。今一有不睦，遽出其身，宜其怨也。君欲效买臣故事，仆不敢强，若犹有伉俪之情，愿早圆乐昌之镜。”埙闻夫人言，既已自悔，继见妇状，不禁惨然，惟唯唯陨涕而已。公子与夫人又居间排解，遂为夫妇如初。明日夙兴，乃双双入谢。夫人馆于别院，外事戒令弗通，以故堃家遇灾，埙竟不与闻。年余，公子之父以卓异荐升某州，遣役迎其眷。夫人因置酒话别，赠以五百金，夫妇皆垂泪而谢。公子嘱埙曰：“倘不如意，可携妹至任所相访也。”不数日遂行。埙同妇归里，其家已无立锥，埙甚骇然，因出金置产，召弟同居。堃见兄嫂偕来，亦觉忸怩。堃妇私谓其夫曰：“我固逆料阿伯之有余蓄也，渠实不能舍姆，故托言他往，携金以就之。观其偕归，事可知已。不然黄家纵巨富，讵肯以重金畀路人？”堃以为然，遂播诸里党。渐入埙耳，始恚曰：“我念弟而归，今反以私妇谤我耶？予不可再居。”于是乃以余金付弟，买舟载妇，径诣黄衙。公子引谒其父，待以婿礼，使与公子司衙务，丝毫莫欺，甚重之。在任五稔，黄公致仕归，持析宦囊之半，约二三千金与之，曰：“婿弃家佐我，我不忍见婿无家也。”埙又骤富。甫归乡，弟即来谒，夫妇又褴褛如丐矣。询以前金，则曰：“屡遭盗劫，炮烙几死。今幸有命见兄，其他尚可问哉？”言已，涕泣请罪。埙仍怜而收之，夫妇遂不敢妄为私议，而卒无子。惟埙之妇二男，继其宗祧。益服黄公子之论，往来如姻娅焉。

　　外史氏曰：世人多重妻而轻弟，怀仲独能矫之，可谓中流砥柱矣。然为弟出妻，又不复聚，则近于不可。观黄公子侃侃正论，原非夺理之词，而救痼疾以药石，冯氏先人冥漠中当为额手，又不止断者能续，作一段佳话已也。

○　昔昔措措
