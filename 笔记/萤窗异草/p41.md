<!-- { "loadSidebar": true } -->
　　京有歈者，其名曰小三，本徐姓之子，貌韶秀，妩媚动人。其父在日，不使歌。父卒，无以赡母，乃就师学之。甫一缓颊，则缠头盈坐，名噪一时。师惜其音，跬步曾不离，深恐为浮浪者诱。以故年十五犹从师宿，非昼不得归。一日，小三之外氏以病卒，其母力请于师，始听其往。然犹亲与之偕，若怀宝者，亦极其慎重之意。外氏居郭外，距城犹十数里，小三至，已旁午，哭奠者久之。外家久不晤甥，强之信宿，师不许，小三亦不敢留，仅饱晚餐，匆遽而返。及出门，则已夕阳西下矣。其出也本以车，比及归途，马忽偾辕，遂不克乘坐。师弟徒步以前，颇蹇缓。天早就瞑，悬揣鱼钥已下，其师颦蹙曰：“门阖矣，将安归？”小三亦云：“无已，思投旅舍。”而去关犹迂，乃疾行。未及里许，夜已初鼓，时正下弦，无月色，阴晦异常。遥望表道之树，恍惚如人形，小三大怖，紧依其师肘下，莫敢远离。正仓皇乱步，俄见火光闪灼，穿林而来。及近视之，则一人执碗灯，青衣矮帽，绝类优人所扮之苍头。师弟皆大惊，稔知为鬼，欲避之。其人瞥见小三，若熟识，直前执之曰：“逋逃儿，亦得相遇耶？亟随我去见都尉，予为汝受创深矣！”言次径挽之行，疾如风雨。小三惧而啼，其师不及夺，亦不及追，转瞬间形声已渺，有懊丧而已。乃其人携小三行，俄顷至一处，始慰之曰：“若勿怖，此间大好，远胜汝家。”小三甫敢展视，则朱垣碧瓦，仿佛王侯。小三素游大家，亦不以为意，惟震恐逋逃一言，且虑归受鞭扑，他无所戚。行及门庭，闬闳高大，官吏蚁聚，灯火星罗，锦衣花帽之人难以仆数。见其人皆声诺，亦略不顾瞻，径引小三入。履限数重，至一堂，庭燎辉煌，仰见匾额题曰“仪凤双栖”。小三固不解为何所，第见晶帘垂地，画栋凌云，文窗玉映，烛焰生辉。有顷，帘中似有人影。俄而乐作，箫管敖曹，堂上屦满。旋有一宫装妇人搴帘问曰：“歌者来乎？”其人亟对曰：“来矣！”即把小三之袂以付之，已乃趋出。小三随妇入，帘内庭中设二筵：一南向，一西向。南向坐一人，珠翠重遮，云衣半露，如庙中所塑之圣姥。西向亦一人，则金貂朱紫，状若古之勋戚。左右皆美女，凡十数人，或执乐器，或持酒具，俱肃然无声。妇人命小三俯伏参谒，侧坐者询曰：“闻汝善歌，汝能歌几何？”小三股慄不能答。正坐者遽命赐酒，少壮胆力，其音娇细，略可辨曰：“粉侯勿相吓，此子之心，尚摇摇如悬旌也。”已而果有二鬟，披发垂髫，年约十三四，一捧樽，一承榼，笑而觞之。其一衣杏红衫，淡绿裙，貌尤姣好。小三睨之，心微动，威仪之下赐爵，弗敢辞，乃跪而饮之。衣杏红衫者低语曰：“今系贵王千秋寿，曲弗可少也。”遂趋去，回眸匿笑，意颇相怜，小三益觉倾慕。酒力微酣，胆气顿壮，舞蹈向上，抗喉一歌，细如啭莺，高若鸣鹤，堂上皆抚掌称妙。曲终三阕，胥寿词。中坐者益喜，嘤咛而言曰：“是儿何善解人意？”顾侍者以白金二锭赉之。小三顿首以谢，起请贵人命，因历数曲名。西向者曰：“汝任汝意，我固未之前闻。”小三性狡狯，乃择其素所擅场及家筵可讴者，随意歌之。每一曲，辄称善。时夜已过半，中座者微有倦容，乃顾侧席欠伸曰：“粉侯且自娱乐，予体惫矣！”侧坐者曰：“今因贵主诞辰，特以介眉，余兴未尽，何遽起也？”固强之终席，复歌二曲。因对主曰：“是儿若无所羁，必思归，盍筹所以留之。”主曰：“君将奈何？”答曰：“观渠聪慧，当非不知情事者。若以一婢为藕丝，则鲲鹏之翅尚可缚，况燕雀乎？惟贵主命之。”主笑曰：“是儿好大福，驸马为汝执柯矣！”因顾小三曰：“都尉将使人伴汝，汝盍自择，勿致怨月老不公。”遂命侍者环列，听其自觅佳偶。众鬟均喜小三，腼然鹄立。小三谢讫，就众中谛观殆遍，独指一人曰：“窃欲此，未敢以为可也。”众视之，则衣杏红衫者。堂上粲然，主与驸马亦笑曰：“是儿固留意久矣。”乃命于堂侧小室设床帐，使定情焉。遂皆起，侍人以绛纱笼烛导引而去，只留杏红衫者伴小三。小三请其名，赧颜答曰：“我贵主贴身宫婢四喜也。素承恩宠，左右弗离，今以之犒子，赏亦厚矣！”言未已，向者宫装之妇又偕二婢以衾枕来，笑曰：“雏儿亦竟能成对哉？可喜！可喜！”铺设欲返，喜使小三拜之曰：“此宫中刘院君，妾之恩母也。”小三拜之如婿礼，刘大喜，含笑而去。小三为喜解衣，喜小语曰：“妾尚幼，固不谙此。”小三笑曰：“予亦试为之，谁谙耶？”相携就枕，潦草成欢，然已海棠红褪矣。事已，喜谓小三曰：“君知驸马为何许人？”小三曰：“余初至，乌能知之？”喜曰：“妾亦未得其详，但闻巩姓，明末人，阖家死难，今已百年。上帝怜其忠，命其司蓟北一带之祸福，此其佳城耳。子何为而至此？”小三乃大惊，涕泣欲号。喜急止之曰：“勿扬声，属垣未必无耳也。妾既从君，不敢不以实告。然果以妻视妾，亦不至久留于兹。”小三辍泪目之曰：“汝独非鬼耶？”喜曰：“然！但从君出，仍可为人。”小三诘其故，答曰：“妾家距此半里许，固俨然人也。因病时疫不能汗，竟暴卒。父母不忍弃，葬于公主墓侧。驸马查妾死籍，禄未绝，然亦不可以生矣，因以药活我，留为侍婢。妾盖半生而半死者。”小三深疑其言，喜曰：“凡鬼皆无血，有亦淡然，君试以钗股刺妾，乃可信。“小三犹豫未忍，喜径拔簪自刺，潸然血出，色且赤甚。因信之，商所以偕遁。喜曰：“今尚未可，晚夕当与君计之。”遂披衣先起，嘱曰：“是地阴气盛，慎毋他出。”乃去。小三遵其教，足不窥户。有顷，闻人语势甚喧，即有谒者入报曰：“都城隍来祝寿。”内曰：“请回舆，来朝踵谢。”又报曰：“都土地来介禧。”答曰：“弗敢劳，请即返署。”以下都邑、城隍、土神、榖神之类，惟闻传呼注册而已，都亦不甚记忆，小三益战战弗宁。与之食，无敢下咽；与之饮，无敢沾吻；默坐垂涕，形如木鸡。日将晡，喜从外来，以二桃与之曰：“此人世物，尚可食。”见其余泪盈眶，面色惨淡，蹙额曰：“若勿作此态，累人敲扑也。”言讫复出。小三啖其桃，味甚甘美，即亦不饥。未几，天又昏暝，堂中早燃巨烛，刘又来引小三入，更至一堂，较客夕所见尤为轮奂，而轩敞逊之。主与驸马并坐一席，如伉俪。先令小三与喜骈肩参拜，而后命之歌。驸马觉小三面容有异，音韵非昨，讶之曰：“婢子得无泄吾事耶？”又笑曰：“予实自误，外间人固不可留。”乃与主耳语数四，急以手挥之，弗使歌。且呼喜与小三并跪，语之曰：“予以忠节成神，非鬼也。汝曹事我，寿将不止于期颐。今既有异志，亦不汝责，盍偕归。”小三甚喜，而喜有惭色。主命婢取钗钏数事，并黄金一笏，赐之曰：“将去作人家，勿再习贱业，辱吾婢也。”二人俱稽首泣谢。驸马即令刘引之去，即交向之苍头，使送出。夫妇甫至府外，宅第顿渺。小三回顾，则一古墓巍然道左，始信喜言不谬。因与喜谋将奚适，喜曰：“此间不可复居，居必致人骇怪。可往附近州郡，择地安家，然后迎母。此策庶乎万全。”小三从之。因暗不能行，坐憩树下，盖犹藉庇威灵，恃以无恐也。昧旦，始趋村镇，以主前赐白金，觅车治任，载喜启行。东去二日程，至蓟州，出黄金置产建屋，颇类素封，始遣价奉迎其母。初其师因失小三，惧其母讼，不敢归。小三之母哭泣思儿，又贫病无以自给，日渐狼狈。至是得小三书，始知其在蓟立业，安然无恙。师始来复，母遂往。年余，有人自蓟入都，询以徐小三，则抱子矣。

　　外史氏曰：明末国戚尽节者，惟巩君永固一人而已。是盖其英灵不泯，特借歌者以传之，非真学杨越公、裴晋公，作此一番豪举也。独喜之本末，颇近不经。然而疾疫传染死者，未必皆无禄之人，如是则冢中之活鬼，又不止一喜已也！可发一噱。


○　花异
　　湖南汪仲盡，有花癖，园植名花数百本，皆上选。自春届秋，烂漫无已，时而浓淡相间，灿若云锦，主人亦未尝判以畛畦。一夕与友宿于裛香亭，莲漏已三，汪鼾然而友尚反侧。忽闻哄声伊迩，且娇细，绝类闺人，心讶然，披衣起，听有人语曰：“长夜无聊，愿与君之士戏，君姑凭式而观之。”又一人曰：“不腆敝赋，敢犒从者，幸勿退避三舍。”言已大哄。友从窗隙窥觇，月色甚明，见有卒伍二队。一树赤帜，旆旌亦无杂色，望之如火；一建素幢，衣甲皆类霜雪，瞻之如荼。然详觑之，两军皆束绿裳，修眉媚脸，色艳肌香，实届闺中丽质。军中各筑高台，上居魁帅，披金鏁子细铠，内衬锦袍，亦分赤白色，尤冠乎一军，执小号旗指挥而进退之。其徒皆挺白刃，与月争辉，喧呼酣斗。园不甚修广，而俨若古战场，不觉其隘。友大骇，疑为鬼狐，连诧奇事。外闻有人声，遂纷如娇鸟各散，已而寂然。友呼汪与语，汪以为妄，友遂寝。晨起启户视之，园中之花，赤白各成一队，无复灿若云锦矣，始信友言非罔，相对骇然。友亦不信宿而去。

　　外史氏曰：此友绝俗，全无雅态。若能屏息作壁上观，当亦不殊于垓下。惜乎小鹿心头，遂令花营顿撤。安知两队丽人不詈彼为噉猪肠儿，败人清兴。随园老人曰：花亦能读，左盲丘明将香艳千古矣！于此觉康成婢子解诵毛诗，真非人间仅事。


○　鬼书生
