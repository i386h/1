<!-- { "loadSidebar": true } -->
　　晋阳生者，其始非即晋阳人也。乃翁宦游于太原，纳妾得子，取古人以地命名之意，而字之曰“晋阳生”。生既生于晋，育于晋，饮晋之泉，食晋之粟，声音笑貌遂无一非晋，即晋人亦或忘其非晋矣。年甫十二而父殁，以末秩且薄于宦囊，遂不能归，因家于晋之榆次而寄籍焉。生性佻达，不嗜书。及长，辄出与无赖游。母不能禁，乃出私蓄百金，使贩于他省。命之曰：“汝父官位虽卑，亦官也。汝今弱冠，未授有室，余心窃忧之。第我异乡人，此数恐不能得妇。今以与儿，权其子母，如贾三倍，可亟归为汝纳聘。不然，将鳏此一世矣！儿宜好为之。”言已，为之治装，遣之行。生承母命，欣然发轫。里人有顾二者，旧曾贸易于京，因与偕往。生意在得妇，每事敛束，无少纵。顾怪之，叩曰：“若素豪爽，今何拘拘若守财虏？岂真以慈命为重耶？”生腼然对曰：“否！否！予母将以此金为余娶妇，而虑其不敷，故遣余贾，以襄其好事。若出而浪费，致少赢余，则寒窗之寡，将不止于十年，吾故慎之。”顾既得其详，陡生狡计。乃抚掌笑曰：“迂者，子也。吾未闻临渴掘井而能速饮者。以子之年，正当抚而有室，今乃长途跋涉，冀得蝇头以图鸳侣。予恐玄霜未捣，潘鬓将星，老去刘郎，谁能以桃花付汝乎？”生瞿然，亟请其说。顾曰：“予以微金往谋重利，纵使籴贱贩贵，不过什一而止耳。若欲倍之，必俟十稔而后可。子能待之乎？”生颦蹙曰：“不能！子将何以教我？”顾曰：“子之志在伉俪，原无望作富家翁，何为徒取劳瘁？距此数日程，其地为清风店，实多佳丽。且娶一妇只需数十金，衣饰一惟子命。子至彼处，择其可者而聘之，婚而后归，俨有家室，不愈于长途之役役耶？”生信其言，乃大喜曰：“早我十年婚嫁者，吾子也。若从母言，几误予事。”遂益与顾谋，终日津津不倦，齿颊非姻事不言。比至其地，顾止生于传舍，不令窥户，己乃与熟识者，聚饮于市。日晡始反命报生曰：“事谐矣！某家有女，色绝丽，予浼所亲与其父母言，约以六十金为聘，钗钏衣裙廿数在外。以子在客，即赘其家，弥月后偕返故里。敬俟吾子金诺，佳期当订在明宵。”生喜甚，亟起拜谢，如数以予之，惟求一面，以安寸心。顾怫然曰：“谁家闺阁竟使路人轻窥哉？予以丽人许兄，岂其相诳者？”生遂不复言。顾怀金去，有顷，引一人来，年甫成童，貌极狡好，云是若人之弟。生熟睹之，心神飞越，与之欢然讲礼，订约而别。顾笑谓生曰：“摩厉以须。其姊之美，尤远胜其弟也。”生益信之，再拜而谢。翌日，顾又令生出数金，为市衾褥，崭然一新。生之所存，遂十无其一矣。至夕，顾先以卧具往，然后引生同行。既至视之，屋宇低矮而修整异常，生既初涉江湖，绝不知其为狎邪处。入门即有翁媪承递，呼生为贵客，而不以婿称。生以其土俗，不之疑。欲执子婿礼，公媪皆固辞。延入室中，酒胾罗案。顾少坐即行，谓生曰：“明晨敬求扶头，今夕尚未敢相溷。”生亦不解所云，挽留弗住。归即束装，乘夕北遁，杳不知其所之矣。生送顾反室，翁媪亦避去。旋有美妇人袨服靓妆，年可二旬余，掩笑自外入。生以为妻之姑姊，揖而后坐。妇献酬自若，狂荡不类良家，生始疑。酒酣，妇以美目盼生，备极狎昵。生对之反觉汗颜，呆坐如木鸡，妇遂时时窃笑。已而漏下三鼓，妇不言归，生渐不能耐，遽起曰：“翁媪何在？敢请新娘子即此合欢。”妇笑曰：“家无姊妹，即妾是已，郎犹未知耶？”生惊愕曰：“若一妇人，齿且长，乌足以当此？”妇曰：“章台之柳，适兴为佳，君何过于苛求？”生大恚曰：“予以八十金娶妇，不可以此言相戏。”妇亦正色曰：“阚金五星，尚在予袖，君何以此言诬我？”生始悟其落局，厉呼翁媪，寂无应者。妇乃笑曰：“郎毋躁，事或有由。此地南北通衢，如妾等钱树子，不可枚举。今晨君友辱临，言君客途寂寞，无以为欢，命妾相伴一宵，明早即行，从无媒妁之约。况妾自有夫，又谁敢以绿巾移赠哉？”生又问翁媪何人，妇曰：“皆君友浼来承应者。君友既去，渠亦潜归，实不知其焉往。”生益惊，不再询，遂只身而奔。及归旅邸，视之，室中一空，顾不见。再趋妇所，门已下键，不独美人化为彩云，并己之衾枕余资，俱已携归别岫矣。生乃大恚，而诸人姓名举所未悉，因思顾必赴京，盍迹其纵追袭之，庶得而甘心焉。于是奋不顾身，宵行十数里。天已达曙，倦极小憩道旁，忽见一蹇叟，襆被蹀躞而来。瞥睹生貌，若甚惊疑者。遽顾之，言曰：“不肖子乃竟在此耶！”生闻之，怒甚，将饱以老拳，而念其耄不忍发，惟瞠目注之。叟操西音曰：“汝之横逆犹昔耶？虽然，予之肠几为汝断矣！”语已泣下。生觉有异，遂伪为悚惧，拱立不言。叟又嫚骂曰：“畜产无须乔致，可从予赴省，代纪肆务。明岁与汝偕归。”生审为误认，乃委蛇从之，故为追悔之状，代叟控卫，徐步而前。叟心悦，于路絮谈家政，喁喁若父子。生本晋音，叟故不疑，而生遂谓他人父矣。迨至保定，止于北门之钱肆，生于此已得其详。盖叟亦顾姓，世为平阳富家。生子游荡，屡戒不悛，父逐之于外。三易春秋，思之綦切而竟弗归。前遭生于途，耳目口鼻无一不酷肖亡人，遂目为己子，而复收之。携归肆中，寝食与共。生亦狡狯，更迎机附合之，遂无人识为它姓子。居半载，叟得家邮，读之色甚不平。阅日，呼生至寝室，与以三百金，语之曰：“汝岳近有信来，言汝数年不复，将以女他适。汝今可亟归，以金与汝母，毕汝姻事，俟明春再来经理。吾视汝醇谨胜前，慎勿再萌故态，则家门之厚幸也。”言讫，又出寸函曰：“榆次有汝从兄，行二，名某者，向因汝荡游，族中公议以渠承嗣。今汝既在膝下，可以此书复之，亦系要务。汝勿惮于驰驱。”生一一领诺，聆其从兄之名，实即所偕之顾二，私心窃喜。又两日，辞叟启行，即策叟之前驴，仍就故道。途次自计，欲归叟家而不舍在金，且虑春光或泄，势难存身，因决意旋里。行及邑境，距家仅百里，雨骤驴不得前，乃止于村舍。主人出见客，衣冠朴实，面有怒容。及与生为礼，又极尽东道情，生心惑之。主人辞入，即闻闺中汹言曰：“渠既薄行，今得此人，尽可夫也。”有间，主人复出，谓生曰：“聆君土音，实吾桑梓。似此青年，曾谐凤卜否？”生不欲诣平阳，因答以无。主人大悦曰：“婿在是矣！”亟入，以一袭出。启之，衣虽韦布，皆新制甫成者。主人言曰：“家有息女，貌颇不陋，欲以侍奉巾栉，幸勿峻拒。”生惊，喜出望外，略为推逊，遂以婿礼见翁。主人曰：“本宜少缓，俟择吉期。但为匪人所绐，嘉礼濡迟至今，贻笑乡里，心所不甘。请即以今夕成好合。”遂以衣衣婿，生亦不辞。主人又驰召戚族，遍邀乡党，鼓乐旋集，花烛顿兴。生恍惚如梦，而究不得其所以见字之由。比入青庐，女有殊色，而齿微长于生。及夜定情，两相欢洽，女忽长叹，诣生曰：“予不意失顾而又得顾也。”时生犹冒叟姓，女固云然。生正怀疑，因诘之。女曰：“妾自弥岁已许字君之同姓行二者，其人久出为商。前岁一归，又不完娶。父促之，顾反怨怅。客夕有书来言，将在京娶妇，径绝妾婚。父甚怒，适君辱临，遂毅然成此好事。岂非天哉？”生遂叩顾居址，又即前所偕者。乃慨然曰：“冥漠中良有鬼神耶？何不爽若是也！”女亦惊询之，生以实告，遂相对叹惋不已。由是琴瑟甚调。弥月后，女请于父母，从生归拜姑嫜，皆许之。生遂以驴载妻，而自徒步以控之。不一日，径抵其家，率妻见其母，举室皆惊。生乃历述所遭，无不额手称庆。女事姑以孝，处室以和，且善自涂泽，年虽长而罔觉其长。生又以叟书致顾家，大失所望。后三年，生以事至太原，适遇顾于稠人中，见生负惭，即避去。生呼而止之，曰：“顾二兄，别来无恙？何遂无故人情耶？”顾不得已，与生见，谢其欺罔之罪。生握手大笑曰：“两憾俱有人代平，吾于君复何尤？”顾惊诘其故，生借市肆与之言，悉陈颠末。顾面赤汗淫，良久叹曰：“苍苍者诚不可欺。”因言其季父某贾于保定，有子失而复得，不谓即君也。客岁又寓书来言，逋者仍逋，且以重金潜逃，因以此致疾而死。向本议予为继，及得弟，遂毁成言。今岁叔亡，予适出外，乃以远族承其祀，此中殆有天意焉。叔所遗簿藉有云：‘白金三百，与子顾某。’君之所得，其即是欤？曩不识我负者叔偿，今又知予弃者子取矣。”生因为之鼓掌。既而念叟之恩，不觉流涕。乃与顾约，事毕迂道过平阳，哭拜于其冢，并谒顾媪，以母事之。家人环瞩，俨一顾叟之子也。及归，生又强顾至家，妆妻出见。顾大惭，遁去。生自是折节读书，后以选拔佐某县，夫妇竟以稀寿而终。

　　外史氏曰：顾之施不奇，而生之报则奇。然亦天实为之，非人之所能及也。向使以生见欺遽归，所损不过百金，而宵人终不免得志。今竟以此报复，使知失金得金，失妇得妇，而金即顾之金，妇即顾之妇，有不爽然自失者哉？局诈之风，其亦可以少息矣。亦以见天之报施，正自不爽。


○　春云
