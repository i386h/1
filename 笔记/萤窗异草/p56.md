<!-- { "loadSidebar": true } -->

　　外史氏曰：兄嫂忘亲，弱弟怀刃，叟之灵盖侧然矣。因为之远订姻盟，阴结眷属，俾孽子大平其不平。非正直为神，何能至此？而翠微娘子又女中之铮铮者也。不以粗鄙为嫌，唯以恩义为重，遂令天下之恶兄嫂，闻之莫不心灰而气绝。故虽乙之庸庸，曾见嗤于康成婢子，竟能拔剑斫地，慷慨于判袂之时，抑亦豪矣！余谓雁行中断不宜仍号以埙篪，故以甲乙别之，亦窃附于春秋正名之典云。


○　徐之璧
　　明末有徐之璧者，闽之巨商也，常贩生药于湖湘间。思宗十年，遭献忠之乱，囊橐如洗。窜迹荆南山中，攀藤附葛，忘其远近。偶见平坦之地，因惫少息。自念资本全亏，归乡无路，临风长叹者久之。遥闻木鱼声格格然，似有梵宇。时正苦饥，因思就而乞余，少延残喘，遂力疾而起，随其声响踪迹之。曲折半里许，路转峰回，似有佳境。视之，则荆扉半启，茅舍清幽，乃人家，非兰若也。谛听焉，声出于户内，因近而款之。即有小童启扃出，问客何为。徐语以故，随入而禀，复旋以壶飧来，语之曰：“主人云此非善地，饱宜远飏，不可遂止于是。”徐骇其言，且笑击木鱼诵经呗者竟出此语，则世途之险仄可知。食已，还其器，称谢而退。将返旧路，又苦无所栖，乃奋然曰：“与其饱于虎狼，毋宁犯乎魑魅。同一死也，且袪予心之惑，庶不至为迷惘之鬼。”竟止于树下，不即行。视童子，已阖扉入矣。天将向晦，木鱼之声益急，童子亦不再出。比及夜深，山风刺骨，徐正寒不可当，俄见火光荧煌，其巨如斗。及门忽化为异物，朱鬣赤毛，形状若豕，鸱张而入，徐不禁股栗，战战欲走。又有黑气若栲栳，自北而南，疾如奔马，及门，亦化为夜叉，电目血口，吽吽直入，徐益大怖。既而思，命之罔极与死为邻，复何所惴惴？更屏息以觇之，旋有白虹，长亘数十丈，极天际地，矗立而来。至则缩小，化为美丈夫，白衣星冠，犹长丈余，俯躬而入。徐连睹数异，漠不动心，反若穆王鱼龙之戏，一时聊作场上观，亦奇人也。已而木鱼绝响，门忽洞开，遥聆笑语之声，宛似闺中弱质，心窃讶之。须臾小鬟四五辈，貌皆妖艳，以绛纱笼烛引丽人出自门中。睨之，年可十八九，云衣宝髻，装束若仙，色尤冠乎其众。甫出篱落，即闻一鬟语曰：“如斯良夜，奈无明月何？”丽人微笑有声，随掣小鬟所持之烛，举袂一掷，空际洞明，光辉如白昼。徐稔为真仙，将出拜求其拯救。而鬟有黠者，早瞥见之，亟白丽人曰：“有俗客在此，姑奈何遂炫其技？”丽人骇曰：“老父之占果应耶？不然，山中三异，阿谁见之不踉跄而遁哉？”遂敛其法，烛仍入小鬟手中，抽身亟返，门庭寂然。徐方懊恨缘悭，而向之小童早拔关而出，呼曰：“客固未去乎？主人相待，可亟入见也。”徐大喜，亟整衣冠随之入。草庭三楹，花竹森秀，木鱼经卷尚在案头。有顷，主人出，年可七旬。芝眉星目，神采焕发，扶杖而谢曰：“适作小法，窃恐震骇嘉宾，故命小童谢客。不意君胆自足包身，反令老夫惭赧无地。”徐亦拜伏曰：“逃窜余生，无可投止。感蒙一饭，恩戴二天。第以暮夜无归，故且瞑目待死，非敢自诩其胆也。过劳奖嘉，益切悚惶。”主人乃扶徐起，延之宾席，晤语甚欢。徐因请其姓氏，答曰：“老夫元时访道，居此不出已历三百余稔矣。岁久自忘其族，亦不复忆其名字。近来龙钟特甚，人因号之曰懵懂公。老妻弱女，相偕同居，久无尘世之想。今晨偶起一数，主有婚嫁之喜。心窃不欲，因做术以魇之，孰意天定胜人，君竟流连不去，其命也夫！”徐闻言窃喜，而故诘之，公大笑曰：“君非懵懂者，而乃索解于老夫耶？此事当不言喻矣！”徐因含笑起谢，公命媪出见，年约四十余，容犹少好，而自云小公十龄，真奇人也。见讫，肆筵款婿。珍错之品数十器，而公犹自谦曰：“山家愧无兼味，重贻老夫羞。”觥筹甫交，媪即入妆女，遣之于归。悲泣之音，微达于外，公正色曰：“终不失为地仙，何戚戚如是？”因告徐曰：“本意留郎夫妇，但此非俗境，不可以设青庐，故遣小女随君去。渠母子不舍，是以啼耳！”徐本意得此息肩，闻公言大失所望，亟起白曰：“婿已四海无家，愿侍晨昏，不欲返。”公摇首不许曰：“去！去！自有佳处。”无何，女妆已成，小鬟拥之出见徐，则即顷之丽人也。交拜成礼，公乃取巨觥置于中霤，谓女曰：“以此送若夫妇出山，家园汝自能创，予不屑代作马牛也。”女尚恋恋，公与媪皆促之，遂掩泪跃入，倏已无踪。徐大骇，公又遣婿，不得已而登之，恍惚中若坠重崖，惊怖欲号。张目视之，此身已履坦途，丽人早迎面而立。因笑谓徐曰：“君一龌龊商，何修乃作仙家婿耶？实与君言，予父母皆已千岁，妾之寿亦仅少廿余年。今以夙孽，不免配君，异日不得与二亲同证天仙者，此也。”言之又浩叹再三。徐逊谢，观其地，则已在汀漳间，盖去故乡伊迩矣。徐欲归里，丽人不可曰：“兵革未厌，即此亦非我辈所可居。”乃与徐东行数十里，择一山僻之区，丽人相视良久曰：“可矣！”拔鬓边小钗指挥之，旋成巨宅，无烦堂构。徐益信其仙，携腕同入，床帷皆若夙备。丽人一呼，仆婢坌集，亦不识所自来。命之供役，无不恭谨。有顷，喜卮既具，相对共酌，始悉其姓名，则陶氏，小字采春。至夜，欢好无异于常人，而交合之际，宛转不胜，固一葳蕤弱质也。徐自是不出户庭，日唯与丽人坐语，所谈皆黄老之术。徐习之既久，渐能吐纳，后遂辟谷不食。而自居此地，理乱不知，兵燹莫及，徐亦自忘其故我。约十余年，丽人忽谓徐曰：“沧桑大变，妾与君幸在壶中。今逢大圣人御世，天下雍熙，可出为盛世氓矣。”徐亦不解其言，相偕出门。行未数武，回顾之，屋宇渺然，侍从皆归于乌有。乃大诧，询之，丽人笑而弗答。比至通衢，辞徐欲返曰：“自侍巾栉，久虚定省。今请归宁父母，五年后再当相晤也。”徐时已见道，竟不挽留，唯叮嘱而别。归至故乡，桑柘尽废，亲故无从寻访。执途人而询之，则明鼎已革，海内归于圣朝已五易春秋矣。徐不胜叹惋，遂无意人世。结茅于九仙山，日坐一室，不食亦不出。人问之，颇不自隐，且尽其详。如是者五稔。一夕，居民皆闻木鱼声，侵晨迹之，其室则存，其人已杳。遂相与叹息，以为仙去。

　　外史氏曰：世无懵懂神仙，其自谓懵懂者，皆不懵懂者也。徐以一时胆力，遂结仙缘。使见异而思迁，舍之径去，又安得有此一段佳话耶？自是君身有仙骨，世人那得知其故。徐之胆最巨，故亦得为懵懂神仙。
　　随园老人曰：世外桃源，何咄咄逼人？此仙乎？鬼乎？吾不能无疑于是矣。


○　女南柯
