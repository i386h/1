<!-- { "loadSidebar": true } -->
　　桐城张相国家有治庖之人，陆姓无名，呼之以厨而已。煎熬燔炙，滋味深谙，相国尤喜之。其家负郭，岁时始请假一归。其妻少艾，独处寂寥，而厨又嗜酒，归即酣卧，以是脱辐为常，遂出之。然厨欲藉此出游，秘不以告，府中人罕有知其鳏者。一日中秋节后，宴会少闲，厨又给假。归途中遇公之厮养某。两人素莫逆，因戏之曰：“陆大哥今始归视，阿嫂恐天上婵娥，不能为汝重圆也。”时厨已微醺，乃笑曰：“曩昔或如子言，今则不然矣。”某愕然，亟询其故。厨既失口，不能讳，遂具白其弃妻之由。某不信，又诘之，厨更正色以言，凿凿可据。某始笑曰：“兄亦太不情，奈何耽麴蘖而捐鸾凤？”因拉之如肆，与共饮。盖某从相国数年，薄有积蓄，思娶妇苦无佳者。向曾见厨之妻，心颇艳之，今闻其离异，欲浼厨为玉成，故假杯勺与之议。酒数巡，遂以言挑之曰：“阿嫂既被兄出，以渠姿容，早当再醮而去。兄已失计，纵欲复合，恐破镜未易圆矣。”厨侧首曰：“予固不屑于此，但前返敞村，风闻臭花奴以予为鉴，拣精择肥，犹未嫁也。”某大喜，亟起酌曰：“果尔，则弟有所恳，兄其毋辞。”厨饮而叩之，则曰：“非弟敢为陈平，但兄听弃者，人皆可取。况弟久无室家，兄必怜之，盍为予成此好事。”厨闻其言，有难色，良久乃曰：“妇既见逐，人尽可夫，弟娶之固无害于义。第予与若人，不等陌路，何能言？”某又相强，且曰：“弟居城市，乡曲之人多未稔，若欲倩冰，非兄不可。否则，当泄兄事于主人，自兹不令兄归。”厨微笑，终不许。某乃顿生狡计，餂之曰：“兄与嫂离，今已数月，亦思胶续乎？”厨曰：“然。予年正壮，讵能久鳏？无如执役潭府，数旬甫一归，此心不免疑虑。今欲得妇，必在城中，而邑居者又复我憎，可若何？”某心暗喜，遂言曰：“兄意若此，正不必图其新。维彼旧者，固可耳。”厨不能解，诘其故。某嗫嚅久之，始曰：“弟家实居府侧，娶若人必置于此。虽是弟之新婚，实兄之旧偶，妇人水性，与之言当无不从。兄倘一时情动，不妨夜来，弟自义让。两雄一雌，永以为好，惟在兄之作合耳。”语已，厨大笑曰：“弟欺予哉？世固无此理，且弟亦非其人。”某又曰：“再婚之佳人，不等深闺之处子，弟又何所吝惜，而以之诳兄？”厨见其实然，遂窃计曰：“予所得者，仅足杖头。况续一妇，非数十金不能，又无若故妻之美者。今果如此，是无妇而有妇也。渠自愿顶绿巾，于予何尤？”计画有顷，又阳为不可，必待某自誓方始允从，与之订约而别。归至家，即往谒妇之父，且措词曰：“某不才，身为贱役，不能时常归家，恐虚令爱青春，故以之返璧。而伉俪之情，则不忍忘也。窃虑令爱仍适匪人，不免甚为系念。兹有邑中某者，家累千金，颇殷富，可托终身。翁倘垂盼，某愿执伐。”言已又再拜。妇之父喜其委婉，姑颔之。厨退又浼人怂恿。明日某潜来访厨，肥马鲜衣，风姿俊逸。厨留之与饮，妇之父母私往窥觇，皆大喜。遂从厨言，慨许之，妇故阴有弗愿也。某诹吉行聘，不日亲迎。毕姻后，某之年既甚少于厨，又从相国无他职役，朝夕与妇聚处，妇亦安之。惟厨以宿约，数向某言求一晤妇。某难于峻拒，初犹借端支延，盖不忍以既得之珠，复用以弹雀。厨不能平，每与侪辈言，詈某负心，闻者为之喷饭。某知之，乃大恚，指厨为诬己，厨益忿忿。阅数月，某从相国赴他处，夕未得归。有人逾垣入，毙妇于室，面被刀伤十数，几无完肤。某归即报县，验之，四体裸然，且系成奸后死者。某以厨有夙恨，必其所为，遂言于相国。闻是事者咸证之，执以送官，毒加拷掠。厨即有前隙，不能复辩，竟成招，其实诬也。某自妇亡，不敢复处其室。适有山东某客，因事淹留，不胜旅邸之费，缘与某素识，假以所居。初未知有怪异也，及夕客寝，闻有人啼曰：“予面虽毁，亦宜细检予身，奈何使淫人得志也？”言之数四，而不睹其形容，始疑厨为枉。翌日见某，为述所闻，某不听。僚仆有与立者，聆之骇然，以白相国。相国曰：“事果有冤，当复验。”乃致书于宰，宰亦疑厨不类，因与吏谋。召某与妇之父母，并出厨于狱，同至葬所。启冢出尸，竟未腐，俨然如生。宰心异之，先令某谛观，答曰：是。又令厨与妇之母视之，则皆云非。宰诘焉，厨先对曰：“渠虽某之妇，其先实囚之妻。寝处数年，隐微无不知。其左乳有疮疤，大如掌。私处有瘤，如指顶，今并无之。且肤色过白，亦不相似。”宰又以诘妇之母，所供佥同。宰大惊，姑掩其棺，逮众俱返。至署，先以刑拟妇之父，讯以家所往来，犹有何人。其父本乡愚，大惧吐实。则有远亲邢某，居某县，来即寓于其家。自妇未嫁，已先归，此外固无人也。宰知有因，乃系众于狱，关行邻邑，不旬日而邢与妇皆拘到。出，众识之，有泣者，有怒者，有失色者，遂皆目之为是。宰以严刑鞫邢，尽得其奸状。始知妇自被出，不能静处，遂与邢有私，订为婚嫁。邢故妇弟之叔岳，亲谊相悬，屡言之，妇之父母皆不许。甫得俯从，又责重聘，邢因遄归措办，而厨之说行，竟背前约。及邢返，知其已嫁，乃大怒，不至妇家，且思以报复之。邢本无赖，素与穿窬善，因赂之，使为昆仑。窃妇已逃，而终虑其事之泄。邑中某妇，亦与之欢，其家故娼也。是夕，邢宿于某处，偷引妇至，即共醉彼妇，置于囊，荷之去。至妇室中，偷儿又共狎之。昧爽，始引刀断喉，恐其有不似，兼剥厥面，人因寂无知者。邢乘暗携妇远行，更置廿金于案，以赂彼妇之夫。其夫遂疑妇奔邢，未悉姓氏，莫能声言，亦携金他适。向微冤鬼自白，竟无人为之昭雪。不数日，拘偷儿至，与邢皆论抵，妇亦杖遣。厨与某，一以贪赂，一以诬告，皆杖之。通邑哄传为笑。此相国未入阁，以内阁丁艰时事也，洎乎大拜，厨复从相国入京。其足微跛，亦受刑重之故云。

　　外史氏曰：庖人不治，祝史皆起而越俎，固已。若陆厨者，既不治庖，又思代庖，舍其田而欲芸人之田，贪鄙无知，宜乎有奇祸中之也。邢之计，直可瞒天，而究莫逃于鬼，怨抑何补哉？至某无耻丧心，反复变诈，既许共有其宝，旋思独匿其琛，是又小人之尤，而无足论也。


○　艳梅
