<!-- { "loadSidebar": true } -->

　　外史氏曰：余不矜十三之智，而矜十三之孝。且不为十三幸，而每为十三危。何也？向使不遇授书之人，则十三已为砧上之肉，虽智足自卫，又乌能出庖人手耶？抑安知非天鉴其孝，阴令贤母为之造谋，俾其全璧归赵哉？故为贫家之子弟念，与其学保身之十三，母宁为不轻身之十三。苟无十三之孝，念一必将饱饫秀色而归矣。岂仅作门外汉，竟至焦头烂额乎？孝矣哉！十三。危矣哉！亦十三也。

○　白云叟
　　钱塘山水为天下之冠，闻者多不能游，恒引以为憾。宰是邑者，又以功令森严，簿书况瘁，鲜克与湖光山色接晨夕杯酒之欢，亦宦游恨事也。临清卢之椿，以孝廉铨补浙省，去钱塘仅咫尺地，乃为公务所羁，即有事谒院，亦倥偬不及一游，每抱昌黎滕王之感。卢有幕宾，失其姓名，号曰白云叟，异人也。居恒辄谓卢曰：“大丈夫得展骥足，出宰百里，苟非名胜之邦斯已耳，脱遇六桥三竺之胜，不能驾一叶之舟，与画船箫鼓竟逐于湖上，则不免唐突西子矣！”卢深颔其论，然亦密迩如兰亭，接壤如耶溪，犹以一官匏系，不克身亲，而西湖又安望哉？期年，叟忽语卢曰：“君有湖山之兴乎？明日抚公檄下，使君继乐天、坡老之任矣。速理征棹，可遂壮游。”卢以瓜期未及，且政声未登卓异，不信叟言。诘朝，方据堂理事，果有隶以红笺至，则已调补钱塘令矣。乃大喜，服叟先见，因与之谋曰：“君言虽中，我事倍前。三鼓放衙，五夜退食，晦犹奔走于道路，明即伛偻于戟辕。即有淡妆浓抹者，可能驾言出游，以适我愿乎？”叟微笑曰：“君自不欲暇耳！果能概从吾言，即以孤屿为家，以冷泉为室，以净慈灵隐为客座，以两峰一水为园亭，吾未见有废事也。”卢犹未信。及摄篆者至，乃启行抵杭。履任三日，叟即谓于卢曰：“湖船已具，来朝当与君遍游佳胜。”卢讶曰：“新硎初试，游刃未能，我与君皆有所司，何暇及此？且令上官闻之，弹章将不远矣。”叟笑曰：“予固谓君不欲暇也。事果有碍，予岂敢以孟浪贻君忧？”卢曰：“然则君将奈何？”叟曰：“君无漏言，翌日仍戒舆马，饬吏役，起居如常。予自能偕君一往。”卢惝恍不定，姑诺之。次日午后，卢方出衙署，将谒抚公，忽舆侧有人启曰：“白云叟先生敬候。”卢不自由身已降舆，见驺从十数，拥一小犊车，驱迓道左。执事甚恭，亟引卢登之。癷然遂发，疾如风雨，不转瞬即出钱塘城门，卢心窃讶焉。自计来竣公事，即作嬉游，益非善策，然已无如之何。甫至湖干，果有大游船舣以相待。卢方下车，叟忽从篷底出。俟其登舟，即握手笑曰：“吾两人皆有代庖，剩此闲身，不妨作十日游也。”卢茫然视其船，兰桨桂楫，华美异常，惊愕者久之。及入舱中，早有歌儿数辈，明眸皓齿，朱履鲜衣，趋跄乎左右。卢顾问叟曰：“此辈何来？”答曰：“厮养也。”既坐，绮席高张，珍馔杂进，放乎中流，且行且饮。又有美人四五，皆妙选，羽衣星珰，丽容稚齿，自帘中出，为主人捧觞，卢益莫测所自。询之，叟答曰：“家乐也。”卢因笑曰：“先生馆谷于予，颇亦拮据作客，未闻有此。今忽纷致佳丽，诚所不解。”叟微哂曰：“君视寒士如死灰，竟不能一燃耶？适遇贤地主，举此以赠，不敢独享，因愿与君共之。何以疑为？”卢默然。酒行数巡，已至湖心亭，因舍舟登眺。亭中早设锦裀，卢与叟藉地而坐，觥筹交错，歌舞前陈。遥望游舸如蚁，泛泛于苏隄之下，或听莺，或观鱼，或凭栏而怀古，或即景而敲诗，前喁后于，左丝右竹，箫管浮水，珠翠迷烟，而南北峰之变态既有万千，西子湖之澄波又复四映，诚人间巨观也。卢至此百虑尽空，一丝莫挂，唯与叟浮白痛饮。良久，叟又邀卢过岳墓，绕南屏，访幽于林逋宅边，探奇于苏小冢侧。侍者皆从，香风里许，见者以为神仙中人。少焉月升于东，照彻万顷，游人尽返，卢亦思归。叟笑曰：“约以经旬，何遽欲返棹耶？”卢曰：“其若官守与衙务何？”叟曰：“渠自能办此，我与君不消逆虑。”乃不听卢，仍返舟，命泊于绝胜之处。对月张筵，开樽重饮，清讴艳舞，眩目醉心，直至酕醄始寝。凌晨，又换小艇，不携裙屐，寻幽索胜，靡所不经。每至一佳境，即有人设饮，亦不知其谁何。暮归，仍宿于舟中，衾褥之华，供具之备，犹胜衙斋远甚，但不遣美人侍。将卧，即纷然各散，莫解其焉往。私以问叟，笑而不答。自是终日泛湖，或巨舰，或扁舟，山行以骑，陆行以舆，浃旬而足迹殆遍。卢亦沉酣其中，乐而忘返。一夕又饮，漏下已三，叟忽谓卢曰：“摄事者过劳，我辈盍暂归。”卢曰：“门扃矣，归恐不获。”叟曰：“姑尽三爵，有予在。”乃以巨觥进卢，相对大釂。卢不觉沉醉，隐几而卧。及醒而转侧，则宅门已发梆矣。张目审视，身固在书室榻上，仆役趋侍。径起着衣，人亦不以为异。时宅眷犹在旧治，无可与言。方盥濯，有小童奉叟命，以一册进曰：“迩日之事略具其间，请公强记之，庶几应对无失次。”卢草草一览，恍然曰：“嘻！予前此殆非身往也。”因秘而不宣，仍出供职，照所登者行之，百不失一。及谒上宪，见同官，皆啧啧赞其明敏，己亦窃笑。乘间以故询之，叟终不肯言。嗣后时一出游，或三日，或五日，虽不若向者之久，而乐亦无殊。以故山水之胜迹，靡所不探。卢以其事近怪，即亲知无敢少泄。未几，眷属至，仍游如前。年余，甫向内子私述之，惊曰：“无怪乎有时如木石也。君自履新任，多宿外寝，妾往觇之，昏睡若无所知，举撼之，亦弗能醒。心窃惧焉，以为鞅掌所致。侵晨即起，莅事如常，又复索解不得。且闻仆言，某先生亦恒如是。今而知此中有术焉。然宜慎之，倘去而不返，妾将奈何？”卢亦微笑而罢。由是事颇漏于署内，人多窥测，叟遂不再相邀。卢请之，亦不携往，唯曰：“恐夫人滋惧也。”又两月，卢以循良骤擢州牧，叟乃请去曰：“西湖已有东道主，不再司君刀笔矣。”强之行，终不听，遂为买山于湖上，筑茅而居。未数旬，即遁迹不见。卢至州治，所属有邑丞，明察吏也，忽得奇疾，鼾睡辄竟日，至夜深始醒。则曰：“予病矣，为真君召去，代纪钱塘县事，烦剧殊不胜，明晨仍须一往。”言已瞑目，鸡未鸣，早入黑甜，人皆以为异。旬终乃愈。后竟不时举发，一卧数朝，幸不甚久。然叩其颠末，则曰：“真君嘱予勿言，言将有祸。”暨卢下车，丞来庭谒视，卢之左右皆若熟识，且能举其名。卢闻其异与己符，乃屏人与语曰：“君之越俎以代者，实我也。君才实倍于予，行当荐剡，必不使久屈于下僚。”因其言异，相视骇叹。丞果藉卢力，遽绾铜章。但不识为叟捉刀者，又何人耳。

　　外史氏曰：长才屈于短驭，畴能试以铅刀？雅吏困于嚣尘，鲜克亲夫岛屿。叟之此举，可谓两平其憾矣。尤喜其为幕中人扬眉吐气，不致以寒酸之态，见量于肉食者流。不然，虽与之游矣，安知不谓为彼之福而非我之力耶？流连再三，辄为之喜动眉宇。随园老人曰：功名与丘壑相左，只为不能分身耳。果有此术，即为五斗折腰，亦所不辞，矧夫出宰名都，坐膺厚禄乎？搢绅先生有山水之癖者，能不神往于斯人？

○　辽东客
　　先大夫宦沈阳时，遇一僧，状貌奇伟，谈吐有英气，不类缁流。而自额以上，肌削皮瘪，嗒焉若丧其骨。怪而问之，僧亦不讳。盖当国初，海内甫定，宵小之徒，聚于萑苻者，尚余什一，僧固其间之巨魁也。聚党十数，某执牛耳，某次之，僧又次之。下此者咸听指挥，伏于辽东道上行劫者屡矣。一日有贩珠者，结伴十余来自海上，所携皆值千緡。暮投旅舍，屋数楹，寥落无他物，惟一敝囷置屋隅，则故盛米者也。客视之，俱不介意。众中一人，貌耸而神清，负一剑，斯须不释。俯而窥此囷，微哂曰：“噫！鼠子之死期至矣！”众未及询，以为李斯之偶有所见耳。将寝，此客忽言曰：“今夕当有胠箧者，诸君不可以不备。”众愕然，始诘其故。客乃剪烛闩扉，移去其囷。屋隅有巨穴，窥之深黑，其中洞然。并欹其囷而验之，俨一无当之卮，实则盗所从入之径也。众皆震惊，谋欲徙。客曰：“徙果能免乎？慎勿恐。有某在此，必不使君辈丧其宝。”因命众枕资而卧，即震响亦勿张皇。己乃掇矮几坐穴侧，帷灯仗剑，屏息而伺之。众亦股栗不能眠，假寐以待。睹其剑，光芒射一室，凛然不可以近，诚利器也，乃传舍主人，果与僧等剧盗为表里奸，见客即往驰报。群寇毕集，将俟其寝而袭取之。客舍之后，地势卑下，兼有坑坎，深丈余，匿空旁出，叠土为阶，以上通其隧，盖皆盗所预构者。于是尽入堑中，然后议进。其首贼以为无患，毅然先登。约钻至穴口，有声如裂帛，其人早坠于隧外。抚之，腥血污掌，已失其元。举大骇，低噪有风，人心惶惑。而盗之旧规，长者亡，次者必继。某居僧上，义不容辞，逡巡而复登。未几，又陨，则头颅亦弃于室内。盗皆大哗，继之以入者，非僧谁属？僧于此时神气沮丧，欲不入而不能，欲入而又深恐前车既覆，后车仍往，其心惴惴。无已始奋然入隧，趦趄良久，仿佛有光。既达穴口，不敢躁进，窥探仓皇。旋觉寒气侵肌，毛发尽竖，战战然欲返，而虑为人嗤，姑以首为尝试。甫露其顶，未及眉睫，恍若有物如冷雪，遽沃其脑。早已冥然无所知，而身坠矣。群盗烛之，囟门以前，天庭以后，削去者三寸，而人尚微余残喘。后无继者，从贼大溃，仅舁二尸及僧去。僧至翌午始苏，敷以药，半载乃痊。因忾然曰：“草木余生，不可再作孽矣。”亟散其众，出家于某寺中。后数年，邂逅传舍主人，诘以客之所为，始得其梗概。且言：“某某之首，次日客行，亦不知其所在，室中亦并无血渍。唯目予而笑曰：‘夕来多感玉成，异时当有以报。’言讫径去。予亦悬悬者半月，今幸无恙，再不敢与盗为缘矣。”僧闻主人言，亦为之三叹。嗟乎！客其剑仙之流，隐迹于负贩者乎？僧遇先大父时，既已六旬，此其壮年事也。比及先大父秩满回都，东道之民，竟有夜不闭户者。而行人之无虞，又何待问哉？

