<!-- { "loadSidebar": true } -->
　　外史氏曰：尼之为尼，至今愈不可问矣。肆欲宣淫、恬不知耻如静定者，犹存羞恶之良者也。脱非许二漏言，依然清冰洁玉，孰得而议其后哉？余友邵次彭，曾作解冤经，几数百言，今撮其略如左。经曰：“伏以白马皌经，原非用牝；奈何青狮秉教，反为求雌？夫勤面壁之深功，眼底空花易过；脱少参禅之定静，泥中败絮宜沾。如引摩登，同归极乐；难辞佛国，顿改温柔。故既形判阴阳，自合礼严男女。乃有若而人者，非禀乾健以生，洵足超凡入圣，实抱坤柔以处，只堪献供拈花。蕴玉含香，自有仙郎描翠黛；欺桃笑柳，不应少女谢金钗。苟赖天全，奚为祝发？倘非病废，何事披缁？窃尝叩厥由来，不禁哑然言下。盖缘婆心佞佛，掌珠轻掷于空门；月老主婚，花烛忽陈于梵宇。既髠其顶，安知为尚为尼；苟秘其踪，何必非夫非妇。况近春风之面，孽海难清；且敲夜月之扉，蓬山不远。以致梅娇杏俏，好花终上道人头；暮鼓晨钟，私语频留老僧耳。冤之当解，莫此为尤。想其燕乳莺雏，随缘可度。洎乎苞含蕊吐，赍恨难消。人尽有情，惟我木鱼敲五夜；谁能无欲，输他锦帐价千金。因太息于蒲团，徒悲鸟道；遂流连于莲座，暗许鸿沟。于斯时也，三千揭谛恨难言，八百金刚降不住矣。迨至琉璃灯火，乘暗谈经，不免纸帐梅花。因昏入定，袈裟湿露，更带些云雨之痕。茫履寻春，不再问莺花之径。可笑者藤牵蔓引，床头结一对葫芦。堪怜者水尽烟空，月下散几双皍皏。当解之冤，信居其二。无何情深爱久，时贮甘露于钵盂；又难乞药寻方，早祛愁根于脏腑。法躯怀甲，禄山之腹难藏；禅室添丁，贵妃之钱谁赐？于是祇园隙地，埋尽姹女婴儿；顿令灵鹫奇峰，陷在血盆阿鼻。冤乎宜解，又属其三。是故幸而瓦全，清净已非清净；不幸而玉碎，风流忒不风流。方盘荐有颈之瓜，弥勒佛难开笑口。苗条吃无情之棒，比丘尼莫按羞眉。何如斩断情丝，永清法界；反可跳出欲海，免落迷津。不望菩萨之慧刀，割开并蒂；惟求如来之宝树，辞却旁枝。佛法不度闺门，陷人坑早已打破；仙娥请回莲步，迷魂阵俱各勾除。从此后锡杖无尘，衲衣少垢，大雄宝殿方可号以大雄，不坏金身乃能终于不坏。咦！愿求一滴杨枝水，洗尽人间老婆禅。”经语尚多，此尤解颐。

○　无常鬼
　　易郡人吴可久，尝宵行驿路中，循表道之树，徒步而疾行。时正月明，见前有白光矗立，摇摇动荡，仿佛云影徘徊。远观之，亦不甚悉。有顷至前，则非云气，实一巨人，白衣裤，长与树杪等，往来蹀躞。路阔可并驰三军，其人跬步越之，似无余地。乃大骇，惧不敢前。初犹俟其去而后行，久之，其踱如故，且两袂綦宽，累累然有物蠕动，渐作鬼声。遂不敢复立，反身就故道，另觅曲径而归，竟亦无恙。后以之语人，或谓为无常鬼，似亦近是。

　　外史氏曰：野旷宵深，鬼魅现形，固所宜然。昔先大父所居之宅，多怪异。尝于中夜寤后，见窗间巨影大于丈尺之牖，而窸窣刺纸有声。叱之至再，甫徐徐缩足踏地，其响甚巨，俨掷千余斤重石，比屋皆闻。人以为魍魉，亦一异也。

○　苏绪
　　汝南苏绪，字道基，风雅士也。元皇统中，以事羁迹于燕，久未得归。适遘疫疠，卧病于城北之翀霄观中。势已危笃，道众虑其死，扶而委置于庑下，苏迷惘亦不自知。恍惚中见其故友某生，匆匆来，谓之曰：“诸务告竣，可行矣！”苏正乡思迫切，欣然从之。甫出观，早有二卫絷以相俟，友挟掖使乘同行。出郭约数里，天已昏暝，友白曰：“夕阳西下，盍停骖明旦启行乎？”苏亦颔之。于是共诣一村，桃柳夹植，红碧相间，行次落英缤纷，长条摇曳，绝似暮春风景。苏顾谓友曰：“斯何地也？时届三秋，何卉木繁盛若是？”友笑曰：“兄勿问，至时自有佳境。”须臾抵一门，状甚烜赫，如王侯巨家，僮仆出入以百计。苏觉精神陡健，回顾其友，已失所在，乃自下骑而入。甫及门侧，俄闻宅第中金鼓大作，如演弋阳剧焉。心益歆动，潜往窥之，即亦无人诃止。历门三重，直达厅事。堂上银烛高烧，宾主十余席，优人队舞而前，亦莫辨为何曲，箫管敖曹，间以笑语而已。苏鹄立谛视，宾席皆男，有黄冠者，有缁衣者，有冕者，有弁者，亦有草衣卉服者，贵贱老少，形状不一。惟主席二筵，坐四美人，璎珞垂珠，半遮娇面，均衣五色宫衣。席前巡酒者，亦皆二八妖鬟，绝无三尺之童，心窃艳之。立许时，不闻驱逐，一时丽色惊眸，酒香聋鼻，不觉宿疾若失。而脾燥喉干，顿忘顾忌，忽抗声大呼曰：“如此高会，而不一波及旅人，为之主者，不亦吝甚？”语未毕，突如而前，笑谓主者曰：“有不速之客一人来！”径趋上坐，便将就席，一堂举愕然。主者微有怒色，遍召门者诘之，咸以不知跪白。宾席者俱笑曰：“此狂客实有夙缘，夫人幸勿怒。”乃命以杯箸进苏，逊之首坐，仍复欢饮。苏连浮三爵，俨如甘露醍醐，烦燥顿解，益大悦。方将展问官阀，俄而钲鸣若雷，铙喧如沸，优人扮鬼十数，共执一人，当场而支解之。手足割裂，脏腑狼藉，血雨腥风，扑鼻惨目。苏素未睹此，不觉大惊，以袂自障其面，汗如雨下，耳边惟闻嘶痛之声，股傈欲走。良久，张目视之，寄身廊庑，盖已霍然愈矣，始知其梦，且叹其奇。因匍匐往寻道众，饮以粥汤，不旬日，而复初。后过岳庙，见寝宫塑四美人，酷似梦中东道主，但不知所延者为何客耳。又半年，始归故乡。病疫者每乐闻其说，比诸子章髑髅云。

　　外史氏曰：酒色薰心，鲜能祛病，凶残触目，反可愈疾。甚矣，安不如危，而因危得安者，难以更仆数也。若仅以梦中佳遇，解其弥留，吾知其疾必增。即卢鹊罕与奏效，况神乎？神之为神，当亦深悉乎此已。

○　卫美人
　　京师某公，家有老仆曰李某，性朴实，然诺不欺。从某公居积数年，少有余蓄，年且老，乃退闲自设一肆于市，以屠驴为生。一夕，宿于家，梦一美人，玄衣而白褶，粉容惨淡，珠泪凄惶，直前再拜曰：“妾卫姓，突遭强暴，命在须臾，非君莫能拯救，望垂援手，敢效衔环。”李梦中粗解所言，恻然许之。及寤，始夜分，展转不寐。五鼓始起如市，亦循其常，所疑固不在此也。比至肆前，闻众喧笑曰：“腹膨脝，奈何无孕？”又一人曰：“果有之，正不知为谁氏种。”言次哄然。李讶之，试从板隙窥焉。烛焰摇红，镬汤蒸雾，众方鼓刃，而屠椿上缚一妇，白身挺立，绝似睡乡所见者。然已破腹屠肠，腥红满地，不可以复救。李大骇，惧祸及己，悄然复返。抵家尚战栗，日高不敢出。肆中操刀者不见主人，亟往促之。李审知无患，方肯偕来。至，见肉陈于砧上，依然是驴，始悟前梦。以未得救，秘而不言。阅三日，即阖其肆，不再业屠。其人改业后告人，每举此事以戒杀，犹以食言为憾焉。

　　外史氏曰：香闺绣阁之人，安有披毛戴角之日？审此梦中风景，谓是阎罗老子，铁石心肠，又乌知香温玉软中放侈骄淫，苦恼皆自惹耶？吾愿天下恒河沙数美人，读此皆合猛醒。与其摇尾以求生，何如忏悔于未死。不但可免于屠，且可无焚琴煮鹤之事。奈之何迷而不悟？

○　苦节
