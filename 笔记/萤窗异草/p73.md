<!-- { "loadSidebar": true } -->
　　济南汤敬一，素业诗，所作有杜陵风致。一时苦吟之士，皆慕其名，每获佳篇，如逢拱璧。汶上李子，藏其稿百余首，非契友罕得一观。然李之所为，不第绝不似杜，抑且绝不似汤。呓语盲词，读者欲呕。而李辄大言曰：“汤以杜为师，予以汤为师。古今诗学之传，只此一线，区区元白，直将奴隶视之矣！”同袍者无不窃笑。一日诵汤吟草，方且狂呼，闻有人笑曰：“汤居杜下，子实高出杜上，何为击节如此？”李大喜。视之，见一物挺立于前，巨角劖牙，高逼屋梁，形状丑恶，骇极欲仆。强叱之，物忽不见。乃由是李益自负，舍汤与杜，别成一家言。且大书于门曰：“子美若生应下拜，敬一虽在敢齐驱。”见者益嗤其狂妄。忽于深夜有二八少女款李之斋，李启户谛观，貌绝妖冶，而态更骀荡不群。私心爱慕，延之入，叩所自来，答曰：“儿家居浣花溪畔，与草堂为邻，昨自蜀中流寓山左。生平酷嗜杜诗，欲得仿佛者而事之。闻君子又高出杜上，倘赐一律，愿侍终身。”言已，敛衽而拜。李愈大悦，遽请命题。女袖出红巾，色甚娇艳，随铺于几上曰：“以此代楮，即景可赋也。”李不自揣，信笔涂鸦。甫一起，女即颦蹙，连唤奈何。次句复然。竟不俟其终篇，揽巾入袖，曰：“坏儿家罗帕矣！此等劣句，只宜以厕中败纸书之。所谓翘然杜上者，竟如此耶？”李大惭。心虽忿忿，然因爱不暇为嗔，反笑而谢过。女意似流连，徐曰：“君欲学步篇章，盍与妾共处三五夕，或可成诗。否则，遗矢地上，犬且置之矣。”李愈抱愧，而幸其下榻，遂无一言，惟促之解衣，两相欢好。及寝，李忽顿忆前事，因举鬼物所赞者，聊以解嘲。女乃戏握其具，曰：“君不知耶？渠言高出肚上者，殆即此耳！”李亦大悟，不觉失笑。女虽鄙李之才，而情意浃洽，备极缱绻。因嘱曰：“君无诗肠，但有妾在，杜老诚不能及，温、李尚不足道也。万勿轻泄，泄则不祥。”李亦姑颔之。晨起，旋失女之所在，李犹似信复疑。及有所触，将欲挥毫，恍惚中如女在侧。吟成则句新语隽，非复吴下阿蒙，自视亦觉刮目。又出以示人，咸惊曰：“子今者虽仍杜下，已俨然居夫汤上矣。”李乃知女言非罔，自此与女寝处，几无虚夕。后值同人高会，汤适远来，亦与席。主人出一轴求众题咏，展视之，则美人春睡图也。汤乃逊李，李亦固辞，众议令各赋一章，先成者书之，李竟一挥而就，曰：“遮莫春愁重，终宵有醒时。却因香梦远，故向画图欹。百啭莺难唤，三眠柳不移。但憎舒又卷，睡损海棠枝。”稿甫脱，众皆抚掌，汤遂为之阁笔。既题复饮，汤故有心，乃以言挑之曰：“君才敏捷，夙所服膺，第不能工稳如是。今日之事，仆窃有疑，惟君其教之。”李时已半酣，乃笑曰：“君亦故为癰谦，岂落霞孤骛遂足辍子章之管哉？虽然，仆以前所为亦殊梦梦。近有奇遇，始觉挥洒自如。”因述女之踪迹，且极其详，众咸骇异。座中一达者，忽愀然曰：“君之祸不旋踵矣！此女必诗妖也，夜慑君之精气，昼复炫君之灵明。英华尽泄，津液将枯，冀享中寿犹难，矧夫长年厚福哉！”李乃大恐，敬求良策。达者与众皆曰：“远之自可以免。”李为首肯，归即移卧具于内，不敢复宿萧斋，盖不入闺中者已三月矣。细君大悦，剪烛晤言。女忽现形而来，吽吽然戟指而数之曰：“妾何负于君，而泄吾事于广众，使迂儒目妾为妖。妾诚妖，诗人畴不赖予，竟相与鄙薄如此耶？”语次，面目顿更。李视之，则故巨角劖牙，形状丑恶，即谓己高出杜上之怪也。大骇，与妻俱仆，家人力救之。有顷始苏，犹呕血数升，病极危殆。延医投以参苓，半载始愈。然有时一觞一咏，又依然向之覆瓿物矣。李遂抱恨终身，绝口不言一杜字。

　　外史氏曰：东施效颦，竟掩西子，非笔下有神，腕底有鬼，将必不能如是。但女以才色惑人，庸免斥之为妖。不然，得一日之名，乌用享期颐之寿？达者具旷世之识，当不以危言相耸动也。

○　变鬼
　　黔楚故多妖术，其事皆肇于苗。以人化虎，以木易足，变幻不可名状。故明天启年间，荆南有无赖子十余，奉一苗人为师。其术则曰变鬼，奇诡异常，毒流闺闼。初小试于某县，幸黄岗李如龙道士识其踪迹，白之官，擒而治之，遂未至于大肆。及究其变鬼之法，则风声鹤唳，人实自惊，初非鬼之能事也。某县有富家，居近城市，有壮男三人，皆已授室。乃翁早丧其偶，惟携二少妾别居一院。奴仆之健者十数人，素矜拳勇，剧盗犹望风思遁。一日值翁诞辰，子媳皆称觞介寿。苗人因乘其夜宴启闭微舒，乃聚其类，择四人各授以符，与己皆变鬼以往。及抵翁家，夜将三鼓。时深秋，天气暴寒，颇不可耐。翁与子陪待贺客，倦而思眠，遂各归寝室。鬼亦分袂尾之，始则窸窣作响，继乃呜咽发声，阖门已战夕靡宁。翁胆独巨，犹大言语其妾曰：“鬼阴质也，当畏火光，可明烛以待之。我辈三人为众，阳气盛炽，复何所畏？”其论若甚侃侃。乃闻长啸者相逼而来，白髭早簌簌自动，如风际之竹矣。鬼亦不禁窃笑。及鬼入户，形果骇人。其一斩衣凉冠，面无血色。其一乌珠双努，体无寸丝。灯下视之，翁与妾俱亦倒地，鬼乃恣其所为。天明，始吼叫而去。翁少醒，烛犹未烬，周览室内，箱簏尽开，始悟鬼而实盗。初未虞其妾也，迨观榻上，两美裸然，尚犹白身偃卧。疑而诘之，则泣曰：“始以为鬼，妾等遂昏然。比苏，实二少年，褫予衣而相嬲，其辱不可胜言。直至数度方起榻，妾辈遂狼籍不堪矣！”翁因愧忿不已，亟扶杖往呼其长子。虑妇未起，自牖召之，闻其冢妇娇泣曰：“予今者复何可为人耶？”翁遂大疑，呼之益亟。子甫启门以出，则面目黧黑如漆炭，恍即深夜所见者。翁几欲奔，强询之，则有蓬首厉鬼，直履其闼，子甚怖，适有无火之灶，因埋首其间，理乱固不知也。翁遂不诘其详，惟叹曰：“壮夫如此，固无怪乎老夫矣！”又往视其仲子，妇已着缕而起，延翁入，涕泗而言。亦有一鬼，血污周身，突入其室，妇惊仆。及寤，则床头有鬼，身上无衣，因哭诉不愿复生。翁抚慰之。及询其子，则指曰在榻下。翁唤之至屡，始匍匐而前，许时甫见其面，盖已污垢深渍，无复人状矣。翁益太息而去。比出，见其季子裸裎狂走而来，忿然曰：“空畜多人，鬼来即瑟缩不起。脱使遇盗，何如乎？”翁壮其言，亟叩之。对曰：“鬼至时，儿与妇已就寝。闻其声甚可怖，乃以衾冒首而卧，不敢出息。讵意鬼竟弗容，以爪捽香衾。儿一睹其面，鬼发赤眉幽，冥劣相，乃恐惧避席，不及著裤而奔。迨出寝户，顿思人众可援，往呼仆辈，辄皆托醉未醒。间有寤者，闻儿言反各觳觫乞命，俨若亲见鬼形。儿不得已，徘徊于外，幸而顿忘其寒。将曙，见前鬼肩荷巨囊，累累然不知何物，徐徐而行。儿亦莫敢究诘，故急奔来告兄，不图先已遇父也。”翁因慨曰：“孺子少有志，汝妇今竟何如？”答曰：“儿行时，妇故无恙。”翁曰：“亟往视之，鬼殆窃妇而逃矣！”其子趋而入闺，果失其妇，乃大号。翁亦仓皇命仆物色之，至午始得于郭外，盛以麻袋，气息将绝。负之归，向晦始活。则鬼喜其少艾，自榻而贮之于囊，荷之去，将以永好。苗人惧泄其事，叱令弃之，故得以珠还合浦焉。翁心耻其事，反重赉臧获，使无漏言，仅以盗劫首诸官。及鬼事泄，历供前案，凡攫取数家，皆惊之使避，以快其胠箧之私，惟翁家畏鬼殊甚，且室多丽质，故不免于包羞。案定，人遂喧传。翁病之，命子各出其妇，又皆不从，乃徙于乡。未及十余稔，而献忠之乱作，粉黛从军，为祸尤酷。变鬼者或其兆之先见乎？

　　外史氏曰：人而鬼乃其常也，鬼而实人则其变矣。夫以如是之鬼，见之者固应动色，至于搜囊箧辱闺人，则虽狞恶当前，谁能堪此？忍不起而与之争乎？乃一老无论三子，皆壮夫，何竟伈伈皔皔低首下心，是可忍孰不可忍耶？迨夫受侮不少，子且迁怒于仆，父且命逐其妇，亦徒贻笑柄耳，抑何补哉？抑何补哉？

○　续念秧
