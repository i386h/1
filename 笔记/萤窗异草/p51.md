<!-- { "loadSidebar": true } -->
　　滇南于伯玉，以三考起家，历官丞簿，宦于浙中有年矣。晚岁弄瓦，尤钟爱之。及长，貌姝丽且聪敏胜人。因生于红梅开日，遂字之曰艳梅。延师课读，内则既已成诵，将授毛诗。伯玉以女将可笄，不宜与诸男伍，思得女儒如大家，使卒其业，而难乎其人。一日，有秀士款关请见，自言：“有姊知书，兼通诸艺，因贫老，子又不肖，欲售其才为糊口计。窃闻女公子另聘闺师，不揣冒昧，代为蹇修，未识能中所选否？”伯玉视其人，年仅而立，姿容秀逸，谈吐风生，甚相钦重。秀士又出一卷曰：“此即媪之近作也。”伯玉览之，诗文大雅，卓矣名流。益大悦，与之订约而别。越两日，又来为下关书，询之，夫家茅姓，云系巨室中落者。伯玉故未及详核，届期扫除别室，铺设精洁，而杳不见至。心疑其罔，而又无从速之。已而，艳梅凝妆赍书，径赴新塾。怪而问之，对曰：“父为儿别设青毡，已开绛帐，敬往执贽，又何询焉？”伯玉大疑，心知有异，乃尾其后与之偕。甫及室外，异香遄发，馥郁氤氲，绝非人世所者。足未逾槛，即闻老夫人声逆而语曰：“东翁来乎？予恐重烦车从，故潜踪自来，幸勿以枉道见笑。”伯玉大骇，惊顾之，阒其无人，知为鬼狐之类。亟曳艳梅使速返，不听，径入。致礼喁喁然，对面接谈，似曾相识。又闻媪笑曰：“东翁不以予为衰朽，使备师席，似不宜见惑至此。”于是开卷，授关睢三章，音韵清越，训诂详明。艳梅遂受业自读，伯玉亦不得已，入与寒暄而后坐语。询以古今女史，历历如数家珍，不禁心折。虽未亲瞻道貌，而聆厥声音，则五十许人也。媪又谓伯玉曰：“予本涂山氏之裔，寄居贵治百有余年。因与令闺爱有缘，是以猥屈若此，决非为人祸者，幸勿疑讶。”伯玉唯唯，而私心实以为忧，退而命具馔入。媪与艳梅欣然举箸，虽未见其哺啜，而四簋空矣。家人私以询艳梅，诘其见否，亦笑不肯言。伯玉将觅术士驱遣，艳梅闻而止之曰：“父所以特延明师者，俾儿学也。今既幸逢大匠，可以裁成，何更计及其他乎？且始以礼币而终以兵戎，亦大非风雅之道。”伯玉素爱女，遂从其言。艳梅朝而受业，昼而讲贯，夕而习复，不三月而即通一经。伯玉闻之喜，益丰其供帐，有加礼。媪感其意，又受艳梅以命卦诸书，语之曰：“儿命薄，多才反非厚福，习此可以相夫御穷。笔墨究非汝事也。”艳梅受教，精心学之，数旬而尽通其奥。媪忽辞去曰：“汝业有所就，当习女红，以执妇道。予教无所施矣，今将他往，十稔后再晤汝于邯郸道中，慎毋相忆。”艳梅不忍别，牵衣恋恋，粉泪纵横。媪为勉留一夕，诘朝遂失其所在。盖自媪下榻于此，衙眷侍从皆未之觏，独艳梅见之。至是亦茫然无睹，知其已逝，悲不自胜。始为人言其状貌，则少好如处女，唯鬓发颁白而已。恒衣褐色衫练裙，寒暑不一更。暇则搦管为诗，若与人倡和者。吟成即有物攫去，其草渺不可得。然味其词旨，或天狐而暂谪人世者。又言自幼至长，梦寐辄见之，故相习熟，无所猜忌，曩日之乐于执经，实由于此。今忽不见，能无凄惨？言之每泣数行下，家人皆劝慰之。艳梅自媪去后，始稍稍衒其术，奇中如神。伯玉欲为择婿，辞曰：“父在此履任数年，政绩卓异，当有升乔之喜。置儿于此异乡，弱质保无有仳离之叹耶？”时伯玉虽耋，犹以邑篆为望，闻女言欣然。询之，则愀然不对。初亦不解其意，未几，伯玉忽遇寒疾，竟以不起，遂卒于官舍，家人始服其先见。殓毕，将扶榇归里，艳梅沮之曰：“父殁后始行厄运，恐有无妄之灾，不可以惊我桑梓。”诸兄皆嗤其诞，竟启行。舟至滇界，已有风信传扬，朝命下，将藉其家。盖当康熙初年，吴藩悖逆，伯玉之仲弟实在幕中，吴败漏网，至是获之。律以从叛，祸故延及于乃兄，伯玉若在，亦不免于死也。阖家闻此，不胜震惊，益兼程。比及故乡，装犹未卸，而缇骑已来，尽没其家产，禁锢眷属于宅中。州县又虑有挪移，株连根洵，波及戚族。诸兄始悔其遄归之谬。幸中丞某公，稔知伯玉醇谨，特疏代为辨明。嗣圣恩宽大，不尽加诛，仅流其三子于边，以示薄惩。而于氏遂家无立锥矣！艳梅之诸兄，欲奉母同往戍所，艳梅独不欲，曰：“暮年风烛，何堪远涉山川！且生子与女，同一罔极，妹虽闺阁，独不能菽水奉亲乎？”竟不听其行。诸兄亦以母老不任风霜，遂携眷自去。艳梅当藉没时，私匿百金，至是置田供母。县大夫又怜其茕独，少助薪水之需，家以粗给。明年，艳梅已十九，里中闻其贤，咸思聘之。母又继于远族得一子，颇称克家，使承伯玉之嗣，固劝艳梅择所夫。艳梅初犹不愿，欲奉母终此余年，以践昔日之语，及有螟蛉之兄，出入扞格，乃首肯。然以年庚来者，一览辄屏弃之，曰：“此曹非贫即殀者，乌足以当雀屏选哉！”最后得一人，艳梅曰：“可矣！”母兄素信其数，遂不及详，竟字之。其人陆姓，名学洙，父本邑中豪士，已早亡，惟老母在，拥资钜万，富甲一乡，人皆为艳梅欣慰。及嫁，琴瑟甚调，美食锦衣，婢媪环侍，即艳梅亦窃讶其师御穷之言，以为弗验。居无何，其姑诞日，贺者盈闾，戚族之妇莫不来。陆母酬酢已毕，乃命新妇代为娱宾。艳梅称觞至一媪，年颇高大，昏愦龙钟，忽笑而谓之曰：“新娘子亦太匆忙！明日又阿婿生辰，虽无贺客，中馈亦岂能无事？”语未已，座中多怒之以目，乃不复言。艳梅心疑，然亦未敢研诘。及夕入室，坚叩学洙。学洙以佳偶已谐，且因爱不能讳，微露其情。则媒氏以斧柯无成，徒劳跋涉，因窃与陆母计，重赂日者，择古人全福之造，伪为赝鼎以往耳。艳梅大戚，亟索其真者。学洙出之椟中，其实少艳梅三岁，而悬弧之斯，果在来朝，乃知媪言非谬。初犹冀其稍可，及就烛下推之，则视向之贫殀者，殆有甚焉。艳梅益泫然出涕，究亦无可如何。甫周岁，而学沫病矣。盖学洙体貌虽伟，实系童年，燕尔既已，孔嘉新婚，又值艳梅花月之态，尽足销魂，斧斤之伐，能无蚀骨？加以天资薄弱，血气未坚，遂患瘵疾，卧床不起。初艳梅既知夫命，首虑其殀，诸事撙节，兼劝姑使之出外就傅。虽不见听，家人皆称道其贤。至是危笃，乃窃自恫曰：“非我死夫子，夫子实由我而疾，我则何心而忍于坐视？”因自制疏文，乘夜密祷于上帝。其略曰：“宁为饿殍，同填沟壑于他年，不愿孀居，独守闺房于此日。”情词悱恻，约数十言。祝讫，遽引刃自刲其臂，罗袂尽殷，香饥零落，痛极，遂仆于地。迷惘中闻有人大呼曰：“上帝有命，已许汝易夭而贫矣！”声巨若雷，惊悸而苏，人尚寂无知者。扶创起立，入室视夫，病势似觉少减。乃以肉和药，煎而进之，翌日竟小愈。浃旬大安，弥月遂扶杖而起。艳梅既不自言，夫婿姑嫜亦罔知出于新妇之力也。学沫既痊，益更束书不读，时或出外游荡，小试饮博之端。然赖其母约束綦严，尚不敢过于驰骋。又越二年，母已病卒，学沫乃肆无忌惮，日出与无赖者游，举手以千金，缠头有百贯。凡祖父之经营，萱亲之积蓄，干仆之生殖，藏镪近千，朽索论万，尽输外府，而家室为之一空。浸及田宅，人尽寒心，独闺中者漠不为意。所亲咸咎艳梅，以为同床秦越，痛痒弗关，岂异日竟能独富哉？艳梅闻而太息曰：“虽非世上金夫，幸免冢中枯骨，何劝为？”益听其浪游，且出奁具以供其挥霍。学洙以为贤，每向人津津乐道之，人以是亦薄艳梅。未及二稔，家无斗筲，夫妇遂徙居陋巷。桑户棬枢，竹屋低矮，学洙始杜门不出。乃自落魄以来，一衣一食学洙皆仰给于妇。艳梅昼则补缀，夜则纺绩，日夕为常，毫无愠色。学洙生于富厚，身无寸长，惟供炊火而已。默然内愧，仰屋咨嗟，艳梅反温言慰藉之。闻者多美其安贫，而不意其知命也。如是三岁，滇忽大饥。当米珠薪桂之年，艳梅十指不足以赡二人，并日而营，浸以饥冻。适学洙之舅，以京秩出宰中州，闻甥家剥落，无以资生，欲助之。深虞其浪费，乃封舟车之资，驰书召之。学洙欣然欲往，谋与妇俱。艳梅始谏曰：“家散万金，依人四海，妾固未见其可也。况官署如邮亭，舅既过客，我辈复往投之，倘一朝相左，当更有旅人之忧矣。”学洙久困思苏，遂不纳妻言，觅舟治任，强以偕往。艳梅亦顿忆茅媪之约，或能邂逅他乡，随亦从之。而长途近万，跋涉维艰，比及汝蔡之间，月已三易。未入县境，舅处已有伻来，则又升任赵州牧矣。转折而西，又将千里。艳梅素质荏弱，不耐驰驱，遂病于旅次，急未能前，舅之使者乃先返。夫妇耽延匝月，方始启行，抵州治，衙署一新，吏役将出迎刺史。惊询之，前任果其舅氏，下车未久，即遭揭参，以莅县多受暮金故也。舅解赴省，衙眷知有后灾，避向都门旧居。盖召甥之价未回，去赵之旌已远而莫可追矣。学洙至此，气绝心灰，始悔妇言之不用。既无所之，又不能返，资斧将尽，告助无门，不得已而谋诸妇曰：“悔不纳子言，今已至此，进退维谷，去死无几。然予亡子亦有不利也，盍筹其所以处之。”答曰：“君将奈之何？此地非如故乡，可以手爪养此口腹者。其他，则妾何能为？”学洙曰：“不然。闻子有妙术，昔在家园，良难轻售。今日失路于兹，胡不为予一试？不愈于束手坐困乎？”艳梅颇有难色，学洙再四强之，乃许诺，亦缘其师有相夫之谶也。择日设肆，出余金赁屋治具，且悬一幔于门，以蔽春色。艳梅默坐其中，学洙往来传送。就问者辄书片纸，批而答之，即欲闻柳外之莺而不可得，矧其他哉！赵人初犹观望，渐且云集，旬日而户外之屦满矣。艳梅一一批断，尽决所疑而去。由是喧传，名噪远近，幔中仙之誉倾动簪绅，盖不止士庶已也。乃艳梅安于天命，晨起坐幔中，以十人为率，余皆辞以翌日。又不多索命金，日惟青蚨百数，仪足饔飧，此外别无赢余。学洙疑之曰：“以子之能，富可立致。非予敢存奢望，何不多取锱铢，早还乡里，而乃自为限量如此？”艳梅不欲言其意，因权词以对曰：“命之理微，圣人且罕言之。以妾之神明，只足应此，多则不验，不亦虚人来意耶？”学洙实贪于得，乃笑曰：“此子之饰说耳！术苟甚神，安在不多多益善哉？”益固强之。艳梅亦思自验其命，乃增其数，且倍其值。次日占者塞门，悉为判决。自朝至于日昃，得钱近千，学洙乃大悦。诘旦，夫妇犹未起，暑雨滂沱。旁午，天始稍霁，来者甚稀。至暮，重阴凝闭，遂成淫霖，十余日无少止息。溪流涨溢，市中水深数尺，人绝无乘槎问卜者。夫妇坐食其资，所得尽耗，又枵腹一朝夕，方始晴明。艳梅益信有定数，亟欲复其故辙。学洙不甘，仍强之，三日又获资数缗，夫妇欣幸。至夜高枕而眠，有偷儿潜入室中，席卷所有，且并其衣物，尽携而去。盖缘阴雨，坏垣未及修整，故宵人得以肆其志，究亦造化使然也。学洙大恸，愤不欲生。艳梅言笑自若，徐曰：“君不知命，宜其不免于贫。妾遭媒妁之误，至今犹深恫于心。诚以君之禀赋，非贫当殀，微妾祷于天帝，予今已少寡久矣！安得一寒彻骨，犹然倡随至是乎？君无怨焉可耳！”因述其梦中天语，学洙益恸，以为所造如斯，愈无首止之望。艳梅又解之曰：“君知善可回天乎？彼苍固任人转圜者也。诚能力行阴骘，天将别注禄籍。以妾之能，固可相君旋里，且还尔素封矣。”语本宽其忧，乃学洙即耸然请教。艳梅沉思良久，忽忆一事，言曰：“妾从君来时，渡一溪，猝不能过，水深湍急也。其地距此里许，别无桥梁。君倘立志，即于朝夕之暇，负土担石往营之。妾再以所得者助君，鸠工架木，终岁之间，人即永免衣襦之患。利济诚宏，善不在此乎？”学洙即慨然曰：“诺！”遂与艳梅谋，每日食余启肆，日晡便休，暇则前往营建。水浸胫骨，劳不知疲，严寒之龟手皴足，盛暑之雨笠烟蓑，举所不恤。人有乐助者，反揖而去之。夫妇又自兹茹素，口食而外，悉以庀材。物集而后召匠，攻木攻石，斧凿之声盈于路。通计经始至此，凡阅十月而桥成。初是溪虽深，有时亦仅没膝，而人恒不能涉，原其水性峻急，即盎盂之石，皆可激之使行。膑脚刖足，立尚颠仆，遂无有创此议者。自学洙之尽日立于水次，狂澜汹涌，究无损伤，人因以为神。徒杠已就，行旅欢然，因号之以幔仙桥，纪其灵也。学洙亦由是小康，遂有薄积。又越两岁，致钱百缗，乃作旋归之计。市二蹇卫，载妻以行。艳梅自至赵地，深自韬晦，从未以半面示人。至是返辔，人甫识荆，虽年届三旬，而花貌俨然，举惊为神仙，不敢仰视。夫妇遂就道，不再徘徊。乃行未三日程，学洙忽得暴疾，昏睡无知，抚之若冰，竟卒于旅舍。艳梅恸甚，自恨其生之不辰，百计维持，究无望于偕老。且居异乡，只身谁倚？遂哭之呕血，绝而复生。旅邸主人又以其死之甚遽，不免干连，将首之于官而脱其累。正纷然聚讼，观者如堵，忽一人排众直入，以寸缄予艳梅曰：“前村一媪，闻娘子命理綦精，敬以此相浼。”众闻而大恚，以为当此抢攘，何来是不急之务，将拳石交下，以泄其不平。艳梅挥之曰：“是必有异。”展视焉则其师茅媪之造也。因雪涕急询曰：“媪安在？”答曰：“已与某偕来，渠行甚缓，是以在后耳！”艳梅乃趋出候之，曼立远视，见一人从容步履，仪状如昔媪，犹未至。艳梅遽伏地娇啼，宛如失乳之婴忽睹其母，呜咽不可名状。媪近前以手曳之曰：“儿勿悲。美玉泥沙亦其命也，宜先捄吾婿。”乃扶艳梅起，与之偕入视学洙。艳梅涕泗交颐，谓其已死。媪笑曰：“此特好姬缘，岂真长逝耶？”即索片纸，书数字焚之，学洙突然欠伸。有顷，蹶然起坐，若梦魇乍寤者。艳梅喜叩其由，答曰：“昨夕与子同梦，忽觉身体飘然独行，旋至一洞天，朱户丹楹，居甚赫奕。有主者年仅三十许，衣冠尊贵，仪从甚都。见予，降阶迎迓。又闻堂上有呼卿之小字者，其音甚细，曰：‘艳梅之婿至矣！’主者揖予坐，且谓曰：‘君以一桥免千万人之厉揭，厥功伟矣！适奉帝诏，以至宝赐君，君其拜受。’言讫缚一物至，周身苍毫，状若狸。口吐一珠，赤光四映，主者令予吞之，三咽而后下。脏腑如经炮烙，寸心火炽，刻不能安。历许时而后稍可，则神明一时洞达已。主者命置酒为予贺，又出二女郎为予捧觞，云是卿之姊妹行。曰：‘见越水茅媪，当自知之。’盘桓竟日，忽有一人持札至。主者阅之，笑曰：‘姊亦多虑乃尔！’因遣予归。出门顿觉，孰知死生俄顷哉？”艳梅乃引之拜媪，媪谓学洙曰：“予即茅姓是也。向曾荐予于乃岳，今又十龄矣。”学洙顿悟。媪又曰：“渠亦太惫懒。使非予草数行，渠或夺艳梅之婚，妻汝以二女未可知也。”言次，旅邸主人与众皆心安，始各散去。学洙设具款媪，聚饮甚欢。媪忽诘陆夫妇曰：“仙乡乐乎？故乡乐乎？”二人同声俱以仙乡对。媪乃探囊中，取出刀圭之药，令艳梅服之，而少与学洙曰：“渠身故自有宝也。”更以余药饲二蹇，遂亦不烦刍秣。凌展同出逆旅，媪与艳梅叠跨其一，惟学洙另乘。媪叱之，冉冉上升，瞬息入云中，形若纸鸢，倏不见。男妇聚观何啻千百，行者居者咸下拜。因更里名为“三仙”，与黄梁之镇不朽矣！
