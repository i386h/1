<!-- { "loadSidebar": true } -->
　　郡人苏瑁，弃儒而医，颇谙于岐黄之术，延请者接踵而来。其家居负郭，暮不能归，即借栖于邑内，习以为常。多宿于上元观中，焚修者其莫逆也。一夕，又值下榻，道士置酒与饮，谈晏甚欢。因为苏言，其地近多祟，东庑某真人位下一执拂女子，颇出惑人。又阎君殿内，有赤身女囚，夜间闻嘻笑声，深以为忧。且谓苏曰：“君出旋溺，切自慎。”苏乃戏之曰：“法师纵无符，亦真无福，此诚佳遇也。”言已，大笑而罢。及苏就枕，即闻窗前作弹指声。骇而问之，音绝娇婉，答曰：“侬。”苏每至，辄独居一室，披衣起坐，连叱之，外竟寂然。苏因此竟夜不寐。晨起耻之，不以告道士，惟致谢而去，遂不敢复宿观中。乃奔走诊视，履无定踪，阅数日，又为重关阻隔，即留宿于病者家。寂处无聊，顿思所亲居左近，欲往探之，竟忘其与观为邻。悄然独出，恐主家迎送，主家亦浑未及觉。及晤所亲，盘桓情话，漏下二鼓始旋归。所亲命小奚伴送，力辞之，自持碗灯，孑然而行。至观前，忽忆往事，心已不免忐忑。将过观门，瞥见一物，如积雪立于檐下。惊而注视，仿佛如人，渐近而形状宛然，不觉股栗战战，不能趋。强以所持之炬烛之，闻其笑语曰：“痴男子胆既芥子大，何复以孜孜视侬，将吓杀矣。”挺身而立，则妇人四体裸然，披发垂手，相逼而来。苏因大怖失声，弃炬狂奔。妇复追蹑其后，苏惧而号，通衢皆闻。邑人有未寝者，出视之，颇多识荆。见其状如疯癫，止而与语。苏犹反首顾瞻，绝不见鬼，方始坌息以告。众既密迩于观，咸耳其异，亦骇然。因曰：“先生既知此，似不宜踽踽夜行。”乃相与伴送，直至主家而返。主人闻其遇鬼，亦出问视，苏时已惊定，少话别去。苏甚困惫，亦遂灭烛解衣。乃甫探手入衾，早有人偎枕而卧，肤香入鼻，盖鬼已先据床头矣。苏不胜惶惧，亟欲返身，势将拔关出屋，号呼求救。讵臂为所牵，猝不能脱，因向之乞命。妇笑曰：“何遂无香火情？侬实慕君高雅，忘耻相就，岂能为君祟者，而竟觳觫如此？”苏仍哀之。妇因嗤曰：“君误矣！岂阎摩当殿，竟有潜出之鬼哉？侬本仙人，时出游戏。前所云执拂儿，亦即是侬。人以楚楚衣裳，判而为二，而不知其实一也。”苏故未深信，而腻脂着肌，媚言入耳，且半窥皓体，暗室流辉，一时顿释忌惮。遂去衣与妇共枕，其肌骨之柔靡，意态之颠狂，举非身所经历。苏因深入彀中，反恨相见之晚。侵晨始起，反致叮嘱于妇。妇笑而诺之，裸裎自去。时已赤驭当天，苏益信其非真鬼。越二日，苏宿于家，其妻率子往省母。苏孤眠，颇涉冥想。俄而室门自辟，有人悄然入。初以为盗，亟起视，残檠未剔，兰气遥吹，其人早立于榻侧。苏又意其为妇，观之，则一垂髫少女，衣销金之衣，冠翡翠之冠，容色倾城，嫣然微笑，视妇相去远甚。而麈尾轻挥，衣香肆溢，顿忆道士所云某真人位下者，此其是已。苏既习于见怪，蹶然离榻，身固未及着缕。女即以袂障面，曰：“羞杀阿奴！耳可洗目不可濯，深悔多此一来。”意将反身，苏径揽其绣带，俾不得行，且拥而置之于脸。叩其所从来，女低鬟蹙黛，羞若不胜曰：“作尽诸丑态，夫复何言？惟有委身事君而已。”因置拂几上，连衣入衾。苏近之，见其蜷曲如小儿，怜而抚摩，加以软款。须臾，罗襦衿解，芗泽近闻。及合，火齐渥丹，猩红渍席，而呻吟啮被，宛转随人，温柔乡别有佳处，觉前之淫妖，又直将粪土视之矣。欢已，女始自白来意，曰：“初闻骚狐冒妾，以为二即是一，使君谓我辈露体宵奔，且将勾阑之钱树子不若，因而腼颜夜至，分诉其伪。孰意遭君狂暴，古云‘尤而效之’，则又妾之谓也。”苏乃悟前疑为鬼者非鬼实狐，遂疑今之言狐者非狐即鬼。稍涉猜虞，女即觉之，因笑曰：“君亦有疑于妾耶？妾辈诚多鬼仙，渠实狐之丑类，试留拂为质，君姑访妾于观中，益验予言之非谬。”言讫，披衣起曰：“君心未坚，请以三日为约，再当诣君。爱欲所牵，妾今亦无能自主矣。”甫下床，倏然无踪，而余香未歇，衾褥犹芬，苏早信其为真仙。翌日，袖拂诣观，为道士言，欲穷前之二异，道士欣然导之。先游十殿，果有一女囚，无裤无衣，俯身地上。旁立一巨鬼，以钢义拟之，将入油镬。视之，果肖所遇之妇。方注目间，道士已闻其遇鬼，忽笑曰：“迫君于途者殆此耶？然非木偶者之能为，亦非冥王之疏纵也。”因言某月扫殿，见有狐迹，又于深夜，逐一白狐，入此即不见。始知向之嘻嗃者，狐实为之，于鬼乎无与。苏闻此益信女言。道士又引至一殿，有真人踞狮而坐，侍以二女，貌皆殊尤。苏因凝睇，细观其左者，面容衣饰与若人无少异，心窃骇然。俄闻道士诧曰：“执拂者拂竟安在？”苏不觉捧腹，出之袖中，置诸女手，竟宛然。遂笑语道士曰：“李药师敬来返璧。但惜此真人，独无杨越公之雅度耳。”道士愕然，固诘之，苏不肯言，径笑而趋出，亦不辞道士。而及抵家，其妻已归，方将湔制其衾裯，见苏勃有怒色。苏叩之，则泣而请去。盖妇归宁母家，尚未思复，忽有一妇人素衣綦巾，突至女所，语之曰：“若夫太不自重，诱良家处子相与为欢。子归而视之，杜鹃枝头赤痕且宛在矣。”妇闻而疑，果遄归。展其卧具，艳迹信然，且香犹未息。因忿忿裂被出绵，将以浣濯，而良人固未之知也。妇既讪之云云，苏乃悟，力为分解，并述其相遇之奇。妇不信，诟之倍亟，因以脱辐，竟至数日之久，而琴瑟方调。旬余，苏以诊视出，暮归遇女于委巷，迎而言曰：“狐构吾衅，使不得终事君子。虽然，君家娘子当亦是醋炙者，何竟悻悻如是耶？”苏欲挽之晤言，旋失其所在。自是不再遇女，而闺训綦严，不能复宿于邑内，遂亦绝不遇妇。此苏壮年事也，至其裔孙始举以告人。而上元观倾圮已久，蔓草荒烟，竟无有征其异之所在者。

　　外史氏曰：不有雅俗之分，几使洛阳好女儿与河间荡妇同讥。夫以狐之行类媚猪，所惑者当非一二，而仅传其嘻笑。女之婉丽如此，乃以煽处特闻，又不独醋炙娘子怒目于衾底之流芳，而忘情于床头之作俑也。苏子瞻竟失朝云，当亦生平第一恨事。

