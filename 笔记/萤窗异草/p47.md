<!-- { "loadSidebar": true } -->
　　直省定州，有村民婚于近村某家。民有孀母，素婴疾病，井臼惟藉妇操。妇年二九，颇风格，民更密于防闲。以故归宁之期绝少，妇与其父母皆不满。时届秋成，其岳家村中演戏，侑神。适民母疾小愈，岳浼人言，欲迎女归，母许之，妇遂盛妆而往。民固雅不欲，淹留未久，往促之归。翁媪爱女，皆不听。及社事将阑，民又往，为言母以劳疾作，理宜遄归，絮絮不止。妇贪观剧，甚不愿，乃曰：“尽此一夕耳！姑即抱恙，暮夜亦无所事，请俟戏终，明晨旋返，良亦无所误。”媪亦赞助，民不能强，遂悻悻自去。实亦新婚未久，燕尔情浓，非有恶念也。于路窃自愤曰：“贱骨朵不念枕席情，只图欢笑，吾必辱之。”抵家饭已，乘夜悄然复往。稔知岳家有矮屋，邻于演戏之所，妇与姑姊妹列坐于檐际以观。远望妇果在，指顾笑语，意甚欢，民益大恚。乃于人丛中委蛇行，潜身廊庑，昏暗中绝无知者。时杂剧正盛，金鼓齐鸣，满场喧哄。妇凝睇已久，渐忘形骸，频以一足垂下。民知其无备，仰而企之，竟褫其只履而归，犹漠然弗知。夫遂怀之亟返，至家闭户高卧，亦不与母言。计俟其晨归，痛辱之以泄积忿。乃妇失履未久，顿觉足冷，扪之，则莲瓣已脱，心疑猖狂者为，不胜愧悔。兼虑诸亲咸集，闻必嗤笑，遂不俟戏完，亟下屋自觅尺帛缚束之，白于父母将归。其父家翁媪皆惊讶，叩之弗言，留之不可，惟托足软，命人控一蹇卫送之。盖图夜归易履，免致播扬。及至，姑犹未寝，启户即讶曰：“若婿言若明日归，何深夜而返？得毋令阿翁怪耶？”妇曰：“儿闻母又病，是以亟归，不暇俟翌日也。”姑笑曰：“予病亦习惯，乌足虑。”妇俟姑寝，然后趋就己室。恐夫觉，不敢燃灯。及夫问以伊谁，始答曰：“予来家。”夫微哂曰：“予以汝从优人逝矣，竟归耶？”知夫怒，无敢言。夫又曰：“大好戏文，诘朝闻将复演，汝何遽归？”妇益默然。窃思俟夫寝，始可取履以更。乃夫又询曰：“既归何不以炬来？”妇甫对曰：“夜阑火烬，暗中固可寝也。”夫知其意，忽起曰：“待予为汝燃烛。”妇力止之，不听。烛既燃，纤毫毕鉴，妇惧，亟匿其足。夫早见其无履，乃佯笑曰：“汝以足来，迹殊有异。”妇伸有履者，亦笑曰：“若孜孜凝视，岂有人跣而行耶？”夫注目良久，遽曳其右足曰：“是何独无？”妇大惭，低鬟无语。夫谩骂曰：“不从我言，致出予丑，虽醢汝身，不足泄忿矣！”固诘其履，妇无以对。夫曰：“履在足上今不见，其事可知。予犹以汝为室耶？”喃喃登榻，怒骂不休，且言明日迹得之，决杀却。遂复卧，意盖愧怍之而已，辗转絮聒，不觉熟寐。妇惶恐无以自容，又虑为邻里笑，竟缒帛于梁而自缢。及夫闻声惊寤，起而抚之，体已冰矣，大怖且悔。复计妇夜归，当无知者，若潜匿其尸，反诬其父，祸可免。因断其缳，负之出户，投诸邻寺井中。寂然反室，思妇之情好，不禁怅惋。待旦而出，不及见母，竟往岳家逆妇。翁媪言已送归，婿力白其无。前送女者，适以事他出，共疑之，具控于官。州牧胡公素聪察，亟拘送者至。鞫之不服，惟举姑妇相语状。公颇心疑，拘妇之姑，审讯之，所供与送者同。因以严刑拟其夫，始吐实。公命加以桎梏，押往觅尸。令善泗者出诸渊泉，则闯然一髠，无所谓朱颜绿鬓者。公与吏民皆大骇，审视之、额烂身殒，乃寺僧某也。盖妇尸坠井，适挂于坎，未至没水。缚少缓，竟以更生。忽觉冷砭肌骨，不可当，且暗如昏夜，仰视之，又见天光。窃意身履冥途，故其境如此。迨以手扪之，寒泉浸溢，始悟入井，乃号呼望救。适寺僧起五鼓时，桔槔灌园。闻井中有声，疑失足误坠者，俯询之，则邻妇某氏也。僧故识其夫，亟引修绠拯之。井深九仞，妇手腻力怯，多方竟不能上。正惶急间，俄一少年贸然来，亦邻家学圃者。见僧鞠躬用力，乃笑曰：“大师何作此态？岂金绳中断，以致净瓶不出耶？”僧语以故。少年曰：“不仁哉！吾师也。宁有慈航普渡，而高居彼岸者乎？若素能浚井，予缒汝下，渠乃可上，何计不及此？”僧曰：“然，予亦熟筹若此，时值乏人，故作此拙态。”遂浼少年执绠，已乃缒绳而下。既得妇，解绠束其纤腰，号曰：“亟提之。”少年用力，妇果出。睨之，虽衣裾沾濡，貌颇婉丽，心大动，绐之曰：“娘子以盦予我，请就高阜憩息，予出吾师。”妇解付少年。少年四望，有巨石，其大如缶，力掇之下诸井，适中僧颅，竟毙于水。少年虑其复活，再取他石连投之，寂然无声。知其已死，始止而不投，突牵妇衣曰：“去之！此处不可以复留。”妇见僧毙，知非好相识，大惧欲走。少年胁之以力，不能脱，始勉从之。曲折里许，至一土室中，少年语妇曰：“僧与予言，意颇不善，予故力救汝。今将送汝归，但衣湿恐不可耐。予他之，任汝自便，俟燥而后行。予实无恶念。”言已趋出。妇信之，反感其德。亦觉衫裤尽水，不胜其寒。乃起坚扃其户，裸而以手挼之。正白身无备，少年早破窗突入，直据要津，妇遂无以自主。事已，少年谓妇曰：“汝欲归乎？盍行乎？”妇答以欲归。少年曰：“不可！僧以汝死，归将涉讼，必诬汝同谋。况予送汝返，汝夫益疑，汝有三命耶？”妇果慑其夫，乃询曰：“将若何？”少年曰：“予籍新乐，在此为人傭，拟于明晨旋里。汝能从予去，予无室，即以汝为妻，汝亦颇愿否？”妇沉思，实无所归，遂许诺。但曰：“一履又陷泥中，汝丐得之，乃可行。”少年颔之，启扉复出，仍下钥焉。至暮以饮食来，妇从之乞履，答曰：“履在人趾，实无由得。”妇曰：“弗得实难行。”遂同寝处，益相欢好。明日少年又出，妇以履之事坚嘱之，少年口诺而心以为难。傍午，闻僧尸已现，益用张皇，薄暝乃敢返室。独行野田间，见有赤钩两只，颇纤嫋，似合妇足，疑为他人所遗者。喜极，不暇顾虑，掇而疾趋。抵室，即以示妇，妇熟视，讶曰：“此予之故物，何由得入子手？”少年方言其故，忽有二役破扉入，以链絷之曰：“杀人贼果在此！”少年失色。诘罪由，乃知胡公检僧尸，并得妇履，疑妇未死，且不能远翔，与之偕者，必左近。孤男无敢向人乞此物，因命妇之夫遍搜笥中，取妇履，悉以付役。使役散置于幽径，潜伏以待，遇有拾遗者，尾之去，则妇可得，妇得而僧死之本末自明矣。役如公教，果获犯。语之以故，俯首伏罪。解之邑以抵僧命，村民亦以诬罔论徒，妇遂别嫁。以是案，公骤擢美任。人咸服其明断。

　　外史氏曰：一履之微，遗祸至此，要皆欢场实阶之厉也。盖妇不贪欢，则夫不至于窃履；夫不窃履，则妇亦不至于投缳。妇不投缳，则僧与少年皆可以无死。然非贤宰官得此一钩，则僧以救溺而死，妇且背夫而逋，狱将不解矣。卒以履之故，破此疑团。古人有绣履传奇，犹不若此事之诡异。

○　住住
