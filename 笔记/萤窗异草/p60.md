<!-- { "loadSidebar": true } -->

　　外史氏曰：太史公游侠一传，误尽多少伟人！究不若马伏波画虎一语，如晨钟棒喝，令人猛省。孝廉以少年多事，屡遭挫辱，使非得遇仙人，其不类狗也几希。孝廉之武勇且然，矧夫尔勇伊何者耶？

○　画廊
　　昔有行旅数人，长途跋涉。偶经一废寺，小憩其中。殿宇皆倾圯，瞿昙之像亦约略而知。惟两廊屹立，焕然如新，壁间绘事绝精，而皆奇诡不可测。众历观之，有美妇人浓妆跨虎者，有粉骷髅艳服对镜者，有缚少年于桐柱而刳其心肝者，有捽男子于火床而烙其手足者，有以金针剔丈夫之目者，有以绣线纫良人之耳者，有女首蛇身双双而纠缠一雄者，有狮面狼牙耽耽而词逐一雌者。其衣冠者，俱俯耳帖受。其巾帼者，率意气自得。他如剥肤吸髓，刓肉舔痈，不能悉数。错杂纷沓，盈壁皆然，不识为何人所创。客中有好事者，欲穷其异，适有土人在侧，因询之。答曰：“此废寺也，已百年。予生也晚，莫能深知。但闻之长者云，寺建于故明正德年间，有一空上人，即其始卓锡者也。募于邑中巨族，凡三年，始竣其工。寺成，亲绘其像于壁，见者攒眉，香火因以寥落。僧徒皆归咎于上人，上人太息曰：‘迷者不悟，徒费婆心。老衲深受其荼毒，故以笔代舌，言之最悉。今竟褎如充耳，可奈何？’众以其僧也，乃有亲历之说，不禁目笑。上人曰：‘若辈疑我耶？是本有因。予三世以前为贵官，廉隅自饬，而声色犹未能远。因一爱姬之故，误出人死罪，以致投间。及归田后，又过听姬言，强预一讼事，致遭剥面之辱。虽心窃衔之，然当其至前，一笑回嗔，至死而不悟。再世为书生，悦一邻女，渠亦目挑而手语之，荏苒遂与之私。夜无虚夕，斫丧过多，遂患痨瘵不起。床褥之间，犹以情词往来，未及予死，早已别嫁，予亦赍恨而亡。今世为僧，其始则非僧也。童年随父远涉江湖，邂逅一女鬼，相随不去。亦既油枯灯尽，赖吾师以药投之，甫得更生。又以雷震其妖，顿化骷髅如白雪。因悟而从师，苦修三十载。禅定之中，照见本来，历历如昔。因以为爱河之宝筏，欲海之迷津，既彼岸莫登，予亦从此逝矣。’言已，散其徒众，以锡挂钵而行。濒行，以水一盂遍噀两廊，祝曰：‘寺无百年，廊宜不朽。人不回头，画难罢手。’遂飘然自去。去后，有他僧思新刹，恶此阿堵，欲去之。锹锄交加，坚如铁壁，百方莫能毁，乃废而不修。今又百余载，毫无漫灭，非佛力而何？”众闻上人言，靡不三叹。及出寺门，天已薄暮，因仓皇就道。后不再过其地，竟不知廊之所终。

　　外史氏曰：祸水厉阶，自古为烈。历览载籍，辄为寒心。有国者且然，有家者犹细事也。然而大则殒命亡躯，小亦败名亏节，可不慎乎？吾乡有一巨家，拥资数万，累叶单传。至某，幼失怙恃，亲族鱼肉视之。赖老仆夫妇，克相主人，得以成立。年十六，即为毕姻。内人颇有殊色，琴瑟甚调，未免过于操缦，日渐羸尪，老仆深以为忧。甲午夏，某患时疫，病綦危。仆为延某名医，疗治之。既得汗矣，医嘱曰：“郎君先天既弱，后天复亏，今值大汗之余！真元尽失，宜谨戒色欲，方可有为。不然，弗可救。”仆如其言，奉主妇出居某家，躬亲药饵，加意调摄，不三日即杖而起。乃某正届壮年，不耐岑寂，举目言笑，无与为欢，遂不信医言而思妇不置。初犹忓悒于床笫，继乃见之于形声，辄自作主，使人迎妇归。仆阻之，怒且诃曰：“若欲使我离异耶？”仆不得已，逆主妇复还。深虑偾事，因命老妻伴宿，实逻守。夜分二榻，使之各寝其一，然后明烛默坐，目不交睫。如是者三夕，防闲可谓慎密矣。某不得少纵，乃窃与妇谋，贳酒市脯，遍犒诸侍者，而尤力劝仆之妻。不觉沉醉，昏睡无知。及醒，则鸳鸯已在被底矣，力争之，方始异床。未及平明，旧疾大作，二目上视，血色尽枯。亟延医至，诊之，大惊曰：“房劳不慎，内生邪风，疾不可为已。”竟不立方，叹息而去。仆不敢斥主妇，惟怒其妻曰：“予使若守郎君，今何至此耶？”因挞之流血。而某竟以此不起，甫一昼夜而卒。家资瓜分于族姓，妇亦他适。仆每与人言及此，辄流涕曰：“使先主人不血食，予之过也。”闻者尽为恻然。又有宋姓行六者，服役于州郡，为人牛马走有年矣。故乡妻孥，弃之如遗。年六旬，积有余资，又复纳妾。未三月而丧其明，主人摈斥于外，同列亦多不齿。年余贫居一室，无可聊生。僚仆为之语曰：“六娘子不狂，六阿公不盲。”传之以为笑柄。此二事，皆近所闻，因妄以《论语》语改数字以著戒曰：“及其病也，血气未复，戒之在色。及其老也，血气既衰，戒之在色。嗟！嗟！病老固不可不戒，未病未老者，顾可漫不知戒耶？”

○　窃妻
　　广州西南乡，有异姓兄弟两人，甲读书，而乙行贾。乙善居积，故甲贫而乙富。乙周其不足，甲甚感之，以为管鲍不啻也。一日，乙为西国友招至汉口，代司出入，计非三四年不得归，遂以家事托甲。临行置酒为别，并令妻出见，以伯呼之。甲睨之，艳丽绝人，不禁心为之动。席间强作庄容，乙颇爽直，不之疑。乙去后，甲时至其家，谬为殷勤。久之，往来颇密，顾未有间可乘也。凡乙寄归竹报，皆由甲处转递。甲因心设一计，习作乙书，以旅中不便，托甲陪妻偕来汉口。乙妻以思夫念切，倍信为真，遂偕至香港，附舟而行。讵意甲所往者福州，非汉口也。既至，甲先上岸，访寻回舟，告乙妻曰：“尊夫殊大误事，渠于半月前已往天津购货，约至岁杪可回，尔我只得暂住此待之。”遂赁屋南台居焉。寓中挑以微词，入以游语，竟与之私。一住年余，乙妻问夫何日可至，则百端支吾，乙妻渐知其诈，而孤身异乡，绝无一人可告语，含忍而已。甲妻自甲去后，屡得乙信，信中未及其妻到否之事，心甚疑之，因托人至香港探问。其人固乡愚，适数月前有船至汉口，中途被溺者，遽以为甲所乘，即是舟也，回告甲妻。甲妻素荡，本不能独守空床，既得恶耗，遂琵琶别抱矣。乙以家中久无消息，颇不可解，适西国友人令其往福州索银，将便道归里。偶至南台，作狭邪游，忽于车中见倚门一妇，貌类其妻。回盼数回，神状举止皆酷肖，心疑焉。因命舆人暂停，遂于其左右觅一小茶寮，啜茗问：“邻左系何处人？”答以自粤中来。未久，旋睹一人携物入门，审视之，甲也。心知有异，乃唤集数友，入门诘问。则甲知事露，已从后门逸去。乙妻自房出见，悲喜愧交集，直诉其故。乙备询颠末，知妻误堕术中，非其罪也，连呼恨恨。以甲为非人，控官究追，而甲已远矣。

　　外史氏曰：余尝谓，文人之无行有甚于负贩者，以其积虑之精密也。然入其室而不见其妻，甲之谋人，正甲之为己谋耳。孰谓报施之或爽哉！

○　三编
　　序
　　曩尊闻阁以搜遗书之故，印《萤窗异草》行于世。嗣知原帙不止此数，手录流传，兵燹仓皇中失其十之七，而庋者珍如拱璧。赏其行文之诡异而不暇求备，阅者憾焉。爰搜其遗，又得若干卷。以前集厘而为四，因复剖其半。先以二集付手民，而缕馨仙史为之序。三集印成，适余过，尊闻阁主人问序于余。余惟是书之大慨，缕仙言之，梅鹤山人又先缕仙言之，且其记载之体例，文章之格律，分之为三，而合之则一，又胡庸乎费辞哉？然余以为文章者，根性情而出者也。至不获著书立说，论议古今，策画时事，而抒写抑郁之气，成小说家言，则其性情大抵忧思多而欢乐少，愁苦常而忻愉暂。积其忧思愁苦，以寓言十九，而行文之时又不欲直写怨愤，必借径于风华绮丽之词。是其经营于楮墨间者，固非若伸纸疾书之所为矣。故历一生之岁月，以有著述，乘著述之余闲，以成异史，其书每不可多得。而是编乃裒集众多，至不获割爱，将与留仙之志异，随园之神怪，滦阳槐西之著录，后先颉颃，则其他著作直等身耳。使披阅者必卒读其书，尽帙而后快。是非穷目力于数日之间，亦几几爱不忍释矣。故订而为三，以便读者。即谓为尊闻阁主之雅意，可也。光绪丁丑孟夏之月，山阴悟痴生识于沪江贾游小寓。

○　卷一
　　唐城隍
