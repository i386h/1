<!-- { "loadSidebar": true } -->
　　部郎索公，家有厮养儿，善琵琶，尤工歌曲。每遇宴集，辄使奏技，僚友莫不称妙。咸厚赉之，以故富甲于侪辈。年逾二旬，犹未授室，未免觖望于主人。庚午春，公家将祭扫。茔在阜成门外，距郭犹十数里，先期一日，使某偕一老成人前往治具。出都时天已旁午，二人且行且语，所言多臧获事。路过半，见道旁小肆，趋入共酌。酒未及酣，闻户外语曰：“六三哥，许时不晤，何竟不一顾弟也？”盖某之乳名，公家内外皆呼之者。某亟出视之，则同署某公之弃仆梁姓者。某素与之契，乃挽入同饮。老成者艴然，色甚不怿。某亦弗顾，相对浮白，良久无行意。老成人起谓某曰：“恐误主事，予先行，子姑徐徐。”某恃主宠，听其自去。笑谓梁曰；“梁二哥近来依傍阿谁？何褴褛不如昨也？”梁摇腕止之曰：“颇有奇遇，此地尚不可言。”某坚叩之，梁又曰：“俟罄此樽，前途当悉以告。”某遂不再问。欢饮将醉始出肆，交挽而行。某又曰：“梁二哥有言，此时盍以语我。”梁曰：“然。言诚有之。试问若如许大，曾识人道否？”某腆然答曰：“不须语此，令人愤懑欲死。”梁曰：“犹未室耶？予之新主人，贾姓女也，孀居而美。服役者多取少年郎，意盖有所为。若能随我一谒，当有好消息耳！”某不之信，乃谩应之曰：“有是理哉？主虽美，非奴仆可调者。”梁曰：“子姑偕往，当知余言不谬。”某欲验其言，欣然随之。乃由歧路曲折而前，日暮犹未抵其家，某曰：“子误我事，归必受谴，可若何？”梁笑曰：“居此不复，渠又若之何？”又行二里许，至一宅第，重垣列屋，气象壮丽，则已漏下二鼓矣。梁曰：“已至主家，予先入，子且少待。”乃去。某视之，门庭修整，而阒其无人，心窃讶焉。良久，梁始出，谓某曰：“主者相召，须以礼见。”某颔之，遂同入，纡回历数门，始达主室。巨屋五楹，帘垂烛暗，惟闻琵琶声。某素耽此，方将侧耳，梁命拜之，内亦停拨。某俯伏阃外，梁入而禀白。复有顷，帘内嘤咛曰：“渠肯为我服役，亦甚善。但虑野性未驯，可令居西廊，候心安方可执事。”梁诺而出，即引某之衣曰：“从余去，主人留汝矣。”某思匍匐檐前，仅得片语，且严厉若役仆婢，心实不甘，不得已而起从梁行。至西侧一室，梁推扉与之入，其中黑暗如漆，都无所见。惟以手抚之，床榻温软，似有衾褥。某不悦，因诘梁曰：“若言好消息，今入活地狱矣。请引我归。”梁笑曰：“若何暴躁如是？请即安寝，好事固在后也。”言讫，竟阖其扉而去。某不能耐，视门尚虚掩，潜出，将思夜遁行。及主者之居，忽闻人语曰：“娘子肤如凝脂，虽不著寸缕，究亦莫染纤尘。”主者大笑曰：“予实不惯被服，然终日若此，不免厌见生人。”言已，鼓掌大笑曰：“裸衣国故不足道也。”某骇其语，穴窗窥之，灯明如昼，见一丽人白身立室内，腻肌如雪，妖脸若桃，纤乳酥胸，麝脐粉股，历历可辨，心乃大动，而欲入无门。旋见媪婢二人侍妇就寝。某痴立移时，遂无去志。勉强归室，暗中扪其卧具，皆以缯纩制成，绝不类寒素家物。惝恍久之，且思妇貌不置。平明即起，梁复来。问慰毕，乃曰：“家食难安。”径引之出就近村沽酒市肉，饔飧皆具，直至昏暝方归，仍宿于其室。如是者数日，某终疑讶，故晏起，而究不见旭光。及与梁出，则赤驭半天矣。心不自安，又向梁求去。梁曰：“子勿匆遽，昨已白之主人，今夕当不再虚度也。”至夜，主者果令梁传命某至，仍谒于帘外，内温语谓之曰：“闻君有妙技，今夕少暇，可为予一弹。”某敬诺。梁乃设矮座于檐下，授以琵琶。某觉其器鲜泽异常，心甚喜，转弦按指，竭生平之能事，而内终寂然不见称赏。甫一阕，梁传语曰：“主人谓技若止此，无足奇。尚有佳音，可以一奏。”某因停腕发声，微闻帘内叹息，似觉称善。连歌数曲，内有欢笑声，遽命卷帘，烛光射于槛外。某微睨之，婢媪夹侍，皆衣裳楚楚，帷中坐者身无寸缕，如前夕所窥者。因大骇，窃疑其非人，而妇已命某入，且赐坐，觌面之间，绝无羞态。某于烛影之下，睹此皓皓之白，不觉动情，欲令再歌，则强弩之末矣！妇笑而起，顾谓众曰：“是儿固得陇望蜀。双目灼灼，几令予置身无地。”遽命移烛，携某就枕，众皆嬉笑而散。某解衣而就妇，其软若绵，其腻如脂，狂荡不可名状。遂以为生平之奇遇，而不暇计及乎其他。及晓，梁来引某厅外饮食，率以为常。妇亦善琵琶，尽以其技授某。然某自与妇狎，形神日耗，渐欲避之。无如柔曼当前，见猎心喜，不数旬，容若槁木矣。一日又与梁出，就肆中朝食。饭毕，见壁上琵琶，取而拨之。梁方力止其操缦，早有数人突入曰：“逋逃者乃在此耶！”某惊视之，则皆公家价，奉命缉捕者也。喧嚣间，梁已失所在。众拥某行，某力请少缓，将索梁同往见公。众中有一人诟之曰：“汝病狂耶？梁自见摈于某公，出居都外，为人傭作，不数月呕血而亡。今将三稔，若转轮亦已匍匐矣。汝犹藉渠为汝分谤耶？”某乃愕然，具以实告。众亦讶其憔悴，因随某往踪迹。至则茂草荒烟，丛冢累累，绝无宅舍。某大惊，诣左近访之，有土人笑曰：“此殆前村贾家女也。”众诘其状，答曰：“贾前巨富，生女貌甚美，酷好弦缦，尤善琵琶。及笄，与里中少年私。其父闻而怒，乘寝掩执之，少年逾窗而遁。女乞全尸，遂裸而纳之于棺，生瘗于此。时母恫之，阴以琵琶殉葬。殁已五年余，田间卧者，犹时闻弹丝声。若所遇得毋是此耶？”众乃信某言。又询梁姓，土人尚能识其冢，指而示之曰：“白杨树下一抔土，是即梁二哥矣。”众因笑谓某曰：“六三不当谢冰上人耶？”乃哗然拥之，归告主人。索公前询老成人，已料其有异，及见某，稔知遇鬼，不复加责。后某病数月，危而后痊。遂赎其券，出家于正觉寺中，法名普通。辄皛缕为人道之，闻者咸惊异焉。

　　外史氏曰：女以情死，死后复仍其故辙，当不啻徐娘老去焉。余疑此特逃奴之饰语耳，来必诚有是事也。如果有之，洵所谓牡丹花下死，作鬼亦风流。夜台无父捉奸，此女正快活不少。


○　桃花女子
　　平阳郑生，得扶鸾之术于其友，休咎多奇中。同袍有疑事，咸取决焉。其人年仅二旬，美如冠玉，且风雅能诗，暇辄与仙人倡和。虽无所判，亦盘桓竟日，仙始退。乙卯春仲，同人咸有志于秋闱，生亦以鹗荐为望，因集于城西某观中，悬乩召仙，以卜其售否。甫焚其符，悬毫即动，大书曰：“妾，桃花女子也。郎君近时安乐否？”生素未睹此号，与众友皆愕然。乩又自动，续书一绝曰：“儿家旧住桃花岸，君子曾匀柳叶眉。蝶不寻香香觅蝶，晓风残月负多时。”众以其语不庄，咸劝生速退之。生年少情痴，竟涉冥想，且爱其诗句，强以考事相叩。其乩飚疾如风，又成七律一首曰：“些儿心事为情苗，故解星珰下碧霄。绿绮抱来谁与拨，红笺叠就或重烧。胡麻自是羞相问，灵鹊非关懒作桥。前日眉峰今浅淡，因郎蹙损待郎描。”众览诗大惊，生亦有惧色。乩又书曰：“诸君在此，儿女子情事不便缅陈。且科名非吾所司，请即退。”书讫，微闻麝兰气，乩遂不动。友中有知几者，规生曰：“兄不可再为此矣！此邪妖也，魔且将至。避之或可，迎之必不免。”乃撤其坛，不再令生请，众亦默然各散。生至家，虽涉疑忌，而心窃艳之，以为奇遇。翌日，复设坛私召之。乩又动，则素所邀致之鹤仙，即纯阳所驭者也。即叩以女子踪迹，仙书二十字于柈，即告退。其文曰：“安不居官好，一了便烦恼。丑者半不知，人去他来了。”意似劝隐，而实寓“女子鬼也”四字谜矣。生迷不悟，反谓仙为戏己，或者功名不显之谶耳。明日又专召女子，且祝曰：“桃花大仙如不鄙弃鲰生，请即践前约。”乩动，果复降。叩以不来之故，书曰：“昨为飞琼姊邀去茗战，实无暇。不然，中心藏之，又谁能忘之耶？”生与之酬和，句皆柔媚，能荡人心目。更多情词勾挑，直陈自荐之意。生遂为所惑，坦然不以为虞。至暮始去，犹恋恋不舍，生亦忽忽如有所失。自是无日不召，无召不来，并无烦促驾之符矣。生托言藏修，足不出户，客至亦不遑晋接，昼惟与乩相对。一夕又卜，夜召之，女亦至，生意盖有所为也。径戏诘其姿容，女答以诗曰：“花作温柔玉作肌，笔尖早已涤胭脂。郎君漫问奴颜色，初放夭桃嫩柳丝。”生读之神魂飞越，顿忘其仙，贸然戏之曰：“昔曾许我画眉，迄今未窥半面，岂张京兆能向空中着笔耶？”女不致辩，又裁一律曰：“久待霜毫画，非关妾闭门。雾中花自有，泥畔絮犹存。欲种合欢树，终须杜宇魂。何时轻似叶，飞上苧罗村。”生将细询，乩已悄然。不二日，生病怔忡，絮絮如与人语，而实无所见也。然虽不再召仙，而床头枕畔时有新诗，家人窃观之，字画研丽，迥非生之手笔。其诗颇多，不甚记忆，录其最足消魂者有：“红豆抛残思欲碎，青梅剖破意徒酸。”“闲书情字原非恨，欲佩萱花又不忘。”“依稀似梦含羞觉，仿佛如君带笑迎。”裙边豆蔻春空结，眉上葳蕤锁不开。”“翠带近来慵自解，银缸何日倩郎吹。”凡十数联，皆绮语醉心蚀魄。盖生不死，女之笔亦不辍也。生友闻其疾，咸来问视，皆力诤其谬。生虽默默不答，心则恍惚若寤。友去，生病少瘥，阖门交庆。诘朝盥濯，忽于匜器中见一律，则又女之诗也。其词曰：“归去来兮胡不归，春风春夜掩双扉。香添帐底芙蓉艳，暖入波心鸂鶒肥。自有暮云压玉枕，何须朝露恋荷衣。温柔乡与蓬山近，莫把蓬山咫尺违。”生得诗惘然者终日，疾复剧，遂以不起。浃旬竟卒。时去召乩之日，不过蓂荚两放也。死后见梦于其友曰：“女居重泉而绐我以仙境，未免大言夸人。然相得甚欢，亦殊无所苦。幸语我家，勿以余为念。”友惊寤，转告其家人，莫不骇异，究不知女子为何代人。其诗草至今犹在，晋人亦或见之。

　　外史氏曰：乩不必真灵，而其灵者亦未必为真仙。故凡召而辄来者，大率在鬼与仙之间而已。何则？仙必不屑至，鬼又不能至，于是灵鬼独为之。但世人习此者甚多，而生竟以之贾祸，岂心之未克自正耶？抑亦真有夙缘耶？昔余内弟亦好为此，然即世之所谓托乩，非其真也。诗皆请者代为捉刀。后向余言，召乩之时，依稀若有神助，下笔数十言，挥洒立就，其间亦多有验者。意者冥冥中，果有操纵者乎？第恐为鬼为妖，则耗人精魄，为祸不浅矣！因弃其术，不再召。由此观之，余弟达人哉！而世之耽耽于此者，其亦未见夫前车耳！


