<!-- { "loadSidebar": true } -->
　　于成璧，沈阳人。少时从其兄商于他省，壮岁将归授室，其兄付以千金，嘱曰：“于路多花柳，慎勿浪费，速归故乡，洞房花烛伊迩矣。”成璧果有心于狭邪，虽诺之，而实若罔闻。辞兄径行，途次已所费无算。将抵蓟门，秣驹镇市，因内急独出大解。一望田禾，郁葱畅茂，时值夏耘之际，行陌无隙地，乃就其垄而遗焉。便讫带犹未束，俄一物突起于前，状如小豕而长毫，奔逸而去。成璧以为异，遂逐之。其物由曲径而驰，绝不反顾。成璧足力不能及，约半里而止，物亦失其所在。将返故道，忽见二丽人珊珊碎步，自微行而来。一衣茜红裳绿衫，翠钿金翘，貌甚妖冶；一则荆钗裙布，雅淡修洁，而容光尤照映左右。窃疑一主一婢，未敢询也。成璧素性耽此，遂踯躅田畔，不能行。二女且行且语，至成璧逐物处，贫女忽四顾而言曰：“姊昨约桑中人实在于此，今竟不见，须知渠非尾生之流。”富女微笑不答，徐曰：“若勿饶舌。适从远处望，一似小不才鼠窜道左，丑态毕露。想又为过客所窘，言之殊令人赧然。”贫女大笑，亟摇纤腕止之曰：“不可说，追奔者尚在，闻此益令姊无处置身。”语次渐近成璧前，皆以横波流盼，良久始徐徐过之。径甚偪仄，成璧虽侧身避路，而娇香流溢，鼻尖领略已多，纵非荡子，亦情不禁矣。二女又回眸匿笑，毫不作羞涩态，愈令人魂销。美人既去，成璧犹木立不移。其御候久不至，踪迹之，见其如呆，不禁窃笑。促之归，将以启行，成璧曰：“予身适不快，即此栖息，明日行，当无不可。”御人以非止宿之时，颇有违言，再四强之而后可，遂近觅村店小住。成璧不饮亦不食，惟孑身徘徊于垄畔，冀其复遇，而竟杳无其踪。日将西下，俄见富女独来，惊喜曰：“佳人至矣。”忽闻禾秆簌簌然，有一男子乌衣玄冠，侏儒短小，自茂密中直前拥女曰：“午以为期，日之夕矣，得无怨我负约乎？”女似不悦，以袖挥之曰：“予不我思，岂无他士？谁复念汝薄幸也！”其人笑曰：“子勿大言夸人，目前故无可褰裳者。”女即指成璧而目之曰：“彼人是哉！狂童之狂也且。”其人闻女言，掉头一视，即骇然曰：“咄咄！何逼人至是！”意甚仓皇，遽入禾中，竟不见，成璧亦无所疑。女以翠袂招之，遂举趾相就。女先行，亦入丛禾，成璧尾之入，则别一天地。重楼复阁，画栋雕檐，非复绿蓐争茂者矣。怪而询之，女笑曰：“君但得佳处栖身，何必问堂构之所自哉？”于是展锦裀于绣榻，设鸳枕于翠衾，解衣为欢。肌柔态媚，成璧虽数过狭邪，曾不若是荡而逸也。事阕，女诘之曰：“君以何业而过此？妾观玉貌，非仅牵车服贾者。”成璧因告以归乡之故。女曰：“婚有人乎？抑择而后娶也？”成璧曰：“尚无所聘，归始谋之。”女又笑曰：“归即善谋，不过头蓬葆面黧黑者，乌足当君伉俪耶？诚能予我千金，当为君致一美妇。君囊中能足此数否？”成璧喜甚，亟叩以伊谁。答曰：“即向之女伴也。不幸早寡，孑然无依，里中恶少又数数窘之。倘得侍奉巾栉，不第渠免斯饥，即妾亦无所萦系已。”成璧心既失主，遂不较价轩轾，惟默计所携虽少，然货去衣装，不难如数，因径以首颔之。且曰：“予与卿好合方新，乃不为己谋，而反引他人，得无以此相餂乎？”女曰：“不然。妾性荡，不能困守闺中，恒多外遇。又不能为君作家，君亦安所用之？渠果相从，妾亦得以娅姻往来，依然有此一线。第不以其新而弃我故，则幸耳。”语已，促之使起曰：“旁观者不无怒目。君且归，能为妾留二日，则好事可谐。”成璧起而整衣，举目四望，屋宇一空。不惟衾枕俱为乌有，即所立之地，亦只町畦间，乃大骇。女早不知所往。心知其为妖异，而少年贪色，不以为虞。归途日已瞑，瞥见土人张弓持械，如有所追逐者。迫视之，则一牝狐，毛深黑，颠踬于丛莽间，猎犬群咋，势甚危急。心悯焉，乘众未至，取石投犬。犬少却，狐乃得遁，初不知其即贫女也。及猎者追及，成璧已去，遥闻众语曰：“此畜初来甚驯，屡将获之，奈何复遁耶？”成璧窃笑，亦不为意。归邸鼾然熟寐，翌日仍托疾不行。食余又往候之，富女果先在，喜曰：“君信人也。钟情如此，又复直谅不疑，予妹所适得人矣。”因询以金，遽减二百之数。成璧大悦，约以次日交纳，女许之。成璧欲与为好，女辞曰：“姑留精力以待来者，勿使人言我狂荡也。”竟不顾而去。成璧返寓，倾囊只得大半，盖已耗去什之三四。不得已而售其货，皆贱其值以与人。不足，又典衣物，幸地介通衢，受者颇众。拮据一日夜，数始能敷，然已囊空如洗矣。御人本雇倩来者，早已得值，亦不问其理乱。成璧以多金难携，罄身往候，伫俟有顷，富女果偕贫女俱至，其衣饰犹荆布也。及见成璧，玉容微頳，似有内愧者。成璧以为娇羞，不之异。富女遂使之交拜，且谑曰：“佳儿佳妇，归家善事高堂。予羸老矣，不堪任受谤詈也。”三人皆大笑。富女别无所言，吃吃自去。成璧将呼止，令取其金，贫女始出言曰：“郎虑金不生翼也？归而视之，床头之物已尽矣。”成璧犹未能遽信，扶女同归。女笑曰：“叔兮伯兮，驾予与行，今日之谓也。”及至邮亭，尚未向晦，然他人举莫能见女。成璧径入室，启视橐金，封识如故，其中则空空矣，乃信女言，亦绝不惊异。置酒共女合欢。女善谐谑，每一言，成璧辄笑不能仰。旅中人闻之，咸谓其患癫疾。饮至漏下，成璧微叩其由，女似嗫嚅不肯言，惟笑曰：“君召客而不具餐，岂以妾为不能知味乎？试告君，我辈非鬼子母，即鸠盘茶，君既畏之，何弗远之？”语竟鼓掌，成璧亦为之粲然。遂相携而起，罗襦偷解，画烛羞吹，乐固可想。侵晨同起，女谓成璧曰：“君橐中谅无余资，此去犹近千里，何以跋涉长途？且妾纤纤弱质，亦不任风土之劳。妾不如自归，君可脱然无累，君其许之乎？”成璧犹以为戏，佯听其行。女搴帘而出，遂无影响。成璧不胜张皇，再往候之，富女亦不复见，懊丧而归。御人已悬车数日，不能复留，不得已而就道。资用乏绝，行色困顿，遂不敢再为豪举。兼程至家，其母已为订某氏女，则其兄预有家邮故也。其女新自关中来，貌绝美，奁具又丰，主婚者乃女之伯姊，约已定矣。成璧闻而喜，然以浪掷多金，母与嫂皆不悦，不欲速竣其事。延至岁终，其兄又有信至，兼寄百金，始为成礼。比入青庐，新妇之貌宛然熟识，盖即旅邸遇者，乃大惊，叩之，始自陈曰：“妾姊妹皆狐也，彼居燕南，妾家陇右。偶诣渠处游戏，蒙君垂顾，不觉动心。又耻自献之羞，借彼先容，幸侍君子，望勿以异类见拒。”成璧愕然，始悟前此诡异，果狐所为，向特堕其术中而不省耳。因诘曰：“既结同心，何竟潜逋？”答曰：“妾虑以不经骇君乡里，故不敢与君偕行。今日显然婚嫁，莫起群疑，不可永以为好乎？”又诘曰：“何为昔朴而今华？”答曰：“凡狐之供具，皆以术摄取于人间，故丰俭因乎其地。妾曩者修道终南，居甚荒野，前此藉君福力，始能润色如斯。所余者犹在箧中，姊故一介不取也。”成璧不以为然，女遽起自启其牣，白金充簏其中。验之，果夙昔之物，乃大悦。女因谓曰：“为此数百金，遂虚我半载欢好。妾初见君，知为重色轻财，道路挥霍，归家必遭憎恶，将来亦无以营生。乃与姊合谋，暂出君囊，存于妾笥，今日始得为君有。”言已以钥付之曰：“敬以完赵，善自经营，兄嫂岂可长恃哉？”成璧闻而感悟，称谢不置，亦自述其道途艰窘状，不胜怨艾。是夕欢倍于昔。明展出见，亲族皆惊为画图中人。女善持家，成璧亦由是醇谨，以前金私营市肆，获利不资，富几与兄埒。富女不时来视妹，亦间与成璧叙阔。女后连举二男，忽辞成璧欲还陇中。坚留之，腼然曰：“妾等与人居，皆以采纳自益，故寿永而道可成。自与君遇，姊之意初欲以妾为饵，窃君之英华，兼以钓君之货贿，非有心为姻好也。适值妾厄于韩卢，赖君驱斥，妾因铭刻不忘，曲成燕婉。今在此数岁，两索皆雄，虽可以报君，而妾之前修尽弃。将归山存养，不可复留，万勿以妾为念。”言讫，富女至，相偕以返，遂不复来。成璧始悟所救之狐，即其室中人。由此戒杀，亦不言娶，后竟以希寿终。

　　外史氏曰：狐亦有无盐，异矣！而此则狐中之徐吾也，乃借穴壁之光，竟成横金之妇。以狐之黠，奈何碌碌因人耶？及观奢俭因地之语，始知富者，亦借润于入耳，独贫狐也欤哉？狐其小者也。

○　卷三
　　绿绮
