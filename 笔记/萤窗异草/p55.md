<!-- { "loadSidebar": true } -->
　　时有跛叟，精医术，应手如神，所活者难更仆数。生二子，甲已授室，乙尚孑然。叟卒，甲纳妇言，逐其弟，不与同居，乙怒控之于官。甲之岳家又巨族，为之苞苴，官竟不直乙，斥为傲弟，笞之十数。乙愈不能平，夜挟白刃，将往杀兄而兼屠其嫂。行及闾侧，见其父策杖而来，厉声呵之曰：“畜产意欲何为？岂丈夫竟不克自立耶？汝父幸有薄积，汝等乃阋墙至此，倘无立锥，若又将如何？”乙见父大恸，哭拜于地，呜咽不能言。叟抚其背曰：“儿勿悲。西去数百里，有翠微娘子者，曾受我再生之恩。汝往依之，当不止于温饱也。”言已不见。乙乃挥泪而归，不再做拚生之想。明日即襆被而行，亦不往辞兄嫂，即兄嫂亦不意其有所之。乙行数日，询之人，咸不识翠微娘子为谁。乙亦自谓父诳己，天下必无是人，遂止于旅邸，不复前。然已资斧告竭，进退维谷矣。正仓皇间，闻旅人相语曰：“明夕宿处，当有剧可观，盍遄行。”因盛称其声容，洋洋盈耳。乙时方抱闷，顿思一往，以畅郁怀。乃复早旦启行，跋涉又将百里。及至其处，天尚未暝，亦不谋所栖止，先往观焉。适演《千金记》，霸王挥戈，韩侯命将，场上几无隙地。而钲鼓雷鸣，敖曹聒耳，颇可泄人幽郁。乙鹄立众中，看至终场。甫思往觅邮亭，忽一人揖而语之曰：“郎非跛翁之子乎？翠微娘子固命予相俟久矣！”乙大喜，实出望外。视其人，青衣矮帽，状若仆人。亦不暇细询，惟诘曰：“娘子安在？予实奉老父命敬来晋谒者。”其人亦大悦，请与偕行。由村后约行半里许，别有巨宅，闬闳高峻，栋宇巍峨。门外立健卒十余，皆披坚执锐，环立森严。又有小卤簿，幢幡杂色，云軿攒花，咸云娘子将往赴盛会。乙遂震竦不敢前，其人先入禀白。有顷复出，遽拜伏不起，谢曰：“娘子未有明命，我辈小人擅行侪伍礼，冒渎尊严，恕之幸甚。”乙愕然，罔知所措，姑颔之。其人又跪白曰：“娘子适将他往，乘舆已驾，不能因佳客弗行。请暂居别馆，即进晚餐。娘子去当亟返也。”遂导乙入门。曲折至一院，华屋严整，围以崇垣。其中灯火之辉煌，铺陈之富丽，非巨家莫能有。内设一绳床，锦裀累寸。其人延乙坐，乙觉足下温软，不类砖石。俯视之，则以氍毹饰地，五色灿然，益惊诧不已。未几，车马喧嚣，辘辘远听，娘子已出游矣。乙坐未久，即有妖鬟十数，咸来叩参，而前之接引者，遂亦辞出。比及进食，侍婢益伙，且作乐于阶下，箫管悠扬，不知何曲。席前燃巨烛，每供一馔，婢辄报其名，为数甚多，备极珍错之品。乙至此反若无下箸处，在己亦不觉莞然。乃乙少从天戒，不善饮，略进一盫，即已微醺，遂命饭，食之。至饱，甫起离席，闻群婢哗曰：“娘子归矣！”又许时，有人来邀客曰：“娘子请相见。”乙从之行，由院落而东，曲廊宛转，花径萦回，良久始达内第。皆烛燃纱笼，而光明如昼，第中一花一木，无不瞭如观掌。己而深入闺阁，益更气象，香雾空濛，灯光辉映。巨室五楹，遍垂绣幌，其阶以美石为之。朱阑旋绕，两庑尽挂珠灯，可以鉴人眉目。乙未入，娘子早逆于帘外，嘤咛而言曰：“前承阿翁不弃，以宝钗为聘，许主盬蘩。妾守此盟已久，而君竟未辱临，几令妾有白头之叹。今幸惠然肯来，愿无废阿翁成命。”乙茫然，都不解为何语。惟凝睇，娘子美如画图，冠五凤之冠，衣七宝之衣，装束一如仙子。且云翁意，吻合叟言，遂唯唯升阶，径入其室。呆立四望，铺设俱新，而光华奇异，举不能识其物。中楹设沉香小榻，娘子逊乙对坐，又谢曰：“适为本境诸官长以妙部见召，猝遇郎至，又不获辞，是以未即抠迎，亵慢之愆，谅亦鉴原。”乙复唯唯，莫措一词，侍儿皆掩口窃笑。居无何，自外传报曰：“土谷诸神咸集堂上，候见新贵人。”乙始大骇，娘子乃起曰：“君勿惊疑，妾因相礼无人，特语诸公，愿来相助。此皆翁之友执，君当以礼谒见。”即命诸婢中一齿长者曰：“汝引郎去，薰沐更衣，少习揖逊之节。予出前庭陪侍众宾，少顷即来相请。”婢领诺，导乙入屏后。转折至一室，排闼而入，香气蒸腾，兰汤馥郁。婢侍乙解衣，见其私，不禁胡卢曰：“乡间人果具雄材，但何不雅之甚？”乙亦为之失笑。浴竟，婢进衣履，皆华美异常。乙著之如负芒刺，久而始安。婢又引至内堂，俾乙习礼，口授而身示之。至再至三，然后步之促者微缓，腰之劲者稍柔，婢抚掌曰：“此亦可谓风流佳婿矣！”于是群婢观者皆笑不能仰。仪节既娴，漏下三鼓，娘子已命人速之数四，众婢乃簇乙出。厅事以上，红烛高烧，乙亦不遑谛视。娘子命与众宾相晤，其衣冠亦类时人，绝无所谓簪绅袍笏者。凡四人，娘子一一指示，一司农，一田祖，其二则社神山神也。众神少致款曲，即请乙与娘子并立，细乐迭奏，交拜成礼。宾即造退，娘子亦不款留，惟送至檐际曰：“暮夜不恭，诘朝再当申谢。”宾既尽去，娘子始偕乙入至向者相见之室。东侧一楹，早已肆筵相候。乙觉深邃胜前，而华缛尤准名状。帐以鲛绡，席以蜀锦。衾褥之香软，兰桂之氤氲，实属人间天上焉。少饮卺卮，婢即撤去，娘子忽娇羞无主。乙强之入帷，缓松绣带，既已云低，及解里裳，不禁玉软，乃匆匆先入衾内，乙亦去衣就枕。方将好合，俄闻群婢大噪曰：“妖将入室。”一时啼声、号声、哀哭声、乞命声纷沓嘈杂，由远而近。乙大惊，将起奔逸，既不忍舍此丽姿，娘子又牢握其臂，战战无片言。乙不得已，白身负之而走。娘子始呼曰：“左之！”乙遂趋左。娘子又曰：“右之！”乙更趋右。幸室中皆有门户，湾环而出。至一园，别设双扉，乙启之出，则菁葱遍野，对面似有冈峦。娘子犹曰：“行！行！”乙乃力负娘子，升彼大阜而后止。回望第中，赤焰烛天，且格斗之声遥闻数里。娘子垂涕曰：“妮子辈皆为我死矣！”乙惊定，始诘其由。答曰：“妾非生人，实本省城隍之第三女也。父生时曾任贵邑，阖家病疫，而妾尤危笃，赖阿翁投以良剂，得以全活。此德亦时铭肺腑。及父升任某处，经过大江，遭水厄，舟覆俱溺。上帝念忠直，且殁于王事，俾得为神。而妾又以生前好道，邂逅一女冠，授以伏狐诸术，因承父命，镇抚此方，使群妖不得逞。妾之俾御，皆狐也。其所供具，亦狐为妾致之，今竟为妖所据，情实不甘。”乙又询曰：“妖何为者？独不畏子乎？”答曰：“是亦一狐，无怪乎君子相诮也。此妖盘踞山谷，千有余龄，道根深重。妾至此，群小慑伏，而渠独强项，且大言欲求予父，附为婚姻。妾闻而益怒，治之以法，尚未帖然。适尊翁过北，以宝钗为君纳聘，言君不日当来。妾感生死之恩，顿忘忌讳，驰白父母，预治喜筵。不意此妖乃抵隙而来，大肆猖獗。然亦行当歼灭矣。”乙因询以己父之所在，娘子曰：“阿翁为某邑社神，前已赴任，无须思念。”语未已，忽闻空中言曰：“阿父知姊遭盗劫，业已委员擒治之。但阿姊既堕欲界，不合为神，可与郎同返乡井，创立家室，无负跛翁之雅。”语竟，有一袭凭虚掷下，且笑曰：“无衣无褐，何以卒岁？予不耐与裸裎者相对，亦从此逝矣。”乙大怖，叩之娘子，则其妹玉华小姑也。娘子因笑曰：“为郎絮絮聒人，浑忘却两无寸缕。今为妹见，异日相遭当惭赧死。”遂启袭出衣，分著之。天方昧爽，娘子谓乙曰：“去之！此地已无片瓦，不足相依，请与郎归故土。”乃把袂欲行。乙虽得妇：而悼其失家，并虑己之无家，勉从之行。未数武，娘子曰：“足力有几，恐来能达，非代步不可。”指顾田间，已有双卫奔突而出，控坐俱全。娘子命乙共乘之，其驰如风，转瞬且数百里，而邑门在望矣。乙甚骇然。及至外郭，娘子止之曰：“此地不城不村，尽可卜居，无须前。”因弃骑相与胥宇。路侧有一家屋，为雨坏，人尽他徙。娘子曰：“可矣。”入视之，却席地幕天，唯四壁岿然屹立，乙不觉大噱。娘子正色曰：“是可栖也。候吾婢来，固居然轮奂矣。”乃强乙售驴于市，得数金以供朝炊。比及乙归，其室倏改观。虽无昔之壮丽，亦修洁非故，乙乃悦。入则果有二婢，侍于娘子之侧，第皆缟衣綦巾，无复向之妖艳。询以往事，同对曰：“妖已殄灭，我辈不舍娘子，故跟寻至此。余人仍居故宅，幸无恙。”乙遂与娘子对食，笑语欢然。及夜定情，则床帐卧具，崭然新制，亦不解其从来。晨起，娘子语乙，使觅屋主，以百金易其产。屋主乐从，娘子乃鸠工建木，营造一新，凡匝月而就。然梓匠虽司其事，而结构之奇，落成之速，举莫能测其由。娘子出入无异恒人，始亦荆钗裙布，与乙指画于其间，人视之，故一田家少妇也。洎乎第宅已成，则深居邃处，美食华衣，仆婢以百计，食指日繁，而既不求田，又不问舍，乃取之而裕如，即乙亦窃神之。初甲知乙返，且闻其娶于外乡，与妇皆笑之。既而闻其置产，乃以为奇。数月阖邑喧传，咸称巨富，遂且信且疑。谋之于妇，因假馈问之名，使婢往探之。婢去竟日始归，告其主曰：“奉命往侦二娘子，比至其门，阍者禁不许入。乃白主人姓字，阍者恍然曰：‘主人之兄是也。’令婢子少候，往返再三，始得入。其屋宇之华，什倍于我，役使之众，亦什倍于我。入见，二娘子方坐一榻，用绿帕引白雪盠儿，闲戏于红裀之上。见婢子即笑曰：‘阿姆亦太费心，远迢迢使将若来，殆思窥我夫妇也。’婢子固再拜，敬陈主人意，二娘子乃不复言。婢子窃窥玉貌，邑中实少其俦，而衣饰之艳，又目所未睹。忽失声曰：‘阿叔大好福，竟得偶天上人。若娶于桑梓，曾何有耶？’二娘子色似甚喜，因留婢子饮食。其肴馔之精美，举不识为何物。饭讫，叔自外来，迥非昔比。其容阔绰而丰美，其衣轻软而光华。从者皆小童，其年约十三四，鲜衣秀容，及至中门，俱散去。叔见婢子，若不相识，婢子乃亟起拜见。二娘又从旁语之，叔哂曰：‘兄富翁，嫂贵家，何劳惠顾于我？昔者数椽之屋，既不我容，今日盘飧之馈胡为见赐？岂谓苏季子终于贫贱耶？请即璧还，无劳驱斥。’言之色甚怒。二娘子止之曰：‘君勿尔尔！若论兄嫂之前情，理宜请绝，但阿翁之像在焉。君为人子，既婚而未告父母；妾为人妇，既嫁而未谒舅姑；此心不免歉然。方将随君庙见，以全大礼，今竟杜绝往来，能不令九泉心恫乎？’叔乃默然，其色亦少解。以婢子观之，亦如我家伉俪焉。叔始笑谓婢子曰：‘视余家所有者，较之兄嫂为何如？’婢子因极口赞羡，叔亦大悦，其留婢子盘桓，乃得遍览其居处。屋宇百余，有园亭足以娱目。至暮又赐酒食，始令婢子归。临行叔语曰：‘为告兄嫂，三日后当率新妇以往也。’”婢既缕缕述之，甲与妇皆惊异，意其必来，乃遍邀戚族，张乐设饮。至日拱伺于门外，俄见骏马香车，倡随而至，男妇从者数十人。及门，娘子降舆先入，见者皆诧以为异，目为神仙。乙见兄，弃乘拜谒，甲不觉惭然，把手偕行。乙遂与妇参谒遗象。乙顿触心事，大痛无声，良久，始哭而起。娘子又参诸尊长，具贽见之仪，珠绣凡十余箧。又别馈兄嫂，甲与妇赧容受之。事已，娘子即告乙曰：“新妇素娇贵，不耐烦剧，愿先归去。”乙即听之。甲妇亦挽留不住，登车而去。乙亦不再流连，杯卮弗沾，辞别遗象，与妇俱返。因而里党之众，皆不直甲，议论汹汹，夫妇几置身无地。乙归，娘子即言曰：“今日之举，足慰阿翁之心，而吐郎君之气矣。然世人少见多怪，群疑满腹，妾与君不可复居于此。异日可致兄嫂来，以此区区者畀之。妾请与君遨游六合，效陶朱之事，君以为何如？”乙亦欣然愿从，遂折柬邀甲及其妇。果偕来，乙亦治具相款。酒酣，乙起曰：“新妇实仙人，不愿久居尘浊，弟将从之远游。敢以此中之所有，为兄嫂寿，幸勿固辞。”甲与妇遂愕然，因坚留之。乙遽出白刃，长尺许，掷地有声，慨然曰：“微父之慈，此刃已饱兄嫂之血。”因娓娓详言，悉其颠末。甲与妇俱惴惴不能出声。娘子即谓乙曰：“装束矣！”乙乃长笑与娘子同出，从以向者二婢，共四骑，南向而驰，不知所往。甲视其所居，虽无金贝，而仓箱之富，服物之华，犹不下千镒，遂徙而处之。乙之藏获，咸归于甲。及生子不肖，专务游荡，夫妇俱怄气而死。子遂售其宅于人，仍复业医，家以粗给。人以为跛翁之遗泽，犹未泯焉耳！
