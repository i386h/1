<!-- { "loadSidebar": true } -->
　　国初辽东有无赖子，其名曰程黑二。勇力绝伦，矫捷善跃，尝升百尺竿上，疾若猿猴。然藉此而为盗，罕有能御之者。里中素封，不堪其扰，因严为之备。黑二闻而自计曰：“予藉此为业，聚辄散去，所存无几。且年近三旬，妻子俱无，此生半为虚掷。今又见防于人，何能郁郁复居此？”于是罄其所有，分俵于所识穷乏，一竿一囊，萧然远引。濒行，向诸富家辞曰：“向之窃者，皆我也。今将他往，不再扰君清睡矣，幸毋以予为念。”遂发。人既异之，且喜其远去，可以高枕无虞，咸置酒相庆。黑二仓卒出门，罔知所适。窃思京师富庶，且广大，可以藏身，遂由东而西。道途资斧，皆取给于竿，无少乏。一日，行及山谷，野旷无人，日已暝，无所栖止。黑二素习宵行，亦漠不为意。跋履夜半，忽见谷中有高第，颇宏壮，有似巨家。因自语曰：“沿途类丐，殊亦不堪，胡不借润道旁，以壮行色？”乃揭竿疾趋，至则鸟革翚飞，屋以百计，较之故乡之富者，犹过之。益大喜，倚竿于垣，攀援而上。窥之，灯火半明，犹有未寝者，此则其宅后也。黑二见无行人，方越逾，又因路不能稔，伏暗中静伺。良久，癷闻有人低语曰：“参横斗转，银汉将斜，夜深矣，那人多弗来？”又二人曰：“果尔，则兰姑真侥幸，但恐不免耳。”语毕而笑。及近觇之，则二小鬟出自夹弄，吃吃而去。黑二知有侧门，迹之果得其处。因潜启双扉，入则花气袭鼻，竹声聒耳，恍惚似有佳境。中屋三楹，绣帘半揭，烛光直射于阶除。心怯无敢前，仍伏于墙角。须臾，有人如好女，出自房中，倚栊而叹曰：“可人期不至，专结恶姻缘。”已而低曰：“今夕倘再来，予弗能生矣。”言讫以袂掩面，状若凄楚不胜者。黑二莫解其指，亦不甚关心。俄有物疾如飞鸟，自簷而下，及地顿化为人。状貌雄伟，怪音如盋，笑而谓女曰：“勿作望夫石，予已贲然来思矣。”遽拥之入室，女似畏缩不前。其人径推背以入，户遂阖。黑二知为妖，将穷其异，悄即窗下，聆之，闻其人笑曰：“汝勿怖，今宵固王良造父驾轻车而就熟路也。”又闻女曰：“荜门湫隘，究不足以容车，可奈何？”其人又曰：“姑尝试之，汝固强而后可者。”未几，闻女作呻楚声曰：“妾已不堪，愿留其半。”其人恚曰：“前夕已令人不满，今仍作态耶？”女似哀恳再四。无何，娇啼恻恻，惨不可闻。黑二义激于中，顿忘己身实盗，大呼曰：“何物忤奴，苦人闺媛，当以老拳毙之。”语未及终，旋闻室中惊诧曰：“其声甚勇，予不敢当，盍去诸。”黑二方排闼，物已拔关欲奔，击之中目，戛然长鸣。视之，修耳伟躯，宛然一卫，早超屋而逝。黑二踊跃从之，倏不见。仍复缘栋而下，则女已整衣迎候矣。直前谢曰：“弱质葳蕤，突遭强暴，非君则命尽于今夕，将何以酬？”黑二始悟己为梁上人，即亦无惧色，竟从女入闺。灯下视之，花貌幽妍，丰姿妖冶，实为目所未睹。而余泪盈眶，啼痕界粉，固甚可怜人也。因诘其见辱之由，俯而不答。徐曰：“此诚夙孽，愧不可言。”黑二笑曰：“阻子欢会，得毋怨我鲁莽？虽然免子于厄，予亦不能不望报。”女腼然曰：“残柳良不足攀，然果不见鄙弃，亦愿藉此以酬高厚。”黑二又笑曰：“予固不较此，但恐吾子曾经沧海难为水耳。”于是挽以欢好。女始告黑二曰：“君勿见疑，家皆狐也。妾小字胜兰，随父母居此谷中，将近百年。兹有长鸣侯者，驴也，见妾美，强委禽焉。父母慑其威，勉从之。甫一夕，妾已狼狈矣。今蒙君救，恩戴二天，倘不见憎异类，愿侍终身。”黑二故饶胆力，且喜得美妇，殊无所惧。惟诘曰：“狐独畏灞桥所跨者耶？”答曰：“不然，此聂隐娘之黑卫，非邯郸道上者比也。其主为剑仙，能百步取人首级，我辈尤畏之，故不敢与之抗。”黑二骇曰：“若然，则我亦甚危。”女曰：“无虑也。君前生即空空儿，与聂师同列剑仙，断不加害。不然，怪亦绝有力，使非有所震惊，何至闻声遁哉？”枕畔喁喁，倏已达旦，女先起往白其父母。有顷，男妇罗拜盈屋，遂为黑二易新衣，张乐治筵，欢然合卺。女知黑二为穿窬，劝使改业，入武食饷。常乘一骑回岳家，独往独来，人莫能测。逾年，女生一子，长面如驴，黑二欲刃之，女不忍，力劝乃止。黑二后以军功擢把总，以酒罢官，遂返谷中不出。

　　外史氏曰：狐性之淫，非此兽中之缪毐，不足以破之。惜乎，黔驴无技，又为黑二所夺。向使长鸣侯得志，彼天下之被狐蛊者，亦当举酒称贺，如黑二去乡时矣。奈何一喝披靡，令胜兰得婿快意耶！


○　拾翠
