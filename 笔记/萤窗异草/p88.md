<!-- { "loadSidebar": true } -->
　　宁波袁太守，故明之循吏也。有二客昆季，长曰钟鼒，次曰钟鼐，举司衙务，人皆以大小钟别之。方公为某县令，大钟即从公。及公历任丞牧，小钟适来省兄，见其醇谨，亦留之。公任之如左右手，两人事公以忠，待人以礼，苞苴不行于冷面，关说莫移其刚肠。公虽未以宾礼待之，而置腹推心，不啻骨肉，僚友咸庆公得人。时郡中有疑狱，久而不决，公将揭宰而不忍，因谋之于大钟。对曰：“土人攻苦十年，始克出宰百里。某令非无才者，但事属暖昧，仓卒难明。请公予鼒旬日限，或可以白。”公知其侠且才，笑而许之。大钟故多髭，虑人识之，乃截须拔眉，衣敝衣，乘昏出署，变姓名为人佣。未及期，果得其奸状。盖邑有豪家，素习强横。以其居近清溪，托言凿池，引水入囿，凡奴仆及佃人有不适意者，辄生而纳之沟中。既毙而后弃之溪内，急流迅下，瞬息数十里，人因莫测其致死之由，毙者且不一人矣。一日，主私美婢，主妻见而怒。乘主外出，挞之无算，亦如其法淹毙之，遽投诸清流。邑人见尸，投首于宰。宰验之有伤，无敢判为自溺。且系外乡人，绝无尸亲，因榜于通衢，而行路皆知。于是前所受害诸家，咸疑死者之不明，群起赴诉。又不知婢出豪家，莫敢指为怨府，豪益自得，所为愈暴，而狱更经年不决。幸大钟见及于此，出署即投豪家，以金赂其左右，为之先容，使为粪除之隶。暇与豪家群儿戏，诱之使言，遂如犀烛，并悉婢之姓氏由来。遁归告公，公以他事命役驰召婢家。既至，躬亲听讼。婢之冤雪，众之死遂可类推，豪因尽伏其罪。案定，公以功归宰。宰得无患，深感大钟之德，馈以百金，义不受。乃自大钟以此案外出，小钟代纪其事。署中人深嫉其宠，思以中伤，遂伪为私书渎陈公，许有重赇。乘公将出，遽然投之于小钟，盖冀公见而讯之，使之无从置喙也。讵小钟少年持重，见公出，辄以献之。公果一览而笑曰：“此跖之妄思污惠也。”既而熟睹其名，若不释然，则其牍尾所署者，为某县大尹。公素薄其人，因疑其有所干求，强以赂请，一时微有怒容。小钟见公色动，谓公疑己，遂亦不敢有言。及公退休，即长跪力辞，请以他人更易。公乃笑而曳之曰：“若勿尔尔，予之所惑者非在若。某贪滥素著，今竟以不义之物妄思尝试耶？”小钟始悟公意，复跪白曰：“鬼蜮之奸既已难逃洞鉴，岂能污鼐者，独不能污宰乎？盍以宰之禀牍比而观之，当悉其非出一手矣！”公如其言，验之信然，更思穷治其事。小钟又力求寝息，惟曰：“隽不疑且不自辩，公乃代为辩之，是益树鼐之敌也。”公解其意，遂不问及。大钟返署，公乃专任两人，而郡中大治。如是者数年，而祸作。初公以久任不迁，颇怀观望。时值政在严氏，父子擅权，黜陟在其掌握。适浙西某令以卓荐入都，公之故吏，实严氏之私人也，过郡谒公，公见之。语次，颇以瓜期为慊，令即以夤缘说公，谓得万金，可以谋迁一秩。公时已热中，将欲曲从，而大钟已侧闻其论，不胜勃然。及令出，即面叱之曰：“诱吾主与不义者，汝也。东楼夫子，走肉行尸，若辈恃此冰山，赤日一出，势将压覆。何更思煽惑正人耶？”令闻言大惭，抑亦无如之何，抱恨而去。大钟既斥某令，又与弟力诤于公，公始悔，遂不致饩于令。令亦无颜再谒，扬帆北上，而心并衔公。至京，藉严力竟登乌台。闲与世蕃述此言，世蕃大恚，致书浙抚，以阴事劾公，奉诏解京，并逮大钟兄弟。阖署仓皇，罔知所措，惟大钟笑曰：“予已预知有此祸。然使吾公钟椒山之后，不致人目为严党，不亦荣乎？”因与小钟谋曰：“今使吾两人与公同入虎阱，固足以报公。但吾公老矣，而夫人年少，两地皆需人，不可以徒蹈汤火，竟置大事于不问也。”遂乘缇骑未来，悄然夜出，不知所往。公觅之不得，既已切齿痛心，而上而僚佐，下而吏卒，亦莫不发指。至于署以内之唾其负恩，郡以外之詈其卖主，又复难更仆数矣。公因俯首就逮，囚服赴京。夫人亦幽于任所，奇惨深痛，莫可形容。公至，锦衣毒加拷掠，亦不俟其诬服，辄以狱上。公论弃市，妻子流徙，敕下胥如吏议。幸值大醮，公得缓死须臾，而夫人早已签名远配矣！惟时大钟兄弟虑人侦获，匿迹山谷间。数日，大钟谓弟曰：“公事灭裂，予职其咎。向特留此身，以为外援，非可埋首不出也。今日之事与弟分任之，其可乎？”小钟曰：“诺。”因请其良策。大钟曰：“公之靳重者在身命，而其次即在嗣续。吾将北行，以图全吾公。而夫人势将南去，实所隐忧。倘公幸脱天牢，而不能复圆鸾镜，其如之何？”小钟即慨然曰：“此实重务，弟不敏，敢请当之。’大钟不语，惟熟视小钟，色似愀然。小钟疑而询之，则曰：“非兄疑弟，夫人少艾，而吾弟又在青年。倘成不世之勋，反抱不白之怨，弟亦何辜！吾将往从夫人，而公之事非吾莫办，是以不禁僝僽。”盖袁公久亡原配，夫人以闺嫒新续鸾胶，是时仅廿二三耳。小钟闻兄言及此，意亦踌躇。良久，忽忿然作色，诘兄曰：“父母与公孰重？”答曰：“父母生我，公固不啻生我也。”又诘曰：“公与身孰重？”答曰：“身有重轻，于公则身亦可轻也。”小钟乃崛然起，自拔佩刀，且以手捋其衣曰：“弟常涉猎传记，窃见豫让聂政，皆能以身报主。彼非无父母也，况弟幸有兄在，父母血食可以无斩。今请以此报公矣！”于是自捋其裩，以左手执势，以右手举刀，尽力割下。义激而力猛，血出如泉，小钟早昏绝于地。大钟悲且喜，急掬土为之按捺，且祝曰：“天不殄吾公祀，则吾弟可生。否则从此逝矣！”言未绝，小钟已呻吟复苏。语大钟曰：“适见一白衣人，以柳枝醮水，遍洒吾身。意者其观音大士乎？”因视其私处，既已结痂，亦绝无痛楚。遂自起同兄顶礼，大钟始授以策。且曰：“公之狱若成，势不能庇妻子，夫人将遣戍，计时亦启行。弟自北而南，即得遭之于途。后事好为之，兄固不烦多嘱也。”遂分其囊橐，分袂遄征，绝无恋恋之容，其义烈概可想见。小钟已留髭，至此皆自落，缉者既未易辨识，况某令之意在钟，而严氏之怒独在袁，公既身陷大辟，法网遂亦少疏，小钟因得径行无惧。直抵黔楚之交，始闻袁公之产已籍没，眷属解配，不日可止荆南，遂佣于传舍以俟之。夫人惟随一妪，果于旬日颠沛而来。暮宿逆旅，适与小钟遇，幸解者数人饮于外肆，乘间进谒，哭拜于地。夫人故不识，惟妪尚识之，而讶其无髭。小钟一一缅诉，并请从行。夫人疑而固辞，妪重其义，代言于夫人，请自验之。遂与小钟如侧室，去衣一视，痂犹未脱，妪为之太息。亟白于夫人，亦为感动。始与小钟谋，以重金啖差，谓是母家，因有远行遣来服役者。差因受公僚友托，莫之敢拒，遂许以偕行，然犹仅司外事也。及抵配所，未三日，妪因暮年重染烟瘴，以疾亡。居惟斗室，四无垣墙，小钟露宿于外。夫人怜之曰：“汝犹婢也，何妨共此室处？”小钟初犹力辞，乃昼出入山斫薪，至夜复重冒风雨，渐不能堪，始肯入。然必夫人先卧，而后以束草置地，枕藉而眠。且事夫人如母，下气柔声，承颜顺志，惴惴焉惟恐少拂其意。于时夫人幸有余资，衣食粗给，无虞匮乏。无何而岁饥，岁饥则盗起，滇南六诏以次称兵，居民遂不能安枕。小钟白于夫人，将徙以避之。未及而寇来，人咸奔窜。夫人素娇弱，弗能举趾，小钟乃负之以行。北走崇山，日百余里，足踵尽裂。夜宿空室中，夫人安寝，小钟虑有不肖，持挺徼巡，目不交睫者浃旬。幸获乐土，小钟乃伐竹营室，草创数椽，奉夫人而居之。夫人悯其劳，呼使同榻，则辞曰：“形躯虽异，然在上下之义犹不可废。”明日之县，具言避寇僦居之故，盖恐袁公幸生，或有赦来，无从侦访故也。乃自此夫人之所携既荡，小钟又无敢远出，惟有昼织蒲，夜捆屦，以供饔眐。抑且涤釜炊食，一切自任。夫人倘助之，即跪而谢曰：“有鼐在而主母尸饔，不免罪戾。”究不使夫人劳。居近三年，只如一日。夫人得小钟侍养，虽甚念公，幸犹安佚。惟公自抵京师，棘圜深锢，桎梏缠身，而且百忧煎其中，四肢伤于外，汹汹传播，不日即明正典刑，亦既心灰气绝矣。忽一日，狱吏来视公，引与密语曰：“某公主使人传语，谓君与粉侯为中表之戚，嘱余善视君，幸自宽慰。”公茫然无以应。徐诘粉侯姓氏，狱吏乃自耳而白之，则亦实无瓜葛。然处急难之时，遂伪应曰：“是诚葭莩，初不意犹念及予也。”狱吏大悦，重与公为礼。因曰：“此地秽污，不足以处。”遂命隶粪除一室，盛其铺陈，状若上宾之馆，移公而居之。至夕狱吏又来，具酒馔饷公，因与对饮。微酣，复屏人语公曰：“君之事似有可为。公主欲为君乞恩，而碍于严老。昨已浼朝天宫法师，为上言星象不吉，宜缓刑狱。其人实上所亲信，已敕法司，各加复勘矣。”公心窃喜，亦姑颔之。阅数日，狱吏复来报公，则公主已嘱法司，令将公罪末减。且某侍御有忤严府，严府顿疑其言，故稍稍忘情于公。惟原参甚重，宽典难于遽邀，缓留诏狱，再当徐图。今已定议白严相，严相无词，法司且往覆公主。吏因此为公贺，公益弛然于心。然自徙居以来，日恒有人以酒食馈，亦不言其所自。公问之，则以狱吏对，公乃深德狱吏，遂成莫逆交。迨事局既定，又有人以成衣进公，长短直如身度，公颇讶之。由是鲜衣美食，逍遥狱邸，虽不克拨云睹日，亦已身逸心安。囹圄数年，而严氏忽栋折榱崩。籍其家，得所与浙抚各书，始悟公冤，以原秩出诸狱中，既已五阅寒暑矣。乃公甫出狱，即有人乘坚策肥，舁一舆迎公，且直前俯伏，持公足而号泣。公视之，其人虽眇一目，跛一足，而形状宛然，实大钟也。公在昔从未斥其名，今值盛怒，因叱之曰：“鼒，尔犹来见予乎？”泣而对曰：“此地不敢禀白，请公至鼒家再当上告。”公时无所归，勉从之，而犹怅恨不已。初不知回天之力，举皆出自大钟也。盖大钟有内兄，服役于公主府中，历有年所，其妻又代主乳哺，积有勤劳，公主故厚遇之。夫妇每盛称二钟才智，公主以府事废弛，每恨不得二钟，而为之代纪。其内兄曾以书召之，二钟因从公久，不忍舍之遽去。此其本末，大钟已历历在胸，故当日毅然北行，实有所恃也。比至途中，深虑人识，乃以灰瞽一目，石损一足，亦已备尝奇苦。及至府中，见其内兄，又仿秦庭之痛，涕泣通宵，勺水不入于口。其内兄乃命妻白主，悉公冤状，并述二钟自残之苦。公主素重其能，且怜其义，遂许为经画。大钟始肯为主用，所有诸务一切井然，益蒙公主宠任。公主本世宗胞姊，少而寡，晚年以郡主晋封。世宗素敦手足，公主遂乘间用事，朝绅多出其门。大钟假主威力，营谋斡旋半由己出，公主亦知之不问，故得出公于陷阱，公故无由得知。迨至其家，大钟正位再拜，始泣诉其原委。公由悟生感，亦持之大恸。继视其屋宇，都类素封。大钟久无室，公主以侍儿赉之，孪生二子，是年已周岁矣。大钟张筵贺公，公感主德，欲往谢。大钟曰：“祁奚不见叔向，叔向独可见祁奚乎？”公乃止。钟又言弟事，久已奉夫人南行，迄今鱼雁隔绝，尚犹未遑存问。公闻小钟自阉，倍甚感激，而意中犹未遽信。大钟又以致仕劝公，公从其说，遂以病状赴部，竟得冠带锦旋。公之事既已年湮，虽奉还产之诏，所偿者百不及一。大钟以千金命人为公治第，更以数百镒润公行色。临行送公河干，跪而言曰：“分宜从公，再效犬马。但为公事，主之恩，尚有未酬，今请暂留为借臣。抑更有请者，鼒之弟形体既残，筋力亦瘁，愿公放之北还。渠已不克诞育，鼒以一子嗣之，绕膝牵裙，庶可以少慰其意。”言已，哭不能仰。公诺之，感触心事，益更流涕不止。盖公年六旬，因值多难，尚未诞有令嗣也。挥泪扬帆，至家，夫人虽经遇赦，以路远未至，又数月，始达本籍。小钟先驱入见公，公一睹其形状，面媪声雌，俨然宦监，始信大钟非谬言。心乃大动，返迎而拜之曰：“袁氏倘有嗣，实若钟氏之赐也。”小钟亦泥首辞逊。及夫人至，少叙离悰，即极表小钟之忠荩。公更服膺，呼之以弟。小钟究不敢承，尽礼事公。公忆大钟言，为之整装，使其北上。辞曰：“所以历艰险负羁絏以从夫人者，实为公也。以公盛德，必将有后。今夫人已归，鼐请俟公子诞生，少啖汤饼，即自行。”公因听之。期年，夫人举一子。公大悦，名之曰鼐锡，以志小钟之德。欢宴经旬，小钟始束装就道。及至京，见兄，引谒公主。公主知其阉，命为都监，总握邸中事。大钟乃以家授弟，忾然曰：“公之厉阶实启于予，而累弟至于亏体，予又安享妻子之奉，于今数年，弟所未有也。今汝旋返，吾子即若子，叔嫂其共处，教以义方。吾将往从吾公，图报其未尽之德，幸勿我念。”言讫欲行。小钟挽留之，究不肯听，遂往袁公处。公以老友待之，杖履追随，益征相德。惟小钟抚育两男，及长，教以躬耕。诫曰：“慎勿干预人事，汝父与若叔，良可鉴也。”迄今数传子孙，皆以农夫没世焉。
