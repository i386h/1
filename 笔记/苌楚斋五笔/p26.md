<!-- { "loadSidebar": true } -->
　　　　　论孱守斋五年谱 
　　嘉定钱晓征宫詹大昕博极羣书，撰述宏富，疑若可无异议矣。余见其所撰南宋鄱阳洪文惠公适及其弟文敏公迈、山阴陆务观待制游、鄞县王伯厚尚书应麟、明太仓王元美尚书世贞五家年谱，已刊入《潜研堂全集》中。嘉庆八年二月，受业弟子嘉定李□□方伯赓芸，取二洪及陆年谱，刊于嘉兴府署。十二年四月，复增入二王年谱，编为《孱守斋所编年谱五种》，重为刊行，时宫詹已卒矣。目录已录入《再续补汇刊书目》中。声木谨案：宫詹所编五种年谱甚为弇陋，不似他种之博洽，必系当时随意编辑，未及搜罗完备，实未成书。门弟子过珍手泽，为之刊行，可谓不善用其短矣。陆待制年谱于唐氏事一言不及，犹可曰为贤者讳过。然既已为贤者讳过矣，又何必于六十八岁下注云：「是岁偶过禹迹寺南沈氏园。四十年前，尝题小词壁间，今园已易主，刻小阕于石，读之怅然。有『林亭感旧空回首，泉路凭谁说断肠』之句。」又于七十五岁下注云：「春日作《沈园》诗，有『梦断香消四十年』之句。」又于八十一岁下注云：「十二月二日夜，梦游沈氏园亭，有『玉骨久成泉下土，墨痕犹锁壁间尘』之句。」云云。待制全集中，虽有[此]等诗，既为贤者讳过，诚不如一并去之之为得也。 
　　
　　　　　方苞等以执礼致悔 
　　吴江柳子屏茂才以蕃，撰《亡妻黄孺人权厝志铭》中有云：「当是时，内而家室门户之忧，外而干戈寇盗之警，以惴惴不保之日，而重之以艰阨不可堪之境，虽知孺人之疾，又何暇一日稍为之力哉，而孺人亦竟死矣。死之日，吾母哭之恸，余情不自节，亦哭过哀，而实不自知其哀也。昔望溪方氏，为其夫人哀词，谓以执义之过而致悔。方氏严于治礼，其以义抑情固宜，而犹恻然动其事后之感。乃余独以处境之绌，而终之以无穷之悔，不亦重可愧与。」云云。文见《食古斋文录》及其从父莳葊广文兆熏撰《分湖柳氏重修家谱》中。声木谨案：茂才文词旨哀悔，不忍卒读。桐城方望溪侍郎苞，以执礼太过致悔，茂才以境绌致悔，同一致悔，而不讳言其致悔之由，诚君子之用心也。侍郎《望溪文集》中，有《亡妻蔡氏哀词》，琐琐叙述，足以见其致悔之深，而终之以云「甚矣治性与情之难也」之语，亦侍郎读书学道数十年有得之言，始能亲切有味如此，令后人增伉俪之情不少，洵有功世道之文矣。 
　　
　　　　　山东官书局书目 
　　同治□年，湘乡曾文正公国藩，削平粤逆乱后，振兴文教，不遗余力，于江南五省设立官书局，翻刻有用经籍，流播士林。日本□□□□称为文化之最善设施。世人但知江南五省有官书局，而不知山东亦于是时设立山东书局，刊有《御纂孝经》、《御注孝经》、《御纂孝经集注》、《周易本义》、《春秋左传》、《春秋大事表》、《孔氏说经稿》、《孟子要略》、《通鉴纲目》初二三四编、《三迁志》、《名臣言行录》、《越人三不朽筹济编》、《耕田图考》、《荒政辑要》、《蚕桑粹编》、《农政全书》、《明刑管见录》、《制服成诵编》、《洗冤录详议》、《文庙从祀位次考》、《山东考古录》、《读书分年日程》、《小学集注》、《小学韵语》、《人谱》、《教育语》、《经验良方》、《痘疾刍言》、《痘疹定论》、《蒿葊集》、《杨园集》、《汪龙庄遗书》、《胡文忠公集》、《止止堂集》、《古文辨体》诸书。后来板归山东图书馆，其目曾见于第一期年刊。同治十一年，平远丁文诚公宝桢，任山东巡抚时，曾以《十三经读本》发局开雕。当时书板皆藏于尚志堂书院内，惟每经后皆有校勘记，另刊一本附后，体例甚善。至乙丑十二月，□□张□□□□宗昌重为印行，并序云：「教科成编而《六经》微，旁行为书而国文废，国势不张，文化亦靡能自信。致今日废经说倡，惟人是从，良足悲也。反之者又蔑弃儒先传注，糅杂外教，附会新异，张瞽说以便其私，则侮经之祸亦与废经等。今且无暇与废经者辨，而亟欲存经，并无暇与侮经者辨，而亟欲为经存注。抱残守缺，无使散佚于今日，以待后学存中国耳，岂徒与陋儒时髦争是非哉！宗昌莅鲁，饬各学校增课读经，而讲师寥落，寻常读本，坊间已艰于购觅。习尚变而旧籍湮，毁弃且更甚于秦火，失今不图，异日山岩屋壁之藏，容可冀乎！因检图书馆所存前清丁文诚公抚鲁时校刊之《十三经》板，重付楮印，分发各学校，俾师生讲读，有所遵循。书中校正尚鲜脱误，批注悉采通行，取便诵习，俾识途轨。至于经义闳深，传注浩博，汉宋师法具存，清儒考证尤密，好学深思者任自为之，而非可恃此以自画也。清季发捻初平，图书半毁，当局者已汲汲于此。今之事变更亟于前，齐鲁多儒，秦汉之际，诸经赖之以传，孔鲋、伏胜之流风，尚有未沫者乎，盖跂予望之矣。」云云。声木谨案：文诚任鲁抚时，踵江南五省官书局之例，亦创设山东书局，诚为盛事。独惜当时绌于经费，刊印经史甚少，其未能与五省鼎立，或以是故。其刊书目录及《十三经》目录，余已录入《再续补汇刻书目》中。至乙丑十二月，张氏重为印行，发各学校诵读，实为善政。其自序尤为通论，永宜家喻户晓，故备录之。 
　　
　　　　　李家瑞论声调谱 
　　侯官李香苹□□家瑞《停云阁诗话》云：「赵秋谷先生《声调谱》最忌古诗律句，今试从汉魏以后诗考之，如《古诗十九首·西北有高楼篇》云「谁能为此曲，毋乃杞梁妻」，苏武《骨肉缘·枝叶篇》云「鹿鸣思野草，可以喻嘉宾」，《留别妻篇》云「征夫怀远道，起视夜何其」，辛延年《羽林郎篇》云「长袖连理带，广袖合欢裾」，张若虚《春江花月夜篇》云「流波将月去，潮水带星来」，若《木兰词》「万里赴戎机」以下四句，则谐和中节，雅近律体，徐庾以后更不必言，可知古诗当看其气体如何，若篇中浑灏宕逸，虽闲用律句，正所不碍也。」云云。声木谨案：益都赵秋谷宫赞执信撰《声调谱》一卷，篇页至少，原备人举一反三之用，然声调实未易言，隅反者亦不多见。余故见诸书中有言《声调谱》者，钞录其语于《随笔》中，余虽不能诗，或可为他人研索之助耳。 
　　
　　　　　吴伟业临终词 
　　太仓吴梅村祭酒伟业《梅村集》中，有《诗余》一卷，最末为《病中有感调寄贺新郎》，云：「万事催华发。论龚生天年竟夭，高名难没。吾病难将医药治，耿耿胸中热血，待洒向西风残月。剖却心肝今置地，问华陀，解我肠千结。追往事，倍凄咽。　故人慷慨多奇节。为当年沉吟不断，草间偷活。艾炙眉头瓜喷鼻。今日须难决绝。早患苦重来千迭。脱屣妻孥非易事，竟一钱不值何须说。人世事，几完缺。」云云。声木谨案：此词为祭酒绝笔。后人因其语皆悔恨，屡见于记载，成为悔事两朝之故实，但人多载其后段。余因阅《吴梅村先生编年诗集》笺注本，故录之。《编年诗集笺注》十二卷，为太仓程穆衡迓亭原笺，杨学沆匏堂补注。后附《诗余》一卷，为程氏一人所笺。复附《梅村诗话》一卷、《诗词补钞》一卷。后有嘉善戴松门□□光曾跋，中有云：「原集分体，此则编年，一善也。靳氏注应详者多略，此则详简得宜，二善也。靳氏书晚出，且窃取他人语附会之，此笺成于康熙戊午，去梅村时未远，又同里，见闻多确，三善也。」云云。窃谓黎城靳价人太守荣藩撰《吴诗集览》廿卷、《谈薮》一卷，句疏字释，极为精凿，虽小有罅漏，无伤大体，而戴氏谓其且窃取他人语附会之，恐未必然也。绵州李□□观察调元《雨村诗话》云：「黎城靳荣藩菉溪，字价人，有吴梅村诗笺，名《集览》，博引羣书，最为赅核。」云云。余意以观察之言为允。 
　　
　　　　　汤纪尚论两家文 
　　萧山汤□□□□纪尚《书鲁絜非先生文后》云：「余读絜非先生文，喜其称心而言，于空曲交会中，皆天理所融，独得古圣仁贤深微之指，以为非笃于伦理，有中心憯怛之诚者，莫能为也。当是时，建宁朱梅崖以古文擅盛誉，先生往受学，尽得为文义法。嗣又渡江谒姚先生，反复讲论，文益冲夷简易，望而知为德士之言。夫自古善为文者，必有性情独造之境，资其性情所独造，而养之以至正，不使偏且杂，以是知文章之境，极于雄奇万变，而皆有所止，而惟道德之养人为无穷也。自先生以古文教后学，承其业者，有甥陈侍郎用光、族弟进士缤、三子嗣光，而新城遂以古文显。然非建宁桐城诸老相反复切劘，乌能成就卓卓如是乎。予又以叹士苟有志学问之途，无师友渊源而冥心自用，无大小皆不成也。用发斯诣，以审择术。」又《书梅伯言文集后》云：「上元梅伯言先生文体出欧阳，余喜其清夷往复，独深于性情之际，若明清醆酒之涗而成其味焉，不独能载惜翁之流风遗韵也。余录其精美者为一集，而刊削晚年酬酢之作什之玖。呜呼！国朝文至桐城始轨于正，然学者守成法如积矩，末流之失，为支为敝为窳，言之从同同尔。昌黎云：无慕乎速成，无诱于势利。凡文始盛而终衰者，率病是耳。然则学焉而急于求知，世不知而自沮焉，吾知其必无实得矣。」云云。文见《盘薖文甲[集]》。声木谨案：鲁明府、梅郎中学谊，均已见余《桐城文学渊源考》。□□所谓两家文，甚为确凿。其谓自古善为文者，必有性情独造之境，又谓士苟有志于学问之途，无师友渊源而冥心自用，无大小皆不成也云云，尤属探微之论。郎中《柏枧山房集》流行颇广，几于学人皆知有梅郎中矣。明府撰《山木居士集》十二卷、《外集》二卷，附《鲁宾之文钞》一卷、《鲁习之文钞》一卷。虽有道光十一年七月，门人新城陈硕士侍郎用光刊写字本，又十四年孟秋，侍郎福州学院原刊修补本，又己未□□侄曾孙培元排印本，余已分录于《苌楚斋书目》及《宝鉴楼架上书目》中，刊印虽久，流行甚罕，岂真如道州何子贞太史绍基所云，传不传又是一事耶。 
　　
　　　　　王树棻文莫二字意义 
