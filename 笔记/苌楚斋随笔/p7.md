<!-- { "loadSidebar": true } -->
　　朱梅崖《答林育万书》云：「承谕欲作《经史通考》，奇功美志，令人钦羡，但事体浩大，又虞挂漏。窃谓先生天资高妙，才识绝人，正不必于故纸堆中作生活。何如破去依附，自得圣贤之意？立法立言，无不可者。近世人束书不观，故豪杰之士，多以博览相尚，要诸古人，正不尚此。陈彭年、夏竦、高若讷，皆博极羣书，于今曾无一字之传，亦何为哉！」云云。声木谨案：湘乡曾文正公国藩复何廉昉太守栻书云：「尝以为四部之书，浩如烟海，而其中自为之书，有源之水，不过数十部耳。经则《十三经》是已，史则《廿四史》暨《通鉴》是已，子则《五子》暨《管》、《晏》、《韩非》、《淮南》、《吕览》等十余种是已，集则《汉魏六朝百三家》之外，唐宋以来，廿余家而已。此外入子集部书，皆赝作也，皆剿袭也。」云云。钱塘袁简斋明府枚，亦以考证家为述，诗文家为作。两义相较，优劣自见，皆以研究诗文为易传。诗文又以昌黎所云「惟古于词必己出」为职，质言之，即周栎园侍郎亮工所谓诗文莫妙于杜撰。朱梅崖见之，深以为然，自恨其文求为杜撰而不工。亦即曾文正公言为文须自我作古，《六经》皆陈言，不足依傍，况他书哉！李汉序昌黎遗书，亦曰约其旨，则曰教人自为而已。辞必己出，所以自为也。
　　　　　周振业论诗语
　　周振业字右序，号意庭，吴江人。其论诗专主法律，尝手批《高青邱集》，于承接照应处，分晰如牛毛。虽作者之意，未必尽然，一经绳尺，觉无意于法者，其法无不具。深惜所批《青邱集》湮没不传，而其论则甚卓。诗文须有法律，如工人之有弓尺规矩，不可一日离开。若缅规错矩者，自谓可以破除法律，试问法律终能废乎！
　　　　　方孝孺逊志斋集刊本
　　明之方孝孺，死于燕王棣靖难之役，身遭磔死，夷及十族，其忠魂义魄，堪与日月争光，龙逢、比干争烈，震耀万世，自不待言矣。惟诗文实非所长，所撰《逊志斋集》廿四卷、《附录》一卷，固无人诵而习之者。然后人重其忠烈，几于无人不知有方孝孺，无家不藏有《逊志斋集》，忠孝何尝负于人哉！孝孺诗文，当时虽遭成祖禁锢，至宣德后，即稍传于世。天顺癸未，临海赵洪初刊本，仅二百六十七首，是为蜀本。成化庚子，黄文毅孔昭、谢文肃铎搜辑，厘为三十卷，《拾遗》十卷、《附录》一卷，是为邑本。正德庚辰，顾璘守台州，并为廿四卷、《附录》一卷，是为郡本。嘉靖辛酉，王可大守台州，据上三本，复加删补，是为四刻。万历壬子，江南刊本。崇祯辛巳，宁海令张绍谦刊本。康熙戊寅，宁海令俞化鹏刊本。同治癸酉，宁海令孙憙复复据俞本重刊。永乐距近时仅五六百年，以无一人诵习之集而已八易板，其为人所重视如此。集以人重，岂非忠烈之效哉！
　　　　　王士祯七古平仄论
　　益都赵秋谷宫赞执信，撰《谈龙录》一卷、《声调谱》一卷，历诋新城王文简公士祯。宫赞谓古诗不拘平仄，拗体律诗亦不拘平仄，而别有一定之平仄，不可更移。尝求其法于王文简公，文简公密不肯语，乃以古诗、唐诗互相钩稽而得之。因着《声调谱》，备载其说。自此书出，天下翕然宗之无异词。自来言诗者，无有见及于此，即知之，亦未必肯倾筐倒箧，尽告于人。宫赞以此法公之天下，洵属开示涂辙，明指户牖，为后人作指南车。自此以后，诗之法律始谨严，知声调者，可与言诗，不知声调者，不可与言诗，有益于诗学甚伟。乾隆戊申六月，王文简公族孙镜沚允熙，刊有《王文简公七古平仄论》一卷，后有镜沚允熙自跋云：「先堂太高叔祖文简公以诗名海内，七言古体，尤直接杜、韩、苏三家之传。晚岁里居，常与子侄言：『七古抑扬抗坠之妙如近体，有一定平仄，非但别律句已也。会者不必工，不会者殊不足以为诗。』子侄中间有学此体者，公丹铅明悉，不烦言而已无余蕴，非竟作谱，谱亦无庸作也。乃外人得之以成家者，反谓公吝而不传，抑过矣。熙录公七古平仄之论，公之于世，又录公所自为诗以证之，俾知出乎律即入乎古者之说之为甚误也。允熙谨识。」云云。声木谨案：镜沚允熙此跋，颇为王文简公文过。至谓「外人得之以成家者，反谓公吝而不传」，窃恐未必然也。《七古平仄论》虽有刊本，流传颇罕，未见他家著录，故录允熙之跋于此。
　　　　　王韬事迹
　　光绪年间，上海有号天南遯叟王韬字紫铨者，主持申报馆笔政，以报馆为护符，倡言无忌，人多震惊其名而不知其底蕴者。诸暨余铁山□□重耀《铁山文稿》中，有《记天南遯叟逸事》一篇，颇为详尽确实，予节录其语于此：「天南遯叟即长洲诸生王畹，素跅弛，负俗累，益落魄。尝受洪逆千金，上书洪秀全，言规取中原、摧破燕京之计。又上书李秀成，陈攻取上海之策，隐为洪逆大谋主。同治二年，李文忠公鸿章复苏州，幕客有与王畹有旧者，得王畹致李秀成书，毁之以灭迹。三年，曾忠襄公国荃复金陵，又得王畹致洪秀全书，檄苏抚丁雨生中丞日昌擒之。中丞纵之至香港，复为之缓颊。王畹旋上书曾文正公，先陈为洪逆、李逆画策之非，继谢其许以不问之恩。畹遂更名韬，佯狂沪市，出入花丛，好事者居然推为风雅宗主。后于光绪□□年，死于上海。」此事陈子壮明府其元《庸闲斋笔记》亦载之，不如此详。长洲有徐□□茂才□□当时与王畹相识，凡畹所为，茂才亦深知之，并亲见其谢曾文正公一书。予闻之于其族子徐蛰叟广文师，所言皆确实不诬，故参酌余氏原本，而汇记之于此。
　　　　　永乐大典四部
　　《永乐大典》原委，据《四库提要》所载甚详，因摘录于此：「明永乐元年七月奉勅编，二年十一月奏进，赐名《文献大成》，初编为解缙等一百四十七人。既而以所编未备，复命姚广孝等二千一百六十九人重编，于五年十一月奏进，改赐名《永乐大典》。并命复写一部锓木，以七年十月讫工，卒以工费浩繁而罢。后移贮北京宏义阁，当时名文楼。嘉靖四十一年，选礼部儒士程道南等一百人，重录正副两本，高拱、张居正校理，于隆庆初年告成。其正本贮文渊阁，副本贮皇史宬，仍归永乐原本与写本于南京、后经张李之乱，南京两本与皇史宬副本并毁。不知何时。又以文渊阁所藏正本移贮翰林院库，原编二万二千八百七十七卷、目录六十卷，已残阙二千四百廿二卷。」据缪筱珊太史荃孙《艺风堂文集》所载，太史到翰林院时，已只存三百余本，复为同院诸公盗出，陆续售去。其盗书之法：早间入院，带一包袱，包一绵马褂，约如《永乐大典》两本大小。晚间出院，将马褂穿于身上，偷《永乐大典》两本，仍包入包袱内，如早间带来样式。典守者见其早挟一包入，晚复挟一包出，大小如一，不虞其将马褂加穿于身，偷去《永乐大典》两本，包于包袱内而出。久之，《永乐大典》三百余本，又扫地无余。太史并谓：每次偷书，以两本为最合式，恰如绵马褂一件大小，多则为人所易觉。其偷书之法，真极精巧刻毒，不谓竟于翰林院诸公行之。我朝养士数百年，末流乃竟如此！无怪宣统辛亥，殉国难者，屈指可数，廉耻道丧，礼教沦胥久矣。阶之厉者，实夫己氏引用一班鹰犬所致也。
　　　　　桐城文学丛书目录
