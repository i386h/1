<!-- { "loadSidebar": true } -->
　　陆法言著《切韵》，时俗不晓其韵之清浊，皆以法言为吴人而为吴音也。且《唐韵序》云：“隋开皇初，仪同刘臻等八人诣法言论音韵，曰：‘吴楚则多伤轻浅，燕赵则多伤重浊，秦陇则去声为入，梁益则平声似去’”，此盖研穷正声，削去纰缪也，岂独取方言乡音而已哉？洎孙愐等论音韵者二十余家，皆以法言为首出，薛道衡隋朝之硕儒，与法言同时，尝与论音韵，则岂吴越之音而能服四方之名人乎？盖陆氏者，本江南之大姓，时人皆以法言为士龙、士衡之族，此大误也。法言本代北人，世为部落大人，号步陆孤氏。后魏孝文帝改为陆氏，及迁都洛阳，乃下令曰：“从我入洛阳，皆以河南洛阳为望也。”当北朝号四姓，穆、奚、于，皆位极三公，比汉朝金、张、许、史，兼贺、娄、蔚谓之八族。后魏征西将军东平王陆俟生颓、归、骐、驎、馥，皆相继为黄门侍郎。驎孙爽隋中书舍人，生法言、正言，正言隋朝承务郎。 

　　《日重光》、《月重轮》群臣为汉明帝作也。明帝为太子，乐人作歌诗四章，以赞太子之德。一曰《日重光》，二曰《月重轮》，三曰《星重晖》，四曰《海重润》。汉末丧乱，后二章亡。旧说云：天子之德，光明如日，规轮如月，众晖如星，沾润如海，太子皆比德焉，故云重也。（以下六条皆见《古今注》） 

　　《淮南王》，淮南小山之作也。王服食求仙，遍礼方士，遂与八公相携俱亡，莫知所往。小山之徒思恋不已，乃作《淮南王》之曲焉。 

　　《吴趋曲》，吴人以歌其地也。 

　　《平陵东》，翟义门人所作也。王莽杀义，义门人作歌以悲之。 

　　《武溪深》，用马援为征南之所作也。援门生爰寄生善吹笛，援作歌以和之，名曰《武溪深》。其曲曰：“滔滔武溪一何深，鸟飞不度兽不能，临嗟哉武溪多毒淫。” 

　　《箜篌引》，朝鲜津卒霍里子高妻丽玉所作也。子高晨起刺船而棹，有一白首狂人，被发提壶乱河流而渡，其妻随呼，止之不及，遂堕河水死。于是援箜篌而鼓之，作《公无渡河》之曲，声甚凄怆，曲终，自投河而死。霍里子高还，以其声语妻丽玉，玉伤之，乃引箜篌而写其声，闻者莫不堕泪饮泣焉。丽玉以其曲传邻女丽容，名之曰《箜篌引》焉。 

　　《易》曰：“龟为卜，策为筮。”《周礼》云：“玉瓦原三兆皆灼龟之文，如玉瓦原坼裂之文也。”古文卜（音卜）字，象龟支兆之文。卜法云：“大曰兆，旁出文曰支。”支者，如草木有枝叶。俗云“十字不全为卜，”大谬尔。梁川子曰：“卜者，钻龟之声。”卜者攴（普木反）。许慎云：“攴者，小击之音，从卜，下从又。篆文攴字作攴，象右手之形，即是以手击物成声也。”凡子日不卜者，谓龟为玄武之精，玄武水神子，为本王之日，盖不敢钻灼之。或为不筮者，非也。古文申，篆文龟，二皆龟，俱象其形。《大戴礼》云：“甲虫三百六十，神龟为之长。”《说苑》云：“灵龟五色，似金似玉，背阴向阳，上高象天，下平法地。”柳氏《龟经》云；“龟一千二百岁，可卜天地之终始。天子之龟一尺二寸，诸侯之龟八寸，大夫之龟六寸，士之龟四寸，其龟有紫灵者，黄灵者。”《公羊》云：“有青纯者，碧灵者，又千岁青髯者，出于蔡地。有金线者，甲间皆如金线萦络，有千里路端直者，光明通莹，如金玉者。已上皆神龟，卜必有灵。”所以《龟经》云：“欲得知龟圣，但看千里径，欲得知龟神，视骨如白银，欲得龟语质，其色黄如日，欲得龟有灵，其色乃带青。”又龟中有王，其形尤小于常龟。巢莲者，游于叶之上者，得非王乎？其千里路取端直，千里路前上文下彻，第一横文不偏曲者，是为王也。虽千百无一二矣。或为人得之，而众龟悉从焉。得者宝藏之，不可施于钻灼。每卜则置于诸龟间以祝之，而诸龟皆有灵，其腹下竖文，谓之千里路，五行支兆之文，悉以千里路为准也。凡文头上向千里路，下向外者，为金兆也。文头上向外，下向千里路者，为火兆也。竖为木兆，平为土兆，下垂而细者为水兆。夫金兆之长者，为良金坚刚，短者为钻锡柔钝。火兆之长者，为光明炳焕，短者为煨烬台煤。木兆之长者，为舟楫林木，短者为槎枯朽。土兆之长者为山陵墟阜，短者为泥滓尘垢。水兆之长者，为江海淮河，短者为洼涔阴浅。昔楚元君梦人披发而告曰：“予为清江使河伯，渔者豫且得予。”元君乃访豫且，且以白龟五尺献于元君，元君得之，将舍之，卫平请刳之以卜，七十钻无遗策。仲尾曰：“龟能梦于元君，不能避豫且之网。智能七十钻无遗策，不能免刳肠之患。如是者智有所不知，神有所不及也。”《史记》曰：“神龟出江水中。卢江郡岁将生龟尺二寸者二十枚输之大官，以吉日刳取其甲，千岁乃尺二寸也。”筮者，蓍蒿之属。生千岁而生百茎，易以为数，天子之蓍九尺，诸侯之蓍七尺，大夫五尺，士三尺。蓍生满百茎者，其上有云覆之，其下龟守之，将筮于易者，必操其易蓍五十。《易》云：“大衍之数五十，其用四十有九。”衍者，天地之数，所赖者五十也。四十有九，数之极也。其一不用者，以不用为用，盖天地之心也。天地之本者，天地以大静无为为本，其一不用者，乃大静之义。故《复》卦云：“复其见天地之心乎。”王辅嗣注云：“天地虽大，富有万物，雷动风行，运化万变，寂然至无，是为本矣。”分而为二以象两，挂一以象三，才揲之以象四时。四揲之以成其爻。《系辞》云：“成天下之亹亹者，莫大于蓍龟。”古文筮字，盖从竹从巫也。竹者，筮之类。巫者，舞也。舞以降神，谓之巫。巫字象举两袂而舞者也。  
　 
卷下

　　《急就篇》曰：“以竹为书牒，谓之简。”《释名》云：“简者，编也，可编录记事而已。”又曰：“简者，略也，言竹牒之单者，将以简略其事，盖平板之类耳。” 

　　牍者，读也。以尺二寸之木为之。简，又独也，言单独而用也。既可书而读诵，又执以见于尊者，形类今之笏，但不锉其角。荀悦《汉纪》云：“武帝与单于书，以尺一牍，辞曰：‘皇帝敬问单于’，单于报以尺二牍，印封皆大字，辞曰：‘天地所生、日月所置、匈奴大单于敬问汉皇帝’”是也。 

　　笺者，编也。古者书纪其事，以竹木编次而为之，与此笺同义。古文或从前，下作木。又曰：“荐也。谓书其事，皆可荐进于尊者，南朝上太子以笺。 

　　表者，白也，言其情旨表白于外也。《传》曰：“下言于上曰表”。表者，本裳上之衣，表字从毛，下作衣，盖古者以羽皮为焉。《论语》云：“当暑，袗絺綌，必表而出之。”言非私便之服。表者，衣上之衣。今之言表、启者，盖披露于外也。 

　　檄者，告誓之流。《史记注》云：“檄者，皎也，辞理皎然令知我意”，非也。颜师古注《急就篇》曰：“以木为书，长三尺曰檄。檄者，激也，以词旨慷慨发动之意。”又曰：“檄，激也。陈琳檄魏武帝，祖君彦檄隋炀帝，皆此类焉。”《战国策》曰：“张仪檄楚”，而始得名。 

　　诰者，告也，言布告王者之令，使四方闻之。今言告身，受其告令也。 

　　觚者，棱也。学书之牍，或以记事，削木为之。其形或六面，或八面，面面皆可书，以有棱角，遂谓之觚。今或呼小儿学书简为觚木。《文选》又云：“操觚进牍”，《急就篇》云“奇觚与众毕”，皆此义耳。或云：“觚者，笔类”，误也。班固赋曰：“上觚棱而栖金爵”，此乃阙角者也。《文字音义》云：“觚者，酒器，受二升”。《论语注》：“礼器一升曰爵，三升曰觚”，为笔者，误也。 

　　《论衡》曰：“断木为椠。”《释名》曰：“椠者，渐也，板长三尺者也。”可以书纪其事。渐者，言当书渐渐而长也。铅椠者铅黄之用，涂改其字，故谓之铅椠。 

　　程雅问曰：“尧设诽谤之木何也。”答曰：“今之华表木也，以横木交柱头，状若花也。形似桔槔，大路交衢悉施焉。或谓之表木，以表王者纳谏也，亦以表识衢路。秦乃除之，汉始复修焉。今西京谓之交午木。”（按此条见《古今注》） 

　　五明扇，舜作也。舜广开视听，求贤为辅，故作。秦汉公卿士大夫皆得用之，魏晋以后，非乘舆不得用矣。（按此条见《古今注》） 

　　卤者，鼓也。簿者，部也。谓鼓驾成于部伍者也。古文■（音卤）字，象盐田之形，安定有卤县，盖西方之咸地也。卤字与西字，上文同类。蔡邕《独断》云：“卤簿以备大驾”，他不常用。古文■（音西）字，亦有如是作者。 

　　五辂衡上金雀者，朱鸟也，口衔铃钩谓銮，所谓和銮也（按原本脱此五字，据《古今注》校增）。《礼》云：“行前朱雀。”或谓朱鸟者，鸾鸟也，前有鸾鸟，故谓之鸾鸾。口衔铃，故谓之鸾铃。今或为銮，事一而义异也。（按此条见《古今注》） 

　　金斧，黄钺也。三代通制，用之以断斩。今以金斧黄钺为乘舆之饰。武王以黄钺斩纣头，故王者以为戒。大将军出征，特加黄钺者，以铜为之，以黄金涂刃及柄，不得纯金也。得赐黄钺，则斩持节将也。（按此条见《古今注》） 

　　鍠，秦制也，今乘舆诸公王妃主通建焉。（按《古今注》云：秦始皇改铁钺作鍠。） 

　　铁斧，玄钺也。诸公王得建之。太公以玄钺斩妲巳，故妇人以为戒。汉制，诸公亦建玄钺，以太公秉之，助武王断斩，故为诸公之饰焉。（按《古今注》连上金斧为一条，而句亦小异。） 

