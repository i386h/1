<!-- { "loadSidebar": true } -->
　　节者，操也，瑞信也，谓持节必尽人臣之节操耳。又曰：制也，言使臣仗节制置于四方。节之始制，《三礼义宗》曰：“长一尺二寸”，春秋握节而死者，盖此节也。秦汉已还，易之旌幢之形，其制渐长数尺余。出使之臣节，盛于碧油囊，令启路者双持于马上，天子之命节制于阃外也。及高宗改刺史为节度使，汉苏武陷匈奴中十九年，长执汉节，据此岂能长大乎？古文■（音节）字，盖象古之节，有符合之象。印篆文，■字从爪（则绞反）从已印者，信也。爪者，手也，谓执政之所持。古之诸侯，裂地而封，皆佩所封之印，其当代位者，皆传所司之印，则古者持节类于持印。夫守国者用玉节，守都鄙者用角节，使山国者用虎节，使土国者用人节，使泽国者用龙节。门关用符节，货贿用玺节，道路用旌节，此皆节之等制也。《三礼义宗》云：“天子以圭为节，天子大圭尺有二寸，以四镇之山为饰也。”尺二寸者，法十二辰也。上公镇桓圭九寸，侯镇信圭七寸，子镇谷圭五寸，男镇蒲圭五寸，凡诸侯之圭璧，各依其命数大小也。谓之镇者，皆受之于天子，以为瑞信、镇抚国家也。皆谓之命圭者，言皆受命而得，故朝觐宗遇则执焉。夫瑞节者有五种，一曰镇圭，二曰牙璋，三曰谷圭，四曰琬圭，五曰剡圭。郑玄云：邦节者有五种，用之镇圭以镇守邦国，牙璋以起军旅。牙，齿也，是兵之象。谷圭则用和欢聘女也，上饰禾稼之象。琬圭无锋角，象文德也，以治德结好用之。剡圭有锋芒，象伤害、征伐、诛讨也，诸侯使大夫来聘，执以命事，故使为瑞节。凡天子诸侯之使节，尺有二寸，有金节、玉节。玉节为瑞节，行事之时所执，以征召四方者也。金节者，道路所持以为信也。人、龙、虎三节皆以金铸之，使卿大夫聘于诸侯，乃为行道所执之信，则非行事之时瑞节也。故郑玄云：镇圭、玉节、琬圭之徒，但云使者之瑞节，镇圭、琬圭之属是也。二者使节，龙、虎、人形是也。三者符节，旌节、管节是也。夫云道路用旌节，关门用符节，都鄙用管节，皆以竹为之。商由市者，即司市者与符节。古者买符之关，终军弃繻，皆节之类也。 

　　牛亨问：“冕旒以繁露者何？”答曰：“缀玉而下，重如繁露也。”（按此条见《古今注》。“缀玉而下”句《古今注》作“缀珠垂下”） 

　　今人以朱衣为朱绂，乃大误也。夫绂者，必也。韠者，蔽也。郑玄云：太古蔽膝之象，冕服谓之绂，其他谓之韠，皆以韦为之，故曰蔽韠也。《急就篇》云：“禅（音单）衣，蔽膝也。”颜师古注云：“亦谓之襜。《诗》云：‘韍，在膝之服。’”徐广《车服仪制》曰：“古者韍，今之蔽膝也。明堂位曰：有虞氏始服韍，郑云：韍，冕服之蔽，舜始作也。以尊祭服，昔先王食鸟兽之肉，衣其羽皮，而韍字遂从于韦。”韦者，皮也。《春秋正义》云：“战国时以韍非兵饰，乃去之。汉明帝复制韍，用赤皮。魏晋以还，易之以絺纱，韍字遂有从糸者。古文芾（音绂）一从市，象市有连带之形。”《说文》云：“天子朱绂，诸侯赤绂，大夫葱衡，士无绂有恰。”（音夹又音袷）帢合字从市，市或从韦。隶书从巾，非正也。夫缺四角谓之帢合，帢合者合也，言蔽合于两膝之间。韍者，谓于膝前绂以为蔽。然绂既古之祭服，其制度止于皮，蔽膝者也。《玉藻》云：“韠下广二尺，上广一尺，长三尺。”韠者，绂也。今盖于袍上，圆领小袖，本类胡服，即赵武灵王好著胡服是始也。后周武帝始令袍下加襴，北齐主好衣朱衣，娄太后崩，高湛不肯去朱袍衣素服是也。隋朝公卿多好著黄袍。武德四年，制令三品衣紫，五品衣绯，绛衣绿袍，与绂制大相类，明矣。 

　　汉旧制：乘舆黄赤绶四采，黄、赤缥、绀、淳黄，为圭长二丈九尺九寸，五首。诸侯王赤绶四采，赤、黄缥、绀、淳赤，圭长二丈一尺，三百首。太皇太后、皇后皆与乘舆同，长公主天子贵人与诸侯王同。绶者，所加也。诸国贵人相国皆绿绶三采，绿、紫绀、淳绿，圭长二丈一尺，二百四十首。公侯将军紫绶二采，紫白、淳紫，圭长一丈七尺，百八十首。公主封君服紫绶，九卿中二千石二千石青绶，三采，青白、红、淳青，圭长一丈七尺，百二十首。自青绶以上，縌皆长三尺二寸，与绶同采，而首半之。（按此条见《古今注》） 

　　縌者，古珮璲也。佩绶相迎授，故曰縌。紫绶以上，縌绶之间得施玉环止玉玦云。千石六百石黑绶三采，青、赤绀纯青，圭长一丈六尺，八十首。四百石、五百石长同，三百石二百石黄绶一采，淳黄，圭长一丈五尺，六十首。自黑绶以下，縌皆长三尺，与绶同采，而首半之。百石青绀，绶一采。婉转缪织，织长一丈二尺。凡先合单纺为一系，四系为一扶，五扶为一首，五首成一文，文采淳为一圭，首多者系细，首少者系粗，皆广一尺六寸也。汉末丧乱，王佩之法绝而不传。魏侍中王杰识古佩法，始更制焉。（按此条见《古今注》） 

　　孔颖达引《考工记》云：“大圭长三尺，天子服之”，是天子廷长三尺也。许慎云：“圭者，上圆下方，法天地也。公执桓圭九寸，侯执信圭，伯执躬圭，皆七寸。子执谷璧，男执蒲璧，皆五寸。”笏度长短之异，复与今制不同。（《隋书·礼仪志·礼图》云：“笏长二尺有二寸，中博二寸，具杀六分去一。”） 

　　青囊，所以盛印也。奏劾者则以青布囊，盛印于前，示奉王法而行也，非奏劾日，则以青缯为囊，盛印于后也，谓奏劾尚质直，故用布；非奏劾日尚文明，故用缯。自晋朝以来，劾奏之官，专以印居前；非劾奏之官，专以印居后。（按此条见《古今注》） 

　　帢荚，魏武帝所制也。初以军中服之轻便，又作五色帢荚以表方面也。（按此条见《古今注》） 

　　貂蝉，胡服也。貂者，取其有文采而不炳焕，外柔易而内刚劲也。蝉者，取其清虚识变也。在位者有文而不自耀，有武而不示人，清虚自牧，识时而动也。（按此条见《古今注》） 

　　两汉京兆、河南尹及执金吾、司隶校尉，皆使人导引传呼，使行者止、坐者起。四人皆持角弓，违者则射之，有乘高窥瞰者亦射之。魏晋设角弓而不用焉。（按原木并上为一条，据《古今注》改正） 

　　牛亨问曰：“自古有书契已来，便应有笔。世称蒙恬造笔何也？”答曰：“蒙恬始造，即秦笔耳。以枯木为管，鹿毛为柱，羊毛为被，所谓苍毫，非免毫竹管也。” 

　　又问彤管何也？答曰：“彤者，赤漆耳。史官载事故以彤管，用赤心记事也。《诗静女篇》：‘静女其娈，贻我彤管。’” 

　　孙兴公问曰：“世称黄帝炼丹于凿砚山，乃得仙，乘龙上天。群臣援龙须，须坠而生草，曰龙须。有之乎？”答曰：“无也。有龙须草一名缙云草，世人为之妄传。至如今有虎须草，江东亦织以为席，号曰‘西王母席’，可复是西王母乘虎而坠其须也？”（按“牛亨问曰”至此三条，原本并作一条，文复讹错。今据《古今注》校正） 

　　天子赦天下，必竖以鸡，以其有五德。“风雨如晦，鸡鸣不已”，取其告令之象。金者，鸡之饰也。又以鸡属西方金之位《历象》云：“鸡星动即有赦。” 

　　阳燧以铜为之，形如镜，照物则影倒，向日则火生，以艾承之，则得火也。（此条见《古今注》） 

　　魏武帝以玛瑙石为马勒，砗磲为酒碗。（此条见《古今注》） 

　　孙权时名舸为赤马，言如马之走陆也。又以舟名驰马。（此条见《古今注》） 

　　北齐杨愔字遵彦，为吏部尚书。昔尝遭厄履危，一餐之惠，酬答甚厚，性命之雠，赦而不问。及典选，取士多以言貌恩旧，时致谤言。有选人鲁漫汉自言猥贱，独不见识。愔曰：“卿前日在光子思坊，骑秃尾草驴，以方扇障面，见我不下，云何不识？”因调曰：“名以定体，漫汉名不虚。”竟不为选用。今俗以恶于己者，谓“何处见不下驴”，盖始于此也。 

　　侯白字君素，魏郡邺人。始举秀才，隋朝颇见贵重，博闻多知，谐谑辩论，应对不穷，人皆悦之。或买酒馔，求其言论，必启齿发题，解颐而返，所在观之如市，越公甚加礼重。文帝命侍从以备顾问，撰《酒律》、《笑林》，人皆传录。 

　　魏文帝宫人，绝宠者有莫琼树、薛夜来、陈尚衣（按陈字《古今注》作田）、段巧笑四人，日夕在侧。琼树乃制蝉鬓，缥缈如蝉翼，故曰蝉鬓，巧笑始作锦衣彩履，紫粉拂面；尚衣能歌舞；夜来善为衣裳，一时冠绝。（按原本作隋文帝，误，今改正） 

　　顺宗时，南海贡奇女卢眉娘，年十四，能于一尺绡上绣《法华经》七卷，字如粟米，点画分明，细于毛发。又作飞仙，盖以丝一缕分为三缕，染成五采，于掌中结为伞盖五重，中有十洲、三岛、天人、玉女、台殿、麟凤之象，而外列执幢奉节之童，亦不啻千数。其盖阔一丈，秤之无三数两。自煎灵香膏敷之，则纠硬不断。上叹其工，谓之神助。因令止于宫中，每日食胡麻饭二三合。至元和中，宪宗嘉其聪慧，赐金凤以束其腕。眉娘不愿住宫中，度以黄冠，赐号逍遥。及后神迁，香气满室，弟子将葬，举棺觉轻，即撤其盖，惟有偶屦而巳。后入海人往往见乘紫云游于海上，罗浮处士李象先作《卢逍遥传》。（按此条本见《杜阳杂编》，此书更不互载别条，恐《永乐大典》误编入《演义》也，今姑存之） 

　　近代学者著《张虬须传》，颇行于世。乃云隋末丧乱，李靖与张虬须同诣太原寻天子气，及谒见太宗，知是真主。（按此条原本尚有别文，今删去，存此数语） 

　　《六丑图》云：北齐徐之才家贫，割所居门外地以养亲。忽宾客会中，有言“徐六卖却门前地”，之才第六也，卢思道恐辱之才，乃止之曰：“不用道”，时人遂因之，用言成戏，而今酒令名《徐六》者，盖此始也。 

　　乌孙国有青田核，莫测其形，树实之至中国者但得其核耳。得清水，则有酒味出，如醇美好酒。核大如五六升瓠，空之以盛水，俄而成酒。刘章时得二核，集宾客设之，常供二十人饮。一核尽，一核所盛已复中饮。饮尽，随更注水，旋尽成，不可久置，久则苦而不可饮，名曰青田壶。（按此条见《古今注》） 

　　今人以酒巡匝为婪尾。又云：婪，贪也，谓处于座末得酒为贪婪。 

