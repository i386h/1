<!-- { "loadSidebar": true } -->
　　◎玉雕陇西有一雕刻玉人，长三寸许，枕瓮酣卧，肖毕吏部也。玉质莹净，一瓮红如宝石，有人以千金购去。又有一玛瑙杯，旁隐红日，酒注日落，光溶溶如浴然，名“海天落照”。先夫人少时曾见一玉关帝，赤面白身，相传为柴氏之物。王石园家有十二生肖，皆良玉雕琢，中有一马，五色斑斓，随其形饰而雕之，真异宝也。先夫人有一玉器，上下合榫如磨形，或称“同心结”，径围三寸余，腻如浮筠，决非汉以后物。先君没，只存空匣，不知落何人手？可胜叹惜！

　　先曾祖遗一投壶瓶，下镌玉山草堂字，特珍之。

　　◎行文古趣奇特△（一）

　　《管子》卧名利者无生危，言息其名利之心，则无危生之累。若竟云息名利者无生危，便不见古趣矣。

　　△（二）

　　《淮南子》欲｛宀六｝之心忘于中，则饥虎可尾。欲｛宀六｝，言恋其躯也，二字亦奇特。

　　◎引君当道明神宗一日御讲毕，语江陵相：“昨日禁中花盛开，侍母后赏宴甚欢。”盖指生母慈圣也。居正曰：“仁圣太后处多时寂寞。”仁圣，帝嫡母，此为引君当道。

　　◎守业外高祖葛太常公八子，各授宅一所，迄今惟外祖之后尚世守其业。前年厅事几坏，贯一撤而治之，百余年之故物复光，而幼时嬉戏之地，依然如昨，可喜也。后堂稍一因循，遂不支。虽然，祖宗之业，子孙守之不坠，固可庆幸；不得已而腐败摧折，犹愈于转售他人，增彼此之感也。

　　◎周忱与王振周文襄抚吴，吴民百世尸祝。独其与王振周旋，士林病之。然其间有不可不辩者，如振宅新成，公遗以剪绒毡，一切地方事宜，令毋掣肘。公之笼络小人，理或有之，至谓钱御史昕抄没振家，金观音像背有“孝孙周忱拜奉”字样，无论必无是理，即有之，其中岂无委折？愚意公必有大母事佛，公为铸金祈福，其流入振家者？或振侦知，假宫闱旨取去耳。不然，天下宝物何限，而必遗以佛像？且“孝孙”何称，而施之奸阉者，乃在不世出之名臣乎？阮亭不察，遂谓其不惜名节，即有功业，亦不足重，过矣。

　　◎周忱纳言周文襄公初至昆，甫登岸，怒杖一人。广文朱先生冕，叱隶止杖，白公请息怒，至衙门治之。公从之。已，问冕何故？对曰：“宪台下车，瞻观所系，因怒伤人，恐累盛德。”公谢焉。公与先生都无势位在其意中，故能陈纳如此。

　　◎尹直审囚尹直与群僚审囚朝堂，有杀妻拟大辟者，直曰：“人以无子娶妾，遭妻悍，殴死；初恐绝嗣，今顾绝其命耶？世之妒妇长气矣。”此据一面之词耳。既称其妻殴妾至死，不于妾死时控告，擅自杀妻，于法无赦理。若恐妒妇长气，犹不虑宠妾凌妻者之长智乎？尹固劣相，不足道，一时翕然矜释，竟无有驳及此者，何也？

　　◎四子言志章夫子诏四子言志，原在酬知。春风沂水，却是所问非所对，而一片化机流溢，不觉深契圣心，喟然叹与。点固高旷，亦不得以事为薄三子。下节许三子，是此章本义。

　　◎嵇侍中不必仕晋嵇侍中不必仕晋，既仕晋，不可无荡阴之节。读《王褒传》始惬。

　　◎归庄门符归元恭先生元旦书门符，左曰：“福寿。”（注：南台御史大夫）右曰：“平安。”（注：北平都督佥事）又题柱云：“入其室，空空如也；问其人，嚣嚣然曰。”

　　◎徐司寇谦下徐司寇公于乡里甚谦下，有一老诸生过其舆，公短视未及下，随以名帖致意。

　　◎缓急称贷缓急，人之所时有也，而信义不可不讲。尝见有向人称贷者，始未尝不和颜巽语，及期而不索，可以相安于无言；或其人亦有所需，稍一促，则反面谇语，信义之谓何？故有善谐者，谓欲假贷，当先图一像来，以俟他日对照；又曰：“不诺则一怪，谐则千怪。”可谓深识世情者矣。然使其借也，果用于正，其逋也，果绵于力，信虽失，于义不大伤。如之何其没人膏血，供己泥沙用也。

　　◎今无人公言昔瓶庵舅氏尝作开河、摊荒诸说，指陈侃侃，言即不行，亦使长吏知士林犹有公言，今无其人。

　　◎学画患太似麓台先生以画妙天下，一时受业者多极意临摹，惟恐不似，东庄于及门中称高足，公问汝意云何？答曰：“正患其太似耳。”公拍案欣赏曰：“得之矣。”

　　◎杨士奇留意人才杨文贞公士奇，见昆山屈送行诗有佳句，识其名。后昆令罗永年以事诣京谒公，公询及，罗茫无以对。公曰：“士人尚不知耶？”罗惭甚！寻有诏举经明行修士，罗即以屈应。杨公之留意人才不待言，即罗亦可谓善补过者。

　　◎澹归论忠臣功臣澹归禅师上孔定南书，请葬瞿留守稼轩、张监军别山（讳同敞，居正孙），其略曰：“衰国之忠臣，与开国之功臣，皆受命于天，同分砥柱乾坤之任。天下无功臣，则世道不平；天下无忠臣，则人心不正。事虽殊归，道实同源。”其立言最为得体，宜定南之乐从也。师，俗姓金，名堡，崇祯庚辰进士，永明王时任兵科，杖戍后，剃度为僧。

　　◎钱谦益与龚鼎孳虞山与合肥，真兄弟也。其才望同，其官位同，其出处亦同。而柳妓与顾妓，又兄弟也。其所事同，其专宠同，其妖蛊亦同。是夫是妇，总不足当童夫人一笑。

　　◎底深称臀凡物之底深者，皆可称臀，今人用之必笑。《考工记》“氏为量其臀一寸”，言底深一寸也。

　　◎使知天下无弃物曾王父至北庄，偶见一系蹄绳，手洗之，先妣问何用？曰：“以缚豆棚可乎？”已而语人曰：“吾岂一绳之惜哉，新妇初做家，使知天下无弃物耳。”北庄，先君旧居。

　　◎得妙境创新语东坡月黑看湖光，升庵更深看新月，俱于人所不到处得妙境。至以玉塔咏月，以银船咏新月，亦非两公不能创此新语。

　　◎翁吝媳奢南翔有一富翁，甚吝，尝患疟，或谓疟有鬼，盍饲之？翁以三钱取办，盖烟一、酒一、纸一云。已，转剧，人咎其慢鬼。翁曰：“任取命去，不更为汝所卖矣。”有一内亲诣翁，谈次作须烟状，翁悟曰：“近有烟贾偿所负，可供君。”翁入，客从门间窥之，所贮不下数十箱，翁凭高抽一箱，解包撮少许，旋缚如初，以授客，恰一筒耳。既娶媳，谓其妇曰：“吾与若辛苦久，晨当厚奉。”有见其用簿者，特添糕钱各一焉。翁死，子为政，不数月，费万金。子死，妇更豪奢，每出必饰舟舆，多侍从，金珠绮之华，甲于豪贵。见者皆曰：“不有此翁，焉有此媳？”

　　◎蔡林屋誉影蔡林屋善易，自号易洞。尝置大镜南面，遇其著书得意，辄整衣冠向镜拜，誉其影曰：“易洞先生，尔言何妙！吾今拜先生矣。”痴态中亦自饶韵趣。

　　◎喜附贵人外王父莘伍公，于徐司寇公为从甥舅，而外王母又司寇从兄女也；且连楹以居，苟非吉凶大礼，不数往。时有一孝廉之父，喜附贵人，或诣孝廉不值，父必曰“在尚书第”。卒之孝廉亦不常在徐也。

　　◎良人妇人称夫曰“良人”，本《毛诗》。《仪礼》“媵衽良席在东”，则又只称一良字，古文省字如此。

　　◎张桓侯本色张桓侯礼服孟起，义释严颜，俱是大有学问人作用。其书法铭于刁斗，文集传于艺林，风雅又如此。此关、张之所以并称也。不然，明经好学如解州，肯与兄兄而弟弟耶？俗但知其目横矛，写一时勇态，失却大贤本色矣。

　　◎赵常山具大臣器量读《赵常山别传》始末皆具大臣器量，目为虎将，屈哉！

　　◎刘后主刘后主父昭烈而子北地，武侯尽瘁于前，姜伯约、诸葛思远效忠于后；卒误于陈祗、黄皓、谯周诸人，为面缚舆榇之事，辱祖宗而负忠良，犹然以安乐为魏晋寓公，其甚于叔宝之全无心肝者哉！

　　◎谯周谯周既明数学，胡不入山晦迹而与人家国？亡国之罪，浮于黄皓。

　　◎赴省途中甲子秋七月，偕内弟郗选桓重赴省，抵丹阳，舍舟从陆，与桓重行歌互答，杂以邻邻之声，道旁有窃笑者。将近省城，山色甚佳，辄下车却行。

　　◎妙在转字酣卧秦淮寓中，醒来日荧荧上窗矣。郗选指窗谓予曰：“此日影也，又湖光也，映窗而摇曳也，能以一句括之否？”予应声云：“半窗秋日转波纹。”桓重誉予层层俱到，妙在一转字。

　　◎燕子矶夜泊夜泊燕子矶，闻邻舟有吟诗者，酸腔聒耳。桓重谓予，当歌以乱之。遂申喉发调，予吹笛以和，风涛锵激，不复闻邻舟尹哦声矣。

　　◎抛却半生有用工夫廿年制义，抛却半生有用工夫；三黜乡闱，落得九册无名败纸。倪鸿宝先生云：“熊狼之柔绳，何时出力乎？”精气消磨，予亦不能复事帖括矣。甲子冬日，书落卷后。

　　◎时艺文章辛亥之夏，王介亭先生过舍，见予少时时艺，亟赏之，谓循此做去，可冠秋闱。及见近作，拂然曰：“子名心热矣，何乃似丙午以后墨耶？”近来两科，颇忆先生之言，稍规先正，终亦无用。然文章正的，先生自不爽也。

　　◎贪作皇后公孙述将帝蜀，梦人语曰：“八厶子系十二为期。”觉谓其妻曰：“虽贵而祚短，柰何？”妻曰：“朝闻道，夕死可，况十二乎？”二十一史中无贪作皇后如述妻者。梁。朱温妻张后，见朱瑾妻被逼，谓曰：“万一汴州失守，妾亦当如此矣！”有栗栗危惧之思，才见明识。

　　◎士隶往来邑有一跛隶，家甚裕，尝邀一乡宦赏菊，士林犹作诗讽之。迩来胥势益张，宦族日贫，屈节相往来者比比矣。盖始见则怪，久习不异，非独其人恬之，即旁观亦以为固然矣。方奉常云：“士大夫固不可以富贵骄其乡里，亦不得以名器混于市井。”市井且不可，况胥隶乎！

　　◎读阴符经《阴符经》三百言，唐荆川先生叙之，力辟谭兵养生家言，谓圣人垂世之文，精以治身，粗以治天下，五贼之说千条万贯毕具，非大圣人判元黄于混沌，正蒙否于乾坤，只字不能道。盖深信其为轩辕书，而若有心得者。然予读之，不得其微奥，复取汤临川先生解读之，义卒不明。天随子诗云：“曾亦爱两句：生者死之根，死者生之根。方寸了十字，万代皆胚浑。”数语实获我心。

　　◎素书为黄石所著《素书》六编，语语切要，而词旨较《阴符》亦易明了，真圣贤经世之书也。其称太公兵法，盖黄石公逆知天下将乱，佐命立功之士，非兵法不足以动其欣赏；兵法不出于太公，不足以坚其诵读，故假托以授子房耳。此书即黄石所著无疑。

