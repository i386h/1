<!-- { "loadSidebar": true } -->
    昔罗友少有美韵，不持检节，好伺人祠，往乞余食，虽营署市肆，不以为羞。时在桓温府，桓责之曰：“君太不达，须食，何不就身求？乃至于此。”友傲然不屑，答曰：“就公乞食，今乃可得，明日已复无。”桓大笑之。后举为襄阳太守，举其宏纲，不存小察，甚为吏民所安。裴休披毳衲于歌妪院，持钵乞食，曰：“不为俗情所染，可以说法为人。”贤者何得为是？吾恐脱俗，良不在此。近闻唐伯虎高才被弃，遂恣意放浪，狂态百出。尝变服乞食虎丘山，遇游客赋诗不就，遂从旁续成，朗吟数联。客惊前视，即大笑而去。人皆以为达，而不知越礼违教，所损甚大，亦由罗友、裴休作俑于前也。以是为通达，君子耻之。

    张天锡在北，数游宴园池，颇废政事。时有谏者，天锡曰：“吾非好行，行有得也。”观朝荣则敬才秀之士，玩芝兰则爱德行之臣，睹松竹则思贞操之贤，临清流则慕廉洁之行，览蔓草则贱贪秽之吏，逢飚风则恶凶狡之徒。若引申触类，庶无遗漏矣。夫与其得之于心，不若见之于事，实政未能及人，慢游徒为玩物，此止可间一行耳。昔东坡在杭，尝云了郡事于湖中，吾犹病之，此饰词欺人，何足为法？

    《紫微贞经》曰：“为道者譬持火入冥室中，其冥即灭而明烛存。财色于己，如小儿贪刀刃之蜜，其甜不足美口，即有截舌之患。”夫蜜刀之喻，可谓切譬，但不知冥室中自有常明者在，不待持火自外来也。

    景祐末，西鄙用兵。大将刘平死，议者以宦官监军，主帅不得专，致平失利。或请罢诸帅监军，仁宗以问宰臣吕文靖公，公曰：“不必罢，但择谨厚者为之。”仁宗委公择之，对曰：“臣待罪宰相，不当与中贵私交，何由知其贤否？愿诏都知押班保举，有不称者与同罪。”仁宗从之。翊日，都知叩头乞罢监军宦官，士夫嘉公有谋，夫不动声色，坐罢监军。哲人举事，固自不凡，陈窦之祸，皆由谋之不足也。是以君子立朝贵有智。

    参寥尝与客评诗，客曰：“世间故实小说，有可以入诗者，有不可以入诗者，唯东坡全不拣择，入手便用。如街谈巷说，一经坡手，似神仙点瓦砾为黄金，自有妙处。”参寥曰：“老坡牙颊间，别有一副甫钅卢，他人岂可学耶？”座客无不以为然，城诗不及文，亦坐此病。诗若淘洗不尽，则珠玉瓦砾，杂然并陈，总不成文。此数十位圣贤中，著一个屠沾儿不得。

    有真人问人曰：“子尝弹琴，弦缓何如？”答曰：“不鸣不悲。”又问弦急何如？曰：“声绝而伤悲。”又问缓急得中何如？答曰：“众音和合，八音妙奏矣。”真人曰：“学道执心调适，亦如弹琴，道可得矣。”此言见道。

    李文靖为相，专以方严重厚，镇服浮躁，尤不乐人论说短长。胡秘监谪商州，久未召，尝与文靖同为制诰，闻其拜参政，以启贺之，诋前居职罢去者，云吕参政以无功为左丞，郭参政以酒失为少监，辛参政非才谢病，优拜尚书，陈参政新任失旨，退归两省，其誉文靖甚力。文靖慨然不乐，命小吏封置别箧，曰：“吾岂真优于是，亦适遭遇耳。乘人之后而讥其非，吾所不为，况欲扬一己而短四人乎？”终为相，秘监不复用。呜呼！此真足以塞谄佞之途矣。夫执政之门窥伺者众，不以贿进，则以佞人。贿进者其害浅，佞入者其机深，一不加察，则颠倒是非，赞成邪僻，其害有不可胜言者，噫！秉政者了此，则事可过半矣。

    王沂公在阁下日，杨文公性诙谐，一时僚友，无不被其狎侮。于沂公，独曰：“第四厅舍人，不敢奉戏。”夫自不为戏易，使人不敢戏难，此岂无道至此？然戏谑最害事，文公竟以此得罪。吾有此病，故存前车，用诫后乘尔。

    宋朝引试，率在八月中。韩魏公当国日，二苏将就试，黄门忽卧病，魏公辄奏上曰：“今岁召制科之士，惟苏轼、苏辙最有声望。今闻苏辙偶病，未可试，如此人兄弟中，一人不得就试，甚非众望，欲展限以俟。”上许之。

    黄门病中，魏公数使人问讯，既闻全安，方引试，比常例展二十日。夫古人欲得一士，虽裂防破格，不以为私。今人严于避嫌，一字之差，率标黜之，安能得士？然防之益密，而用意益奸，往往厚棘丛中。私植桃李，乃知禁密不足以杜奸，而适足以滋奸也。噫！

    唐李景庄老困场屋，每被黜，母辄挞其兄景让。一日，宰相谓主司曰：“李景庄今岁不可不收，可怜彼兄每岁被挞。”由是始得第。釴为弟子时，家君甚严，每试有司，不在前列，辄怒。自吾母以及于兄弟，皆辱及之。吾少嬉戏，吾母与吾兄弟皆含泪劝学，曰：“勉之。吾等不见尔荣，先受尔累。”后得第，皆私贺曰：“自是父可无骂矣。”今见景庄，不觉怆然。

    李锡之为芦城令，变苦泉为甘泉。包山旧无三班，谓蛇、虎、雉也。自侯景之乱，乃有蛇虎。是山川之气，因人而变也。又闻人有饮狂泉而狂者，有饮盗泉而贪者，是人心反因山川而变，可谓不善变矣。昔吴隐之有清操，曰：“泉安能易我心？”一饮而去，后不闻饮盗泉者化而为廉。则隐之清德，乃不如李锡之政乎？理不可穷若此。

    汉崔瑷临终顾命曰：“夫人禀天地之气以生，及其终也，归精于天，还骨于地，何地不可藏形骸？勿归乡里。”遂留葬洛阳。呜呼！然首丘之论非乎？要其终与季札之意相同，亦达者之高致也。

    汉姜伯淮与弟仲海、季江，俱以孝行闻，友爱天至，常共卧起。及各娶妻，兄弟相恋，不能别寝。以系嗣当立，乃递往就室。噫！此可以砭杨氏兄弟之谬矣。

    金华长仙乡民十有一家，自以甲乙第其产，相次执义役，几二十年。吴芾舆致十一人与宴，更其乡曰循理，里曰信义。此十一人者，惜不知其姓名，真可师也。今一家兄弟子侄，每遇户役，辄相告争，况邻里乎？当以此为法，惜未一试行之。

    宋张孝祥早负才俊，殿试问师友渊源，人皆攻程氏专门之学，孝祥独不攻。高宗擢第一人，召对百言，皆切时政。后所至有声，但初登第，出汤思退之门，后知平江，张浚荐之，召赴行在。渡江初，朝议惟“和战”二字，张浚主战，思退祖秦桧之说，力主和，孝祥出入二公之门，而两持其说，君子惜之。夫孝祥于思退，今所谓座主门生也；于张浚，今所谓举主门生也，是皆有恩于我者，固当报之。然皆同立危朝，当以国事为重，不当以私议为党。何则？所重有甚于恩者，故私情有不暇顾也。若以恩言，则师生之恩，孰如君父？君父有过，尚且谏诤，而况于师生乎？如孝祥者，能调和其间，同归于正，上也。否则直言是非，奉身而退，乃依附隐忍而两可之，下矣。吾友李一吾，赵甬江门生也。尝耻出其门，未有一言相假借，在孝祥上矣。

    延熹元年党事起，太尉陈蕃争之不能得，朝廷寒心，莫敢复言。贾彪谓同志曰：“吾不西行，大祸不解”。乃入洛阳说城门校尉窦武、尚书霍武等讼之桓帝，以此大赦党人。李膺出曰：“吾得免，此贾生之谋也”。先是岑至以党事逃亡，亲友多匿焉。彪独闭门不纳，时人望之，彪曰：“传言相时而动，无累后人。公孝以要君致衅，自遗其咎，吾以不能奋戈相待，反可容隐之乎？”于是咸服其裁正，以党禁锢卒于家。夫贾公能奋身以救党人，而不肯开门以纳公孝，其视破族屠身相继灭亡者何？如东汉诸公虽慷慨澈昂，徒自取衅端，亦何补于国家？若贾公真可为法，处波荡之中而独能自立，信非有道者不能。


    ●卷五

    张龙湖先生拜相内直，旬日始出，门人往贺，先生曰：“何不吊我？”人皆谓先生不乐撰文，故有是说，竟不寿。余曰：“不然。昔岑文本拜中书令，有忧色，母问之，答曰：‘非勋非旧，责重任高，所以忧也。’”有来贺者，辄曰：“今日受吊不受贺。”先生之意，或本于此。

    宋庆历中，劫盗张海横行数路。将过高邮，知军晃仲约度不能御，喻军中富民，出金帛，具牛酒。使人迎劳，厚遗之。海悦，径去，不为暴。事闻，朝廷大怒。时范文正公在政府，富郑公在枢府，郑公议欲诛仲约以正法，范公欲宥之。争于上前，富公曰：“盗贼公行，守臣不能战，不能守，使民醵钱遗之，法所当诛，不诛郡县无复肯守者矣。闻高邮之民疾之，欲食其肉，不可释也。”范公曰：“郡县兵械足以战守，遇贼不御而反赂之，此法所诛也。今高邮无兵与械，事有可恕。小民醵财免于杀掠，理必喜而云食其肉，传者过也”。仁宗从之，仲约由此免死。夫赂贼安民，此仲约一时苟全之计，然犹可诿曰猝至无备。至于边防，则戍守素严。近日边将力不能拒，每先期赍金帛方物，求免入寇，寇问所之，则指示他路。故上谷赂，则犯云中，云中、上谷俱赂，则犯辽蓟，纷纷效尤，遂致边备大弛，以至海防亦有然者。是皆仲约之遗术也。可胜叹哉！

    唐文宗自太和乙卯后不乐事，稍闻则必有叹息之音。会幸三殿东亭，因见横廊架巨轴于其上，谓修已曰：“斯开元东封图也。”因命悬于东庑下，举玉如意指张说辈数人，叹曰：“使吾得其中一人来，则吾可见开元矣。由是惋惜之意，见于颜色。遂命进美酎尽爵，从步辇归寝殿。”又一日语李右相曰：“吾思天下事难理，则进饮醲酎以自醉解。”夫为君上乃亦忧事不治而以酒自解者乎？夫事不治，则当广求贤才以自辅。如张说辈，岂绝世而难得者，此其不足有为可知已。近闻上谷有抚臣报虏至，辄呼火酒，连进三觥。再报，则鼻息轰轰如雷，及觉，则虏已钞掠出境，又抽毫作报捷疏矣。乃知曲生能扫愁，其功甚大。

