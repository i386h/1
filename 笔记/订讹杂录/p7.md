<!-- { "loadSidebar": true } -->
　　词人作贺升任笺启用量移字前人曽辨其非而近时日知录言之甚悉曰唐朝人得罪贬窜逺方遇赦改近地谓之量移旧唐书元宗纪开元二十年十一月庚午祀后土于脽【音谁】上大赦天下左降官量移近处二十七年二月己巳加尊号大赦天下左降官量移近处量移字始见于此李白赠京兆韦参军量移东阳诗云潮水还归海流人却到吴相逢问愁苦泪尽日南珠白居易贬江州司马自题云一旦失恩先左降三年随例未量移【量读平声】及迁忠州刺史又云流落多年应是命量移逺郡未成官故韩愈自潮州刺史量移袁州有遇赦移官罪未除之句而宋史卢多逊贬崖州诏曰纵经大赦不在量移之限今人乃称迁职为量移误矣玉案栁子厚集送薛判官量移送南涪【音浮】州量移澧州二序中有谪吏优诏近地渐显等语不特太白乐天诸人诗可征也

　　朝请

　　朝请音靓汉律春朝曰朝秋曰请二字史汉甚多并音才姓反然昌黎秋怀诗尘埃慵伺【音试】候文字浪驰骋尚湏勉其顽王事有朝请东坡送程建用诗会看金花诏汤沐奉朝请天公不吾欺寿与龟鹤永皆作上声用似与史汉音注不合后阅野客丛书乃知其故曰今呼朝请郎奉朝请并作上声仆考汉书朝请其说有二一说汉律诸侯春朝于天子曰朝秋曰请此合从去声如窦婴不得朝请王陵竟不朝请之类师古注才姓反又一说奉朝请无定员本不为官位东京罢省三公外戚皇室诸侯多奉朝请奉朝请云者奉朝会请召而已故韩退之东坡诗并作上声押是也

　　受厘

　　厘一音禧与禧同史汉禧皆作厘如祠官祝厘宣【音暄说详第七卷】室受厘之类注谓祭祀福胙也宋钱忱伯之妻瀛国夫人正肃公孙女也绍兴初随其姑长公主入谢钦圣向后于禁中先有戚里妇数人在焉俱从后步过受厘殿同行者皆仰视读厘为离夫人笑于旁曰受禧也葢取宣室受厘之义耳后喜回顾主曰好人家男女终是别

　　消渴

　　史汉相如传口吃【音吉】而善着书常有消渴疾消谓消中之疾杜诗消中日伏枕消中得自由是也【素问云多食数溲曰消中即消渴也】后汉李通传素有消疾此即相如渴疾俗用作消解其渴意与解酲一例如方秋崖杨梅诗并与文园消午渴不禁越女蹙春山之类谬也少陵诗惯用消渴字新亭举目风景切茂陵着书消渴长飘零仍百里消渴已三年消渴今如此提携愧老夫观其属对可益明其义矣【消渴本双叠字俗误为消其渴意此与第一卷所言落魄之弊正同】

　　消痟之别

　　野客丛书云周官疾医四时皆有疠疾春时有痟首疾郑注痟酸削也司马相如消渴则所谓消中之疾也痟首消中二疾既异而其字亦自不同后人往往不辩指为一疾鲜有别之者后汉李通素有消疾此正如相如渴疾也太子贤注消中之疾是已乃复引周官为证是以消中痟首为一义以至玉篇唐韵之类皆以消为痟疾惟礼部韵痟字下注酸痟头痛是为得之张孟押韵注酸痟头痛又消渴虽明知二疾为不同是认二字为一体矣王说如此李义山诗末至谁能赋中干欲病痟以消中为痟首亦承此弊

　　雌黄

　　今谓讥议人曰雌黄非也古人写字用黄纸故以雌黄灭误以其色相类也颜之推曰读天下书未遍不得妄下雌黄谓不得以已意擅改书中之字如金银车之类是也晋王衍善谈论错举经籍辄随口改易听者不觉故谓之口中雌黄以其改易字句如口中涂灭更定非以其讥议也

　　迁莺

　　小雅伐木丁丁鸟鸣嘤嘤出自幽谷迁于乔木刘宾客嘉话录曰伐木诗并无莺字顷试早莺求友及莺出谷诗别无证据岂非误欤又东皋杂录曰郑笺云嘤嘤鸟声正文与注皆未尝及黄鸟白乐天作六帖始类莺门中又作诗每用之其后多祖述之也玉案杨桢诗轩树已迁莺苏味道诗迁莺远听闻皆在乐天前则误不自白帖始也洪驹父谓禽经称莺鸣嘤嘤要是后人附合予案义山诗亦惯用迁莺字如悔逐迁莺伴谁观择虱时朝满迁莺侣门多吐鳯才旧居连上苑时节正迁莺之类

　　折桂

　　郄诜对策东堂为天下第一曰臣犹桂林一枝昆山片玉后世遂以登科为折桂如杜诗梦兰他日应折桂早年知白乐天诗桂折因同树鷪迁各异年又桂折一枝先许我杨穿三叶尽惊人温飞卿诗犹喜故人先折桂自怜覊客尚飘蓬之类已属假借俗更以月中有桂树谓之蟾宫桂以登科为登蟾宫展转传会博雅之士所勿道也杜诗礼闱曽擢桂宪府旧乘骢孟襄阳诗桂枝如已擢早逐雁南飞折改为擢与郄语本指便合

　　櫽栝

　　櫽栝正木器揉曲者曰櫽正方者曰栝栝从木本作桰今作括俗以此二字为包括意用非说苑东郭宪问于子贡曰夫子之门何其杂也子贡曰櫽栝之旁多枉木家语外寛而内正自拯于櫽栝之中蘧伯玉之行也荀子构木必将待櫽栝烝矫然后直二字见处甚多

　　订讹杂录卷五

　　●钦定四库全书

　　订讹杂录卷六

　　青浦胡鸣玉 撰

　　断章

　　俗读断章如论断之断心谓其非近见梦溪笔谈亦曾辨之乃知字音纰缪古今一辙也其言曰古人引诗多举诗之断章断音段读如断截之断所谓如一诗之中只断取一章或一二句取义不全取全篇之义故谓之断章今之人多读为断章断音锻殊误也此说先得我心惜其未疏明断章二字出处耳左襄二十八年卢蒲癸曰宗不余辟余独焉辟之赋诗断章余取所求焉恶识宗杜注言已苟欲有求于庆氏不能复【去声】顾礼譬如赋诗者取其一章而已陆徳明曰断音短玉案字书凡物自然判绝则团上声又去声截之使断音短然则断章又应读上声为短音也

　　雍州

　　雍州之雍去声与雍和平声不同左传雍字凡属地名陆徳明必音于用反孟浩然诗县城南面汉江流江嶂开成南雍州沈亚之诗何处春晖好偏宜在雍州李义山诗离思覊愁日欲晡东周西雍此分途东坡诗聊兴广武叹不待雍门弹朱文公诗从知爽鸠乐莫作雍门哀又幷州音氷元遗山诗后夜相思渺何许西山西畔是幷州

　　乐翁

　　晋卫玠娶乐广女裴叔道曰妻父有氷清之姿壻有玉润之望所为秦晋之匹也后世称妇翁为乐翁本此犹称叔曰大阮侄曰小阮之类后讹作岳因傅会其说谓泰岳有文人峯故称岳父又称泰山【欧阳公云今人呼妻父为岳公以泰山有丈人峯又呼妻母为泰水不知出何书也】岂知丈人为长老通称【去声】非必外舅也且以丈人名山不独泰岱黄帝时封青城山为五岳丈人故少陵有丈人山诗杂俎载唐明皇东封以张说为封禅使及已三品以下皆转一品说以壻郑镒官九品因说迁五品元宗怪而问之镒不能对黄番绰对曰泰山之力也此因封泰山而得官故云然并非以泰山为外舅后世或因此而传讹亦未可知

　　丈人

　　妻之父为外舅母为外姑见尔雅释名诸书世以外舅为丈人虽非泰山丈人峯之谓然其来亦久三国志裴松之【元嘉时人】注献帝舅车骑将军董句下谓古无丈人之名故谓之舅栁子厚与外舅杨凭书丈人以文律通流当世又曰丈人旦夕归朝廷复【去声】为大僚又祭杨凭文子壻谨以清酌庶羞之奠昭祭于丈人之灵陈后山送外舅诗丈人东南英今人与外舅诗文中罕用之矣子厚集更有祭独孤氏丈母文丈母之称尤为近俗

　　令弟

　　古人自称弟妹曰令若出今人当作一笑谢灵运酬从弟恵连诗末路值【音穉】令弟开颜披心胸杜少陵乗雨入行军六弟宅诗令弟雄军佐凡才污【去声】省郎送从弟亚【去声】赴河西判官诗令弟草中来苍然请论【平声】事送乡弟韶诗令弟尚为苍水使名家莫出杜陵人李颀放歌行答从弟异卿云吾家令弟才不覊五言破的人共推陶渊明祭程氏妹云咨尔令妹有徳有操

　　夫君

　　古人称友曰夫君孟浩然游精思观回王白云在后诗云衡门犹未掩伫立望夫君李义山雨中送赵滂不及诗云秋水绿芜终尽分夫君太骋锦障泥皮日休送蠏与鲁望诗云病中无用霜■〈虫敖〉【音翱】处寄与夫君左手持又懐茅山广文南阳博士诗云谁道夫君无伴侣不离窻下见羲皇昌黎祭李使君文美夫君之为政不桡【音闹】志于谗构此类甚多一时不尽记忆也【案此二字本自通称九歌思夫君兮太息指云中君也思夫君兮未来指湘君也世俗但知妇目所天用也】


　　县官

　　汉时称天子曰县官东平王传县官年少霍光传县官非我家将军不得至是后汉刘盆子传当为县官何故为贼此类甚多若平准书衣食皆仰【去声】给县官贵粟论使天下入粟县官之类此不指天子言

　　道人

　　唐宋人诗称僧多曰道人人或不晓其故叶石林避暑录云晋宋间佛学初行其徒犹未有僧称【去声】通曰道人玉案世说竺法深在简文座刘尹问道人何以游朱门答曰君自见其朱门贫道如游蓬戸又支道林常养数匹马或言道人畜马不韵支曰贫道重其神骏人称曰道人自称曰贫道今世惟羽流如此不以施之比丘

　　三鳣

　　后汉杨震传有冠雀衔三鳣鱼飞集讲堂前都讲取鱼进曰蛇鳣者【与蛇连类言自应作去声】卿大夫服之象也数三者法三台也先生自此升矣注云冠音贯即鹳雀也鳣音善似蛇一作鳝卿大夫之服象也郭璞云鳣鱼长二三丈音知然反【玉案此即鳣鲔之鳣江东呼为黄鱼少陵诗所谓顿■〈击页〉食黄鱼脂膏兼饲犬长大不容身者是也今谓之鲟鳇鱼】安有鹳雀能胜二三丈乎此其为鳝明矣太子贤说如此予歴览古今辨证书均谓三鳣应读鳝世俗平声用者误葢遵后汉注音也然少陵秋日夔府咏懐寄郑监李宾客百韵诗敕厨惟一味求饱或三鳣押入先韵则读为専音亦未可尽非呉曾漫录曰以杨震碑考之则云贻我三鱼以辨懿徳称鳝未必得其真也

　　六经

　　史儒林传申公独以诗经为训以教杨用修曰六艺以经称始于礼记经解再见于此予案礼记经解二字系后人名篇夫子语中并无经字葢夫子时未以经名也又庄子天运篇孔子谓老聃曰邱治【平声】诗书礼乐易春秋六经自以为久矣孰知其故矣以奸【音干】者七十二君又曰夫六经先王之陈迹也夫子已自称经然此庄周寓言不可为据

　　有味其言

　　汉郑当时传其推毂士及官属丞史诚有味其言也师古曰推毂言荐举人如车毂之运转也有味者其言甚美也今人引用作有味乎其言之增一乎字之字便失其解

　　不得名一钱

　　汉邓通传没入通家尚负责数鉅万长公主赐邓通吏辄随没入之一簪不得着身于是长公主乃令假衣食竟不得名一钱寄死人家师古曰公主给其衣食也而号曰假借之耳非通自有也恐吏没入故托云然此所谓不得名一钱也今人作文誉人淡于货利辄曰生平不名一钱若王夷甫口不言钱故事岂非错解即或用为一钱不有意与本指无悖然系不祥语安得以此谓人

　　晓人不当如是耶

