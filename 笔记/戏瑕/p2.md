<!-- { "loadSidebar": true } -->
　　他马与路马同道，不自敛退，与之齐行，是之谓齿。有诛者薄责，皆可名诛也。或谓见路马之刍而蹴以足者，或谓验路马之齿而命其年者，皆非。案马齿之义，晋取虞，荀息操璧牵马而报献公，公喜曰：璧则犹是也，吾马齿薄长矣。故今人自谦其年曰马齿。至荆柱国庄伯令涓人取冠进上问马齿，圉人曰齿十二与牙三十（马之齿上下十二，牙上下十八，合为三十），此则齿牙之齿矣。应璩新论有之，百辟立中，正九品，置都士，州闾与郡县，希疏如马齿，不相识，何缘别义理，亦此齿也。二马齿字，稍与齿路马之齿不同。
　　○称姬
　　《疑耀》谓姬者周姓，后世字学不明，以姬字为女人通称耳。其似不然，姬故黄帝氏姓，周人寻之，故《春秋》称王姬，诸姑伯姊，并得称焉。鲁为同姓，称叔姬、季姬、共姬，犹齐之称姜，宋之称子，陈之称妫，秦之称女怀赢之类是也。盖古者妇人称名，率从其国姓，而女之适人者，明有所从，则又系诸国，若郯伯姬、杞叔姬、宋荡姬、郑季姬、卫穆嬴、宋穆姜之谓矣。至周穆王娶盛伯之女，《传》曰同姓之亲，故称盛姬，固一说也。然《水经注》载巫山之上，帝女居焉。宋玉所谓天帝之季女，名曰瑶姬。《襄阳耆旧传》则称赤帝女姚姬，未行而卒，葬于巫山之阳，是不在周以前乎？而楚非周姓，文王得丹之姬淫，期年不听朝。魏安王如姬最幸，为公子盗晋鄙兵符。楚庄王立鼓钟之间，左仗郑姬，右拥越姬。又《左传》有秦姬、燕姬、胡姬、陈夏姬，彼何以故？至汉魏而后，相沿为嫔嫱戚畹之通称矣。然则称姬者，自是美名之意，在赤帝时已有之，何关后人谬戾哉？张氏力诋其非重出而两见之，抑别有见，窃谓今之称姬者，独吴人为近古，盖吴之先，故姬姓也。六朝三唐诗中，往往称吴姬，至燕赵佳人亦并称姬，罪不在字学之不明矣。
　　○秋柏之实
　　郭注精诚之至，故为秋柏之实，犹言化为异物耳。即妇人化石，苌弘之血成碧，望帝变为杜宇意。追思少年读《庄子》，粗心浮气，却将化为秋柏之实，作拱木义解，大谬。
　　○缁帷
　　孔子游乎缁帷之林。缁帷者，言树色绀黑相杂，若帷幕然。陆士衡招隐诗《密叶成翠幄》，谢元晖诗《绿阴渐成帷》，其义一也。而司马彪训作黑林，名殊不典。
　　○支罗服烝横麦
　　治疾当得真人参，反得支罗服。当得麦门冬，反得烝横麦。三代以下，皆以支罗服、烝横麦合药，病日痁而遂死也。按《潜夫论》如此。支罗服，疑今小朱萝卜也，吴越间有之，渭之丁香萝卜，其形如参，故误用耳。烝横麦，疑即《本草》穬麦是矣。陶弘景曰：根似穬广麦，故谓之麦门冬，以讹传讹，曷所底止？
　　○玉叶象楮
　　《列子》：宋人，以玉为楮叶。《韩非子》：宋人，以象为楮叶。
　　○水浒传
　　词话每本头上有请客一段，权做个德胜利市头回，此政是宋朝人借彼形此，无中生有妙处。游情泛韵，脍炙千古，非深于词家者，不足与道也。微独杂说为然，即《水浒传》一部，逐回有之。全学《史记》体，文待诏诸公暇日喜听人说宋江，先讲摊头半日，功父犹及与闻。今坊间刻本，是郭武定删后书矣，郭故跗注大僚，其于词家风马，故奇文悉被刬，真施氏之罪人也。而世眼迷离，漫云搜求武定善本，殊可绝倒。胡元瑞云：二十年前，所见《水浒传》本，尚极足寻味。今为闽中坊贾刊落，遂几不堪覆瓿，更数十年无原本印证，此书将永废矣。然则元瑞犹及见之，征余所闻，罪似不在闽贾（《点鬼簿》中具有宋江三十六人事迹，是元人钟继先所编。《宣和遗事》亦载宋江并花石纲等事。施氏《水浒》盖有所本耳。一云施氏得宋张叔夜擒贼招语，因润饰以成篇者也）。
　　○缠足
　　妇人缠足，胡元瑞以为起于唐，盛于宋元。杨用修初不得其说，后读《汉杂事秘辛》，而方知汉世已有，至以疏陋自嗤。二公该洽，其辩订闺阁中事如此。余见一书，称缠足始于帝辛时，妲己狐妖，故缠其足，以避宫人也。此说最古，要必有据。
　　○三生石上事
　　宋人小说中，惟圆泽三生石上事，是苏长公撰，却类唐人文笔，今《广记》中已阑入矣。后阅《冷斋夜话》，乃知唐人元有《忠义传》，载李澄之子源，与惠林寺道人圆观游，托生锦裆妇人家，却后十二年，如角而叹于孤山月下。苏长公删润其语，而曰圆泽，其实非长公笔也。
　　○昭穆
　　昭明穆美，盖■〈火几〉扬先祖之德，著斯美号，故文昭武穆之称，当出后人颂述，岂其序于生前哉？考之《大戴礼》，惟祭有昭穆。昭穆者，所以别父子远近长幼亲疏之序而无乱也。故曰群昭群穆，咸在而不失其伦。又曰昭与昭齿，穆与穆齿。至于葬之用昭穆，不知何始？疑亦行古之道耳。今人葬礼，犹沿其礼于不废，而于坐位之间，动称昭穆，溺其旨矣。至有父子叔侄间，亦相向而坐，假借昭穆之义，不亦乖乎？
　　○御赐月儿羹
　　世传《龙城录》，是柳宗元撰，而近见一书，载柳诚悬尝作《龙城记》，为锦样书以进。唐文宗方御煎面月儿羹，命分赐之，不知何所据也？抑《龙城记》又别一书耶？小说并称宋人王铚撰，托名柳州。
　　○寒食上墓
　　霜露既降，君子履之。必有凄怆之心，非其寒之谓也。春雨露既濡，君子履之。必有怵惕之心，如将见之。此《大戴礼》祭义之文也。后世清明、十月朔扫墓之义出此，乃《疑耀》谓寒食节上墓，其制不见于古。即孔子谓望墓以时祭祀，未尝明言以寒食节，岂其未之读礼乎？（宋朝谢晦有《悲人道赋》：惟蒸尝与洒扫，痛一朝而永绝）
　　○坏东阁为马厩
　　公孙宏布衣为丞相，开东阁以延贤人，与大夫分禄养贤，卑己下士。葛绎澎侯隳坏其绪，毁其客馆议堂，以为马厩扫舍，今人并言刘屈，而不知有葛绎澎侯。按公孙贺刘屈为丞相时，客馆已废为马厩、车库、奴婢室矣，实非屈坏之也。
　　○垩
　　以白土饰墙为垩，郢人运斤削而去其垩是矣。而《韩非子》：宫有垩，器有涤。注：垩，漆之也。岂灰饰亦可言漆乎？又《周礼》注素车以白土垩车，薻车以苍土垩车，则不独墙谓之垩矣（《山海经》大孰之山中多白垩）。
　　○墨子
　　墨子年八十有二，叹曰世事已可知矣，乃入山精思至道，想像神仙，于是神人授以素书，朱英九方，道灵教戒，五行变化，凡二十五卷。墨子拜受合作，遂得其效，乃成地仙，隐居以避战国。至汉武帝时，遣使者杨辽，束帛加璧，以聘墨子，墨子不出，视其颜色，常如五六十岁人，周游五岳，不止一处也。然则墨子仙矣，何后人以为释哉？非胶柱子舆氏之说而传讹之耶？
　　○姜芽帖
　　往一老先生云：许文穆公，昔年以史臣奉使，册封朝鲜，其国王问柳柳州《姜芽帖》，书法颇佳，有处可物色否？文穆一时不知所置对。事竣还朝，问诸馆中诸公，亦复茫然。于是文穆谢病还新都，以不能应对为耻。信乎博识之难也。余讯故老，皆不知有《姜芽帖》。偶阅柳子厚诗，有重赠刘梦得二首，其末章云：“世上悠悠不识真，姜芽尽是捧心人。若道柳家无子弟，往年何事乞西宾？”而刘随州《禹锡集》中，亦有答柳柳州三首，其首篇云：“日日临池弄小雏，还思写论付官奴。柳家新样元和脚，且尽姜芽敛手徒。”即此事。《姜芽帖》信有之乎？第我辈日聚讼于雌霓痴龙之间，犹未及究此僻事。许公宰辅，岂暇泛澜，不知何足为病？
　　○诗叶管弦
　　《疑耀》谓诗自三百篇而后，至于我明，未有一语可被管弦者。盖文采有余，性情不足也。其说骇俗，无已太狭。夫诗本性情，六朝乐府，三唐绝句，何莫非缘情之妙制？声韵天然，可丝可竹，信如张言，然则彼皆非耶。沈香亭下清平调，与旗亭酒垆诸歌。宫人伶伎，矢口而写，亦何尝更换错综添减而后于声律协乎？且自铙歌十八曲而下，历代乐章，以荐宗庙，以格天地，皆是物耳。假令不入声律，曷以臻斯妙用？古人有知，岂不揶揄地下哉？张氏又谓《离骚》废而乐府继之，不知未有《离骚》，先有乐府，其来久矣。侗峰梓瑟，自穷桑。卿云南薰起于虞代，穆王之白云黄竹，尼父之梁木猗兰，是皆在铙歌十八曲前也。何谓继骚而作耶？
　　○朝士
　　《国策》、《史记》诸书，载豫让对赵襄子言：智伯以国士遇我，我故国士报之。《说苑》则曰：智伯朝士待臣，臣亦朝士为之用。
　　○桃始华
　　《吕纪月令》：始雨水，桃李华。盖本于《夏小正》，春正月，他桃则华。后《礼记》改为桃始华耳。《留青别札》乃谓始字。当读如试花之试，然则蛰虫始振，始电，桐始华，虹始见，萍始生，天子始乘舟，天子始絺，凉风始至，始用行戮，天地始肃，始收敛，水始涸，雷始收声，霜始降，水始冰，地始冻，天子始裘，皆可云试乎？岂古人著书若是其肤陋哉，抑何凿甚？
　　○咸阳
　　宋秦丞相桧当国，势焰熏天，士大夫称之曰咸阳而不名。亦犹晋号司马氏为典午，唐呼牛僧孺为奇章意也。又桧尝自称秦会之而不名，字以表德，于义亡当。
　　○不唾井
　　古谚云：千里井，不反唾。以尝饮乎此。虽去之千里，而弗忍唾也。此即食不毁器，荫不折枝之意耳。亡它深义，故观曹植代刘勋妻王氏作去妇诗曰：“千里不唾井，况乃昔所奉。”而李白为平虏将军妻赋诗，亦遂采用其意，而曰：“古人不唾井，莫忘昔缠绵。”又六朝诗中援引唾井事甚多，乃宋人附会莝草之说，何其穿凿甚乎？
　　○姓误
　　缪姓通作穆，秦缪公、鲁缪公，《左传》皆作此穆字。《三国志》关羽谥壮缪，近皆呼作纰缪之缪。余乡白龙之母缪氏，今文字中亦共称缪祠龙女，恐不如穆祠为古矣。又叶姓从叶，孙坚传有都尉叶雄，宜从本韵失涉切，读与好龙之叶公同为正。俗作叶，是草木之叶也。又谭姓即谈姓，晋有征东将军谈巴。近余邑直呼作啖字，于义亡当。苻姓从草，今并书竹，皇甫覆姓，今止呼皇。种种讹舛，何不正之？往时有呼屈原之屈为屈伸之屈，不知其字同而音非也。前辈尝有一对：“投水屈原终是屈，杀人曾子又何曾？”斯亦可以证欤。
　　○侍儿小名
　　宋晋阳张邦畿著《侍儿小名录》，拾遗既不免挂一漏万，而汝阴王铚复著《补侍儿小名录》，杂出不伦，所引《霍小玉传》“媒氏鲍十一娘”一段，殊于侍儿小名亡当。又载《李文公集》，禽滑釐问于子墨、子叔曰无恒侄，女曰数奇，妾曰善佞，皆寓言也。其犹子虚乌有亡是之类，岂宜向痴人前说梦耶？王丞相妾雷尚书，是美戏之辞，何与小名故事？
