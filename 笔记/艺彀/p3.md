<!-- { "loadSidebar": true } -->
　　世俗作谱率自先代受姓以来多援闻人以为重又诡立名字以先后聨属之若淳安汪氏祖鲁侯番阳吴氏祖季札承卒葬宛无缺遗先正讥之曰其详也乃所以为伪也余撰族谱力翦此弊然犹有不免者按旧谱系出汉髙宻侯禹后世由南阳徙平阳右仆射攸避乱而南弟子绥为南渡祖十七而绾又一传而洵武为吾族迪溪始祖按宋史邓绾字文约成都双流人子洵仁洵武洵武字子常由进士累官尚书左右丞端明观文二学士大名尹保大军节度使知枢宻院事特进少保封莘国公攷其履厯未尝有事于吾郡何由居迪溪绥既南矣何年而去双流此俱不可解者乃宗人有信其然余曰安知其是有亿其不然余曰安知其非是然则阙疑可尔奈何而仍其故吾有所受之重变祖也姑存之于家乗而申订以宋史窃附狄汉臣不妄认逺祖之义
　　郡县卿大夫名位
　　左传上大夫受县下大夫受郡当是时县之下有郡而并统于九州今世郡统州州统县矣王制公卿大夫士其序也今世荣禄大夫光禄大夫为文官一品之阶正治上卿正治卿为文官二品之勲矣议者谓人文不古名位倒置愚窃以为此无足怪安知万世而下马牛牛马不更相命邪
　　粢盛
　　粢盛郑氏周礼注祭祀所用谷也韦昭国语注器实曰粢在器曰盛朱仲晦孟子注黍稷曰粢在器曰盛文章縁时代髙下如此
　　邑诗人
　　邑诗人昔有储有戴今有张张名祥鸢字道卿所着华阳洞稿数十卷龚令君称其踵陶阮之欣适兼徐庾之溜亮师颀维之风格摭陈杜之髙华洵知言也前此有潘霖孝子之松岩稿有虞书处士之石湖稿霖怀金台友人诗云秋燕飞飞送落霞落霞天际是皇家城头一片长江水满目离愁红蓼花书闲居诗云太平时世人自闲缓歩斜阳独见山万里云开秋色阔紫烟生处鹤飞还霖性至孝母年九十九霖年七十寒必温暑必扇未尝少懈书孝友于兄弟与人交不立城府而襟度超忽厌薄时荣诗酒自放二人者名在邑乗行掩其言故不以艺事见称于世云
　　美人赋
　　戴仲纶博洽喜为文自运未称而论人独至尝读司马相如美人赋至弱骨丰肌时来亲臣臣乃气服于内心正于懐信誓旦旦秉志不囘则奋袂呼长卿长卿据尔所言鲁男子不啻也其在卓氏前邪后邪由前则行不掩言由后则言不顾行时人服其知言
　　禽经
　　禽经不经见是师旷作有曰鸿爱力遇风迅举孔雀爱毛遇雨髙止有曰鵻上无寻鹨上无常雉上有丈鷃上有赤有曰风翔则风雨舞则雨霜飞则霜露翥则露有曰陆鸟曰栖水鸟曰宿独鸟曰止众鸟曰雧有曰鸢以饥鸣鸱以愁啸有曰雕以周之鹫以就之有曰水鸟夜防林鸟朝嘲有曰乌向啼背栖燕背飞向宿皆名言也风鸢类露鹤也霜鹔鹴雨商羊即鴈字赤即尺字雧即集字
　　汉官名
　　工官盐官铁官铜官锦官服官羞官尊官渴官林官畴官湖官陂官楼船官发弩官均输官橘官【在鱼复】苑官挏马官洭浦官【在南海】皆秦官名而汉因之杂见于诸传百官表不悉载者微乎微者也行寃狱使者【因张敞杀絮舜见】美俗使者【因何并代严诩见】河隄使者【因王延世塞决河见】直指使者【因胜之督课郡国见】此不书于百官表岂因事置官事已即罢者乎

　　艺彀卷上
<子部,杂家类,杂考之属,艺彀>
　　钦定四库全书
　　艺彀卷中　　　　　　　明　邓伯羔　撰大学
　　大学在戴记中不分经传亦无脱误后儒取而纷更之若聚讼然其曰旧本误在没世不忘之下误在诚意章下误在止于信下误在经文之下并未尝误也其曰盖释格物致知之义而今亡矣亦未尝亡也旧贯可寻微言复续王伯安于此篇有再造之功矣
　　田防
　　尝与王宇泰逰鹤林寺道田间田间多防正化鴽之候也因质所疑于宇泰宇泰称旧说田防是鼃黾之属予曰仆意此直田间防耳周书时训解言田防化为鴽又言田防不化鴽国多贪残防贪残之物诗魏风易晋九四悉其状矣记曰迎猫为其食田防也亦足相证宇泰终疑予言为未然
　　夕阳亭
　　苏轼赴定武过京师馆于城外一园子中唐庚时年弱冠谒之轼问读何书庚曰方读晋书轼问其中有甚好亭子名庚不能对亦不问轼竟不言今人用为美谈然不识轼所谓好亭子名者安在近读贾充传充使持节都督秦凉二州诸军事将之镇百僚谒于夕阳亭夕阳亭之名窃以为足当苏公赏可九京可作且曰他人有心予忖度之也
　　苏氏祷杌
　　苏子由龙川志载程琳献章献太后武后临朝圗刺其阿附也其裔孙敏政辨其非阿附直隠讽耳事在正史不详忠佞未可知而敏政仇之至作苏氏梼杌以诋三苏父子其用意过矣夫子瞻与程氏不相能曲不尽在子瞻也即程氏不肯分过而左袒者率尔同声文章节义日星并朗谁能为子瞻掩乎敏政之言曰先文简公伊川之从伯父也苏氏所以诬之也是以小人之心度君子之腹也其摭琳知开封时论王正不法事以为不附太后之证世之人岂无色厉内荏者乎岂无外离中合者乎又岂无始正终邪者乎此一事政不足为琳重也春秋复九世之讐而敏政修数百年以前睚眦之怨其用意诚过矣过矣
　　美言
　　善言天者必有征于人善言古者必有验于今此武帝策董仲舒语也善言天者必有騐于人善言古者必有合于今善言人者必有厌于己此素问举痛论篇中语也善言天者必应于人善言古者必验于今善言气者必彰于物此素问气交变论篇中语也然武帝曰盖闻而黄帝之语岐伯亦曰余闻之由是知世有美言必为圣哲所说而不废也
　　张浚荐赵鼎
　　鼎王徳为都统制郦琼副之并听参谋兵部尚书吕祉节制琼与德有宿怨诉于祉不得直执祉以全军降伪齐浚引咎去位乃以万夀观使兼侍读召鼎入对拜尚书左仆射同中书门下平章事
　　浚琼等举军叛执吕祉以归刘豫祉不行詈琼等碎齿折首而死浚引咎求去位髙宗问可代者且曰秦桧何如浚曰近与共事方知其闇髙宗曰然则用赵鼎桧由是憾浚
　　按浚鼎此时不相能浚不肯荐鼎其情也两传事实昭然可据续通鉴乃曰帝曰然则用赵鼎浚曰得之矣作通鉴者以意附防之耳
　　出师表
　　杨用修丹铅总录云蜀志载出师表攘除奸凶兴复汉室还于旧都此臣之所以报先帝而忠陛下之职分也至于斟酌损益进忠尽言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴德之言责攸之祎允之咎以彰其慢文选删去若无兴德之言六字于义有阙矣按此表志凡两见诸葛亮传录其全文无若无兴德之言六字而文选因之董允传载不及半有若无兴德之言六字李善文选注据之却不言见允传盖一表而夀有详畧耳非昭明文选之过也
　　沈彬
　　按南唐书沈彬彬筠州髙安人南防湘湖隠云阳山十余年云阳山当在湘湖间非吾郡丹阳之山也郡志县志以沈山当之非也按一统志瑞州府沈彬墓在府城西北五十里而本传载彬以尚书郎致仕禅代之后絶不求进髙安士人多给其粟帛彬尝老于筠葬于筠也郡志县志谓彬墓在沈山又非也
　　二程评诗
　　穿花蛱蝶深深见防水蜻蜓欵欵飞品物流形自得自在正叔诋为闲言语道出做甚宁独不知诗亦不善体物耳乐意相关禽对语生香不断树交花伯淳谓此诗形容得浩然之气是真能体物者也
　　康节先生诗
　　邵尧夫诗虽从率易颇称韶秀槩以宋诗目之非所以知尧夫矣如曰以少为多以无为有力外周旋不能长久以防人事足为名言如曰土木偶人慎无相笑天将大雨止可相吊以讥时情足为名言如曰思虑未起鬼神莫知不由乎我更由乎谁以阐理道足为名言
　　尧夫议论为诗
　　不知今日我又是后来谁【寄李龙图】身非天外人意从天外起【秋懐】如何不喜欢强自生憔悴【人生一世吟】此尧夫五言佳句也天边新月从来细不为人间爱画眉【荅姚郎中】请看风急天寒夜谁是当门定脚人【崇德阁下答诸公】万水千山行巳徧归来认得自家身【风吹木叶吟】此尧夫七言佳句也宋人以议论为诗公其至者
　　天鸡
　　天鸡尔雅凡二见释虫螒天鸡埤雅一名莎鸡一名樗鸡释鸟鶾天鸡逸周书蜀人文鶾若臯鸡螒鶾俱侯旰切
　　狗亦二见释兽熊虎丑其子狗释畜犬生三猣二师一玂未成毫狗按释畜犬子曰狗按释兽熊子虎子皆曰狗汉律捕虎一购钱三千其狗半之本此
　　师亦二见释畜犬生二师释兽豕生二师师义未详埤雅曰众也胎生之繁无如犬豕二得为众乎
　　髙能墓铭
　　讲学人多不修辞不修辞而辞独至偶一见耳若庄孔昜所作髙能墓铭其一见者也铭曰神无生死留此柤滓元收会了天一尔万古乾坤那用此老我瞢腾无一语一天月色空江水三十六言言言妙境故是彼中铮铮他难称矣
　　定山诗
　　白沙定山诗并主浅易定山毎以自然推白沙而白沙却以鍜链推定山其诗曰一诗可送方童子千链不如荘定山是也定山之诗曰赠我一桮陶靖节荅君两首邵尧夫是千链而就乎抑不链而就乎侏儒问天于修人脩人不知侏儒曰子虽不知犹近之于我两公相较庄稍稍习白沙意定山犹近之也
　　禽兽知母
　　禽兽知母而不知父子夏丧服中语也此似不然禽有常匹故子知母亦知父久而父母俱不知矣兽无常匹故子知母不知父久而母亦不知此禽与兽之别也人知礼义故孩提爱亲终身慕父母此人与禽兽之别也有弗然者于禽兽奚择焉
　　声乐
　　无声之声藏于太虚有声之声寄于金石土革丝木匏竹之间其形与形相戛而成声者琴瑟也形与气相激而成声者埙箎也气与气相感而成声者丰山之钟与未央前殿之钟洛阳之磬交趾之鼔是也若是者造化之精声气之元也丰山神耕父之所处也上有九钟霜降则钟鸣【见山海经】未央前殿钟无故自鸣东方朔言山者铜之母子母相感当有山崩耳南郡太守上言山崩延袤二十余里【见东方朔传】洛阳僧房磬子日夜辄自鸣僧以为怪所善曹绍防曰此磬子与钟律合击彼应此鑢之而止【见刘賔客嘉话】周敞为交趾刺史伐龙山木为鼔以下分鼔给桂林上分鼓给交趾击一鼓则两鼔皆鸣【见舆地志】
　　天地
　　素问曰天不足西北地不满东南列子曰天倾西北地不满东南皇极经世曰天南髙而北下是以望之如倚盖焉地东南下西北髙是以东南多水西北多山也尧夫之言袭御冦御冦之言袭轩辕然而皆谬也其说具中有録
　　景茍楚三字义
　　景说文明也诗髙山仰止景行行止言大道也正光明之义孝经序景行先哲义亦犹此后人不詧认景为仰有景佺【杜】景亮【白】景衡【许】景淳【瞿】以为名者有景伯【洪适】景严【洪遵】景卢【洪迈】景元【真德秀】景程【赵良淳】景濂【宋濂】以为字者茍説文草也凡用茍字俱浅辞茍志于仁苟无其徳非茍知之皆一义也解者以为诚为若为但非是楚説文丛木也衣裳楚楚楚楚整一貌木丛生似之可用挞故曰夏楚二物故有捶楚痛楚之名说者随文傅义未为得也
　　卯酉
　　戼【卯】丣【酉】阖辟之象也戼为春门万物已出昴贸聊诸字从之丣为秋门万物已入留窌柳駵诸字从之茆莫饱切从戼力九切从戼
　　文天祥
