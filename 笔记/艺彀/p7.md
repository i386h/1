<!-- { "loadSidebar": true } -->
　　艺彀补　　　　　　　　明　邓伯羔　撰过夏相公墓诗
　　予不佞材质闇劣无竞心无迕语于诗亦然若闻韶忘味之作所不敢有也尝示子仪过夏相公墓诗子仪谓予诗虽属讥评犹深叹悼葢深知予也诗曰白草青松学士原是非千载定何论一言可为先生憾逊国诸顽不受恩嘉靖间云南杨僎请表建文诸忠臣世庙问礼官昨给事中言建文诸臣事云何夏言对曰诸臣误君乱国先朝诛殛岂宜褒录事遂寝诗谓言死非其罪而有死道也
　　幽光显之碑
　　茅山乾元观有二十三代宗师观妙先生幽光显扬之碑政和间陈辅撰文蔡仍书丹嘉靖间其碑为山氓仆而破之后数年雷雨大作仆者复立解者渐合久而凑泊无复龃龉宛然如故山中父老悉能言之葢不啻杨用修所称蒲城碑与荐福寺碑为神物防持者
　　象山
　　象山学术千古自有公论至诋为异教则爱憎之口耳赵东山为其像賛得之矣賛曰儒者曰其学似禅佛者曰我法无是超然独契本心以俟圣人百世
　　孚壬
　　说文孚卵化也其功用在外字凡音同孚皆有外之义稃米殻也麸麦皮也柎花房也苻草甲也肤肉表也郛外城也簠【敷甫二音】盛黍稷之器殍【敷摽二音】饿死人中不实者俘军所获取诸外者壬象人懐妊之形其根着在内字凡文从壬皆有内之义淫浸淫脉理也任包藏凶恶也【羞】忍耻也饪熟食衽衣襟征【音征】敛且聚也征【音止】物盛大而繁祉也义皆在内
　　银烛
　　穆天子传天子之寳璿珠烛银梁简文诗烛银逾汉女江总贞女峡赋含照曜之烛银本此王子年拾遗记浮忻国贡兰金之泥状若紫磨之色百铸变白有光如银即银烛是也周兴嗣千字文银烛炜煌贾至诗银烛朝天紫陌长本此丹铅总録所拟未为允也
　　五祀
　　五祀之名见于三礼仪礼既夕行祷于五祀乃卒周礼大宗伯以血祭祭社稷五祀司服王祭五祀则希冕小祝设道赍之奠分祷五祀礼记王制大夫祭五祀曲礼天子诸侯大夫祭五祀嵗徧所称五祀有其凡无其目然或以天子祭【大宗伯司服小祝】或以大夫祭【王制】或以士祭【既夕】等差又若是不一也月令四时祭户灶中霤门行列其目不举其凡说者谓是五祀然不详祭者谁何当是天子以下通行耳至祭法制为等差讵非此篇后出折衷前人而为之说乎以观庙制天子七诸侯五大夫三适士二官师一庶人祭于寝内神外神当一例也天子七祀司命中霤国门国行泰厉户灶诸侯五祀司命中霤国门国行公厉大夫三祀族厉门行适士二祀门行庶人一祀或户或灶予重光单阏之嵗塞涂月之朔日缮修曾大夫耕隐旧庐而奠居焉问祀于友人吴羔吴羔曰庶人一祀予曰然于是议妥灵之处门之内户之外也门尊户卑吾从其尊遂题曰司门之神以数不敢僣以名不敢泥吴羔谓予为达于礼
　　陈孟常对策
　　数年来朝廷之上议论颇多言者轻听者厌势固宜耳陈懿典壬辰防试第二人也其对防有言事有其意而未有其形务逆销之而勿先指之恐其遂无所忌也中有所私而外有所避务缓格之而毋急持之恐其遂无所惮也此数言者今时对证之药石也士大夫服而行之可以享和平宁谧之福尝曰经生言无当世用若此者可弁髦视之乎
　　天圆篇
　　火日外景金水内景此曽子天圎篇中语也刘邵人物志袭其辞曰火日外照不能内见金水内暎不能外光二者之义葢隂阳之别也横渠正防又袭其辞曰火日外光能直而施金水内光能辟而受受者随材各得施者所应无穷神与形天与地之道与理愈析而愈明辞愈搆而愈精识者何嫌其述也
　　外臣
　　幸逢尧舜为真主且放巢由作外臣此邵尧夫诏三下答乡人不起之作也按仪礼凡自称于君士大夫则曰下臣宅者在邦则曰市井之臣在野则曰草茅之臣庶人则曰刺草之臣他国之人则曰外臣然则外臣尧夫不应得称也方是时天下一统匪止累言且戾名实
　　于中丞治生
　　亷者不富富者不防世俗大都然耳而亦有不然者幼尝读于中丞墓志志其语云士君子一入仕途志意渐广非取之于官何以足用故治生所以养防也中丞名湛字莹中正徳辛未进士厯膴仕数十年以治生起家家用饶裕今其子孙率丰于财仕者无簠簋不饬之诮有以诖误见谴者乡人谅其无他
　　口角之误
　　宁为鸡口无为牛后张守节注曰鸡口虽小犹进食牛后虽大乃出粪也延笃曰口当为尸鸡尸鸡中主也予之齿者去其角顔师古注曰牛无上齿则有角其余无角者则有上齿丘橓曰角当作甪鸟之长喙也愚按作口与角者正作尸与甪者凿也
　　记事摽拟
　　易牙辨淄渑二水味【见类林】而李賛皇能辨江表水与建业城下水【见中朝故事】荀朂食笋进饭知是劳薪炊【见世说】而陆鸿渐饮茶知为劳木所烹【见胡子衡齐】此前人摽拟为竒非其实也诸如此类一不可无再不可有
　　曹景宗能诗
　　景宗有才人也去时儿女悲归来笳皷竞借问行路人何如霍去病其凯还联句也容斋随笔谓曹公未必办此好事者为之耳此大不然景宗答释法云书云法师识逾有境学诣无生揄扬之善焕如东里披玩周环用忘所疾此书即梁朝诸文士不能过也何有二韵哉梁书本传称景宗自恃尚胜毎作书字有不解不肯问人皆以意造书肯倩人乎洪景卢何居之髙视之下也
　　文夫人事
　　文信国夫人既收信国尸随某公主下嫁后得公主懿防还乡临终时问浣婢索旧香嚢曰此我龆龀时得之父母者持信国祭文曰此得之丞相者我死置我怀中将以见吾父母吾夫于地下为无媿也七修类稿所引指南録者如此郎仁寳又自为说曰夫人既陷而公被执音信无传不应酬妻之辞得至夫人所矣意公与夫人间关窘急之时必已同约死难特先书与夫人以励其志若自为賛亦前写具衣带间也愚谓仁寳之言差得昔人情事再摭以禆前卷所未尽
　　续博物志
　　续博物志一卷近年新安吴琯刋行题曰晋李石撰按书中多及唐事非晋人所为可知矣矧晋亦未闻有李石其人也唐襄邑李石字中玉宋资阳李石字知几俱有盛名未知此书是谁为之者
　　梁颢
　　世传梁颢举进士甲科年八十二其谢表云白首穷经少伏生之八嵗青云得路多太公之二年按本传颢雍熙二年进士景德元年卒年九十二逆数甲科时七十三也容斋随笔辨证之亦未覈
　　皇佐扬天
　　王粲从军云一由我圣君刘桢赠五官中郎将云昔我从元后二子者显然帝操矣而植诗云皇佐扬天第以汉相目其父耳嗟乎诗之言志不止于辞是可以占人贤不肖矣此溧阳钱军【清】语足以补予前篇所不及

　　艺彀补
