<!-- { "loadSidebar": true } -->
<子部,杂家类,杂考之属,艺彀,卷中>

　　【以上阙文】
　　名义相反
　　蘦尔雅大苦郭璞注甘草也【甘苦相反】某说文酸果字从甘从木【甘酸相反】鲲尔雅鱼子庄子鲲之大不知几千里【大小相反】厕说文清也徐锴注此溷厕也【清溷相反】









　　艺彀卷中
<子部,杂家类,杂考之属,艺彀>
　　钦定四库全书
　　艺彀卷下　　　　　　　明　邓伯羔　撰绿沈枪
　　绿沈言其色沈而不浮注论语者曰深青赤色其法等耳杜子美诗苔卧绿沈枪说者多不解邺中记石季龙毎出用扇夹乗舆或木兰色或郁金色或紫绀色或緑沈色宋书广州刺史韦朗作银涂漆屏风二十三牀绿沈屛风一牀御史中丞请夺朗官王羲之笔经曰有人以绿沈漆竹管及镂管见遗斯亦可玩讵必金玉哉
　　桃源洞口
　　文献通考载鼎州桃源洞建炎三年大水有石随流而下石间隠隐成文可辨其文曰无为傥易天知人情无为窈神见人形心言意语鬼闻人声此语殊不减金人铭也一统志于桃源条下止列太元渔人竟不録此不解其故
　　荒鸡
　　晋书祖逖与刘琨俱为司州主簿共被同寝中夜闻荒鸡鸣蹴琨觉曰此非恶声也因起舞曰若四海鼎沸豪杰并起吾与足下当相避于中原史臣曰祖逖闻鸡睹舞思中原之燎火幸天步之多艰原其素懐抑为贪乱者矣元史史天倪金大安末举进士不第乃叹曰大丈夫立身独以文乎哉使吾遇荒鸡夜鸣拥百万之众功名可唾手取也草木子南阳府防访佥事巴拜廵按至彼忽初更闻鸡啼曰此荒鸡也不久此地当为丘墟天下其将乱乎遂弃官而隐后南阳果陷夫鸡不独初更啼为荒鸡凡夜鸣不时皆谓之荒鸡也余有颂循吏诗雊雉春堪扰荒鸡夜不闻正用此
　　林君复诗
　　林君复虽称能诗能在一诗一诗虽佳佳在两句两句虽工工在二字其咏梅花诗疎影横斜水清浅暗香浮动月黄昏乃唐人江为诗竹影横斜水清浅桂香浮动月黄昏也更竹为疎更桂为暗移以咏梅花遂为千古絶唱
　　罗彛正诗
　　郊亭偶见述罗彛正挽陈阁老诗九渊若遇南阳李为道罗伦巳复官菽园杂记谓当时士人为之而以罗伦为罗生此说近是如果彛正所自为则狭量甚矣初彛正忤南阳被谪庐陵与有力焉故士人云云
　　诗故
　　梅圣俞和范尧夫殿后书事天子寻常幸直庐褁头宫女捧雕舆观此则知宋之内庭以宫女直舆事杜子美紫宸殿退朝口号户外昭容紫袖垂双瞻御座引朝仪观此则知唐之外庭以宫女引朝仪不惟诗好足备故实
　　学史
　　始皇防稽山碑有云夫为寄豭杀之无罪男秉义程妻为逃嫁子不得母咸化防清其文三句一韵其义以为寄豭者被杀而男秉义程矣逃嫁者亲絶而妇化防清矣邵文庄公学史中掇其辞曰男秉义程妻为逃嫁子不得母分叚既误韵乖义舛令人不解
　　澹淡耕畊
　　澹与淡通耕与畊通古实不然文选西都赋敶后宫之丽云乗輚辂登龙舟张鳯葢建华旗祛黼帷镜清流靡微风澹淡浮此澹与淡别为音义也唐六典论府兵之制云居无事时畊于耕此耕与畊别为音义也谓相通者字书之谬袭之讹也
　　修羊公
　　屠长卿登余仲周江天阁诗末云定有仙人骑鹤过不知何地问脩羊尝写一通寄余览者多不解余曰此出华山志华山西北仙谷中有石榻脩羊公坐卧其上石榻穿陷尝见汉景帝帝问公有何能公不答即化作石羊题其背曰脩羊公谢天子后置石羊于通灵台羊又去不知所之诗形容江阁髙耸仙人骑鹤过此亦可攀接但去地辽逺安得问谷中脩羊公长卿诗用意之妙如此
　　西厢传竒
　　唐故荥阳郑府君夫人博陵崔氏合祔墓志铭乃给事郎试太常寺奉礼郎摄卫州司灋叅军秦贯撰其序畧曰府君讳恒皇试太常寺协律郎文业着于当时礼义饰于儒行少有倜傥之志长负瓌竒之名不茍誉以求容毎亲仁以竭爱乐善孜孜不愠知鲜量包江渎气合风云今之古人人虽上出神不优德享年六十夫人博陵崔氏令门贤族庆余承善四德兼备六亲雍和仁让得于天真慈立于素尚母仪内则动静可师礼行诗风进止成灋虽婕妤女史大家经教承之于讽习推之于行源者亦异代殊人其归一防享年七十有六以大中十二年二月二十七日合祔于先茔之侧其乡里原隰之号载于旧记此阙而不书女一适范阳卢损之子六人顼佩瑾玘璆琬咸继遗芳克修至行云姑熟吴公一好古博雅士也与余善尝搨一纸示余而志其后曰往外舅安斋翁教睢州得是碣于州之莳圃者始尘淖不可读已而得其大凡冁然曰此崔氏家乗也岂造物者欲雪其诟乃出是以平反之乎不然苔封烟锁防世几年以此峕显耶
　　琵琶荆钗二记
　　琵琶托名于蔡伯喈耳其实牛相国僧孺之子繁与同时蔡生邂逅文字交寻同举进士才蔡生欲以女弟适之蔡巳有妻赵矣力辞不得后牛氏与赵处能卑顺自将蔡仕至节度副使荆钗记托名于王龄不知其由第龄令人姓贾氏龄自为令人圹志云然谓王贾同邑且世姻故令人归于我逮事舅姑以孝称从其夫某逰于越入仕于朝出守饶防湖泉四州贤而有助初封恭人再封令人乾道四年十二月十日卒于泉之郡舍享年五十有五
　　功显君
　　王弇州魏相论曰博陆侯以地节春殁御史大夫相以夏因许广汉极言世卿之横讥切霍氏遂得入给事中去尚书副封而功显君之邪谋始发矣按汉书王莽传加安汉公号曰宰衡赐公太夫人号曰功显君又按霍光传光夫人显爱小女成君欲贵之显与功显君自二人
　　祭江陵相公文
　　吏部醵祭江陵相公文海内传诵以其美而刺刺而隐也潘元茂有魏王九锡之篇扬子云有剧秦美新之论九京可作两生有厚顔矣其文曰呜呼人之言公者我知之矣才之为臯为禹也道之为孔为夷也功之为尹为旦也文之为典为谟也数者相业之最胜也然而古人皆有之此常人之事未足以为公言也惟公则有所谓非常者焉常人泥于故俗而公则达于圣哲之所不能常人縁于物情而公则出于鬼神之不可测以老成戴幼冲而有蓍之孚以台阁驭厰监而有指臂之用前此未有也撤警柝于要戎而有袵席之安投空券于猾夷而有死命之制前此未有也丁丑之留力破羣言而天下谅其非忍庚辰之去累疏不置而天下信其非欺前此未有也让有所不必崇而上公可以卧拜嫌有所不必避而象贤可以首胪前此未有也彗孛不害于天时震崩不害于地利盗贼革鬬不害于人和前此未有也公之始进为天下去邪而为谋宻公之临终荐贤以自代而用意深前此未有也常人未没而先没没而辄没惟公则俨然没而不没焉可不谓之非常耶虽然公之非常惟公自知惟天地祖宗知之而已余辈常人也虽有所言又安能以知公耶此是孙文融笔
　　量衡古今多寡
　　古今注释量衡名数甚悉而不言古今多寡之别沈括曰秦汉以前量度升斗计六斗当今一斗七升九合称三升当今十三两王楙曰汉二斗七升当今五升四合八升当今二升一合六分六升当今一升六合左传疏曰魏齐斗称于古二而为一周隋斗称于古三而为一
　　武夷防石
　　武夷九曲溪头石上有诗相传为晋人郭璞题防诗乃唐人近体宋元以下气格其非景纯作无疑矣修志者不能为之辨正滥附集中以是知古今所称神仙幽怪之事讵足尽信哉诗曰黄冈降势走飞龙郁郁苍苍气象雄两水防纒归洞府诸峯罗立拱神宫林中猛虎横安迹天外狻猊对面崇玉佩霞衣千百众万年境似崆峒天目山絶句亦鄙俚亦托言璞见古杭杂记
　　崔谢诗
　　唐人诗却有胜前人处谢芳姿顦顇非昔容羞与郎相见语质而辞賸崔莺莺为郎憔悴却羞郎言简而意尽芳姿王珉嫂婢莺莺与张生通者世谓张生为元稹所托非是葢实有其人
　　塔影
　　酉阳杂爼载陈司徒在扬州时东市塔影忽倒老人言海影翻则如此此似不然金陵牛首山有精舍对塔隙其扉如弹丸许塔影入隙倒见室中帷幕上南村辍耕録所载松江夏监运家西壁上塔影亦然
　　丹阳
　　天下有三丹阳周成王封熊绎于丹阳在今归州此最久次丹阳郡治宛陵治建邺治江宁两汉及隋其徙不一次丹阳县属吾郡唐天寳初以郡称后以县称并古曲阿地
　　姓字竒奥
　　古人字只一言狄黒曽蒧字晢秦冉字开公夏首字乗顔祖字襄申党字周左人郢字行燕伋字思亷洁字庸顔何字冉任不齐字选原亢字籍白丹字圭司马牼字牛屈原字平陈胜字渉文种展获字禽刘邦张释之公孙字季项纒字伯项籍字羽叔孙何字通彭越字仲张欧吴广枚乗顔之仆字叔楚元王交朱云字防爰盎字丝郑当时字荘顔无繇刘德字路眭字孟周仁字文焦延夀字赣延岑字牙许敬字鸿顔之推字介李昙字云刘干字天罗靖字礼张廵字廵房龄字乔顔师古字籀孙晟字鳯李条徐伦字坚毛钦字杰又有字三言者髙欢字贺六浑宇文觉字陁罗尼宇文邕字祢罗突屈突无为字无不为崔度字摩诃衍
　　古人名与字相易者汉书匈奴传王嫱字昭君后汉书南匈奴传王明君字嫱旧唐书房乔字龄新唐书房龄字乔古人名与字不易者司马道子字道子孔安国字安国仲文字仲文王僧孺字僧孺刘孝绰字孝绰蔡兴宗字兴宗孟浩然字浩然郭子仪字子仪杨燕竒字燕竒萧惟明字惟明张廵字廵戚同文字同文刘混康字混康近代黄仲昭字仲昭陈从彛字从彛姓一字名三字鬬谷于莵【见左传】董之蘩菁【见战国防】李观音得董六斤黒张般若师赵般若宗【见桂海虞衡志】叚信苴福叚信苴日【见大明一统志】姓三字名一字二字阿史郍忠【见唐书】侯莫陈说侯莫陈頴【见北史】侯莫陈利用【见宋史】
　　有复掩古人姓名者窦融字周公秦将军姓名孔子又刘箕子朱孙卿许顔回【并汉人】孙鲁班【权女】庾晏婴庾黔娄祖孙登【并梁人】孔巢父吕周任严灌夫【并唐人】翟马周罗孟郊【并宋人】杨虞卿李虞卿刘彭祖窦彭祖直彭祖严彭祖张彭祖邓彭祖王彭祖【时代不一】
　　南齐张融曰昔有鸿飞天首积逺难明越人以为鳬楚人以为乙人自楚越鸿常一耳唐人卢鸿一取此孔融荐祢衡表鸷鸟累百不如一鹗元人王鹗字百一取此钟繇之繇读如琼瑶之瑶字元常取咎繇陈谟彰厥有常之义温造之造读如皁白之皁字简舆取造车自舆始之义吾友焦竑字弱侯取考工记竑其辐广以为之弱之义魏相钟傅孔巢父俱字弱翁此其义易暁耳
　　误标人诗文
　　学殊半豹艺媿全牛此顾云投户部郑员外唘也杨用修丹铅总录谓是李商隐四六蟭螟杀敌蚉眉上蛮触交争蜗角中何异诸天观下界一微尘里鬬英雄此白居易感物诗也顾元庆夷白斋诗话谓是僧溥光之作皆不审何据
　　郑小同
　　郑本传子益恩以其手文似巳名之曰小同郑别传有子为孔融吏举孝防融之被围往赴为贼所害有遗腹子以丁卯日生而以丁卯嵗生故名曰小同二说一以为子一以为孙未详孰是至小同之义宜在春秋桓六年九月丁卯子同生小同生日干支偶合故命名如此两俱未见其可也小同仕魏司马文王鸩杀之
　　马异
　　文献通考载马异五十八事独不及宗舞马何也马之为妖莫甚于此
　　鱼双名
