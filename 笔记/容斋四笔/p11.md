<!-- { "loadSidebar": true } -->
　　沈存中笔谈书国初时州县之小官俸入至薄，故有「五贯九百六十俸，省钱且作足钱用」之语。黄亚夫皇佑间自序其所为伐檀集云：「历佐一府、三州，皆为从事，逾十年，郡之政，巨细无不与，大抵止于簿书狱讼而已，其心之所存，可以效于君、补于国、资于民者，曾未有一事可以自见。然月廪于官，粟麦常两斛，钱常七千，问其所为，乃一常人皆可不勉而能，兹素餐昭昭矣，遂以『伐檀』名其集，且识其愧。」予谓今之仕宦，虽主簿、尉，盖或七八倍于此，然常有不足之叹。若两斛、七千，祗可禄一书吏小校耳！岂非风俗日趋于浮靡，人用日以汰，物价日以滋，致于不能赡足乎？亚夫之立志如此，真可重也。山谷先生乃其子云。
卷第八(十七则)
　　库路真
　　新唐书地理志：「襄州，土贡漆器库路真二品十乘花文五乘。」库路真者，漆器名也，然其义不可晓。元丰九域志云「贡漆器二十事」是已。于頔传，頔为襄阳节度，襄有髹器，天下以为法。至頔骄蹇，故方帅不法者，称为「襄样节度」。旧唐书职官志，武德七年，改秦王、齐王下领三卫及库真、驱咥真，并为统军。疑是周隋间西边方言也。记白乐天集曾有一说，而未之见。
　　得意失意诗
　　旧传有诗四句夸世人得意者云：「久旱逢甘雨，他乡见故知。洞房花烛夜，金榜挂名时。」好事者续以失意四句曰：「寡妇携儿泣，将军被敌擒。失恩宫女面，下第举人心。」此二诗，可喜可悲之状极矣。
　　狄监卢尹
　　文潞公留守西京，年七十七，为耆英会，凡十有二人。时富韩公年七十九，最长，至于太中大夫张问，年七十，唯司马公方六十四岁，用狄监、卢尹故事，亦预于会。或问狄、卢之说，乃见唐白乐天集，今所谓九老图者。怀州司马胡杲年八十九，卫尉卿吉皎年八十六，龙武长史郑据八十四，慈州刺史刘嘉、侍御史卢贞皆八十二，其年皆在元丰诸公之上。永州刺史张浑、刑部尚书白居易皆七十四。时会昌五年。白公序云：「六贤皆多年寿，予亦次焉。秘书监狄兼謩，河南尹卢贞，以年未七十，虽与会而不及列。」故温公纪韩公至张昌言，而自不书。今士大夫皆熟知此事，姑志狄、卢二贤，以示儿辈。但唐两卢贞，而又同会，疑文字或误云。
　　项韩兵书
　　汉成帝时，任宏论次兵书为四种，其权谋中有韩信三篇，形势中有项王一篇，前后艺文志载之，且云：「汉兴，张良、韩信序次兵法，凡百八十二家，删取要用，定着三十五家。诸吕用事而盗取之。」项、韩虽不得其死，而遗书可传于后者，汉世不废，今不复可见矣。
　　承天塔记
　　黄鲁直初谪戎、涪，既得归，而湖北转运判官陈举，以时相赵清宪与之有小怨，讦其所作荆南承天塔记，以为幸灾，遂除名羁管宜州，竟卒于彼。今豫章集不载其文，盖谓因之兆祸，故不忍著录。其曾孙续编别集，始得见之。大略云：「余得罪窜黔中，道出江陵，寓承天禅院，住持僧智珠方彻旧浮图于地，而属曰：『余成功之后，愿乞文记之。』后六年，蒙恩东归，则七级岿然已立，于是作记。」其后云：「儒者尝论一佛寺之费，盖中民万家之产，实生民谷帛之蠧，虽余亦谓之然。然自省事以来，观天下财力屈竭之端，国家无大军旅勤民丁赋之政，则蝗旱水溢或疾疫连数十州，此盖生人之共业，盈虚有数，非人力所能胜者邪！」其语不过如是，初无幸灾风刺之意，乃至于远斥以死，寃哉！
　　穆护歌
　　郭茂倩编次乐府诗穆护歌一篇，引历代歌辞曰：「曲犯角。」其语曰：「玉管朝朝弄，清歌日日新。折花当驿路，寄与陇头人。」黄鲁直题牧护歌后云：「予尝问人此歌，皆莫能说牧护之义。昔在巴、僰间六年，问诸道人，亦莫能说。他日，船宿云安野次，会其人祭神罢而饮福，坐客更起舞，而歌木瓠。其词有云：『听说商人木瓠，四海五湖曾去。』中有数十句，皆叙贾人之乐，末云：『一言为报诸人，倒尽百瓶归去。』继有数人起舞，皆陈述己事，而始末略同。问其所以为木瓠，盖刳曲木状如瓠，击之以为歌舞之节耳。乃悟穆护盖木瓠也。」据此说，则茂倩所序，为不知本原云。且四句律诗，如何便差排为犯角曲，殊无意义。
　　省试取人额
　　累举省试，锁院至开院，限以一月。如未讫事，则申展亦不过十日，所奏名以十四人取一为定数，不知此制起于何年。黄鲁直以元佑三年为贡院参详官，有书帖一纸云：「正月乙丑锁太学，试礼部进士四千七百三十二人。三月戊申具奏进士五百人。」乃是在院四十四日，而九人半取一人，视今日为不侔也。此帖载于别集。
　　通印子鱼
　　鱼通印之语，本出于王荆公送张兵部知福州诗「长鱼俎上通三印」之句。盖以福州濒海多鱼，其大如此，初不指言为子鱼也。东坡始以「通印子鱼」对「披黄雀」，乃借「子」字与「黄」字为假对耳。山谷所云「子鱼通印蚝破山」，盖承而用之。陈正敏遯斋闲览云：「其地有通应庙，庙前港中子鱼最佳。王初寮诗『通应子鱼盐透白』，正采其说。」郡人黄处权云：「兴化子鱼，去城五十里地名迎仙者为上，所产之处，土人谓之子鱼潭而已，初无通应港之名。」有大神祠，赐额曰「显应」，乃遯斋所指之庙者，亦非「通应」也。潭傍又有小祠一间，庳陋之甚，农家以祀田神，好事欲实遯斋之说，遂粉刷一扁，妄标曰「通应庙」，侧题五小字曰「元佑某年立」，此尤可笑。且用神庙封额以名土物，它处未尝有也。
　　寿亭侯印
　　荆门玉泉关将军庙中，有寿亭侯印一钮，其上大环，径四寸，下连四环，皆系于印上。相传云：绍兴中，洞庭渔者得之，入于潭府，以为关云长封汉寿亭侯，此其故物也，故以归之庙中。南雄守黄兑见临川兴圣院僧惠通印图形，为作记。而复州宝相院又以建炎二年，因伐木，于三门大树下土中深四尺余，得此印，其环幷背俱有文云：「汉建安二十年寿亭侯印。」今留于左藏库。邵州守黄沃叔启庆元二年复买一钮于郡人张氏，其文正同，只欠五系环耳。予以谓皆非真汉物，且汉寿乃亭名，既以封云长，不应去汉字，又其大比它汉印几倍之。闻嘉兴王仲言亦有其一。侯印一而已，安得有四？云长以四年受封，当即刻印，不应在二十年，尤非也。是特后人为之以奉庙祭，其数必多。今流落人间者，尚如此也。予为黄叔启作辨跋一篇，见赘稿。
　　茸附治疽漏
　　时康祖病心痔二十年，用圣惠方治腰痛者鹿茸、附子服之，月余而愈，夷坚己志书其事。予每与医言，辄云：「痈疽之发，蕴热之极也，乌有翻使热药之理？」福州医郭晋卿云：「脉陷则害漏，陷者冷也，若气血温暖，则漏自止，正用得茸、附。」按内经素问生气通天论曰：「陷脉为痿，留连肉腠。」注云：「陷脉谓寒气陷缺其脉也，积寒留舍，经血稽凝，久瘀内攻，结于肉理，故发为疡瘘，肉腠相连。」此说可谓明白，故复记于此，庶几或有助于疡医云。
　　莆田荔枝
　　莆田荔枝，名品皆出天成，虽以其核种之，终与其本不相类。宋香之后无宋香，所存者孙枝尔。陈紫之后无陈紫，过墙则为小陈紫矣。笔谈谓焦核荔子，土人能为之，取本木，去其大根，火燔令焦，复植于土，以石压之，令勿生旁根，其核自小。里人谓不然，此果形状，变态百出，不可以理求，或似龙牙，或类凤爪，钗头红之可簪，绿珠子之旁缀，是岂人力所能加哉？初，方氏有树，结实数千颗，欲重其名，以二百颗送蔡忠惠公，绐以常岁所产止此。公为目之曰「方家红」，着之于谱，印证其妄。自后华实虽极繁茂，逮至成熟，所存者未尝越二百，遂成语谶。此段已载遯斋闲览中，郡士黄处权复志其详如此。
　　双陆不胜
　　新唐书狄仁杰传，武后召问梦双陆不胜，何也？仁杰与王方庆俱在，二人同辞对曰：「双陆不胜，无子也。天其意者以儆陛下乎？」于是召还庐陵王。旧史不载，资治通鉴但书鹦鹉折翼一事。而考异云：「双陆之说，世传狄梁公传有之，以为李邕所作，而其词多鄙诞，疑非本书，故黜不取。」艺文志有李繁大唐说纂四卷，今罕得其书，予家有之，凡所纪事，率不过数十字，极为简要，新史大抵采用之。其忠节一门曰：「武后问石泉公王方庆曰：『朕夜梦双陆不胜，何也？』曰：『盖谓宫中无子，意者恐有神灵儆夫陛下。』因陈人心在唐之意，后大悟，召庐陵王，复其储位，俾石泉公为宫相以辅翊之。」然则新史兼采二李之说，而为狄为王莫能辨也。通鉴去之，似为可惜。
　　华元入楚师
　　左传，楚庄王围宋，宋华元夜入楚师，登子反之床，起之曰：「寡君使元以病告。」子反惧，与之盟，而退三十里。杜注曰：「兵法，因其乡人而用之，必先知其守将左右谒者、门者之姓名，因而利道之。华元盖用此术，得以自通。」予按前三年晋、楚邲之战，随武子称楚之善曰：「军行，右辕，左追蓐，前茅虑无，中权后劲，军政不戒而备。」大抵言其备豫之固。今使敌人能入上将之幕而登其床，则刺客奸人，何施不得？虽至于王所可也，岂所谓军制乎？疑不然也。公羊传云：「楚使子反乘堙而窥宋城，宋华元亦乘堙而出见之。」其说比左氏为有理。
　　公羊用叠语
　　公羊传书楚子围宋，宋人及楚人平事，几四百字。其称「司马子反」者八，又再曰「将去而归尔」，「然后而归尔」，「然后归尔」，「臣请归尔」，「吾亦从子而归尔」。又三书「军有七日之粮尔」，凡九用「尔」字，然不觉其烦。
　　文书误一字
　　文书一字之误，有绝系利害者，予亲经其三焉，至今思之，犹为汗下。干道二年冬，蒙恩召还，过三衢，郡守何德辅问奏对用几札，因出草稿示之，其一乞蠲减鄱阳岁贡诞节金千两事，言此贡不知起于何时，或云艺祖初下江南，郡库适有金，守臣取以献长春节，遂为故事。误书「长春」为「万春」，乃金主褒节名也。德辅读之，指以相告，予悚然面发赤，亟改之。三年，以侍讲讲毛诗，作发题，引孔子于论语中说诗处云：「不学诗，无以言。」误书「言」为「立」，已写进读正本，经筵吏袁显忠曰：「恐是言字。」予愧谢之。淳熙十三年在翰苑，作赐安南国历日诏云：「兹履夏正，载颁汉朔。」书「夏正」为「周正」，院吏以呈宰执，周益公见而摘其误，吏还以告，盖语顺意同，一时不自觉也。
　　历代史本末
