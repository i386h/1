<!-- { "loadSidebar": true } -->
　　新唐书藩镇传序云：「其人自视由羌狄然。」据字义，「由」当为「犹」，故吴缜作唐书音训有纠谬一篇，正指其失，彼元不深究孟子也。文惠公顷与予作唐书补过，尝驳其说。予作文每用之，辄为人所疑问，今为详载于此。如「以齐王，由反手也」，「由弓人而耻为弓」，「王由足用为善」，「是由恶醉而强酒」，「由己溺之，由己饥之」，「由射于百步之外」，「见且由不得亟」，其义皆然，盖由与犹通用也。
　　人焉廋哉
　　孔子论人之善恶，始之曰：「视其所以。」继之以「观其所由，察其所安。」然后重言之曰：「人焉廋哉，人焉廋哉！」盖以上之三语详察之也。而孟氏一断以眸子，其言曰：「存乎人者，莫良于眸子。眸子不能掩其恶，胸中正，则眸子瞭焉，胸中不正，则眸子眊焉。听其言也，观其眸子，人焉廋哉！」说者谓：「人与物接之时，其神在目。故胸中正，则神精而明。不正，则神散而昏。心之所发，幷此而观，则人之邪正不可匿矣。言犹可以伪为，眸子则有不容伪者。孔圣既已发之于前，孟子知言之要，续为之说，故简亮如此。」旧见王季明云，太学士子尝戏作一论，其略曰：「知人焉廋哉之义，然后知人焉廋哉，人焉廋哉之义。知人焉廋哉，人焉廋哉之义，然后知人焉廋哉之义。孔子所云人焉廋哉，人焉廋哉者，详言之也。孟子所云人焉廋哉者，略言之也。孔子之所谓人焉廋哉，人焉廋哉，即孟子之所谓人焉廋哉也。孟子之所谓人焉廋哉，即孔子之所谓人焉廋哉，人焉廋哉也。」继又叠三语为一云：「夫人焉廋哉，人焉廋哉，人焉廋哉，虽曰不同，而其所以为人焉廋哉，人焉廋哉，人焉廋哉，未始不同。」演而成数百字，可资一笑，亦几于侮圣言矣！
　　久而俱化
　　天生万物，久而与之俱化，固其理焉，无间于有情无情，有知无知也。予得双雁于衢人郑伯膺，纯白色，极驯扰可玩，置之云壑，不远飞翔。未几，殒其一，其一块独无俦，因念白鹅正同色，又性亦相类，乃取一只与同处。始也，两下不相宾接，见则东西分背，虽一盆饲谷，不肯并啜。如是五日，渐复相就，逾旬之后，怡然同羣，但形体有大小，而色泽飞鸣则一。久之，雁不自知其为雁，鹅不自知其为鹅，宛如同巢而生者，与之俱化，于是验焉。今人呼鹅为舒雁，或称家雁，其褐色者为雁鹅，雁之最大者曰天鹅。唐太宗时，吐蕃禄东赞上书，以谓圣功远被，虽雁飞于天，无是之速，鹅犹雁也，遂铸金为鹅以献。盖二禽一种也。
　　黄文江赋
　　晚唐士人作律赋，多以古事为题，寓悲伤之旨，如吴融、徐寅诸人是也。黄滔字文江，亦以此擅名，有明皇回驾经马嵬坡隔句云：「日惨风悲，到玉颜之死处；花愁露泣，认朱脸之啼痕。」「褒云万叠，断肠新出于啼猿；秦树千层，比翼不如于飞鸟。」「羽卫参差，拥翠华而不发；天颜怆悢，觉红袖以难留。」「神仙表态，忽零落以无归；雨露成波，已沾濡而不及。」「六马归秦，却经过于此地；九泉隔越，几凄恻于平生。」景阳井云：「理昧纳隍，处穷泉而讵得；诚乖驭朽，攀素绠以胡颜！」「青铜有恨，也从零落于秋风；碧浪无情，宁解流传于夜壑。」「荒凉四面，花朝而不见朱颜；滴沥千寻，雨夜而空啼碧溜。」「莫可追寻，玉树之歌声邈矣；最堪惆怅，金瓶之咽处依然。」馆娃宫云：「花颜缥缈，欺树里之春风；银焰荧煌，却城头之晓色。」「恨留山鸟，啼百草之春红；愁寄垄云，鏁四天之暮碧。」「遗堵尘空，几践羣游之鹿；沧洲月在，宁销怒触之涛？」陈皇后因赋复宠云：「已为无雨之期，空悬梦寐；终自凌云之制，能致烟霄。」秋色云：「空三楚之暮天，楼中历历；满六朝之故地，草际悠悠。」白日上升云：「较美古今，列子之乘风固劣；论功昼夜，姮娥之奔月非优。」凡此数十联，皆研确有情致，若夫格律之卑，则自当时体如此耳。
　　沈季长进言
　　沈季长元丰中为崇政殿说书，考开封进士，既罢，入见，神宗曰：「论不以智治国，谁为此者？」对曰：「李定所为。」上曰：「闻定意讥朕。」季长曰：「定事陛下有年，顷者御史言定乃人伦所弃，陛下力排羣议，而定始得为人如初，继又擢用不次，定虽怀利，尚当知恩，臣以此敢谓无讥陛下意。诗序曰：『言之者无罪，闻之者足以戒。』书曰：『小人怨汝詈汝，则皇自敬德。』陛下自视岂任智者，不知何自嫌疑，乃信此为讥也？」上曰：「卿言甚善，朕今已释然矣，卿长者，乃喜为人辩谤。」对曰：「臣非为人辩谤，乃为陛下辩谮耳。」他日，上语及前代君臣，因曰：「汉武帝学神仙不死之术，卿晓其意否？此乃贪生以固位耳，故其晚年举措谬戾，祸贻骨肉，几覆宗社。且人主固位，其祸犹尔，则为人臣而固位者，其患亦何所不至，故朕每患天下之士能轻爵禄者少。」季长曰：「士而轻爵禄，为士言之，则可，为国言之，则非福也。人主有尊德乐道之志，士皆以不得爵禄为耻，宁有轻爵禄者哉？至于言违谏怫，士有去志，故以爵禄为轻。」上曰：「诚如卿言。」按季长虽尝至修起居注，其后但终于庶僚，史不立传。王和甫铭其墓，载此两论，予在史院时未之见也。其子铢为侍从，恨不获附见之，故表出于是。
　　繁遏渠
　　国语鲁叔孙穆子曰：「金奏肆夏：繁、遏、渠。天子所以飨元侯也。」韦昭注曰：「繁、遏、渠，肆夏之三也，礼有九夏，皆篇名。」昭虽晓其义，而不详释。按周礼春官：「钟师掌金奏，以钟鼓奏九夏。」郑氏注引吕叔玉云：「肆夏、繁遏、渠，皆周颂也。肆夏，时迈也。繁遏，执竞也。渠，思文也。」又曰：「繁，多也。遏，止也。言福禄止于周之多也。故执竞曰：『降福穰穰，降福简简。』渠，大也。言以后稷配天，王道之大也。故思文曰：『思文后稷，克配彼天。』」予谓此说亦近于凿。
　　替戾冈
　　坡公游鹤林、招隐，有冈字韵诗，凡作七首，最后云：「背城借一吾何敢，切勿樽前替戾冈。」小儿问三字所出，按晋书佛图澄传，澄能听铃音以知吉凶，往投石勒。及刘曜攻洛阳，勒将救之，其羣下咸谏，以为不可。勒以访澄，澄曰：「相轮铃音云：『秀支替戾冈，仆谷劬秃当。』此羯语也。秀支，军也。替戾冈，出也。仆谷，刘曜胡位也。劬秃当，捉也。此言军出捉得曜也。」勒遂擒曜。坡公正用此云。
　　文潞公平章重事
　　文潞公元丰六年以太师致仕，时七十八岁矣。后二年，哲宗即位，太皇太后垂帘同听政，用司马公为门下侍郎，公奏乞召潞公置之百寮之首，以镇安四海，后遣中使梁惟简宣谕曰：「彦博名位已重，又得人心，今天子幼冲，恐其有震主之威。且于辅相中无处安排，又已致仕，难为复起。」公当时以新入，不敢复言。元佑元年三月，公拜左仆射，乃再上奏曰：「书曰：『人惟求旧。』盖以其历年之多也。彦博沉敏有谋略，知国家治体，能断大事，自仁宗以来，出将入相，功效显著，天下所共知，年逾八十，精力尚强。臣初曾奏陈，寻蒙宣谕。切惟彦博一书生尔，年逼桑榆，富贵已极，夫复何求？非有兵权死党可畏惧也。假使为相，一旦欲罢之，止烦召一学士，授以词头，白麻既出，则一匹夫尔，何难制之？有震主之威，防虑大过。若依今官制用之为相，以太师兼侍中，行左仆射，有何不可？倘不欲以剧务烦老臣，则凡常程文书，只委右仆射以下签书发遣，惟事有难决者，方就彦博咨禀。自古致仕复起，盖非一人，彦博今年八十一，不过得其数年之力，愿急用之，臣但以门下侍郎助彦博，恐亦时有小补。今不以彦博首相，而以臣处之，是犹舍骐骥而策驽骀也，切为朝廷惜之。若以除臣左仆射，难为无故以他人易之，则臣欲露表举其自代。」奏入，不许。给事中范纯仁亦劝乞召致，留为师臣。未几，右仆射韩缜求去，后始赐司马公密诏，欲除彦博兼侍中，行右仆射事，其合行恩礼，令相度条具。公以名体未正，不敢居其上，乞以行左仆射，自守右仆射。诏曰：「使彦博居卿上，非予所以待卿之意，卿更思之。」公执奏言：「臣为京官时，彦博已为宰相，今使彦博列位在下，非所以正大伦也。」于是召赴阙。既而御史中丞刘挚、左正言朱光庭、右正言王觌俱上言：「彦博春秋高，不可为三省长官。」司马公又言：「若令以正太师平章军国重事，亦足以尊老成矣。」四月，遂下制如公言，诏一月两赴经筵，六日一入朝，因至都堂与执政商量事，朝廷有大政令，即与辅臣共议。潞公此命，可谓郑重费力，盖本不出于主意也。然居位越五年，屡谢病，乃得归，竟坐此贻绍圣之贬。
　　考课之法废
　　唐制，尚书考功掌内外文武官吏之考课，凡应考之官，家具录当年功过行能，本司及本州岛长官对众读议其优劣，定为九等考第，然后送省。别敕定京官位望高者二人，一校京官考，一校外官考，又定给事中、中书舍人各一人，一监京官考，一监外官考，郎中判京官考，员外郎判外官考。凡考课之法，有四善、二十七最。一最以上有四善，为上上。有三善，或无最而有四善，为上中。有二善，或无最而有三善，为上下。其末至于居官谄诈、贪浊有状，为下下。外州则司录、录事参军主之，各据之以为黜陟。国朝此法尚存，庆历、皇佑中，黄亚夫庶佐一府、三州幕，其集所载考词十四篇，黄司理者曰：「治犴狱，岁再周矣，论其罪弃市者五十四，流若徒三百十有四，杖百八十六，皆得其情，无有寃隐不伸，非才也其孰能？其考可书中。」舞阳尉者曰：「舞阳大约地广，它盗往往囊槖于其间，居一岁，为窃与强者凡十一，前件官捕得之，其亡者一而已矣，非才焉固不能，可书中。」法曹刘昭远者曰：「法者，礼之防也。其用之以当人情为得，刻者为之，则拘而少恩。前件官以通经举进士，始掾于此，若老于为法者，每抱具狱，必傅之经义然后处，故无一不当其情，其考可书中。」它皆类此。不知其制废于何时。今但付之士按吏据定式书于印纸，比者又令郡守定县令臧否高下，人亦不知所从出。若使稍复旧贯，似为得宜，虽未必人人尽公得实，然思过半矣。
　　小官受俸
