<!-- { "loadSidebar": true } -->
　　国家用兵行师，异道并出，其胜败功罪，当随其实而处之，则赏信罚明，人知劝戒。汉武帝遣卫青、霍去病伐匈奴，去病以功益封，又封部将四人为列侯，而青不得益封，军吏卒皆无封侯者。宣帝遣田广明等五将军击匈奴，又以常惠护乌孙兵共出，五将皆无功，而广明及田顺以罪诛，独常惠奉使克获封侯。宋文帝伐魏，雍州诸将柳元景等，既拔弘农陕城，戍潼关矣，而上以东军王玄谟败退，皆召还。其后玄谟贬黜，元景受赏。绍兴七年淮西大帅刘少师罢，湖北岳少保以母忧去。累辞起复之命。朝廷以兵部尚书吕安老、侍郎张渊道分使两部。已而正除宣抚，遂掌其军。岳在九江，忧兵柄一失，不容再得，亟兼程至鄂，有旨复故任，而召渊道为枢密都承旨。安老在庐遭变，言者论罢张魏公，渊道亦继坐斥。隆兴中，北虏再动兵，张公为督帅，遣李显忠、邵宏渊攻符离，失利而退，一府皆贬秩。是时，汪庄敏以参知政事督视荆、襄，东西不相为谋，乃亦坐谴。古今不侔如此。
　　杜韩用歇后语
　　杜、韩二公作诗，或用歇后语，如「凄其望吕葛」，「仙鸟仙花吾友于」，「友于皆挺拔」，「再接再砺乃」，「僮仆诚自郐」，「为尔惜居诸」，「谁谓贻厥无基趾」之类是已。
　　唐明皇赐二相物
　　唐明皇以李林甫为右相，颛付大政，而左相牛仙客、李适之、陈希烈前后同列，皆拱手备员。林甫死，杨国忠代之，其宠遇愈甚。天宝十三载，上御跃龙殿门，张乐宴羣臣，赐右相绢一千五百匹，彩罗三百匹，彩绫五百匹，而赐左相绢三百，罗、绫各五十而已。其多寡不侔，至于五倍。如希烈庸才，知上恩意，安得不奴事之乎？宜其甘心臣于禄山也。
　　一百五日
　　今人谓寒食为一百五者，以其自冬至之后至清明，历节气六，凡为一百七日，而先两日为寒食故云，他节皆不然也。杜老有鄜州一百五日夜对月一篇，江西宗派诗云「一百五日足风雨，三十六峯劳梦魂」，「一百五日寒食雨，二十四番花信风」之类是也。吾州城北芝山寺，为禁烟游赏之地，寺僧欲建华严阁，请予作劝缘疏，其末一联云：「大善知识五十三，永壮人天之仰；寒食清明一百六，鼎来道俗之观。」或问一百六所出，应之曰：「元微之连昌宫词：『初过寒食一百六，店舍无烟宫树绿。』」是以用之。
　　老杜寒山诗
　　老杜春日忆李白诗云：「白也诗无敌，飘然思不羣。清新庾开府，俊逸鲍参军。」尝有武弁议其失曰：「既是无敌，又却似庾、鲍。」或折之曰：「庾清新而不能俊逸，鲍俊逸而不能清新。太白兼之，所以为无敌也。」今集别本一作无数，殆好事者更之乎？寒山子诗云：「吾心似秋月，碧潭清皎洁。无物堪比伦，教我如何说？」人亦有言，既似秋月、碧潭，乃以为无物堪比，何也？盖其意谓若无二物比伦，当如何说耳？读者当以是求之。
　　礜石之毒
　　读黄伯思东观余论，内评王大令书一节，曰：「静息帖云：『礜石深是可疑事，兄憙患散辄发痈。』散者，寒食散之类。散中盖用礜石，是性极热有毒，故云深可疑也。刘表在荆州，与王粲登障山，见一冈不生百草，粲曰：『此必古冢，其人在世服生礜石，热蒸出外，故草木焦灭。』凿看果墓，礜石满茔。又今洛水冬月不冰，古人谓之温洛，下亦有礜石。今取此石置瓮水中，水亦不冰。又鹳伏卵以助暖气。其烈酷如此，固不宜饵服。子敬之语实然。」淮南子曰：「人食礜石死，蚕食之而不饥。」予仲兄文安公镇金陵，因秋暑减食，当涂医汤三益教以服礜石圆，已而饮啖日进，遂加意服之，越十月而毒作，鼻衄血斗余，自是数数不止，竟至精液皆竭，迨于捐馆。偶见其语，使人追痛，因书之以戒未来者。
　　会合联句
　　韵略上声二肿字险窄。予向作汪庄敏铭诗八十句，唯萧敏中读之，曰：「押尽一韵。」今考之，犹有十字越用一董内韵。其词曰：「维天生材，万汇倾竦。侯王将相，曾是有种？公家江东，世绎耕垄。桃溪之涘，是播是（禾悤）。孰丰厥培，蓺此圭珙。公羁未奋，逸驾思駷。沈酣春秋，蹈迪周孔。径策名第，稍辞渫（宂辱）。横经湘沅，士敬如捧。蓬莱方丈，佩饰有琫。应龙天飞，荟蔚云滃。千官在序，摩厉从臾。吾惟片言，藉箸泉涌。正冠霜台，过者卞悚。颜颜殿戺，声气不动。显仁东攒，巫史呼汹。昌言一下，恩浃千冢。獯粥孔炽，边戒毛氄。媕婀当位，左掣右壅。公云当今，沸渭混澒。天威震耀，谁不愤踊。遂迁中司，西柄是董。出关启旆，筹檄倥偬。业业荆襄，将懦曰拱。投袂电赴，如尊乃勇。邓唐蔡陈，驰捷系踵。佛狸归骴，民恃不恐。玺书赐朝，百揆参总。亚勋赞册，国势尊巩。督军载西，寄责冞重。方规许洛，事援秦陇。符离罔功，奇画胶拲。钧枢建使，宰席亢宠。还临西州，夹道欢拥。有衔未鬯，病癖且尰。曾不慭遗，使我心懵。湘湖高丘，草木蔚蓊。维水容裔，维山巃嵸。矢其铭诗，词费以冗。奈何乎公，万禩毋耸。」若韩、孟、籍、彻会合联句三十四韵，除蝝蛹二字韵略不收外，余皆不出二肿中，雄奇激越，如大川洪河，不见涯涘，非琐琐潢污行潦之水所可同语也。其诗曰：「离别言无期，会合意冞重。病添儿女恋，老丧丈夫勇。剑心知未死，诗思犹孤耸。愁去剧箭飞，讙来若泉涌。析言多新贯，摅抱无昔壅。念难须勤追，悔易勿轻踵。吟巴山荦峃，说楚波堆垄。马辞虎豹怒，舟出蛟鼍恐。狂鲸时孤轩，幽狖杂百种。瘴衣常腥腻，蛮器多疏冗。剥苔吊斑林，角饭饵沈冢。忽尔衔远命，归欤舞新宠。鬼窟脱幽妖，天居觌清拱。京游步方振，谪梦意犹恟。诗书夸旧知，酒食接新奉。嘉言写清越，愈病失肬肿。夏阴偶高庇，宵魂接虚拥。雪弦寂寂听，茗盌纤纤捧。驰辉烛浮萤，幽响泄潜蛬。诗老独何心，江疾有余尰。我家本瀍谷，有地介皋巩。休迹忆沈冥，峩冠惭闟（宂辱）。升朝高辔逸，振物羣听悚。徒言濯幽泌，谁与薙荒茸。朝绅郁青绿，马饰曜珪珙。国仇未销铄，我志荡邛陇。君才诚倜傥，时论方汹溶。格言多彪蔚，县解无梏拲。张生得渊源，寒色拔山冢。坚如撞羣金，眇若抽独蛹。伊余何所拟？跛（上敝下黾）讵能踊。块然堕岳石，飘尔罥巢氄。龙旆垂天衢，云韶凝禁甬。君胡眠安然，朝鼓声汹汹。」其间或有颣句，然众手立成，理如是也。
卷第五(十四则)
　　土木偶人
　　赵德甫作金石录，其跋汉居摄坟坛二刻石云：「其一上谷府卿坟坛，其一祝其卿坟坛。曰坟坛者，古未有土木像，故为坛以祀之。两汉时皆如此。」予案战国策所载，苏秦谓孟尝君曰：「有土偶人与桃梗相语。桃梗曰：『子西岸之土也，埏子以为人，雨下水至，则汝残矣。』土偶曰：『子东国之桃梗也，刻削子以为人，雨降水至，流子而去矣。』」所谓土木为偶人，非像而何？汉至寓龙、寓车马，皆谓以木为之，像其真形。谓之两汉未有，则不可也。
　　饶州风俗
　　嘉佑中，吴孝宗子经者，作余干县学记，云：「古者江南不能与中土等，宋受天命，然后七闽二浙与江之西东，冠带诗、书，翕然大肆，人才之盛，遂甲于天下。江南既为天下甲，而饶人喜事，又甲于江南。盖饶之为州，壤土肥而养生之物多，其民家富而户羡，蓄百金者不在富人之列。又当宽平无事之际，而天性好善，为父兄者，以其子与弟不文为咎；为母妻者，以其子与夫不学为辱。其美如此。」予观今之饶民，所谓家富户羡，了非昔时，而高甍巨栋连阡亘陌者，又皆数十年来寓公所擅，而好善为学，亦不尽如吴记所言。故录其语以寄一叹。
　　禽畜菜茄色不同
　　禽畜、菜茄之色，所在不同，如江、浙间，猪黑而羊白，至江、广、吉州以西，二者则反是。苏、秀间，鹅皆白，或有一斑褐者，则呼为雁鹅，颇异而畜之。若吾乡，凡鹅皆雁也。小儿至取浙中白者饲养，以为湖沼观美。浙西常茄皆皮紫，其皮白者为水茄。吾乡常茄皮白，而水茄则紫。其异如是。
　　伏龙肝
　　本草伏龙肝，陶隐居云：「此灶中对釜月下黄土也。以灶有神，故呼为伏龙肝。幷以透隐为名尔。」雷公云：「凡使勿误用灶下土，其伏龙肝，是十年已来灶额内火气积，自结如赤色石，中黄，其形貌八棱。」予尝见临安医官陈舆大夫，言当以砌灶时，纳猪肝一具于土中，俟其积久，与土为一，然后用之，则稍与名相应。比读后汉书阴识传云：「其先阴子方，腊日晨炊而灶神形见。」注引杂五行书曰：「宜市买猪肝泥灶，令妇孝。」然则舆之说亦有所本云。广济历亦有此说，又列作灶忌日，云：「伏龙在不可移作。」所谓伏龙者，灶之神也。
　　勇怯无常
　　「民无常勇，亦无常怯，有气则实，实则勇，无气则虚，虚则怯，怯勇虚实，其由甚微，不可不知。勇则战，怯则北，战而胜者，战其勇者也，战而北者，战其怯者也。怯勇无常，倏忽往来，而莫知其方，惟圣人独见其所由然。」此吕氏春秋决胜篇之语，予爱而书之。
　　赵德甫金石录
　　东武赵明诚德甫，清宪丞相中子也。着金石录三十篇，上自三代，下讫五季，鼎、钟、甗、鬲、盘、匜、尊、爵之款识，丰碑大碣显人晦士之事迹，见于石刻者，皆是正讹谬，去取褒贬，凡为卷二千。其妻易安李居士，平生与之同志，赵没后，愍悼旧物之不存，乃作后序，极道遭罹变故本末。今龙舒郡库刻其书，而此序不见取，比获见元稿于王顺伯，因为撮述大概云：
　　「予以建中辛巳归赵氏，时丞相作吏部侍郎，家素贫俭，德甫在太学，每朔望谒告出，质衣取半千钱，步入相国寺，市碑文果实归，相对展玩咀嚼。后二年，从宦，宦便有穷尽天下古文奇字之志，传写未见书，买名人书画、古奇器。有持徐熙牡丹图求钱二十万，留信宿，计无所得，卷还之，夫妇相向惋怅者数日。
　　「及连守两郡，竭俸入以事铅椠，每获一书，即日勘校装缉，得名画彝器，亦摩玩舒卷，摘指疵病，尽一烛为率。故纸札精致，字画全整，冠于诸家。每饭罢，坐归来堂，烹茶，指堆积书史，言某事在某书某卷第几叶第几行，以中否胜负，为饮茶先后，中则举杯大笑，或至茶覆怀中，不得饮而起。凡书史百家字不刓缺、本不误者，辄市之，储作副本。
