<!-- { "loadSidebar": true } -->
容斋四笔
容斋四笔序
　　始予作容斋随笔，首尾十八年，二笔十三年，三笔五年，而四笔之成，不费一岁。身益老而著书益速，盖有其说。曩自越府归，谢绝外事，独弄笔纪述之习，不可扫除。故搜采异闻，但绪夷坚志，于议论雌黄，不复关抱。而稚子櫰，每见夷坚满纸，辄曰：「随笔、夷坚，皆大人素所游戏。今随笔不加益，不应厚于彼而薄于此也。」日日立案旁，必俟草一则乃退。重逆其意，则裒所忆而书之。櫰嗜读书，虽就寝犹置一编枕畔，旦则与之俱兴。而天啬其付付，年且弱冠，聪明殊未开，以彼其勤，殆必有日。丈夫爱怜少子，此乎见之。于是占抒为序，幷奖其志云。庆元三年九月二十四日序。
容斋四笔
　　卷第一(十九则)
　　孔庙位次

　　自唐以来，相传以孔门高弟颜渊至子夏为十哲，故坐祀于庙堂上。其后升颜子配享，则进曾子于堂，居子夏之次以补其阙。然颜子之父路、曾子之父点，乃在庑下从祀之列，子处父上，神灵有知，何以自安？所谓子虽齐圣，不先父食，正谓是也。又孟子配食与颜子并，而其师子思、子思之师曾子亦在下。此两者于礼、于义，实为未然，特相承既久，莫之敢议耳。
　　周三公不特置
　　周成王董正治官，立太师、太傅、太保，兹惟三公，而云：「官不必备，惟其人。」以书传考之，皆兼领六卿，未尝特置也。周公既为师，然犹位冢宰，尚书所载召公以太保领冢宰，芮伯为司徒，彤伯为宗伯，毕公以太师领司马，卫侯为司寇，毛公以太傅领司空是已。其所次第惟以六卿为先后，而师傅之尊乃居太保下也。
　　周公作金縢
　　尚书孔氏所传五十九篇皆有序，其出于史官者不言某人作，如虞书五篇，纪一时君臣吁咈都俞及识其政事，如说命、武成、顾命、康王之诰、召诰自「惟二月既望」至「越自乃御事」、洛诰自「戊辰王在新邑」至篇终、蔡仲之命自「惟周公位冢宰」至「邦之蔡」皆然。如指言某人所作，则伊尹作伊训、太甲、咸有一德，盘庚三篇，周公作大诰、康诰、酒诰、梓材、多士、无逸、君奭、多方、立政是也。惟金縢之篇，首尾皆叙事，而直以为周公作。按此篇除册祝三王外，余皆周史之词，如「公乃自以为功」、「公归纳册」、「公将不利于孺子」、「公乃为诗以贻王」、「王亦未敢诮公」、「公命我勿敢言」、「天动威以彰周公之德」、「公勤劳王家」之语，「出郊」、「反风」之异，决非周公所自为，今不复可质究矣。
　　云梦泽
　　云梦，楚泽薮也，列于周礼职方氏。郑氏曰：「在华容。」汉志有云梦官。然其实云也、梦也，各为一处。禹贡所书：「云土梦作乂。」注云：「在江南。」惟左传得其详，如?夫人弃子文于梦中。注云：「梦，泽名，在江夏安陆县城东南。」楚子田江南之梦。注云：「楚之云、梦，跨江南北。」楚子济江入于云中。注：「入云泽中，所谓江南之梦。」然则，云在江之北，梦在其南也。上林赋：「楚有七泽，尝见其一，名曰云梦，特其小小者耳，方九百里。」此乃司马长卿夸言。今为县，隶德安，询诸彼人，已不能的指疆域。职方氏以「梦」为「瞢」，前汉叙传：子文投于梦中，音皆同。
　　关雎不同
　　关雎为国风首，毛氏列之于三百篇之前。大序云：「后妃之德也。」而鲁诗云：「后夫人鸡鸣佩玉去君所，周康王后不然，故诗人叹而伤之。」后汉皇后纪序：「康王晏朝，关雎作讽。」盖用此也。显宗永平八年诏云：「昔应门失守，关雎刺世。」注引春秋说题辞曰：「人主不正，应门失守，故歌关雎以感之。」宋均云：「应门，听政之处也。言不以政事为务，则有宣淫之心。关雎乐而不淫，思得贤人与之共化，修应门之政者也。」薛氏韩诗章句曰：「诗人言雎鸠贞洁敬匹，以声相求，隐蔽于无人之处。故人君退朝，入于私宫，后妃御见有度，应门击柝，鼓人上堂，退反燕处，体安志明。今时大人内倾于色，贤人见其萌，故咏关雎之说淑女正容仪以刺时。」三说不同如此。黍离之诗列于王国风之首，周大夫所作也，而齐诗以为卫宣公之子寿，闵其兄伋之且见害，作忧思之诗，黍离之诗是也。此说尤为可议。
　　迷痴厥拨
　　柔词谄笑，专取容悦，世俗谓之「迷痴」，亦曰「迷嬉」。中心有愧见诸颜面者，谓之「缅腼」。举措脱落，触事乖忤者，谓之「厥拨」。虽为俚言，然其说皆有所本。列子云：「墨杘、单至、啴咺、憋敷心，四人相与游于世。」又云：「眠娗、諈诿、勇敢、怯疑，四人亦相与游。」张湛注云：「墨音眉，杘敕夷反，方言：江淮之间谓之无赖；眠音缅，娗音殄，方言：欺谩之语也。郭璞云：谓以言相轻嗤弄也。」所释虽不同，然大略具是矣。曲礼：「衣毋拨，足毋蹶。」郑氏注云：「拨，发扬貌。蹶，行遽貌。」大抵亦指其荒率也。
　　三馆秘阁
　　国朝儒馆仍唐制，有四：曰昭文馆，曰史馆，曰集贤院，曰秘阁。率以上相领昭文大学士，其次监修国史，其次领集贤。若只两相，则首厅兼国史。唯秘阁最低，故但以两制判之。四局各置直官，均谓之馆职，皆称学士。其下则为校理、检讨、校勘，地望清切，非名流不得处。范景仁为馆阁校勘，当迁校理，宰相庞籍言：「范镇有异才，恬于进取。」乃除直秘阁。司马公作诗贺之曰：「延阁屹中天，积书云汉连。神宗重其选，谓太宗也。国士比为仙。玉槛钩陈上，丹梯北斗边。帝容瞻日角，宸翰照星躔。职秩曾无贵，光华在得贤。」其重如此。自熙宁以来，或颇用赏劳。元丰官制行，不置昭文、集贤，以史馆入著作局，而直秘阁只为贴职。至崇宁、政、宣以处大臣子弟姻戚，其滥及于钱谷文俗吏，士大夫不复贵重。然除此职者必诣馆下拜阁，乃具盛筵，邀见在三馆者宴集，秋日暴书宴，皆得预席，若余日则不许至，随笔有馆职名存一则云。
　　亭榭立名
　　立亭榭名最易蹈袭，既不可近俗，而务为奇涩亦非是。东坡见一客云近看晋书，问之曰：「曾寻得好亭子名否？」盖谓其难也。秦楚材在宣城，于城外并江作亭，目之曰「知有」。用杜诗「已知出郭少尘事，更有澄江消客愁」之句也。王仲衡在会稽，于后山作亭，目之曰「白凉」。亦用杜诗「越女天下白，鉴湖五月凉」之句。二者可谓甚新，然要为未当。庐山一寺中有亭颇幽胜，或标之曰：「不更归」，取韩诗末句，亦可笑也。
　　十十钱
　　市肆间交易论钱陌者，云十十钱。言其足数满百无跷减也。其语至俗，然亦有所本。后汉书襄楷传引宫崇所献神书，其太平经兴帝王篇云：「开其玉户，施种于中，比若春种于地也，十十相应和而生。其施不以其时，比若十月种物于地也，十十尽死，固无生者。」其书不传于今，唐章怀太子注释之时，尚犹存也。此所谓十十，盖言十种十生无一失耳，其尽死之义亦然，与钱陌之事殊，然其字则同也。
　　犀舟
　　张衡应间云：「犀舟劲楫。」后汉注引前书：「羌戎弓矛之兵，器不犀利。」音义曰：「今俗谓刀兵利为犀。犀，坚也。」「犀舟」，甚新奇，然为文者，未尝用，亦虑予所见之不博也。
　　毕仲游二书
　　元佑初，司马温公当国，尽改王荆公所行政事，士大夫言利害者以千百数，闻朝廷更化，莫不欢然相贺，唯毕仲游一书，究尽本末。其略云：「昔安石以兴作之说动先帝，而患财之不足也，故凡政之可以得民财者无不用。盖散青苗、置市易、敛役钱、变盐法者，事也，而欲兴作患不足者，情也。苟未能杜其兴作之情，而徒欲禁其散敛变置之事，是以百说而百不行。今遂欲废青苗、罢市易、蠲役钱、去盐法，凡号为财利而伤民者，一扫而更之，则向来用事于新法者，必不喜矣。不喜之人，必不但曰青苗不可废，市易不可罢，役钱不可蠲，盐法不可去，必探不足之情，言不足之事，以动上意，虽致石人而使听之，犹将动也。如是则废者可复散，罢者可复置，蠲者可复敛，去者可复存矣。则不足之情可不预治哉！为今之策，当大举天下之计，深明出入之数，以诸路所积之钱粟，一归地官，使经费可支二十年之用。数年之间，又将十倍于今日。使天子晓然知天下之余于财也，则不足之论不得陈于前，然后所谓新法者，始可永罢而不复行矣。昔安石之居位也，中外莫非其人，故其法能行。今欲救前日之敝，而左右侍从职司使者，十有七八皆安石之徒，虽起二三旧臣，用六七君子，然累百之中存其十数，乌在其势之可为也！势未可为而欲为之，则青苗虽废将复散，况未废乎？市易虽罢且复置，况未罢乎？役钱、盐法亦莫不然。以此救前日之敝，如人久病而少间，其父兄子弟喜见颜色，而未敢贺者，意其病之在也。」
　　先是东坡公在馆阁，颇因言语文章，规切时政，仲游忧其及祸，贻书戒之曰：「孟轲不得已而后辩，孔子欲无言。古人所以精谋极虑，固功业而养寿命者，未尝不出乎此。君自立朝以来，祸福利害系身者未尝言，顾直惜其言尔。夫言语之累，不特出口者为言，其形于诗歌、赞于赋颂、托于碑铭、着于序记者，亦言也。今知畏于口而未畏于文，是其所是，则见是者喜，非其所非，则蒙非者怨。喜者未能济君之谋，而怨者或已败君之事矣！天下论君之文，如孙膑之用兵、扁鹊之医疾，固所指名者矣，虽无是非之言，犹有是非之疑。又况其有耶？官非谏臣，职非御史，而非人所未非，是人所未是，危身触讳以游其间，殆由抱石而救溺也。」
　　二公得书耸然，竟如其虑。予顷修史时，因得其集，读二书思欲为之表见，故官虽不显，亦为之立传云。
　　列子与佛经相参
　　张湛序列子云：「其书大略明羣有以至虚为宗，万品以终灭为验，神惠以凝寂常全，想念以着物自丧，生觉与梦化等情。所明往往与佛经相参。」予读天瑞篇载林类答子贡之言曰：「死之与生，一往一反。故死于是者，安知不生于彼？故吾知其不相若矣，吾又安知吾今之死不愈昔之生乎？」此一节所谓与佛经相参者也。又云：「商太宰问孔子：『三王五帝三皇圣者欤？』孔子皆曰：『弗知。』太宰曰：『然则孰者为圣？』孔子曰：『西方之人有圣者焉，不治而不乱，不言而自信，不化而自行，荡荡乎民无能名焉，丘疑其为圣。弗知真为圣欤？真不圣欤？』」其后论者以为列子所言，乃佛也，寄于孔子云。
　　韦孟诗乖疎
