<!-- { "loadSidebar": true } -->
　　韩退之此日足可惜一首赠张籍，凡百四十句，杂用东、冬、江、阳、庚、青六韵。及其亡也，籍作诗祭之，凡百六十六句，用阳、庚二韵，其语铿锵震厉，全仿韩体。所谓「乃出二侍女，合弹琵琶筝」者是也。
　　粉白黛黑
　　韩退之为文章，不肯蹈袭前人一言一句。故其语曰：「惟陈言之务去，戛戛乎其难哉！」独粉白黛绿四字，似有所因。列子：「周穆王筑中天之台，简郑、卫之处子娥媌靡曼者，粉白黛黑以满之。」战国策张仪谓楚王曰：「郑、周之女，粉白黛黑，立于衢间，见者以为神。」屈原大招：「粉白黛黑，施芳泽只。」司马相如：「靓庄刻饰。」郭璞曰：「粉白黛黑也。」淮南子：「毛嫱、西施，施芳泽，正蛾眉，设笄珥，衣阿锡，粉白黛黑，笑目流眺。」韩公以黑为绿，其旨则同。
　　李杜往来诗
　　李太白、杜子美在布衣时，同游梁、宋，为诗酒会心之友。以杜集考之，其称太白及怀赠之篇甚多。如「李侯金闺彦，脱身事幽讨」，「南寻禹穴见李白，道甫问讯今何如」，「李白一（豆斗）诗百篇，自称臣是酒中仙」，「近来海内为长句，汝与山东李白好」，「昔者与高李，晚登单父台」，「李侯有佳句，往往似阴铿」，「忆与高李辈，论交入酒垆」，「白也诗无敌，飘然思不羣」，「昔年有狂客，号尔谪仙人」，「落月满屋梁，犹疑照颜色」，「三夜频梦君，情亲见君意」，「秋来相顾尚飘蓬，未就丹砂愧葛洪」，「寂寞书斋里，终朝独尔思」，「凉风起天末，君子意如何」，「不见李生久，佯狂真可哀」，凡十四五篇。至于太白与子美诗略不见一句。或谓尧祠亭别杜补阙者是已。乃殊不然，杜但为右拾遗，不曾任补阙，兼自谏省出为华州司功，迤逦避难入蜀，未尝复至东州，所谓「饭颗山头」之嘲，亦好事者所撰耳。
　　李太白怖州佐「英眄」，馆本作「英盼」。
　　李太白上安州裴长史书云：「白窃慕高义，得趋末尘，何图谤言忽生，众口攒毁，将恐投杼下客，震于严威。若使事得其实，罪当其身，则将浴兰沐芳，自屏于烹鲜之地，惟君侯死生之。愿君侯惠以大遇，洞开心颜，终乎前恩，再辱英眄，必能使精诚动天，长虹贯日。若赫然作威，加以大怒，即膝行而前，再拜而去耳。」裴君不知何如人，至誉其贵而且贤，名飞天京，天才超然，度越作者，棱威雄雄，下慑羣物。予谓白以白衣入翰林，其盖世英姿，能使高力士脱靴于殿上，岂拘拘然怖一州佐者邪？盖时有屈伸，正自不得不尔，大贤不偶，神龙困于蝼蚁，可胜叹哉！白此书自叙其平生云：「昔与蜀中友人吴指南，同游于楚，指南死于洞庭之上，白禫服恸哭，炎月伏尸，猛虎前临，坚守不动，遂权殡于湖侧。数年来，观筋骨尚在，雪泣持刃，躬申洗削，裹骨徒步，负之而趋，寝兴携持，无辍身手，遂丐贷营葬于鄂城。」其存交重义如此。「又与逸人东岩子隐于岷山，巢居数年，不迹城市。养奇禽千计，呼皆就掌取食，了无惊猜。」其养高忘机如此。而史传不为书之，亦为未尽。
　　祝不胜诅
　　齐景公有疾，梁丘据请诛祝史。晏子曰：「祝有益也，诅亦有损。聊、摄以东，姑、尤以西，其为人也多矣。虽其善祝，岂能胜亿兆人之诅？」晋中行寅将亡，召其太祝欲加罪。曰：「子为我祝，斋戒不敬，使吾国亡。」祝简对曰：「今舟车饰，赋敛厚，民怨谤诅多矣。苟以为祝有益于国，则诅亦将为损，一人祝之，一国诅之，一祝不胜万诅，国亡不亦宜乎，祝其何罪？」此二说若出一口，真药石之言也。
　　吕子论学
　　吕子曰：「天生人而使其耳可以闻，不学，其闻则不若聋；使其目可以见，不学，其见则不若盲；使其口可以言，不学，其言则不若喑；使其心可以智，不学，其智则不若狂。故凡学，非能益之也，达天性也，能全天之所生，而勿败之，可谓善学者矣。」此说甚美，而罕为学者所称，故书以自戒。
　　曾太皇太后
　　唐德宗即位，访求其母沈太后，历顺宗，及宪宗时为曾祖母，故称为曾太皇太后，盖别于祖母也。旧、新二唐书纪，皆载之。今慈福太皇太后在寿康太上时，已加尊称，若于主上则为曾祖母，当用唐故事加曾字。向者尝以告宰相，而省吏以为典故所无，天子逮事三世，安得有前比，亦可谓不知礼矣。又嗣濮王士歆在隆兴为从叔祖，在绍熙为曾叔祖，庆元为高叔祖矣，而仍称皇叔祖如故。士歆视嗣秀王伯圭为从祖，今圭称皇伯祖，而歆但为皇叔祖，乃是弟尔。礼寺亦以为国朝以来无称曾高者，彼盖不知累朝尊属，元未之有也。
　　中天之台
　　中天之台有二：其一，列子曰：「西极化人见周穆王，王为之改筑宫室，土木之功，赭垩之色，无遗巧焉。五府为虚，而台始成。其高千仞，临终南之上，名曰中天之台。」其一，新序曰：「魏王将起中天台，许绾负操锸入，曰：『臣能商台。』王曰：『若何？』曰：『天与地相去万五千里，今王因而半之，当起七千五百里之台，高既如是，其趾须方八千里，尽王之地不足以为台趾。必起此台，先以兵伐诸侯，尽有其地，又伐四夷，得方八千里，乃足以为台趾。度八千里之外，当定农亩之地，足以奉给王之台者。台具以备，乃可以作。』王默然无以应，乃罢起台。」
　　实年官年
　　士大夫叙官阀，有所谓实年、官年两说，前此未尝见于官文书。大抵布衣应举，必减岁数，盖少壮者欲藉此为求昏地；不幸潦倒场屋，勉从特恩，则年未六十始许入仕，不得不豫为之图。至公卿任子，欲其早列仕籍，或正在童孺，故率增抬庚甲有至数岁者。然守义之士，犹曰儿曹甫策名委质，而父祖先导之以挟诈欺君，不可也。比者以朝臣屡言，言及七十者不许任监司、郡守，搢绅多不自安，争引年以决去就。江东提刑李信甫，虽春秋过七十，而官年损其五，坚乞致仕，有旨官年未及，与之外祠。知房州章騆六十八岁，而官年增其三，亦求罢去。诸司以其精力未衰，援实为请，有旨听终任。知严州秦乞祠之疏曰：「实年六十五，而官年已逾七十。」遂得去。齐庆冑宁国乞归，亦曰：「实年七十，而官年六十七。」于是实年、官年之字，形于制书，播告中外，是君臣上下公相为欺也。掌故之野甚矣，此岂可纪于史录哉？
　　雷公炮炙论
　　雷公炮炙论，载一药而能治重疾者，今医家罕用之，聊志于此。其说云：「发眉堕落，涂半夏而立生。目辟眼（目虽），有五花而自正。脚生肉栨，裩系菪根。囊皱漩多，夜煎竹木。体寒腹大，全赖鸬鹚。血泛经过，饮调瓜子。咳逆数数，酒服熟雄。遍体（疒轸）风，冷调生侧。肠虚泄利，须假草零。久渴心烦，宜投竹沥。除症去块，全仗硝、硇。益食加觞，须煎芦、朴。强筋健骨，须是苁、鳝。驻色延年，精蒸神锦。知疮所在，口点阴胶。产后肌浮，甘皮酒服。脑痛，鼻投硝末。心痛，速觅延胡。」凡十八项。谓眉发堕落者，炼生半夏茎，取涎涂发落处，立生。五花者，五加皮也，叶有雄雌，三叶为雄，五叶为雌，须使五叶者作末，酒浸用之，目（目虽）者正。脚有肉栨者，取莨菪根，系裩带上，永痊。多小便者，煎萆薢服之，永不夜起。若患腹大如鼓，米饮调鸬鹚末服，立枯如故。血泛行者，捣甜瓜子仁作末去油，饮调服之，立绝。咳逆者，天雄炮过，以酒调一钱，匕服。（疒轸）风者，侧子附子傍生者。作末，冷酒服。虚泄者，捣五倍子末，熟水下之。症块者，以硇砂、硝石二味，乳钵中研作粉，同煅了，酒服，神效。不饮者幷饮酒少者，煎逆水芦根幷厚朴二味，汤服之。苁蓉幷鳝鱼作末，以黄精汁圆服之，可力倍常日也。黄精自然汁拌细研神锦，于柳木甑中，蒸七日了，以蜜圆服，颜貌可如幼女之容色。阴胶即是甑中气垢，点少许于口中，即知脏腑所起，直彻至住处知痛，足可医也。产后肌浮，酒服甘皮立枯。头痛者，以硝石作末，内鼻中，立止。心痛者，以延胡索作散，酒服之。
　　治药捷法
　　药有至贱易得，人所常用，而难于修制者，如香附子、菟丝子、艾叶之类。医家昧其节度，或终日疲劳而不能成。本草云：「凡菟丝子，暖汤淘汰去沙土，漉干，暖酒渍，经一宿，漉出，暴微白，捣之，不尽者，更以酒渍，经三五日乃出，更晒微干，捣之须臾悉尽，极易碎。」盖以其颗细难施工，其说亦殊劳费。然自有捷法，但捻纸条数枚置其间，则驯帖成粉。香附子洗去皮毛，炒之焦熟，然后举投水钵内，候浸渍透彻，漉出，暴日中微燥，乃入捣臼，悉应手糜碎。艾叶柔软不可着力，若入白茯苓三五片同碾，则实时可作细末。「驯帖」，馆本作「顷刻」。
　　陈翠说燕后
　　赵左师触龙说太后，使长安君出质，用爱怜少子之说以感动之。予尝论之于随笔中。其事载于战国策、史记、资治通鉴，而燕语中又有陈翠一段，甚相似。云：「陈翠合齐、燕，将令燕王之弟为质于齐，太后大怒曰：『陈公不能为人之国，则亦已矣，焉有离人子母者！』翠遂入见后曰：『人主之爱子也，不如布衣之甚也，非徒不爱子也，又不爱丈夫子独甚。』太后曰：『何也？』对曰：『太后嫁女诸侯，奉以千金。今王愿封公子，羣臣曰，公子无功不当封。今以公子为质，且以为功而封之也。太后弗听，是以知人主之不爱丈夫子独甚也。且太后与王幸而在，故公子贵。太后千秋之后，王弃国家，而太子即位，公子贱于布衣。故非及太后与王封公子，则终身不封矣。』太后曰：『老妇不知长者之计。』乃命为行具。」此语与触龙无异，而史记不书，通鉴不取，学者亦未尝言。
　　燕非强国
