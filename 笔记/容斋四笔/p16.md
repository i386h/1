<!-- { "loadSidebar": true } -->
　　真宗初，命儒臣编修君臣事迹，后谓辅臣曰：「昨见宴享门中录唐中宗宴饮，韦庶人等预会和诗，与臣寮马上口摘含桃事，皆非礼也。已令削之。」又曰：「所编事迹，盖欲垂为典法，异端小说，咸所不取，可谓尽善。」而编修官上言：「近代臣僚自述扬历之事，如李德裕文武两朝献替记、李石开成承诏录、韩偓金銮密记之类，又有子孙追述先德叙家世，如李繁邺侯传、柳氏序训、魏公家传之类，或隐己之恶，或攘人之善，并多溢美，故匪信书。幷僭伪诸国，各有着撰，如伪吴录、孟知祥实录之类，自矜本国，事或近诬。其上件书，并欲不取。余有三十国春秋、河洛记、壶关录之类，多是正史已有；秦记、燕书之类，出自伪邦；殷芸小说、谈薮之类，俱是诙谐小事；河南志、邠志、平剡录之类，多是故吏宾从述本府戎帅征伐之功，伤于烦碎；西京杂记、明皇杂录，事多语怪；奉天录尤是虚词。尽议采收，恐成芜秽。」并从之。及书成，赐名册府元龟，首尾十年，皆王钦若提总，凡一千卷，其所遗弃既多，故亦不能暴白。如资治通鉴则不然，以唐朝一代言之：叙王世充、李密事，用河洛记；魏郑公谏争，用谏录；李绛议奏，用李司空论事；睢阳事，用张中丞传；淮西事，用凉公平蔡录；李泌事，用邺侯家传；李德裕太原、泽潞、回鹘事，用两朝献替记；大中吐蕃尚婢婢等事，用林恩后史补；韩偓凤翔谋画，用金銮密记；平庞勋，用彭门纪乱；讨裘甫，用平剡录；记毕师铎、吕用之事，用广陵妖乱志。皆本末粲然，然则杂史、琐说、家传，岂可尽废也！
　　汉高帝祖称丰公
　　前汉书高祖纪赞云：「刘氏自秦获于魏。秦灭魏，迁大梁，都于丰。故周市说雍齿曰：『丰，故梁徙也。』是以颂高祖云：『汉帝本系，出自唐帝。降及于周，在秦作刘。涉魏而东，遂为丰公。』丰公，盖太上皇父。」案上六句皆韵语，不知何人作此颂，诸家注释，大抵阙如。予自少时读班史，今六七十年，何啻百遍，用朱点句，亦须十本，初不记忆高帝之祖称丰公，比再阅之，恍然若昧平生，聊表见于此。旧书不厌百回读，信哉！
　　枢密行香
　　唐世枢密使专以内侍为之，与它使均称内诸司，五代以来始参用士大夫，遂同执政。案实录所载景德二年三月元德皇后忌，中书、枢密院文武百官，并赴相国寺行香。初枢密院言：「旧例国忌行香，惟枢密使、副依内诸司例不赴，恐有亏恭恪。今欲每遇大忌日，与中书门下同赴行香。」从之。枢密使副、翰林、枢密直学士并赴，自兹始也。然则枢密之同内诸司久矣。隆兴以来，定朝臣四参之仪，自宰臣至于郎官、御史，皆班列殿庭拜舞，惟枢密立殿上不预，亦此意云。
　　船名三翼
　　文选张景阳七命曰：「浮三翼，戏中沚。」其事出越绝书，李善注颇言其略，盖战船也。其书云：「阖闾见子胥，问船运之备。对曰：『船名大翼、小翼、突胃、楼船、桥船。大翼者当陵军之车，小翼者当陵军之轻车。』」又水战兵法内经曰：「大翼一艘，广一丈五尺三寸，长十丈；中翼一艘，广一丈三尺五寸，长九丈；小翼一艘，广一丈二尺，长五丈六尺。」大抵皆巨战船，而昔之诗人，乃以为轻舟。梁元帝云「日华三翼舸」，又云「三翼自相追」，张正见云「三翼木兰船」，元微之云「光阴三翼过」。其它亦鲜用之者。
　　东坡诲葛延之
　　江阴葛延之，元符间，自乡县不远万里省苏公于儋耳，公留之一月。葛请作文之法，诲之曰：「儋州虽数百家之聚，而州人之所须，取之市而足，然不可徒得也，必有一物以摄之，然后为己用。所谓一物者，钱是也。作文亦然，天下之事散在经、子、史中，不可徒使，必得一物以摄之，然后为己用。所谓一物者，意是也。不得钱不可以取物，不得意不可以用事，此作文之要也。」葛拜其言，而书诸绅。尝以亲制龟冠为献，公受之，而赠以诗曰：「南海神龟三千岁，兆叶朋从生庆喜。智能周物不周身，未死人钻七十二。谁能用尔作小冠，岣嵝耳孙创其制。今君此去宁复来，欲慰相思时整视。」今集中无此诗。葛常之，延之三从弟也，尝见其亲笔。
　　用书云之误
　　今人以冬至日为书云，至用之于表启中，虽前辈或不细考，然皆非也。左氏传：「僖公五年正月辛亥朔，日南至，公既视朔，遂登观台以望，而书，礼也。凡分、至、启、闭，必书云物，为备故也。」杜预注云：「周正月，今十一月。分，春秋分也；至，冬夏至也；启者，立春、立夏；闭者，立秋、立冬；云物者，气色灾变也。」盖四时凡八节，其礼并同。汉明帝永平二年春正月辛未，宗祀光武毕，登灵台观云物，尤可为证。而但读左传前两三句，故遂颛以指冬至云。今太史局官，每至此八日，则为一状，若立春则曰风从艮位上来，春分则曰风从震位上来，它皆仿此，只是定本，元非摭实。起居注随即修入，显为文具，盖古之书云意也。
　　张鷟讥武后滥官
　　武后革命，滥授人官，故张鷟为谚以讥之曰：「补阙连车载，拾遗平斗量，杷推侍御史，椀脱校书郎。」唐新、旧史亦载其语，但泛言之。案天授二年二月，以十道使所举人石艾县令王山辉等六十一人，并授拾遗、补阙；怀州录事参军霍献可等二十四人，并授侍御史；幷州录事参军徐昕等二十四人，授著作郎；内黄县尉崔宣道等二十三人，授卫佐校书。凡百三十二人，同日而命，试官自此始也。其滥如此！刘子玄传：「武后诏九品以上陈得失，子玄言：『君不虚授，臣不虚受。今羣臣无功，遭遇辄迁，至都下有车载、斗量、杷推、椀脱之谚。』」正为此设，然只是自外官便除此四职，非所谓辄迁，子玄之言失之矣。
　　唐王府官猥下
　　唐自高宗以后，诸王府官益轻，惟开元二十三年，加荣王以下官爵，悉拜王府官属。浸又减省，仅有一傅一友一长史，亦但备员，至与其府王不相见。宝历中，琼王府长史裴简求具状言：「诸王府本在宣平坊，多年摧毁，后付庄宅使收管，遂为公局。每圣恩除授，无处礼上。王官为众所轻，府既不存，官同虚设，伏乞赐官宅一区。」乃诏赐延康坊宅。予因阅九经字样一书，开成中唐玄度所纂，其官阶云朝议郎知沔王友，充翰林待诏。沔王名恂，宪宗之子，而以书吏为友，其余可知。案文、武、宣、昭四宗，皆自藩王登大位，刚明果断，为史所称，盖出于天性，然非资于师友成就也。
　　御史风闻
　　御史许风闻论事，相承有此言，而不究所从来，以予考之，盖自晋、宋以下如此。齐沈约为御史中丞，奏弹王源曰：「风闻东海王源。」苏冕会要云：「故事，御史台无受词讼之例，有词状在门，御史采状有可弹者，即略其姓名，皆云风闻访知。其后疾恶公方者少，递相推倚，通状人颇壅滞。开元十四年，始定受事御史，人知一日劾状，遂题告事人名，乖自古风闻之义。」然则向之所行，今日之短卷是也。二字本见尉佗传。
　　唐御史迁转定限
　　唐元和中，御史中丞王播奏：「监察御史，旧例在任二十五月转，准具员不加，今请仍旧；其殿中侍御史，旧十二月转，具员加至十八月，今请减至十五月；侍御史，旧十月转，加至十三月，今请减至十二月。」从之。案唐世台官，虽职在抨弹，然进退从违，皆出宰相，不若今之雄紧，观其迁叙定限可知矣。国朝未改官制之前，任监察满四年而转殿中，又四年转侍御史，又四年解台职，始转司封员外郎。元丰五年以后，升沉迥别矣。
卷第十二(十三则)
　　小学不讲
