<!-- { "loadSidebar": true } -->
　　富公奉使契丹，虏主言欲举兵。公曰：「北朝与中国通好，则人主专其利，而臣下无所获。若用兵则利归臣下，而人主任其祸。故北朝羣臣争劝举兵者，此皆其自谋，非国计也。胜负未可知，就使其胜，所亡士马，羣臣当之欤？抑人主当之欤？」是时，语录传于四方，苏明允读至此，曰：「此一段议论，古人有之否？」东坡年未十岁，在傍对曰：「记得严安上书云：『今徇南夷，朝夜郎，略薉州，建城邑，深入匈奴，燔其龙城，议者美之，此人臣之利，非天下之长策也。』正是此意。」明允以为然。予又记魏太武时，南边诸将表称宋人大严，将入寇，请先其未发逆击之。魏公卿皆以为当。崔伯深曰：「朝廷羣臣及西北守将，从陛下征伐，西平赫连，北破蠕蠕，多获美女珍宝。南边诸将闻而慕之，亦欲南钞以取资财。皆营私计，为国生事，不可从也。」魏主乃止。其论亦然。
　　志文不可冗
　　东坡为张文定公作墓志铭，有答其子厚之一书云：「志文路中已作得大半，到此百冗未绝笔，计得十日半月乃成。然书大事略小节，已有六千余字，若纤悉尽书，万字不了，古无此例也。知之知之。」盖当时恕之意但欲务多耳。又一帖云：「志文谒告数日方写得了，谨遣持纳。衰病眼眩，辞翰皆不佳，不知可用否？」今志文正本凡七千一百字，铭诗百六十字云。予乡士作一列大夫小郡守行状九千言，衢州士人诣阙上书二万言，使读之者岂不厌倦，作文者宜戒之。坡帖藏梁氏竹斋，赵晋臣镌石于湖南宪司楚观。
　　赵杀鸣犊
　　汉书刘辅传：「谷永等上书曰：『赵简子杀其大夫鸣犊，孔子临河而还。』」张晏注曰：「简子欲分晋国，故先杀鸣犊，又聘孔子。孔子闻其死，至河而还也。」颜师古曰：「战国策说二人姓名云：鸣犊、铎犨。而史记及古今人表并以为鸣犊、窦犨。盖『铎』、『犊』及『窦』，其声相近，故有不同耳。今永等指鸣犊一人，不论窦犨也。」韩退之将归操亦云：「孔子之赵，闻杀鸣犊作。」予按今本史记孔子世家，乃以为窦鸣犊、舜华。说苑权谋篇云：「晋有泽鸣、犊犨。」其不同如此。
　　五帝官天下
　　汉盖宽饶奏封事，引韩氏易传言：「五帝官天下，三王家天下，家以传子，官以传贤，若四时之运，成功者去。」坐指意欲求禅而死。故或云自后称天子为「官家」，盖出于此。今世无韩氏易，诸家注释汉书，皆无一语。惟说苑至公篇云：「秦始皇帝既吞天下，召羣臣议：五帝禅贤，三王世继，孰是？博士鲍令之对曰：『天下官，则选贤是也；天下家，则世继是也。故五帝以天下为官，三王以天下为家。』始皇帝叹曰：『吾德出于五帝，吾将官天下，谁可使代我后者！』」此说可以为证，辄记之以补汉注之缺。蒋济万机论亦有官天下、家天下之语。
　　黄帝李法
　　汉书胡建传：「黄帝李法。」苏林曰：「狱官名也。天文志：『左角，李；右角，将。』」颜师古曰：「李者，法官之号也，其书曰李法。」唐世系表：「李氏自皋陶为尧大理，历虞、夏、商，世世作此官，以官命族为理氏。至纣之时，逃难于伊侯之墟，食木子得全，遂改『理』为李氏。」予按今本汉书天文志骑官：「左角，理。」乃用「理」字，而史记天官书则为「李」，说苑载胡建事亦为「理法」。然则「理」、「李」一也。故左传数云「行李往来」。杜预注曰：「行李，使人也。」至郑子产与晋盟于平丘，则曰：「行理之命。」注亦云：「行理，使人通聘问者。」其义益明。皋陶作大理，传子孙不改，迨商之季几千二百年，世官久任，仓氏、库氏不足道矣。表系疑不可信。
　　抄传文书之误
　　今代所传文书，笔吏不谨，至于成行脱漏。予在三馆假庾自直类文，先以正本点检，中有数卷皆以后板为前，予令书库整顿，然后录之。他多类此。周益公以苏魏公集付太平州镂板，亦先为勘校。其所作东山长老语录序云：「侧定政宗，无用所以为用；因蹄得兔，忘言而后可言。」以上一句不明白，又与下不对，折简来问。予忆庄子曰：「地非不广且大也，人之所用容足尔。然而厕足而垫之致黄泉，知无用而后可以言用矣。」始验「侧定政宗」当是「厕足致泉」，正与下文相应，四字皆误也。因记曾纮所书陶渊明读山海经诗云：「形夭无千岁，猛志固常在。」疑上下文义若不贯，遂取山海经参校，则云：「刑天，兽名也，口中好衔干戚而舞。」乃知是「刑天舞干戚」，故与下句相应，五字皆讹。以语友人岑公休、晁之道，皆抚掌惊叹，亟取所藏本是正之。此一节甚类苏集云。
　　二十八宿
　　二十八宿，宿音秀。若考其义，则止当读如本音。尝记前人有说如此，说苑辩篇曰：「天之五星，运气于五行，所谓宿者，日月五星之所宿也。」其义昭然。
　　大观元夕诗
　　大观初年，京师以元夕张灯开宴。时再复湟、鄯，徽宗赋诗赐羣臣，其颔联云：「午夜笙歌连海峤，春风灯火过湟中。」席上和者皆莫及。开封尹宋乔年不能诗，密走介求援于其客周子雍，得句云：「风生阊阖春来早，月到蓬莱夜未中。」为时辈所称。子雍，汝阴人，曾受学于陈无已，故有句法。则作文为诗者，可无师承乎？
　　颜鲁公帖
　　颜鲁公忠义气节，史策略尽。偶阅临汝石刻，见一帖云：「政可守不可不守，吾去岁中言事得罪，又不能逆道苟时，为千古罪人也，虽贬居远方，终身不耻。汝曹当须谓吾之志不可不守也。」此是独赴谪地，而与其子孙者，无由考其岁月。千载之下，使人读之，尚可畏而仰也。
　　文潞公奏除改官制
　　自熙宁以来，士大夫资历之法，日趋于坏，岁甚一岁，久而不可复清。近年愈甚，综核之制，未尝能守。偶见文潞公在元佑中任平章军国重事，宣仁面谕，令具自来除授官职次序一本进呈。公遂具除改旧制节目以奏，其一云：「吏部选两任亲民，有举主，升通判。通判两任满，有举主，升知州、军，谓之常调。知州、军有绩效，或有举荐，名实相副者，特擢升转运使、副、判官，或提点刑狱、府推、判官，谓之出常调。转运使有路分轻重远近之差。河北、陕西、河东三路为重路，岁满多任三司使、副，或发运使。发运任满，亦充三司副使。成都路次三路，京东西、淮南又其次，江东西、荆湖、两浙又次之，二广、福建、梓、利、夔路为远小。已上三等路分，转运任满，或就移近上次等路分，或归任省府判官，渐次擢充三路重任。内提点刑狱，则不拘路分轻重除授。」潞公所奏乃是治平以前常行，今一切荡然矣。京朝官未尝肯两任亲民。纔为通判，便望州郡。至于监司，既无轻重远近之间，不复以序升擢云。
　　待制知制诰
　　庆历七年，曾鲁公公亮，自修起居注除天章阁待制。时陈恭公独为相，其弟妇王氏，冀公孙女，曾出也。当月旦出拜，恭公迎语之曰：「六新妇，曾三做从官，想甚喜。」应声对曰：「三舅荷伯伯提挈极欢喜，只是外婆不乐。」恭公问故，曰：「外婆见三舅来谢，责之曰：汝第五人及第，当过词掖，想是全废学，故朝廷如此处汝。」恭公默然自失，后竟改知制诰。盖恭公不由科第，不谙典故，致受讥于女子。而此女对答之时，元未尝往外家也，其警慧如此。国家故事，修注官次补必知制诰，惟赵康靖公以欧阳公位在下，而欲先迁，司马公以力辞，三人皆除待制，其杂压先后可见云。
　　裴行俭景阳
　　裴行俭为定襄道大总管，讨突厥。大军次单于北，暮已立营，堑壕既周，更命徙营高冈。吏白：「士安堵不可扰。」不听，促徙之。比夜风雨暴至，前占营所，水深丈余，众莫不骇叹。问何以知之，行俭曰：「自今第如我节制，毋问我所以知也。」按战国策云：「齐、韩、魏共攻燕，楚王使景阳将而救之。暮舍，使左右司马各营壁地，已植表，景阳怒曰：『女所营者水皆至灭表，此焉可以舍？』乃令徙。明日大雨，山水大出，所营者水皆灭表，军吏乃服。」二事正同，而景阳之事不传。
　　北人重甘蔗
　　甘蔗只生于南方，北人嗜之，而不可得。魏太武至彭城，遣人于武陵王处求酒及甘蔗。郭汾阳在汾上，代宗赐甘蔗二十条。子虚赋所云：「诸柘巴且。」诸柘者，甘柘也。盖相如指言楚云梦之物。汉郊祀歌「泰尊柘浆」，亦谓取甘蔗汁以为饮。
卷第三(十六则)
　　韩退之张籍书
　　韩公集中有答张籍二书，其前篇曰：「吾子所论，排释、老不若著书。若仆之见，则有异乎此，请待五六十然后为之。吾子又讥吾与人为无实驳杂之说，此吾所以为戏耳。若商论不能下气，或似有之。博塞之讥，敢不承教！」后篇曰：「二氏行乎中土，盖六百年，非可以朝令而夕禁，俟五六十为之未失也。谓吾与人商论不能下气，若好胜者。虽诚有之，抑非好己胜也，好己之道胜也。驳杂之讥，前书尽之。昔者夫子犹有所戏，乌害于道哉？」大略籍所论四事：乞著书、讥驳杂、谏商论好胜及博塞也。今得籍所与书，前篇曰：「汉之衰，浮图之法入中国，黄、老之术，相沿而炽。盍为一书，以兴存圣人之道？执事多尚驳杂无实之说，使人陈之前以为欢，此有累于盛德。又商论之际，或不容人之短，如任私尚胜者，亦有所累也。况为博塞之戏与人竞财乎？废弃日时，不识其然。愿绝博塞之好，弃无实之谈，宏虑以接士，嗣孟轲、扬雄之作，使圣人之道，复见于唐。」后篇曰：「老、释惑于生人久矣，执事可以任著书之事。君子汲汲于所欲为，若皆待五十六十而后有所为，则或有遗恨矣。君子发言举足，不远于礼，未闻以驳杂无实之说以为戏也。执事每见其说，则拊抃呼笑，是挠气害性，不得其正矣。」籍之二书，甚劲而直。但称韩公为执事，不曰先生。考其时，乃云「执事参于戎府」。按韩公以贞元十二年为汴州推官，时年二十有九，十五年为徐州推官，时年三十有二，年位未盛，籍未以师礼事之云。
　　韩公称李杜
　　新唐书杜甫传赞曰：「昌黎韩愈于文章重许可，至歌诗，独推曰：『李杜文章在，光焰万丈长。』诚可信云。」予读韩诗，其称李、杜者数端，聊疏于此。石鼓歌曰：「少陵无人谪仙死，才薄将奈石鼓何？」酬卢云夫曰：「高揖羣公谢名誉，远追甫白感至諴。」荐士曰：「勃兴得李杜，万类困凌暴。」醉留东野曰：「昔年因读李白杜甫诗，长恨二人不相从。」感春曰：「近怜李杜无检束，烂漫长醉多文辞。」幷唐志所引，盖六用之。
　　此日足可惜
