<!-- { "loadSidebar": true } -->
　　青虎 
　　黄长子 
　　雄鸡卵 
　　沈镗 
　　鸡精 
　　如公 
　　戴妇见死儿 
　　玄坛黑虎 
　　钱蛇 

　　○王士能 

　　济宁有王士能者，故海州人，生元至正甲辰，入国朝成化癸卯，已一百二十岁，其寓济宁亦六十年矣。自其少时，志慕养生，辞家走四方，求名师无所遇。入蜀，闻雪山有异人，往投之，见老人披毡衣，卧深洞中石床上，其长三尺余，五官、手足皆如婴儿。士能拜之，不答，因为之执役左右。老人不饮食，坐侧一囊，所盛类干面，时取啖之，或掬饮涧水一二升。士能留数日，所赍米尽，跪而乞食，老人分囊中物与之，苦涩不能下咽，乃拾山菓野菜以充腹。居三年，勤苦不懈，老人怜之，一旦谓曰：「子可以语道矣，然子得之当出山，他日非其人勿轻授也。」遂示以摄形炼气之要，学成，辞出。又久之，乃来居济宁。日常不火食，惟啖枣数枚，或菜数茎，饮水少许而已。白发被颔，肌肤如童子少妇。其初人不识，后乃稍稍异之。济宁指挥王宣亦海州人，往见，问姓名大惊，曰：「闻吾祖言，吾上世有叔祖，实名士能，好道出家，不知所终，翁是乎？」问以家事，所言皆合，于是日往候之。州人闻而有所馈者，士能皆辞不受。宣有同官往，欲受其术，士能望见曰：「尔声妓满前，日事妄作，非吾徒也。」谢之。其人大惭，乃上疏言状。朝廷下山东守臣，俾乘安车入京，得见上，赐宝镪遣归。士能被召时，篁墩程先生适道其地，闻州人说其履历如此，因往谒焉。士能所居城东僻处，老木深巷，败屋数间，屋中卧榻外无长物。与客言，多静坐寡欲之说，坐久瞑目闭息曰：「老仆无能为，朝廷过听而召之。仆岂知道，但习静日久，近日乃与人接，大败吾事矣。」问以元末国初事，曰：「一身之外皆非所知也。」后三年丙午，吾苏杨南峯先生以使事过济宁，微服访之，见士能着白禅衣坐木榻上 【 见士能着白禅衣坐木榻上　「白禅衣」说库本作「白单衣」。】 ，扣其所以致寿，曰：「无他术也，但平生不茹荤，不娶妻，不识数，不争气耳。」先生为之叹息而返。要之其人，盖有道之士云。

　　○王主簿 

　　张氏据苏日，胥门有王主簿者，故元官也，平日所积俸赀颇厚。主簿感伤寒七日死，既葬，二子析产，求其赀不得，疑母匿之，以咎母，母无以自明，终日喧竞。主簿对门有徐姓者，商于远方，归至金山，泊舟五圣庙下。黎明时起，见一舟上五人冠带坐，皆衣白，中一人则主簿也。徐故与王通家，主簿其父行也。未知其死，揖而问曰：「丈何缘来此？」主簿前曰：「君来甚善，吾正欲有所恳也。吾在此数日矣，来时匆遽，不及处分家事。吾有薄赀若干，藏卧榻中板下，二子不知，乃与母竞。又有分书一纸，藏匣中，置房门帘楹上，君为我语之。」又密谓曰：「君归告吾家人，早晚有大兵到吴城，城中人当大半死，宜急移居杭州可免也。」徐唯唯，恍然登舟而别。归到主薄家，见其妻说曾相见状，妻怒以为妄语。徐具道所以，二子闻之，发地板果得白金八百两，视帘楹匣子亦如所言，家人神之。因与徐俱挈家迁于杭。不两月，而天兵围吴矣。 【 家君说。】 

　　○人魂出游 

　　葑门有百姓为里长，以索役钱，适齐门钱万李桥 【 适齐门钱万李桥　说库本作「适齐门万里桥」。】 ，暑月从一童奴早行，少憩人家檐前。奴坐阶下，有顷便熟寐，主亦颇思睡，朦胧间见一小儿戏舞于奴身，俄下地，从一板过隔溪菜畦中。良久，主蹵奴不起，至溪边掣其板，儿还不能渡，临水彷徨，仍置板原所，乃得过，复还上奴体而没，遂醒。主诘之，云：「适梦乘桥入一苑中，乔木千章，戏游甚适，及归，被人掣桥板，几不得渡。」主方悟所见小儿是其魂也。
　　又嘉定有士人尝访一僧，值其方睡，因坐榻前待之，忽见一小蛇自僧鼻窍中出，蜿蜒至地。其人异之，取几上小刀插地，蛇至其侧，如有所畏者，俟拔起，乃复行。其人唾地，蛇餂食之，出户外水潭中，偃仰久之，冉冉过花药栏，仍寻旧路登榻，自鼻窍而入。僧睡觉，为其人言：「适梦出行，遇盗植刃道上，几不能免。见道旁水如甘露，食之甚美，浴于海中，乐甚，乃入花园，游适而返，不知何所感也。」其人唯唯，竟不告以所见而罢。尝闻人魂能出游，以此二事验之，信然。

　　○肉芝 

　　癸酉春 【 癸酉春　原本作「今年春」，据说库本改。】 ，长洲漕湖之滨，有农妇治田，见湖滩一物，白如雪，趋视之，乃一小儿手也，连臂约长尺许，其下作声唧唧。惊走报其夫，夫往看亦甚疑怪，掘之，其根不可穷，乃折而弃之湖。尝读神仙感遇传云：「兰陵萧静之掘地得物，类如人手，肥润而红，烹而食之，踰月发再生，力壮貌少。复值道士顾静之曰：『神气若是，必尝仙药。』指其脉曰：『所食者肉芝也，寿等龟鹤矣。』」然则漕湖之物，正此类耳，乃不幸弃乎愚夫之手，惜哉！

　　○郑灏 

　　里人郑灏，尝娶后妻，设席既罢，失去一银杯，重数两。其家织帛工及挽丝佣各数十人，欲自明其非盗也，相率列名书状为誓，投之城隍神祠。灏止之不得，亦不复觅杯。一日，灏倚门立，少时入内，忽仆地，家人掖以登榻，四肢已冷，独心下微暖，环守之，至半夜乃醒，问所以死，摇手不对。天明乃言：「初在门见一皂自西奔驰而来，势甚猛恶，吾意官府有所追摄也，将入避之，皂及门，径前捽吾曰：『奉命勾汝。』便以索缚吾颈，驱出行数百步，抵城隍庙。有白衣老人立门外，见呼吾名，皂令老人相守，先驰入报，复出引入，跪于庭。神坐殿上，厉声叱问以投誓之故。顿首谢不知，神愈怒，曰：『忆失银杯事乎？此杯是汝孙盗耳，如何诬妄他人，致其干扰官府！』吾再拜，具陈非己意，神呼之前曰：『汝孙盗杯以质钱于汝家之东银匠铺中，今犹置架上，尔欲见之乎？』顾一卒，令取杯示之，真吾家物也。良久，神怒稍解，曰：『今姑放汝，至二十六日行牌提此一干人鞫之。』吾但拜不已，俄又闻殿上传言曰：『既人众，且不推究，但要汝去与众人说，令他知过。』因放出门，乃得活。」即遣人到银匠家访之，杯果在架上，其孙所质也。诸人闻而怖畏，亟诣庙陈谢，犹惴惴，弥月乃得自安。 【 徐说。】 

　　○蒋子修 

　　南京监察御史蒋钦，字子修，有刚直名。正德初元，偕同官十三人上疏论时事。方夜属草灯下，闻筐箧间鬼声戢戢 【 闻筐箧间鬼声戢戢　「鬼声」原本作「鬼神」，据说库本改。】 。子修自念此疏一上，且掇奇祸，彼鸣者将非吾先人之灵覆念后胤，欲以尼吾事乎？因起视曰：「倘是吾祖宗，何不厉声告我。」言未毕，声四振于壁。子修叹曰：「吾业已委身，义不得顾私，使缄默负国为先人羞，亦均于不孝矣。」因奋笔曰：「死耳，不可易也。」声遂止。疏上，与同官皆坐逮，被杖创甚。诸人或迎医饮药，子修独曰：「吾得死所矣。」竟不疗治而卒，天下伤之。子修，吾苏之常熟人，弘治丙辰进士。

　　○黑鱼 

　　相城刘浩尝昼寝，梦一黑衣人前立，白衣者数人随之，拜诉曰：「吾辈居此四五十年矣，今为君家所获，幸垂仁相舍。」惊觉，甚疑之。是夕，家奴网鱼者获大黑鱼重数十斤，又有数白鱼差小，以献浩，浩悟前梦，即以足蹵诸水中放之。

　　○青虎 

　　刘瀚者，浩弟也，平生未尝素食。尝夜梦一虎，毛色深青，来逐己，被啮腰间，痛而寤，汗流徧体。及明，视腰间有五齿痕，青肿，出血成疮。因持斋设醮三年，乃瘥。 【 右二事瀚之子楷说。】 

　　○黄长子 

　　长洲十四都小民黄长子者，患膈气，不能饮食，亦不知饥，积数年益甚。一日，入齐门访医，行至吊桥少憇。有道人亦来坐桥上。民因惫呕吐狼藉，道人怜之，问所苦，具言疾状，道人曰：「我能医尔疾。」倾葫芦中红药一丸，如大芥子，令吞之。少顷，民觉胸膈甚快，分所携器中数饼为谢，道人受之。因以手抚其背，复吐前药，仍纳葫芦中，循桥侧而去。民至医家觉饥甚，索食，视器中则其饼故在，大异之。自此宿疾顿平。意道人为仙，不然亦一奇术士也。 【 顾秀才桧说。】 

　　○雄鸡卵 

　　嘉定城中百姓陈常家雄鸡生一卵，如雀卵大，甚以为不祥，后亦无他。

　　○沈镗 

　　嘉定江东沈镗者，病革时尻后粪出一人，长寸许，两目、手足肢节无不毕具。后数日，镗死。

　　○鸡精 

　　陈元善，苏之娄门人，情度潇洒，尤好奉道，多学为请仙召将诸术，自称法名洞真，往来嘉定，诸大家子侄与为狎友。尝寓谈氏，其家畜一鸡已十八年，元善方与主人语，鸡自庭中飞至其前，舒翅伸颈，遂死于地。夜宿书房中，有女子欵门，笑而入，自称主人之女，慕君旷达，故来相就。元善视之，姿色绝妍丽，问其年，曰：「十八矣。」遂留与狎。自是晨往暮来，荏苒且经岁。女间自言命属鸡。元善每有所如，女辄随至，意稍疑之而不能绝。每一来，觉意中昏沉如醉梦，去则洒然。以语谈氏，主人惊曰：「吾家安有此女！至比邻人家，亦无之，必祟也。且彼云年十八而属鸡，以今岁计之，生肖不合，独吾家所畜鸡，其年正如此数，将无是乎？」陈用其技，书符咒水，欲以辟之，女来如故。或密藏符于怀袖间，女辄知之，怒曰：「尔乃疑我！」以手挟而反复扑之，俟符坠地，则夺去。或教其以周易一册置裹肚中，女至，扑之再三，终不坠，乃舍去。一夕，与数友同宿王槚所，相戒无睡，以觇其来。夜中，众闻元善叱骂声，起视，见其身凭于床 【 见其身凭于床　原本作「见其身凭于床」，据说库本改。】 ，类交合之状，已而遗精在席上。元善如梦觉，众大噪逐之，见帐顶一黑团作鸡声，飞出窓外。乃相与延术士结坛，召将吏遣之。女见元善谢曰：「无逐我，我数日将往无锡托生矣。汝送我不可至井亭，惧为井神所收，当送我于野地耳。」如其言，以符水、祭物送城外数里荒僻处，自是遂绝。

　　○如公 

