<!-- { "loadSidebar": true } -->
　　蒋生者，名焕，吴人也，少年美姿容，而性质温雅。弘治辛酉，以县学生领乡荐，会试北上，道出临清，日暮憩止道旁民家，爱其门户潇洒。延竚移时，堂中有女郎，映方窗 【 映方窗　似为「方映窗」之误。】 ，悄悄独立，覩生风仪，注目情动，呼青衣邀入中堂。女郎更衣出拜，韶颜稚齿，殆若天仙，生一见为之心醉。逡巡设酒肴，延坐，谈谑稍狎，抵夜同入小阁，遂偕缱绻。时其父适以他往，经三日归，为家人所白，翁闻之怒甚，将执焉。既而沉思久之，顾生曰：「汝良家子，俊士也，吾一女素钟爱，今一旦至此，已无可奈何。虽甘心于子，不足赎吾耻，顾吾女犹未有家，子能为吾壻乎？不则吾将执汝送县官矣。」生唯唯从命，遂偕伉俪，留连越旬。俄迫试期，遂辞行登途，临别相顾，凄断雨泣，升车而去。抵京入试，下第，还到翁家。翁哭而迎曰：「自子行迈，吾女朝夕悲思，因而成疾，今死矣。」引示以女衬，生潸然泣下， 【 潸然泣下　原本作「悚然汗下」，据说库本改。】 仆地欲绝，是夕设祭号恸。辞翁登舟，女已先在矣。从此舟行月余，常觉其在旁，抵家已复在室中。自是动息不离，至啜茶亦于杯中见之。生迷罔憔悴，遂成瘵疾。家人研问，始具述其事。疾益甚，乃徙城中寓所，女复随至，不久竟死，时年二十有三而已。予姊之夫于生有亲，能道其事。

　　○盛氏怪 

　　郡医官盛早被檄摄狱事，有数囚死，不以理。壬申夏四月， 【 壬申夏四月　原本作「今年夏四月」，据说库本改。】 盛罢摄，携狱中刑具数事归家，囚凭而为厉。初有犬自外衔一死狐而入，置之地，狐忽跃起，犬亦人立与之相搏。家人击逐之，即不见。从此妖变百出：器案互相击撞，床席自移，尝觉有青衣女儿在室，忽钻于榻下，查不可寻。一男子着单衣往来庑间，俄变成大猪，瞥然遂灭。诸妇尝夜坐，见窗外立异物如人，长丈许，皆奔避。怪入，举手撼灯，其影蔽一室。端午日，有医生馈猪头，置肉杌上，连作声长鸣，剖为四悬之，鸣如故。又有馈斋馒头者，方持之，内有声如鬼。如此数月，多方禳之不效。为徙居城中，乃稍稍止。后盛三男相继夭，家人亦皆患病，死丧狼藉，久而洎安。

　　○人为牛 

　　苏城大鹿巷唐豆腐家，以磨面为生。其子妇陆氏有弟，死四年矣。唐之季子尝昼假寐，梦陆子来语之曰：「予不幸死，被罚为牛，今卖于君家。君以亲故，幸善遇我，视眼上有白翳者，乃我也。」惊觉，问之其家佣工，两日前正买二牛，一小者目果有白翳。后卖者来，说此牛适四岁矣。陆子平日与唐交易，负其直，不时输，尝誓云：「我若欠钱，应作畜生偿汝。」至是人以为果报云。
　　又嘉定富人王全者，尝梦其亡父曰：「吾生时欠江阴某甲钱，今托生其家为牛以偿，且满矣。尔往赎吾归，诸牛惟吾身白，善记之，慎无论价。」全寻到其家，视栏内果有一白牛，求市之，其家惜此牛徤而善运，不许，倍价乃得载归。覆以帷幙，择刍豆精好者饲之，数岁死。

　　○袁尚宝 

　　鄞人袁尚宝忠彻，得其父太常珙之传，以相术妙天下。尝道吾苏，过阊门沈氏。沈一子方周岁，抱之求观，尚宝笑且抚其首曰：「切头，切头。」更无他言，沈以为戏弄耳。其子长，名洪，凶很不肖，竟坐重辟，是岁录囚，止此一人。吴谚至今有「沈洪出阊门独杀」之语。又尝入南濠徐生药家，生子适三日，方浴而啼，尚宝及堂闻其声曰：「是一强盗耳。」徐闻而怒，几欲捶之。子后亦以探丸论死。古有视熊状而知灭族，闻豺声而识丧宗者，袁术视之，殆不多让也。

　　○还金童子 

　　袁尚宝忠彻居乡时，其友人家一童子，姿貌韶秀，且性机警，尚宝相之，以为不利于主，使逐焉。友虽素神其术，然意不忍也，数言之，不得已而听之。童竟去，无所归，往来寄食于人。一夕宿古庙中，久不寐，见墙角一破衲中裹黄白约数百两，欲取之，忽自叹曰：「我以命薄不得主意，横被遣逐。今更掩有此物，则是不义，天益不容矣，当守之以待失主。」至旦，遂住庙中不去。已而闻哭声，见一妇人掩涕而来，四顾彷徨，问之，答曰：「吾夫，军也，以事系狱应死，指挥某者当治之。妾卖家产及假贷，通得金银若干，将以献彼，因裹着破衲中，挈之过庙少憩，不觉遗下，今追寻无得，吾夫分死矣！」童历问其锭数多少，皆合，即举以还之。妇感激，欲分以谢，不受，遂携去，夫因得释。念童之德，徧以语人。指挥者闻而异焉，令人访致之，育于家，年老无子，悦其美慧，遂子之。又数年致仕。此子遂袭职，归而告拜故主，主叹曰：「袁君之术，乃疎如此乎！」留之迟袁至，使仍故服捧茶而出，袁见之，惊起曰：「此故某人耶？何以至是。」主谬云逐出无归，今又来矣。袁笑曰：「君无戏我，今非君仆矣，三品一武官也，形神顿异畴昔，岂尝有善事以致兹乎！」此子为备述前故，友乃叹袁术之神焉。

　　○户婚亲中司 

　　苏州府学生吴照，仪质瑰伟，音吐洪亮。尝夜梦駃卒捧一牌，其上署朱字数行，跪于前曰：「奉命请相公作户婚亲中司官，愿速行。」照梦中不暇详问，觉而恶之。他日游水仙庙，偶忆前梦，问道士：「道书中有所谓户婚亲中司者乎？」对曰：「有之，在某书中。」照闻之益不乐，居无何感疾，疾革，发言如对下人有所处分者，竟死。疑其遂赴此职也。

　　○古铜鸭盆 

　　门村朱常家之右室， 【 门村朱常家之右室　原本作「门材朱家常之古室」，据说库本改。】 旧蓄一古铜盆，中有鸭形隐然，初亦不以为异。他日，有农垦土田间，获一铜鸭，农不识，贱价售于朱，以合盆影，不差毫发，注水盆中，鸭辄自浮而浴，遂以为奇宝。后其家被焚，遂付煨烬。 【 右三事徐二元录说。】 

　　○侍女峯 

　　里中医师朱玑作池岛，买石西山。掘地，有峯卧土中，工运锹而断焉。植而观之，其首若妇人鬟，两肩以下若袖之垂腰，左右小支若飘带然，俨一图画中侍女凝立也。扣之，声清越如玉磬，惜其已断，徒叹咤置之。

　　○蛇癫 

　　嘉定有王某者，家颇丰，年四十许，得癫疾。尝号其家人曰：「我腰间沉重，何不为我解却？」积数年不愈。他日，王有甥来省视，怜其病态，因请与俱归，使游衍自适。留数日，病如故，甥常使人随之。一日，王散步后圃，圃中畜鹤一羣，悉奔遶之，争啄其腰下。会从者至，麾其鹤去。王戄然汗下，觉病如失，还语甥曰：「吾瘳矣。吾适遭羣鹤。一惊，觉腰间顿轻，甚快也。」甥喜，往视后圃，见一蛇大如椽，死竹间，犹带血。王从是平复。疑其疾是蛇所为，盖鹤羣啄蛇也。 【 吴越说。】 

　　○苟毕元帅 

　　玄妙观道士郭渊静，宦族子，道业颇精。饮马桥居人李旭遘疫，延渊静建醮。至昏时，渊静握剑及水盂辟除于旭寝所。既出，旭问其妻曰：「适为何人？」曰：「郭老师也。」旭讶曰：「我适见一人披发而束额，左绾索，右挈槌，状如神人，此何也？」妻以为谵语，不省。旭疾顿瘳，诣渊静具说所见，渊静曰：「吾心将雷霆苟毕元帅也。」旭乃悟，为扣头谢。

　　○顾镇 

　　正德辛未夏，疫疠盛行。葑门■〈王〈爫曼〉〉姬墩西居民顾镇家，老幼皆染疾，因祈于神，誓合家茹素以禳灾。适巡抚开仓赈济，镇入城关领米， 【 镇入城关领米　「米」字原无，据说库本补。】 偶忘其誓，于肆中买鱼三尾，酒一壶，饮啖毕，附舟而归，不以语家人也。是日感疾，不食顷而终。家人见三小鳑魮蛰其背，及殓，又见三鱼跃入棺中，索之则不复有矣。问之同入城者，乃知镇前所食正此物也，神盖以示警云。

　　○王栾 

　　葑门人王栾，以辛未冬至日诣玄妙观高真殿烧香，途中见渔者持一鳖甚肥大，栾素所嗜，令从者买之，先归烹炮。既入庙，一念在是，殊不诚恪。归而食罢，至暮，其阴侧忽肿一块，痛不可忍，数日几死，医祷百方不效。延巫者周道虎附乩召将，判云：「温元帅下报坛。申时玄天亲降东南方，黑云为验。」至时，黑云起于巽偶，隐隐见披发仗剑者立云际，满堂中檀麝香气氤氲。须臾，乩大发，入栾寝所，判令其妻掖病者以汤洗肿处，肿破出一骨，首尾形状宛如一鳖，创合而愈。自是其家奉真武甚虔恪。 【 右三事道士陈然裔说。】 

　　○猪犬生儿 

　　壬申春， 【 壬申春　原本作「今年春」，据说库本改。】 长洲阳城湖旁民家母猪产一雏，猪头而人手足。十二月十六日，嘉定二十二都民家犬生一儿，形状皆人，但足根短，背微有毛。或以人与畜交而生，理或然也。

　　○梓潼神 

　　陈僖敏公镒父孟玉，为人愿悫，乡闾称善士。尝出行登厕，见锅底饭一块在厕旁，拾取于水中涤而食之，其平居不欲暴殄率如此。是夜，梦神人告之曰：「翁好善如此，当获福报。吾梓潼神也，将降生以大而门。吾在胥门线香桥人家楼上，其家不知奉事，翁今速往迎归尔。」既觉，语其妻，则妻梦亦如之。即访至其家，主妇出，延之登楼，壁挂神像尘埃脱落，因乞以归，加装饰，奉事甚虔。未几有姙，生僖敏，仕至太子太保、左都御史，累赠翁如其官，母为一品夫人云。以予观之，如僖敏公之硕德伟度，功在西土，民皆尸而祝之，为一时名臣，殆所谓其生有自来者耶。 【 僖敏从孙汴为吴翁说。】 

　　○妇人生须 

　　弘治末，随州应山县女子生髭，长三寸余，见于邸报。予里人卓四者，往年商于郑阳，见人家一妇美色，颔下生须三缭，约数十茎，长可数寸，人目为三须娘云。

　　○黑眚 

　　壬申岁，北方顺德、涿州、河间有物青赤色黑，或如犬，或如猫。其行如风，夜空中飞下，或爪人面额，或啮人手足，逐之不见踪迹，盖黑眚类也。

　　○火灾 

　　三月， 【 三月　说库本作「二月」。】 山东秦始皇庙钟皷，夜无故自鸣。火起桑上，被燔而枝叶无损，庙宇荡毁，而神像在火中都不焦灼。是月，江西余干之仙居寨，夜大雷电，西北风，有流火如箭坠旗竿上，如灯笼光照四野。戍卒或撼其旗，火直飞上竿首，卒因发炮冲之，其火四散，阖寨鎗首皆有光如星，须臾而灭。五月，广西方春北寨各鎗上亦有光 【 广西方春北寨　说库本作「广西万春北寨」。】 。并邸报云。

　　●庚巳编卷第四 

　　王士能 
　　王主簿 
　　人魂出游 
　　肉芝 
　　郑灏 
　　蒋子修 
　　黑鱼 
