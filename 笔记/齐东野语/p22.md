<!-- { "loadSidebar": true } -->
　　○曹泳
　　绍兴乙亥十月二十二日秦桧亡。翼日，曹泳勒停，安置新州。
　　先是，二十一日车驾幸桧第视疾，时已不能言，怀中出一札，乞以喜代辅政，上视之无语。既出，呼干办府问何人为此，则答以曹泳，遂有是命。泳初窜名军中，并缘功赏列得班行。尝监黄岩酒税，秩满到部，注某阙钞上省。桧押敕，顾见泳姓名，问何处人？省吏对：“此吏部拟注，不知也。”命于侍右书铺物色召见之，熟视曰：“公，桧恩家也。”泳恍然不知所答。则又曰：“忘之邪？”泳曰：“昏忘，实不省于何处遭遇太师？”桧入室，有顷，取小册示泳使观之。首尾不记他事，但有字一行曰：“某年月日，某人钱五千，曹泳秀才绢二匹。”盖微时，索游富人家得五千，求益不可，泳时为馆客，探囊中得二缣曰：“此吾束修之余也，今举以遗子。”既别，不相闻。虽知桧贵震天下，不谓其即秦秀才也。泳曰：“不意太师乃能记忆微贱如此。”桧曰：“公真长者。”命其子孙出拜之。俾以上书易文资，骤用之至户部侍郎，知临安府，与谢尝有隙，台州之狱，泳有力焉。
　　桧暮年颇有异志，泳实预其密谋。熔本桧妻党王氏子，蠢骏。尝燕亲宾，优者进妓，熔于座中大笑绝倒，桧殊不怿。桧素畏内，妾尝孕，逐之，生子为仙游林氏子，曰一飞，以桧故，仕至侍郎兼给事中。其兄一鸣，弟一鹗，皆位朝列。泳尝劝桧还一飞以补喜处，未果而桧死云。
　　此事闻之谢之孙直。《中兴遗史》所载则曹筠也，与此颇有异同，故详载之。
　　○朱汉章本末
　　绍兴三十二年六月十一日内禅，前一日宰相朱倬罢。倬字汉章，三山人，登宣和第。或谓张浚明橐荐之，非也，其实因刘贵妃以进。
　　妃，北人，流寓闽中，有殊色。中贵人掌神御者图上其貌，久之不省，始归西外之宗家。它日，上见图悦之，命召入，遂有宠。其父懋，后至节度使。倬居乡里识之，夤缘缔交。后为学官，请外，得舒州。将陛辞，刺知上燕闲所观史传，于奏疏中道之，大称旨，留为郎。不数年，为中司，遂至宰相。
　　最恶王十朋，其在台，尝风陈丞相康伯去之。陈以告汪圣锡，汪曰：“彼为中司，胡不自击之？”陈曰：“畏公议也。”汪曰：“彼且畏公议，相公独不畏公议乎？”既而十朋不自安，请外，将予郡，倬又曰：“颠人如何作郡？”乃得外大宗丞。公论大喧，然上眷殊厚。
　　辛巳，视师回至平江，洪遵景严为守。时倬与康伯并相，遵以求入为祷，倬唯唯，康伯曰：“进退近臣，当由上意，非某所敢知也。”及将内禅，康伯奏：“书沼方冗，翰苑独员洪遵在近。”欲召之，倬恶其非出己，即曰：“不可。其弟迈新为右史，今复召遵，此苏轼与辙所以变乱元也。”上卒召遵副端。
　　张震真父为同列言：“上方行尧舜之事，此人岂可辅初政？不去之，必为天下患。”遂力攻之。上初不听。时竞传覃霈在学生员皆免解，倬子端厚尝肄业，既荫补矣，颇欲并缘在学人例，窜名其间。真父廉得其事，疏中言之，上始怒，遂罢相。景岩适当制，有云：“为君子邦家之基，曾未闻于成效。有元良天下之本，乃欲冀于畴庸。时真父疏不付出，内外迄莫知所坐，虽倬亦自疑惧，惴惴累年。
　　汪公帅闽，至郡，方欲谒之，一夕暴下卒。国史本传乃谓高宗有内禅意，倬请徐之，及孝宗即位，谏臣以为言，以忧惧卒。或以为服药而殂，皆不然也。
　　○陆务观得罪
　　陆务观以史师垣荐，赐第。孝宗一日内宴，史与曾觌皆预焉。酒酣，一内人以帕子从曾乞词。时德寿宫有内人与掌果子者交涉，方付有司治之。觌因谢不敢曰：“独不闻德寿宫有公事乎？”遂已。
　　它日，史偶为务观道之，务观以告张焘子宫。张时在政府，翼日奏：“陛下新嗣服，岂宜与臣下燕狎如此？”上愧问曰：“卿得之谁？”曰：“臣得之陆游，游得之史浩。”上由是恶游，未几去国。
　　○苏师旦麻
　　苏师旦将建节，学士颜或、莫子纯皆莫肯当制。易祓彦章为枢密院检详文字，师旦为都承旨，祓与之昵，欣然愿任责。遂以国子司业兼两制，竟为师旦草麻，极其谀佞。至用前人旧封所为有文事，有武备，无智名，无勇功者，盖以孔子比之，子房不足道也。既宣布，物论哗然，亟擢祓左司谏。诸生为之语曰：“阳城毁裴延龄之麻，由谏官而下迁于司业；易祓草苏师旦之制，由司业而上擢于谏官。”既而韩诛，苏得罪，祓遂远贬。
　　○雷变免相
　　乾道丁亥十一月二日冬至，郊祀有风雷之变，宰相叶、魏杞，皆策免。先是，会庆节，金国使在庭时受誓戒矣。议者欲权免上寿，就馆锡宴，庙堂姑息，不能主其议，宴集英如常，天变岂偶然哉！洪迈当制，有曰：“理阴阳而遂万物，所嗟论道之非；因灾异而策三公，实负在天之愧。”盖有所风也。
　　○高宗立储
　　孝宗与恩平郡王璩，同养于宫中。孝宗英睿夙成，秦桧惮之，宪圣后亦主璩。高宗圣意虽有所向，犹未坚决。尝各赐宫女十人。史丞相浩时为普安府教授，即为王言，上以试王，当谨奉之，王亦以为然。阅数日，果皆召入。恩平十人皆犯之矣，普安者，完璧也。已而皆竟赐焉。上意遂定。
　　○慈懿李后
　　慈懿李皇后，安阳人，父道本，戚方诸将，故群盗也。后天姿悍妒，既正椒房，稍自恣。始，成肃谢后事高宗及宪懿圣甚谨，至后颇偃蹇。或乘肩舆直至内殿，成肃以为言，后恚曰：“我是官家结发夫妻。”盖谓成肃自嫔御册立也。语闻，成肃及寿皇皆大怒，有意废之。史太师已老，尝诏入见北宫，密与之谋，浩以为不可，遂已。宫省事秘，莫得详也。其后益无忌惮。贵妃黄氏有宠，后妒，每欲杀之。绍熙二年，光宗初郊，宿青城斋宫，后乘便，遂置之死地。或以闻，上骇且忿怒，于是遂得心疾。及上不豫，两宫有间言，天下寒心，皆归过于后。
　　后以庆元庚申上仙，权殡赤山。甫毕，雷震山崩，亟复修治之。
　　○道学
　　伊洛之学行于世，至乾道、淳熙间盛矣。其能发明先贤旨意，溯流徂源，论著讲解卓然自为一家者，惟广汉张氏敬夫、东莱吕氏伯恭、新安朱氏元晦而已。朱公尤渊洽精诣，盖其以至高之才，至博之学，而一切收敛，归诸义理。其上极于性命天人之妙，而下至于训诂名数之末，未尝举一而废一。盖孔孟之道，至伊洛而始得其传，而伊洛之学，至诸公而始无余蕴。必若是，然后可以言道学也已。
　　此外有横浦张氏子韶，象山陆氏子静，亦皆以其学传授。而张尝参宗杲禅，陆又尝参杲之徒德光，故其学往往流于异端而不自知。程子所谓今之异端，因其高明者也。至于永嘉诸公，则以词章议论驰骋，固已不可同日语也。
　　世又有一种浅陋之士，自视无堪以为进取之地，辄亦自附于道学之名。裒衣博带，危坐阔步。或抄节语录以资高谈；或闭眉合眼号为默识。而扣击其所学，则于古今无所闻知，考验其所行，则于义利无所分别。此圣门之大罪人，吾道之大不幸，而遂使小人得以藉口为伪学之目，而君子受玉石俱焚之祸者也。
　　韩胄用事，遂逐赵忠定。凡不附己者，指为道学尽逐之。已而自知道学二字，本非不美，于是更目之为伪学。臣僚之荐举，进士之结保，皆有“如是伪学者，甘伏朝典”之辞。一时嗜利无耻之徒，虽尝自附于道学之名者，往往旋易衣冠，强习歌鼓，欲以自别。甚者，邓友龙辈，附会迎合，首启兵衅。而向之得罪于庆元初者，亦从而和之，可叹也已。
　　○邓友龙开边
　　邓友龙，长沙人，尝从张南轩游，自诡道学。既登朝，时论方攻伪学，因讳而晦其事。时外祖章文庄公为学官，喜滑稽。尝以祀事同斋宿，谈谑之际，友龙不能堪，以语及之云云。章戏之曰：“若然，则又是道学矣。”友龙面发赤，大衔之。
　　未几入台，章公由学士院补外。公本谢丞相客也。会友龙为右史，而宇文绍节自右史代之，于是召文庄为宗政少卿，友龙不能平，以嗾绍节。绍节甫供职，未及受告，首论其事，语侵谢，盖亦以见厌于韩矣。章命既寝，谢遂去国，而友龙亦出为淮西漕，日久，谋复入。
　　时金人方困于北兵，且其国岁荐饥，于是沿边不逞之徒号为“跳河子”者，时时剽猎事状，陈说利害。友龙得之以为奇货，于是献之于韩。韩用事久，思钓奇立功以自善，得之大喜。附而和者虽不一，其端实友龙发之也。孔子所以畏鄙夫患得患失者，有以夫。
　　○文庄论安丙矫诏
　　安丙之诛吴曦也，矫诏自称宣抚副使，遂径入衔上奏。时章文庄直学士院，因谓：“矫制假命，一时权宜济事可也。事定奏功，便当退用初衔，而遽称所假，是岂复有朝廷乎？今为朝廷计，宜先赦其矫诏之罪，然后赏其斩曦之功，则恩威并用，折冲万里之外矣。”而时相方自以为功，谓此诏非矫，实朝廷密旨，且诣御楼受俘，于是疏不果上。已而受俘之议虽格，而竟以所矫官职授之。其后丙亦自毙，否则又一曦也。
　　○王沈趋张说
　　张说之为承旨也，朝士多趋之。王质景文、沈瀛子寿，始俱在学校有声，既而俱立朝，物誉亦归之。相与言：“吾侪当以诣说为戒。”众皆闻其说而壮之。已而，质潜往说所，甫入客位，而瀛已先在焉，相视愕然。明日喧传，清议鄙之，久皆不安而去焉。
　　○协韵牵强
　　诗辞固多协韵，晦庵用吴才老补音多通，然亦有太甚者。古人但随声取协，方言又多不同。至沈约以来，方有四声之拘耳，然亦正不必牵强也。《离骚》一经，惟“多艰多替”之句，最为不协。孙莘老、苏子容本云：“古亦应协。”未必然也。晦庵以艰音巾，替音天，虽用才老之说，然恐无此理。以余观之，若移“长太息以掩涕”一句在“哀生民之多艰”下，则涕与替正协，不劳牵强也。
　　○沈君与
　　吴兴东林沈偕君与，即东老之子也，家饶于财。少游京师入上庠，好狎游。时蔡奴声价甲于都下。沈欲访之，乃呼一卖珠人于其门首茶肆中，议价再三不售，撒其珠于屋上，卖珠者窘甚。君与笑曰：“第随我来，依汝所索还钱。”蔡于帘中窥见，令取视之，珠也。大惊，惟恐其不来。后数日乃诣之，其家喜相报曰：“前日撒珠郎至矣。”接之甚至，自是常往来。一日，携上樊楼，楼乃京师酒肆之甲，饮徒常千余人。沈遍语在坐，皆令极量尽欢，至夜，尽为还所直而去，于是豪侈之声满三辅。既而擢第，尽买国子监书以归。
