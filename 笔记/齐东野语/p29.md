<!-- { "loadSidebar": true } -->
　　《李广传》：“广数奇，毋令当单于。”注云：“奇，不偶也，言广命叟不偶也。数音所角切，奇、居宜切。”宋景文以为江南本《汉书》，数乃所具切，角字乃具字之误耳。然或以为疑。余因考《艺文类聚》、《冯敬通集》“吾数奇命薄”，《唐文粹》徐敬业诗“数奇良可叹”，王维诗“卫青不败由天幸，李广无功缘数奇”，杜诗“数奇谪关塞，道广存箕颍”，罗隐诗“数奇当自愧，时薄欲何干”，坡诗“数奇逢恶岁，计拙集枯梧”，观其偶对，则数为命数，非疏数之数，音所具切明矣。
　　○谏笋谏果
　　世传涪翁喜苦笋，尝从斌老乞苦笋诗云：“南园苦笋味胜肉，笼箨称冤莫采录，烦君更致苍玉束，明日风雨吹成竹。”又《和坡翁春菜》诗云：“公如端为苦笋归，明日春衫诚可脱。”坡得诗，戏语坐客云：“吾固不爱做官，鲁直遂欲以苦笋硬差致仕。”闻者绝倒。尝赋苦笋云：“苦而有味，如忠谏之可活国。”放翁又从而奖之云：“我见魏征殊妩媚，约束儿童勿多取。”于是世以谏笋目之。殊不知翁尝自跋云：“余生长江南，里人喜食苦笋，试取而尝之，气苦不堪于鼻，味苦不可于口，故尝屏之，未始为客一设。及来黔，黔人冬掘苦笋萌于土中，才一寸许，味如蜜蔗，初春则不食，惟道人食苦笋。四十余日出土尺余，味犹甘苦相半。”以此观之，涪翁所食，乃取其甘，非贵乎苦也。南康简寂观有甜苦笋，周益公诗云：“疏食山间荼亦甘，况逢苦笋十分甜，尹看齿颊留余味，端为森森正且严。”此亦取其甜耳。世人慕名忘味，甘心荼苦者，果何谓哉。
　　又记涪翁在戎州日，过蔡次律家，小轩外植余甘子，乞名于翁，因名之曰味谏轩。其后王宣子予以橄榄送翁，翁赋云：“方怀味谏轩中果，忽见金盘橄榄来，想见余甘有瓜葛，苦中真味晚方回。”然则二物亦可名之为谏果也。
　　○姚斡父杂文
　　姚熔，字父，号秋圃，合沙老儒也，余幼尝师之。记诵甚精，著述不苟，潦倒余六旬，仅以晚科主天台黄岩学，期年而殂。余尝得其杂著数篇，议论皆有思致。今散亡之余，仅存一二，惧复失坠，因录之以著余拳拳之怀。
　　《喻白蚁文》云：“物之不灵，告以话言而弗听，俗所谓对马牛而诵经是已。虽然，群生之类，皆含佛性，皆具天机。百舌能语，白鹭能棋，伯牙弦清而鱼听，海翁机露而鸥疑，害稼之蝗知卓茂，害人之鳄识昌黎，若此之类，言可喻，理可化，安可例以马牛而待之。况夫蝼蚁至微，微而有知。自国于大槐以来，则有君臣尊卑。南柯一梦，言语与人通，井邑与人同。人但见其往来憧憧，而不知其市声讧讧。固自有大小长幼之序，前呼后唤之响，默传于寂然无哗之中。一种俱白，号曰地虎，族类蕃昌，其来自古。赋性至巧，累土为室，有觜至刚，啮木为粮。吾尝窥其窟穴矣，深闺邃阁，千门万户，离宫别馆，复屋修廊。五里短亭，十里长亭，缭绕乎其甬道；五步一楼，十步一阁，玲珑乎其蜂房。嗟尔之巧则巧矣，盛则盛矣，然卵生羽化，方孳育而未息，钻椽穴柱，不尽嚼而不已。遂使修廊为之空洞，广厦为之颓圮。夫人营创，亦云难矣，上栋下宇，欲维安止，尔乃鸠居之而不恤，蚕食之而无耻，天下其宁有是理。余备历险阻，抽事生涯，造物者计尺寸而与之地，较锱铢而赋之财。苟作数椽，不择美材，既杉椤之无有，惟梓松之是裁，正尔辈之所慕，逐馨香而俱来，苟能饱尔之口腹，岂不岌岌乎殆哉？虽然，尔形至微，性具五常；其居亲亲，无闺门同气之斗，近于仁；其行济济，有君子逊畔之风，近于礼；有事则同心协力，不约而竞集，号令信也；未雨则含沙负土，先事而绸缪，智识灵也；其徒羽化，则空穴饯之于外，有同室之义也。既灵性之不泯，宜善言之可施，余之谛创尔所见，余之艰难尔宜知。今与尔画地为界，自东至西十丈有奇，自南至北其数倍蓰，请种族类以他适，毋入范围而肆窥。苟谆谆而莫听，是对马牛而诵经，其去畜类也几希。以酒酹地，尔其知之。”
　　又效柳河东《三戒》作《三说》，其一日《福之马嘉鱼》，云：“海有鱼曰马嘉，银肤燕尾，大者视儿，脔用火熏之可致远，常渊潜不可捕。春夏乳子，则随潮出波上，渔者用此时帘而取之。帘为疏目，广袤数十寻，两舟引张之，缒以铁，下垂水底。鱼过者，必钻触求进，愈触愈束愈怒，则颊张鬣舒，钩着其目，致不可脱。向使触网而能退却，则悠然逝矣。知进而不知退，用罹烹醢之酷，悲夫！”
　　《江淮之蜂蟹》云：“淮北蜂毒，尾能杀人，江南蟹雄，螯堪敌虎；然取蜂儿者不论斗，而捕蟹者未闻血指也。蜂窟于土或木石，人踪迹得其处，则夜持烈炬临之。蜂空群赴焰，尽殪，然后连房刳取。蟹处蒲苇间，一灯水浒，莫不郭索而来，悉可俯拾。惟知趋炎而不安其所，其陨也固宜。”
　　《蜀封溪之猩猩》云：“猩猩人面能言笑，出蜀封溪山，或曰交趾。血以赭，色终使不渝。嗜酒喜屐，人以所嗜陈野外而联络之，伏伺其旁。猩猩见之，知为饵己，遂斥詈其人姓名，若祖父姓名，又且相戒毋堕奴辈计中，携俦唾骂而去。去后复顾，因相谓曰：‘盍试尝之。’既而染指知味，则冥然忘夙戒，相与沾濡径醉，相喜笑，取屐加足。伏发，往往颠连顿仆，掩群无遗。呜呼！明知而明犯之，其愚又益甚矣。”
　　○继母服
　　何自然本何佾德显之子，其母姚氏死，即出继何修德扬。后佾再娶周氏，及自然为中司日，周氏死，自然以不逮事母，审合解官，申心丧。下礼官议，以为母无亲继之别，朝廷不以为然，复下给舍台谏议。太学生朱九成等，各上台谏书，论其当去。集议既上，虽以为礼有可疑，义当从厚，合听解官。然竟以礼律不载，无所折衷。
　　自然去后数日，书库官方庭坚于《隋书?刘子翊传》，永宁令李公孝，四岁丧母，九岁外继，其后父更别娶，后母至是而亡。河间刘炫以无抚育之恩，议不解任。子翊时为侍御史，驳之曰：“传云：‘继母如母。’与母同也。”又曰：“为人后者，为其父母期。按期者自以本生，非殊亲之与继也。”又曰：“亲继既等，心丧不殊。”又曰：“如谓继母之来，在子出之后，制有浅深，则出后之人，所后者初亡，后之者始至，此复可以无抚育之恩，而不服重乎？”又曰：“苟以母养之恩，始成母子，则恩由彼至，服自己来，则慈母如母，何待父命？”又曰：“继母本以名服，岂藉恩之厚薄也。”又曰：“炫敢违礼乖令，侮圣贤法。使出后之子，无情于本生，名义之分，有污于风俗。”事奏，竟从子翊之议。
　　礼官具白于庙堂，议乃定。乃知读书不多，不足以断疑事也。
　　○食牛报
　　曾凤朝阳，庐陵人，余尝与之同寮。忽以疾告，数日，余往问之，因云：“昔年病伤寒，旬余不解。昏睡中，忽觉为牛所吞，境界陡黑，知此身已堕牛腹中。于是矍然曰：‘身不足惜，如老母何！’因发誓，自此复见天日，当终身不食太牢。悚然惊寤，流汗如雨，疾遂良愈。持戒已十年矣，昨偶饮乡人家，具牛炙甚美。朋旧交勉之，忍馋不禁，为之破戒，归即得疾。畴昔之夜，梦如往年，恐惧痛悔，以死自誓，今幸汗解矣。”余闻其说异之，且尝见传记小说所载食牛致疾事极众，然未有耳目所接如此者。余家三世不食牛，先妣及余皆禀赋素弱，自少至老多病。然瘟疫一证，非惟不染，虽奴婢辈亦复无之，益信朝阳之说为不诬。因并著之，以为世戒。

　　●卷十五
　　○曲壮闵本末
　　曲端字平甫，镇戎军人，知书善属文，作字奇伟，长于兵略，屡战有声。知延安府时，王庶节制陕西六路军马，遂授端吉州团练使、节制司都统制。端雅不欲属庶，及寇犯陕西，庶召端，则以未受命辞。敌知端、庶不协，并兵寇延，庶督端为援，端以为救延，不如全陕西，乃遣吴攻华州。既而延安陷，庶无所归，遂以百骑驰至端军。端以戎服见，问庶延安失守状曰：“节制固知爱身，不知为天子爱城乎？”庶曰：“吾数令不从，谁其爱身者？”端怒曰：“在耀州屡陈军事，不一见听，何也？”乃拘其官属，夺其节制司印。既而以擒史斌功，迁康州防御使、泾原路经略安抚使、知延安府。端不欲往，朝廷疑有叛意，遂以御营提举召，端疑不行。会张浚宣抚川、陕，以端有威声，承制拜端威武大将军、宣州观察使、宣抚司都统制、知渭州，军士欢声如雷。是时端与吴皆有重名，陕西人为之语曰：“有文有武是曲大，有谋有勇是吴大。”娄室寇州日，端屡战皆捷，至白店原，撒离喝乘高望之，惧而号泣，彼中目之为“啼哭郎君”，其为敌所畏如此。
　　既而浚欲大举，未测其意，先使张彬往觇之曰：“公常患诸路兵不合，财不足。今宣抚司兵。已合，财已足，娄室以孤军深入，我合诸路攻之不难，万一粘罕并兵而来，何以待之？”端曰：“不然，兵法先较彼己，今敌可胜，止娄室孤军。然将士轻锐，不减前日，我不过止合五路兵耳，然将士无以大异于前。兼敌之入寇，因粮于我，我常为客，彼常为主。今当反之，按兵据险，时出偏师以扰其耕。彼不得耕，必将取粮于河东，是我为主彼为客。不一二年间，必自困毙，可一举而灭也。万一轻举，后忧方大。”彬以其言复命，浚不悦。
　　金犯环庆，端遣吴拒之彭店原，战少却，乃劾违节制。其秋，兀术窥江淮，浚议出师，会诸将议所从，端力以为不然，须十年乃可。端既与浚异趣，时王庶为宣抚司参谋，与端有宿怨，因谮于浚曰：“端有反心久矣，盍早图之。”浚积前疑，复闻庶言，大怒，竟以彭原事罢其兵柄与祠，再谪海州团练副使，万安军安置。是时，陕西军民皆恃端为命，及为庶谮，无罪而贬，军情大不悦。
　　是年，浚大举，军至富平县。将战，乃伪立前军都统制曲端旗以惧之。娄室曰：“闻曲将军已得罪，必绐我也。”遂拥军骤至，军遂大溃。浚心愧其言，而欲慰人望，乃下令以富平之役，泾原军出力最多，既却退之后，先自聚集，皆前帅曲端训练有方，遂叙复左武大夫，兴州居住。绍兴初，又叙营州刺史，与祠，徙阆州。浚亦自兴州移司阆州，欲复用端。
