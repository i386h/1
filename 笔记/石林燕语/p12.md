<!-- { "loadSidebar": true } -->
　　太宗北伐髙琼为楼船战棹都指挥使部船千艘趋雄州元昊初臣厐颍公自延州入为枢密副使首言关中苦餽饷请徙沿边兵就食内地议者争言不可以为敌初伏情伪难测未可遽弛备独公知元昊已困必不能遽败盟卒徙二十万人后为枢密使复言天下兵太冗多不可用请汰其罢老者时论纷然尤以为必生变公曰有一人不受令臣请以身坐之仁宗用其言遂汰八万人
　　夏文庄韩魏公皆自枢密副使出再召为三司使贾文元为崇政殿说书乆之仁宗欲以为侍讲而难于骤用乃特置天章阁侍讲天章有侍讲自此始然后亦未尝复除人
　　考异时以崇政殿说书贾昌朝王宗道赵希言并兼天章阁侍讲非専为贾设也后髙若讷杨安国王洙林瑀赵师民曾公亮钱象先卢士宗胡瑗吕公着傅求常秩陈防吕惠卿等皆为天章阁侍讲云后亦未尝复除人非也
　　元丰初诏修仁宗英宗史王禹玉以左仆射为监修官始成二帝纪具草进呈神宗内出手诏赐禹玉等曰两朝大典虽为重事以卿等才学述作之固已比迹班马矣朕之浅陋何所加损乎其如拟进草绪成之葢上尊祖宗之意非故事也其后史成特诏给舎侍郎以上学士中丞及观察使以上曲燕于垂拱殿亦非故事也国朝宰相自崇宁以前干徳二年范质王溥魏仁浦罢赵普相开寳六年罢独相者十年雍熙二年宋琪罢李昉在位端拱元年罢独相者四年淳化元年赵普罢吕正在位独相者逾年景徳三年宼准罢王旦相祥符五年向敏中相旦独相者七年天圣七年王曾罢吕夷简在位明道元年张士逊复相夷简独相者三年皇祐三年宋庠文彦博罢厐籍相独相者三年元祐九年吕大防罢章惇相七年罢独相者七年七朝独相者七人惟赵韩王十年其次王魏公章申公七年为最久云元丰中蹇周辅自户部侍郎知开封府止除寳文阁待制而李定自户部侍郎知青州除龙图阁直学士二例不同定或以乆次也
　　绍圣初彭器资自权尚书韩持正自侍郎出知成都府皆除寳文阁直学士两人皆辞行即复以待制为州葢成都故事须用杂学士而权尚书真侍郎皆止当得待制也
　　范忠宣元祐初自直龙图阁知庆州进天章阁待制即召为给事中未几迁吏部尚书辞免未报拜同知枢密院告自中出特令不过门下省公力辞台谏亦有以为言不聼遂自同知拜相前辈进用之速未有如此考异范知庆州除待制召为给事中皆元丰八年云元祐初非也时以安焘知枢范同知而给事中封駮焘勅不下诏不送给事中书读焘辞免从之除命复送给事中书读云告自中出特令不过门下省非也范元祐元年六月同知三年四月相宋琪自外郎一嵗四迁至作相向敏中自外郎同知枢才百余日云前軰进用之速未有如范者亦非也
　　庆歴二年富郑公知谏院吕申公章郇公当国时西事方兴郑公力论宰相当通知枢密院事二公遂皆加判枢密院已而以判为太重改兼枢密使五年二公罢贾文元陈恭公继相遂罢兼使
　　窦怀贞以尚书右仆射兼御史大夫诏军国重事宜共平章元祐初以文潞公为平章军国重事吕申公为平章军国事遂入衔或以为用懐贞故事
　　国史院初开史官皆赐银绢笔墨纸已开而续除者不赐
　　唐都雍洛阳在关东故以为东都本朝都汴洛阳在西故以为西都皆谓之两京祥符七年真宗谒太清宫于亳州还始建应天府为南京仁宗庆歴二年契丹防兵幽州遣使萧英刘六符来求关南北地始建大名府为北京
　　从官狨座唐制初不见本朝太平兴国中始禁工商庶人许乘乌漆素鞍不得用狨毛暖座天禧中始诏两省五品宗室将军以上许乘狨毛暖座余悉禁则太平兴国以前虽工商庶人皆得乘天禧以前庶官亦皆得乘也【按此条已见第三卷惟中数语详畧互异今竝存之】
　　故事建州嵗贡大龙鳯团茶各二斤以八饼为斤仁宗时蔡君谟知建州始别择茶之精者为小龙团十斤以献斤为十饼仁宗以非故事命劾之大臣为请因留而免劾然自是遂为嵗额熙宁中贾青为福建转运使又取小团之精者为密云龙以二十饼为斤而双袋谓之双角团茶大小团袋皆用绯通以为赐也密云独用黄葢専以奉玉食其后又有为瑞云翔龙者宣和后团茶不复贵皆以为赐亦不复如向日之精后取其精者为茶嵗赐者不同不可胜纪矣
　　考异君谟为福建转运使非知建州也始进小龙团凡二十饼重一斤此云斤为十饼非也
　　庆歴初吕许公在相位以疾甚求罢仁宗疑其辞疾欲亲视之乃使乘马至殿门坐椅子舆至殿陛命其子公弼掖以登既见信然乃许之前无是礼也
　　考异吕传云命内侍取兀子舆以前

<子部,杂家类,杂说之属,石林燕语>
　　钦定四库全书
　　石林燕语卷九
　　宋　叶梦得　　撰
　　宇文绍奕　考异
　　北京旧不兼河北路安抚使仁宗特以命贾文元故文元召程文简为代乞只领大名一路后文元再镇固求兼领乃复命之且诏昌朝罢则不置及熙宁初陈叔守北京遂以文元故事兼领
　　熙宁初中书议定改宗室条制召学士王禹玉草制禹玉辞曰学士天子私人也若降诏付中书施行则当草之今中书已议定宗室事则当使舎人院草勅尔学士非所预不敢失职也乃命知制诰苏子容草勅近世凡朝廷诏命皆学士为之重王命也
　　熙宁三年九月诏中书五房各置检正官二员在堂后官之上都检正一员在五房提防之上皆以士人为之于是以吕防仲为都检正孙巨源吏房李邦直礼房曽子宣户房李奉世刑房
　　澶渊之盟初以曹利用奉使许嵗币三十万其后刘六符来始増二十万为五十万元昊初遣如定来求和朝廷许以嵗币十万未称臣乃使张子奭奉使而肯称臣子奭遂许以二十万
　　枢密都承防与副承防祖宗皆用士人比僚属事防谋议真宗后天下无事稍稍遂皆用吏人欧公建言请复旧制而不克行熙宁初始用李评为都承防至今行之初评受命文潞公为枢密使以旧制不为之礼评诉于神宗命史官检详故事以乆无士人为之检不获乃诏如閤门使见枢密之礼
　　仁宗时台官有弹击教坊倭子郑州来者朝中传以为笑欧公以为今台官举人须得三丞以上成资通判者所以难于充选因请畧去资格添置御史里行但选材堪此选资深者入三院资浅者为里行熙宁初实用此议也
　　元祐二年诏职事官并许带职尚书二年加直学士中丞侍郎给事谏议通及一年加待制论者纷然以为不当王彦林为十不可之说以献谓尚书二年加直学士若一年而罢与之直学士则过与之待制则与尚书侍郎何异其以罪被谪者常例当落职若落职名则不问过之轻重与职事官为落两重职若止落职事官则与平迁善罢何异官制以来由谏议大夫中书舎人方为给事中由给事中方为侍郎而中丞又在侍郎之上今槩以一年为待制则等差莫辩待制祖宗之时其选最精出入朝廷才一二人今立法无定员将一年之后待制满朝必有车载斗量之谣大要如是刘莘老为中丞刘器之为司谏皆以为言朝廷不以为然其后莘老作相亦竟不能自改也
　　治平初王景彛自御史中丞除枢密副使钱公辅为知制诰缴词头时英宗初即位韩魏公当国以为始除大臣而不奉诏恐主威不立乃特责滁州团练副使议者以为太过司马君实知谏院意亦以为是而不救及后论陜西义勇事章六上不行乃于求罢章中始云钱公辅一上章止枢密副使恩命于诏令未行之前而责授散官臣六上章沮宰相大议于诏令已行之后而不以为罪是典刑不均一矣请比公辅更责逺小处防入不报葢意指魏公也
　　狄武防状貌竒伟初拱圣籍中为延州指使范文正一见知其后必为名将授以左氏春秋遂折节读书自春秋战国至秦汉用兵成败贯通如出掌中与尹师鲁尤善师鲁与论兵法终不能屈连立战功骤至泾原经畧招讨副使仁宗闻其名欲召见防宼入平凉诏图形以进于是天下始耸然畏慕之神宗初即位有意二边一日忽内出御制祭文遣使祭其墓欲以感励将士或云滕元发之辞也
　　狄武防以枢密副使出讨侬智髙换宣徽南院使宣抚荆湖南北路经制广南盗贼事师还复旧任葢不欲以本官外使也如嘉祐末韩魏公待郭逵厚始使带签书枢密院知延州故熙宁初王乐道论魏公为用周太祖故事命逵葢郭威实由是变也魏公亦无以解
　　考异治平三年郭逵以签书枢密院事为陜西四路宣抚使兼判渭州后以宣徽使判延州此云嘉祐末又云逵带签书枢密院事知延州皆非王乐道论韩魏公用逵事在治平四年此云熙宁初亦非也
　　贾文元初以晋陵县主簿为国子监说书孙宣公为判监始见因防学官各讲一经既退谒宣公乆之不出徐令人持唐书路隋韦处厚传使读文元了不喻已乃见之曰知所以示二传乎曰不知宣公言君讲书有师法他日当以经术进如二公勉自爱其后宣公辞讲筵请老即荐文元自代时官犹未甚显未几仁宗卒为创崇政殿说书命之崇政殿说书自文元始云
　　庆歴中契丹遣萧英刘六符来求取关南北地朝廷患之王武恭帅定州敌密遣人来觇吏得之偏禆皆请斩之以徇众武恭特不问明日出猎近郊号三十万亲执桴鼓示众下令曰具粮糗视大将军旗所向即驰敢后者斩觇者归密以告敌疑汉兵将深入无不惧仁宗亟遣使问计对曰咸平景徳边兵二十余万皆屯定武不能分扼要害故敌得轶境径犯澶渊且当时以阵图赐诸将人皆谨守不敢自为方畧缓急不相援多至于败今愿无赐阵图第择诸将使应变出竒自立异功则无不济仁宗以为然
　　晏元献公喜推引士类前世诸公为第一为枢府时范文正公始自常调荐为秘阁校勘后为相范公入拜参知政事遂与同列孔道辅防时亦尝被荐后元献再为御史中丞复入为枢府道辅实代其任富韩公其壻也吕申公荐报聘契丹公时在枢府亦从而荐之不以为嫌苏子容为諡议以比胡广与陈蕃并为三司谢安引从子元北伐云
　　王武恭公自枢密使谪知随州孔道辅所论也道辅死或有告武恭害公者死矣武恭愀然叹曰可惜朝廷又防一直臣文潞公为唐质肃所撃罢宰相质肃亦坐贬岭外至和间稍牵复为江东转运使防潞公复入相因言唐某防臣事固多中初贬已重而乆未得显擢愿得复召还仁宗不欲止命迁官除河东
　　夏文庄韩魏公皆自枢密副使为三司使
　　汉举贤良自董仲舒以来皆对策三道文帝二年对策者百人晁错为髙第武帝元光五年对策者亦百人公孙宏为第一当时未有黜落法对策者皆被选但有髙下尔至唐始对策一道而有中否然取人比今多建中间姜公辅等二十五人太和间裴休等二十三人其下如贞元中韦执谊崔元翰裴洎等皆十八人元和中牛僧孺等长庆中厐严等至少犹皆十四人葢自后周加试策论三道于礼部每道以三千字为率本朝加试六论或试于秘阁合格而后御试故得人颇艰然所选既精士之滥进者无几矣
　　考异文帝十五年策晁错等非二年也贤良策见于汉书者惟董仲舒三道余皆一道此云自仲舒以来皆对策三道不知何所防耶百人皆当云百余人又仲舒及严助传亦皆云百余人
