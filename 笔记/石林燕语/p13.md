<!-- { "loadSidebar": true } -->
　　苏子容过省赋歴者天地之大纪为本塲魁既登第遂留意歴学元丰中使契丹适防冬至契丹歴先一日趋使者入贺契丹不禁天文术数之学往往皆精其实契丹歴为正也然势不可从子容乃为泛论歴学援据详博契丹莫能测无不耸听即徐曰此亦无足深较但积刻差一刻尔以半夜子论之多一刻即为今日少一刻即为明日此葢失之多尔契丹不能遽折遂从归奏神宗大喜即问二厯竟孰是因以实言太史皆坐罚金元祐初遂命子容重脩浑仪制作之精皆出前古其学畧授冬官正袁惟几而创为规模者吏部史张士亷士亷有巧思子容时为侍郎以意语之士亷輙能为故特为精密金人陷京师毁合台取浑仪去今其法苏氏子孙亦不传云
　　元昊叛议者争言用兵伐叛虽韩魏公亦力主其说然官军连大败者三初围延州执刘平石元孙于三川口康定元年也明年败任福于好水川福死之庆歴元年也又明年冦镇戎军败葛怀敏于定州寨执懐敏防师皆无虑十余万中间唯任福袭白豹城能破其四十一族尔范文正欲力持守策以嵗月经营困之无速成功故无大胜亦无大败
　　神宗天性至孝事慈圣光献太后尤谨升遐之夕王禹玉为相入慰执手号恸因引至敛所发视御容左右皆感絶将敛复召侍臣观入梓宫物亲举一玉椀及玉弦曰此太后常所御也又恸几欲仆禹玉为挽辞云谁知老臣泪曽及见珠襦又云朱弦湘水急玉椀汉陵深皆纪实也
　　庆歴二年富郑公知谏院吕申公章郇公当国时西事方兴郑公力论宰相当通知枢密院事二公遂皆加判枢密院已而以判为太重改兼枢密使五年二公罢贾文元陈恭公继相遂罢兼使【案此条已见第八卷内此系出】
　　韩康公得解过省殿试皆第三人其后为执政自枢密副使知政事拜相及再宰四迁皆在熙宁中此前辈所未有也苏子容挽辞云三登庆歴三人第四入熙宁四辅中
　　范文正公以晏元献荐入馆终身以门生事之后虽名位相亚亦不敢少变庆歴末晏公守宛邱文正赴南阳道过特留欢饮数日其书题门状犹皆称门生将别以诗叙殷勤投元献而去有曾入黄扉陪国论却来绛帐就师资之句闻者无不叹伏
　　王禹玉歴仁宗英宗神宗三朝为翰林学士其家自太平兴国至元丰十牓皆有人登科熙宁初叶尚书祖洽牓闻喜燕席上和范景仁诗云三朝遇主惟文翰十牓传家有姓名此事他人所无有也
　　范文正公始以献百官图讥切吕申公坐贬饶州梅圣俞时官旁郡作灵乌赋以寄所谓事将兆而献忠人返谓尔多凶葢为范公设也故公亦作赋报之有言知我者谓吉之先不知我者谓凶之类及公秉政圣俞乆困意公必援已而漠然无意所荐乃孙明复李泰伯圣俞有违言遂作灵乌后赋以责之畧云我昔闵汝之忠作赋吊汝今主人误丰尔食安尔巢而尔不复啄叛臣之目伺贼垒之去反憎鸿鹄之不亲爱鷰雀之来附意以其西师无成功世颇以圣俞为隘
　　太宗时陈文忠公廷试第一曾防第二皆除光禄寺丞直史馆防继迁殿中丞知宣州赐绯衣银鱼前无此比也治平初彭器资谅闇榜亦为进士第一乃连三任职官十年而后始改太子中允葢器资未尝求于当路代还多自赴吏部铨然卒以是知名仕宦淹速信不足较也
　　元厚之少以文字自许屡以贽欧阳文忠卒不见录故在嘉祐初治平间虽为从官但多歴监司帅守熙宁初荆公当国独知之始荐以为知制诰神宗犹未以为然会广西侬智髙后复溪峒有警选可以经畧者乃自南京迁知广州既至边事乃误其谢上表云横水明光之甲得自虚云中赤白之囊唱为危事葢用泽潞李文饶及丙吉中事神宗览之大称善后遂自荆南召为翰林学士
　　元祐初魏王防在殡秋燕太常议天子絶朞不妨燕苏子瞻为翰林学士当撰致语上防援荀盈未平公饮酒乐膳宰屠蒯以为非周穆后既葬除防景王以賔燕叔向议之以为若絶朞可以燕乐则平公景王何以见非余谓天子絶朞谓不为服也不为服则不废乐太常之议是矣以为情有所不忍则特辍乐如屠蒯叔向之言可也不当更论絶朞为言如富郑公母在殡而仁宗特罢春燕叔父岂不重于宰相之母惜乎子瞻不知出此也
　　考异按春秋左氏昭公九年晋荀盈如齐卒于戯阳殡于绛未葬晋平公饮酒乐膳宰屠蒯趋入酌以饮工曰汝为君耳将司聪也辰在子夘谓之疾日君彻燕乐学人舎业为疾故也君之卿佐是谓股肱股肱或亏何痛如之汝弗闻而乐是不聪也公说彻乐又按昭公十五年晋荀跞如周葬穆后既葬除防周景王以賔燕叔向讥之谓之乐忧夫晋平公之于荀盈【按此下疑有脱文】仁宗以宰臣张知白之防特罢社燕比例尤的子瞻所奏正引仁宗以宰相富弼母在殡为罢春燕事且云魏王之亲比富弼之母轻重亦有间矣此乃云子瞻不知出此何耶
　　治平间欧阳永叔罢防知政事知亳州除观文殿学士相继赵叔平罢知滁州亦除其后非执政而除者王韶以边功王乐道以宫僚皆特恩也
　　考异欧阳永叔罢政在治平四年前此如丁度韩琦髙若讷富弼孙沔田况张观程戡孙抃胡宿皆以前执政或初罢政除观文殿学士此止举欧赵二人何耶
　　故事馆职皆试诗赋各一篇熙宁元年召试王介安焘陈侗蒲宗孟朱初平始命改试策论各一道于是始试勅天之命惟时惟几论问古用民嵗不过三日策吕寳臣为枢密使神宗欲用晦叔为中丞不以为嫌乃召苏子容就曽鲁公第草制中云惟是一门公卿三朝侍从乆欲登于近用尚有避于当途况朕方以至公待人不疑羣下岂以弟兄之任事而废朝廷之擢才矧在仁祖之时已革亲嫌之制台端之拜无以易卿着上意也晦叔既辞上命中使押赴台礼上公弼亦辞位不从神宗既不相潞公而相陈旸叔乃诏叔班潞公下潞公辞曰国朝未有枢密使居宰相上者惟曹利用尝先王曾张知白臣忝文臣不敢乱官制力辞乆之不听乃班旸叔上已而閤门言旧制宰相压亲王亲王压使相今彦博先升之则遇大朝防亲王并入亦当带压亲王潞公复辞始许班旸叔下
　　故事三院御史论事皆先申中书得劄子而后始登对谏官则不然熙宁初始诏依谏官例听直牒閤门请对熙宁三年制科过阁孔文仲第一吕陶亦在选中既殿试文仲陈时病语最切直吕陶稍直宋敏求蒲宗孟初考文仲书第三等王禹玉陈睦覆考书第四等王荆公见之怒不乐中批出黜文仲令速发赴本任吕陶陞一任与堂除差遣自是遂罢科
　　故事南省奏名第一殿试唱过三名不及则必越众抗声自陈虽考校在下列必得升等吴春卿欧阳文忠皆由是得升第一甲独范景仁避不肯言等辈屡趣之皆不应至第十九人方及徐出拜命而退时已服其静退自是廷试当自陈者多慕效之近嵗科举当升等人其目不一有司皆预编次唱名即举行其风遂絶
　　王沂公初就殿试时固已有盛名李文靖公沆为相适求壻语其夫人曰吾得壻矣乃举公姓名曰此人今次不第后亦当为公辅是时吕文穆公家亦求姻于沂公公闻文靖言曰李公知我遂从李氏唱名果为第一晏元献公尝属范文正公择壻乆之文正言有二人其一富髙一张为善公曰二人孰优曰富君器业尤逺大遂纳富即富公也时犹未改名以宰相得宰相衣冠以为盛事为善亦安道旧名
　　张文节公初为龙图阁待制求判国子监真宗问王魏公国子清闲无职事知白岂不长于治剧欲自便耶魏公对知白博学通晓民政但其所守素清而亷于进取故尔上曰若此正好为中执法乃命以右谏议大夫除御史中丞上用人如此景徳天禧间所以名臣多也神宗尝问经筵官周官前朝后市何义黄右丞履时为侍讲以王氏新说对言朝阳事故在前市阴事故在后上曰亦不独此朝君子所集市小人所居向君子背小人之意诸臣闻之竦然
　　哲宗初即位契丹吊哀使入见蔡持正以契丹大使衣服与在廷异上春秋少恐升殿骤见或惧前一日奏事罢从容言其仪状请上勿以为异重复数十语皆不答徐俟语毕上曰彼亦人耳怕他做甚持正竦然而退司马温公与吕申公素相友善在朝有所为率多以取则温公自修起居注召试知制诰申公亦自外同召温公既就试而申公力辞不至改除天章阁待制温公大悔自以为不及命下凡九章辞不拜引申公自比云臣与公着同被召公着固辞得请而臣独就职是公着亷逊而臣无愧耻也朝廷察其诚因亦除天章阁待制考异温公与申公相友善云在朝有所为率多以取则非也温公辞修注云王安石差修起居注力自陈愬章七八上然后朝廷许之臣乃追悔恨向者非朝廷不许由臣请之不坚故也使臣之才得及安石一二则闻命之日受而不辞今臣自循省一无可取乃与之同被选擢比肩并进岂不玷朝廷之举为士大夫所羞哉辞知制诰云窃闻天章阁侍讲吕公着与臣同时被召公着辞譲不至朝廷已除公着天章阁待制臣始自悔恨云云辞修注则引荆公辞知制诰则引申公各一时之事非有所取则也
　　政和末李彦章为御史言士大夫多作诗有害经术自陶渊明至李杜皆遭诋斥诏送勅局立法何丞相执中为提举官遂定命官习诗赋杖一百是嵗莫俦榜上不赐诗而赐箴未几知枢密院吴居厚喜雪御筵进诗称口号自是上圣作屡出士大夫亦不复守禁或问何立法之意何无以对乃曰非为今诗乃旧科塲诗耳







　　石林燕语卷九
　　钦定四库全书
　　石林燕语卷十
　　宋　叶梦得　　撰
　　宇文绍奕　考异
　　苏魏公为宰相因争贾易复官事持之未决御史杨畏论苏故稽诏令苏即上马乞退请致仕吕微仲语苏可见上辩之何遽去苏曰宰相一有人言便为不当物望岂可更辩曲直宣仁力留之不从乃罢以为集禧观使自熙宁以来宰相未有去位而留京师者盖异恩也绍圣初治元祐党人凢尝为宰执者无不坐贬惟子容一人独免
　　熙宁以前台官例少贬间有责补外者多是平出未几复召还故台吏事去官每加谨为其治行及区处家事无不尽力近嵗台官进退既速贬责复还者无几然吏习成风犹不敢懈开封官治事畧如外州督察按举必防以法往往加以笞责故府官罢吏率掉臂不顾至防靳侮之时称孝顺御史台忤逆开封府
　　范鲁公与王溥魏仁浦同日罢相为一制其辞曰防病告未宁防勤劳可眷时南郊毕质溥皆再表求退仁浦以疾在告乞骸骨故云
　　王冀公罢防知政事真宗眷意犹未衰特置资政殿学士命之时冦莱公欲抑之乃定班翰林学士之下冀公诉以为无罪而反降故复命为大学士班枢密副使之下自是非尝任宰执者不除元丰间韩持国陈荐非执政而除葢宫僚之异恩也
　　王荆公在金陵神宗尝遣内侍凌文炳宣抚问因赐金二百荆公望阙拜受跪已语文炳曰安石闲居无所用即庭下发封顾使臣曰送蒋山常住置田祝延圣夀王元之素不喜释氏始为知制诰名振一时丁晋公孙何皆防门下元之亦极力延誉由是众多侧目有伪为元之请汰释氏防及何无佛论者未几有商洛之贬欧阳文忠公丁母忧服除召还公尝疾士大夫交通权近至是亦有伪公乞罢斥宦官章播者遂出知同州防有辩其诬遂复留
