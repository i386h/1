<!-- { "loadSidebar": true } -->
　　绍圣间常朝起居章子厚押班一日忽少一拜遽升殿在廷侍从初不记省见丞相进即止蔡鲁公时为翰林学士承防独徐足一拜而退当时以为得体大观间蔡鲁公在告张賔老押班忽多一拜予时为学士刘徳初薛肇明皆为尚书班相近予觉其误即语二人二人曰非误当拜余不免亦从之閤门弹失仪皆放罪子厚语人是日边奏有蕃官威明阿宻者当进呈偶忘思之遂忘拜数而予虽觉其误然初亦不甚着意记拜数既闻二人之言从而亦疑乃知朝谒当一意尽恭不可杂以他念也
　　李孝夀知开封府有举子为仆所陵忿甚亟缚之作状欲送府防为同舎劝解乆之气亦平因释去自取其状戯学孝夀押字判曰不勘案决臀杖二十其仆怨之翌日即窃状走府曰秀才日学知府判状私决人孝夀怒即令追之既至具陈所以孝夀翻然谓仆曰如此秀才所判正与我同真不用勘案命吏就读其状如数决之是嵗举子防省试于都下数千人凡仆闻之皆畏戢无敢肆者当时亦称其敏
　　真宗幸澶渊丁晋公以郓齐濮安抚使知郓州敌既入塞河北居民惊犇渡河欲避于京东者日数千人舟人邀阻不时济丁闻之亟取狱中死囚数人以为舟人悉斩于河上于是晓夕并渡不三日皆尽既渡复择民之少壮者分画地分各使执旗帜鸣金皷于河上夜则更防申号令连数百里敌人莫测讫师退境内晏然张乖崖再治蜀一日问其客李畋外间百姓颇相信服否畋言相公初镇民已服矣何待今日乖崖曰不然人情难服前未今次或恐然只这信字五年方做得成刘秘监几字伯夀磊落有气节善饮酒洞晓音律知保州方春大集賔客饮至夜分忽告外有卒谋为变者几不问益令折花劝坐客尽戴益酒行密令人分捕有顷皆擒至几遂极饮达旦人皆服之号戴花刘使几本进士元丰间换文资以中大夫致仕居洛中平时挟女奴五七辈载酒持被囊徃来嵩少间初不为定所遇得意处即解囊借地倾壶引满旋度新声自为辞使女奴共歌之醉则就卧不去虽暴露不顾也尝召至京师议大乐旦以朝服趋局暮则易布裘徒歩市廛间或娼优所集处率以为常神宗亦不之责其自度曲有戴花正音集行于世人少有得其声者
　　宋守约为殿帅自入夏日轮军校十数辈捕蝉不使得闻声有鸣于前者皆重笞之人颇不堪故言守约恶闻蝉声神宗一日以问守约曰然上以为过守约曰臣岂不知此非理但军中以号令为先臣承平总兵殿陛无所信其号令故寓以捕蝉耳蝉鸣固难禁而臣能使必去若陛下误令守一障臣庶几或可使人上以为然包孝肃为中丞张安道为三司使攻罢之既又自成都召宋子京孝肃复言其在蜀燕饮过度事改知郑州已而乃除孝肃遂就命欧阳文忠时为翰林学士因防孝肃攻二人以为不可而已取之不无蹊田夺牛之意孝肃虽尝引避而终不辞元祐间蘓子由为中丞攻罢许冲元继除右丞御史安鼎亦以为言二人固非有意者然欧阳公之言亦足以厚士风也
　　王继忠真宗藩邸旧臣后为髙阳关部辖咸平中与契丹战没契丹得之不杀喜其辩慧稍见亲用朝廷不知其尚存也及景徳入宼继忠从行乃使通奏先导欲和之意朝廷始知其不死卒因其说以成澶渊之盟继忠是时于两间用力甚多故契丹不疑真宗亦录其妻子嵗时待之甚厚后改姓耶律封王卒于契丹而子孙在中朝官者亦甚众至今京师号陷蕃王太尉家
　　考异王继忠为定州路副都署咸平六年战殁此云为髙阳关部辖非也
　　陈宻学防郑祭酒穆与陈烈周希孟皆福州人以乡行称闽人谓之四先生烈尤为蔡君谟所知尝与欧阳文忠公共荐于朝由是益知名然烈行恠多伪蔡君谟母死烈往吊自其家匍匐而进人问之曰此诗所谓凡民有丧匍匐救之者也其所为类如此后为妻讼其不睦事为监司所按诏置狱劾治司马温公为谏官上防救之曰烈既尝为近臣所推必无甚过若遽摧辱恐沮伤山林处士之气然亦竟坐罪
　　杜祁公居官清介每请俸必过初五家人有前期误请者公怒即以付有司劾治尹师鲁公所知也余在颍川士人家尝见师鲁得罪后谢公书亲引此事云以某自视虽若无愧以公观之则安得为无罪师鲁葢坐擅贷官钱为部吏偿债当时有恶之者遂论以赃云
　　吕丞相防仲性沉厚刚果遇事无所回屈身干长大而方望之伟然初相苏子瞻草麻云果毅而达兼孔门三子之风直大以方得坤爻六二之动盖以戯之防仲终身以为恨言固不可不慎
　　考异直方大美之至矣何必终身为恨乎果毅当作果艺
　　仁宗山陵韩魏公为使时国用窘匮而一用干兴故事或以为过苏明允为编礼官以书责公至引宋华元厚塟事以为不臣魏公得之矍然已乃敛容起谢曰某无状敢不奉教然华元事莫未至是否闻者无不服公大度能受意外之言也
　　余见大父时家居及燕见賔客率多顶帽而系勒帛犹未甚服背子帽下戴小冠簮以帛作横幅约髪号额子处室中则去防见冠簮防用头巾也古者士皆冠帽乃冠之遗制头巾贱者不冠之服耳勒帛亦有垂绅之意虽施之外不为简背子本半臂武士服何取于礼乎或云勒帛不便于搢笏故稍易背子然须用上襟掖下与背皆垂带余大观间见宰执接堂吏押文书犹冠帽用背子今亦废矣而背子又引为长袖与半臂制亦不同头裹贱者巾衣武士服而习俗之乆不以为异古礼之废大抵类此也
　　刘丞相挚家法俭素闺门雍睦凡冠巾衣服制度自其先世以来常守一法不随时増损故承平时其子弟杂处士大夫间望而知其为刘氏也数十年来衣冠诡异虽故老达官亦不免从俗与市井喧浮畧同而不以为非
　　旧鳯翔郿县出縚以细如箸者为贵近嵗衣道服者縚以大为美围率三四寸长二丈余重复腰间至五七返以真茸为之一縚有直十余千者此何理也
　　赵清献公每夜常烧天香必擎炉黙告若有所秘祝者数客有疑而问公公曰无他吾自少昼日所为夜必裒敛奏知上帝已而复曰苍苍眇防吾一矢区区之诚安知必能尽达姑亦自防检使不可奏者知有所畏不敢为耳有周竦者尝为公门客为余言之
　　杜祁公罢相居南京无宅假驿舎居之数年讫公薨卒不迁亦不营生事止食其俸而已然闾里吉凶庆吊与亲识之道南京者相与燕劳问遗之礼未尝废公薨夫人相里氏以絶俸不能自给始尽出其箧中所有易房服钱二千公本遗腹子其母后改适河阳人公为前母子不容因逃河阳依其母佣书于济源富人相里氏一见竒之遂妻以女云
　　范文正公四子长曰纯佑有竒才方公始为西帅时已能佐公治军早死其次即忠宣夷叟徳孺也尝为人言纯仁得吾之忠纯礼得吾之正纯粹得吾之材忠宣以身任国世固知之夷叟简黙寡言笑虽家居独坐一室或终日不出徳孺继公帅西方为名将卒如其言云前辈多知人或云亦各有术但不言尔夏文庄公知蕲州厐庄敏公为司法尝得时疾在告方数日忽吏报庄敏死矣文庄大骇曰此人当为宰相安得便死吏言其家已发哀文庄曰不然即自往见取烛视其面曰未合死召医语之曰此阳证伤寒汝等不善治误尔亟取承气汤灌之有顷庄敏果苏自此遂无恙世多以为异张康节公昪田枢密况出处虽不同其微时皆文庄所荐也
　　范文正公用人多取气节阔畧细故如孙威敏滕达道之徒皆深所厚者为帅府辟置多谪籍未牵叙人或以问公公曰人之有才能无瑕纇者自应用于宰相惟实有可用不幸陷于过失者不因事起之则遂为废人矣世咸多公此意凡军伍以杂犯降黜者例皆改刺龙骑指挥故时当权者每惮公废法建请难于尽从因戱之为龙骑指挥使云
　　王右丞正仲口吃遇奏对则如流欧阳文忠近视常时读书甚艰惟使人读而听之在政府数年每进文字亦如常人不少异贵人真自有相也余为郎官时尝遇视朔过殿有御史为廵使者法当独立于殿廷之南北向以察百官失仪其人乆在学校素矜慎始引就位輙无故仆地既掖而起又仆如是者三上遥望以为疾作亟命衞士数人扶出逮至殿门歩行如常问之曰自不能晓但觉足弱耳其人官后亦不显亦其相然也
　　崇寜中蔡鲁公当国士人有陈献利害者末云伏望闲燕特赐省览有得之欲谗公者宻摘以白上曰清闲之燕非人臣所得称而鲁公受之不以闻鲁公引礼孔子闲居仲尼燕居自辨乃得释
　　司马温公自少称迂叟着迂书四十一篇韩魏公晚号安阳戅叟文潞公号伊叟欧阳文忠公号六一居士以琴棋书酒集古碑为五而自当其一尝着六一居士苏子瞻谪黄州号东坡居士东坡其所居地也晚又号老泉山人以眉山先茔有老翁泉故云子由自岭外归许下号颍濵遗老亦自为家有遗老斋葢元祐人至子由存者无几矣
　　王禹玉作厐颍公神道碑其家送润笔金帛外防以古书名画三十种杜荀鹤及第时试卷亦是一种
　　章郇公髙祖母练氏其夫均为王审知偏将领军守西岩一日盗至不能敌遣二亲校请兵于审知后期不至将斩之练氏为请不得即宻取奁中金遗二校急使逃去二校犇南唐防王氏国乱李景即遣兵攻福州时均已卒矣二校闻练氏在亟遣人赍金帛招之使出曰吾翌日且屠此城若不出即并及矣练氏返金帛不纳曰为我谢将军诚不忘前日之意幸退兵使吾城降吾与此城人可俱全不然愿与皆屠不忍独生也再三请不已二将感其言遂许城降均十五子五为练氏出郇公与申公皆其后也
　　丁晋公初治第于车营务街杨景宗时为役兵为之运土景宗章惠太后弟也后以太后得官晋公谪即以其第赐之性凶悍使酒挟太后晚尤骄肆好以滑槌殴人时号杨滑槌故今犹以名其宅云
　　晁文元逈尝云陆象先言天下本无事只是庸人扰之始为烦耳吾亦曰心间本无事率由妄念扰之始为烦耳
　　晁文元公天资纯至年过四十登第始娶前此未尝知世事也初学道于刘海蟾得炼气服形之法后学释氏常以二教相防终身力行之既老居昭徳坊里第又于前为道院名其所居堂曰凝寂燕坐萧然虽子弟见有时晚年耳中闻声自言如乐中簧始隠隠如雷渐浩浩如潮或如行轩百子铃或如风蝉曵绪每五鼓后起坐闻之尤清澈以为学道灵感之验今人静极类亦有闻此声者岂晁固自不同耶防云晚甞自见其形在前既乆渐小八十后每在眉睫之间此尤异也
　　王荆公性不善缘饰经嵗不洗沐衣服虽敝亦不浣濯与吴冲卿同为羣牧判官韩持国在馆中三数人尤厚善无日不过从因相约每一两月即相率洗沐定力院家各更出新衣为荆公畨号拆洗王介甫云出浴见新衣輙服之亦不问所从来也曽子先持母防过金陵公往吊之登舟顾所服红带适一虞挟笏在旁公顾之即解易其皂带入吊既出复易之而去
　　文潞公父为白波辇运潞公时尚少一日尝以事忤其父欲挞之潞公宻逃去张靖父为辇运司军曹司知其所在迎归使与靖同处其父求潞公月余不得极悲思之乃徐出见因使与靖同学后因登第潞公相时擢靖为直龙图阁靖有吏干翰林学士张阁其子也
　　蔡鲁公喜接賔客终日酬酢不倦家居遇賔客少间则必至子弟学舎与其门客从容燕笑蔡元度禀气弱畏见賔客每不得已一再见则以啜茶多退必呕吐尝云家兄一日无客则病某一日接客则病
