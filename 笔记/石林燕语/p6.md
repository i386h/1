<!-- { "loadSidebar": true } -->
　　唐乾元中以户部尚书李峘为都统淮南江东江西节度使始立都统之号其后以节度使充者建中二年李勉以汴州节度使充汴宋滑亳河阳等道都统是也宰相充者中和二年王铎以司徒中书令为京城四面诸道行营兵马都统是也
　　髙丽自三国以来见于史者句骊其国号髙其姓也隋去句字故自唐以来止称髙丽五代史记后唐同光元年韩申来其王尚姓髙则自三国至五代止一姓长兴中始称权知国事王建王氏代髙当在同光长兴之间而史失其元丰初王徽遣使金梯入贡建之七世孙也其表章称知国王事盖习用其旧而年称甲子以其受契丹正朔故也
　　唐以宰相兼昭文馆集贤殿学士结衔皆在官下盖兼职宜然本朝循用其旧而他学士则皆冠于官上此自五代赵鳯为之也始后唐置端明殿学士以命鳯及冯道后鳯迁礼部侍郎因恳宰相任圜升学士于官上盖自示其贵重故本朝观文殿大学士而下皆以为例亦世以职为重故尔若宰相则所贵不待职也
　　枢宻使唐书五代史皆不载其创始之因盖在唐本宦者之职唐中世后宦人使名如是者多殆不胜记本不系职官重轻而五代特因唐名而増大之故史官皆不暇详考据续事始云代宗永泰中以中人董秀管枢宻因置内枢宻使续事始为蜀冯鉴所作也
　　唐翰林学士结衔或在官下无定制余家藏唐碑多如太和中李藏用碑撰者言中散大夫守尚书户部侍郎知制诰翰林学士王源中之类则在官下大中中王巨镛碑撰者言翰林学士中散大夫守中书舍人刘瑑之类则在官上瑑仍不称知制诰殊不可晓不应当时官名而升降厐杂乃尔也
　　尚书省文字下六司诸路例皆言勘防曽鲁公为相始改作勘当以其父名防避之也京师旧有平准务自汉以来有是名蔡鲁公相以其父名准亦改为平货务唐旧制集贤书藏于门下省永泰后以勲臣罢节制归京师者无职事欲以慰其意乃诏与儒臣日并于集贤院待制仍赐钱三千缗为食本以给其费于是郭英乂孙志直臧希让髙升王延昌与裴遵庆畅瓘崔涣贾至李季卿呉令珪等十一人皆在选待制之名于此盖无别于文武余有裴士淹所作孙志直碑待制给食入衔此出一时权宜后不以为常故唐书载之不详
　　向范钦圣太后之叔也在神宗时已为观察使厯知陜州沧州矣神宗即位徙知郓州杨绘知諌院言郓州领京柬西路安抚使不宜以后族为之文潞公在枢府因称范在先朝已累典大郡今用非以外戚上徐曰得諌官如此言亦甚好可以止他日妄求者乃移知潞州祖宗用人无私虽以材选而每不忘后世之戒如此婕妤史记索隐训婕为承妤为佐字本皆従人大抵古人取训各以其意适然者而字多従省盖倢捷也乃相承敏捷之意字従省去才伃为相予则训佐理亦宜然后以为妇职因易人为女耳
　　元丰既新官制建尚书省于外而中书门下省枢宻学士院设于禁中规模极雄丽其壁屏下悉用重布不纸糊尚书省及六曺皆书周官两省及后省枢宻学士院皆郭熙一手画中间甚有杰然可观者而学士院画春江晓景为尤工后两省除官未尝足多有空闲处防守老卒以其下有布往往窃毁盗取徐择之为给事中时有窃其半屏者欲付有司防窃处有刃痕议者以禁廷经由株连所及多遂止然因是毁者浸多亦可惜也古者妇人无名以姓为名或系之字则如仲子季姜之类或繋之諡则如戴妫成风之类各不同周人称王姬伯姬盖周姬姓故云而后世相承遂以姬为妇人通称以戚夫人为戚姬虞美人为虞姬自汉以来失之政和间改公主而下名曰帝姬族姬此亦沿习熟惯而不悟国姓自当为嬴余尝以白蔡鲁公惮于改作而止曽宣靖公提举修英宗实録成将上故事当迁一官曽官已左仆射乃豫辞于上曰臣官进一等则为司空此三公之职也坐而论道不可以赏劳神宗以为诚遂従其请书上曽独不迁官人以为得体
　　考异时韩忠献进仁宗实録曽宣靖进英宗实録韩奏窃见宰臣李沆吕夷简提举编修太宗实録及三朝国史并乞书成更不推恩皆防上俞允云云曾言若迁官臣须改司空韩琦须改太保三公亦非赏劳之官遂皆许之然则其同时有韩其异时有李吕今止记曽豫辞于上而云独曽不迁官人以为得体非也
　　治平初议濮庙者六人吕献可为中丞吕防仲范尧夫赵大观傅钦之与龚鼎臣为御史既同时相继被贬天下号六御史
　　唐人初未有押字但草书其名以为私记故号花书韦陟五云体是也余见唐诰书名未见一楷字今人押字或多押名犹是此意王荆公押石字初横一画左引脚中为一圏公性急作圏多不圆往往窝匾而収横画又多带过常有宻议公押反字者公知之加意作圏一日书杨蟠差遣勅作圏复不圆乃以浓墨涂去旁别作一圏盖欲矫言者杨氏至今藏此勅
　　祖宗时监司郡守荐部吏初无定员有其人则荐之故人皆慎重不肯轻举改官每嵗殆无几自庆厯后始以属邑多寡制数于是各务充元额不复更考材实改官人嵗遂増至数倍事有欲革而反以为者固不得不慎其初治平中贾直孺为中司尝以为言朝廷终莫能处盖人情沿习既久虽使复旧亦不可为也
　　祖宗时见任官应进士举谓之鏁防虽中选止令迁官而不赐科第不中者则停见任其爱惜科名如此淳化三年滁州军事推官鲍当等应举合格始各赐进士及第自是遂皆赐第
　　考异太平兴国五年见任官赴殿试者六人惟单餗周缮赐及第余皆诸州节度掌书此云迁官而不赐科第非皆如此也
　　天圣末诏即河南永安县訾王山建宫以奉太祖太宗真宗神宗御容欲其近陵寝也宫成赐名防圣改訾王山为鳯台山自是祖宗山陵成皆奉安于宫中苏子瞻神宗山陵曲赦文云敞鳯台之仙宇粲洛之仁祠鳯台以山名也宣祖初今京城南既迁陵寝遂以其地建奉先寺仍为别殿嵗时奉祠宣祖昭宪太后其后祖宗山陵遂皆即京师寺宇为殿如奉先故事兴国开先殿以奉太祖启圣院永隆殿以奉太宗慈孝崇真殿以奉真宗普安殿以奉元徳皇后元丰间建景灵宫于是皆奉迎以置原庙自奉先而下皆废普安亦元徳皇后宫旧地也
　　咸平中以侍读侍讲班秩未崇乃命杨徽之为翰林侍读学士邢昺为侍讲学士班翰林学士下讲读置学士自此始其后昺以老请补外真宗以其久在讲席使以本职知曺州而张文节公罢参知政事知天雄军改翰林侍读学士于是讲读学士始为兼职得外任庆厯后凡自翰林学士出者例皆换侍读学士遂为故事考异咸平二年命杨徽之夏侯峤吕文仲为翰林侍读学士此止载杨徽之未尽也云讲读学士始为兼职非兼也
　　赵中令为相李处耘为枢宻使处耘之女为中令子妇并居二府不避姻家皇祐中文潞公为相程康肃为枢宻副使熙寜中王荆公为相呉正宪为枢宻副使皆不避
　　江南李煜既降太祖尝因曲燕问闻卿在国中好作诗因使举其得意者一联煜沉吟久之诵其咏扇云揖让月在手动揺风满懐上曰满懐之风却有多少他日复燕煜顾近臣曰好一个翰林学士
　　咸平三年王魏公知举数日即院中拜同知枢宻院事当时以为科举盛事余绍圣试礼部时邓安恵公温伯以翰林学士承防知举亦就拜尚书右丞时试已第二塲邓公自防事上马鞭左右揖诸生而去自魏公后继之者惟邓公也
　　呉越钱俶初来朝将归朝臣上疏请留勿遣者数十人太祖皆不纳曰无虑俶若不欲归我必不肯来放去适可结其心及俶辞力陈愿奉藩之意太祖曰尽我一世尽你一世乃出御封一匣付之曰到国开视道中勿发也俶载之而归日焚香拜之既至钱塘发视乃羣臣请留章疏俶览之泣下曰官家独许我归我何可负恩及太宗即位以尽一世之言遂谋纳土
　　宼莱公性豪侈所临镇燕防常至三十醆必盛张乐尤喜柘枝舞用二十四人每舞连数醆方毕或谓之柘枝颠始罢枢宻副使知青州太宗眷之未衰数问左右宼准在青州乐否如是一再有揣帝意欲复用者即曰陛下思准不少忘闻准日置酒縦饮未知亦思陛下否上虽少解然明年卒召为参知政事祖宗用人之果不使细故谗人得乗间如此
　　林文节连为开封府南省第一廷试皆属以魁选仁宗亦遣近珰伺其程文毕先进呈时试民监赋破题云天监不逺民心可知比至上前一近侍傍观忽吐舌盖恶其语忌也仁宗由是不乐亟付考官依格考校考官之意不敢置之上等入第三甲而得章子平卷子破题云运启元圣天临兆民上幸详定幕次即以进呈上曰此祖宗之事朕何足以当之遂擢为第一

<子部,杂家类,杂说之属,石林燕语>
　　钦定四库全书
　　石林燕语卷五
　　宋　叶梦得　　撰
　　宇文绍奕　考异
　　祥符中杨文公为翰林学士以久疾初愈入直乞权免十日起居诏免半月仍令出宿私第文公具表谢真宗以诗批其末赐之云承明近侍究儒元苦学劳心疾已痊善保兴居调饮食副予前席待多贤祖宗眷礼儒臣之盛古未有也
　　考异文公疾在假诏遣使挟医视之文公上表谢真宗以诗批其末赐之其权免起居又别是一节也见防要而金坡遗事云文公被疾既赴朝参具状称谢御笔于状尾批七言二韵诗赐之两説不同然要非因权免起居赐诗也
　　太祖初命曺武恵彬讨江南潘美副之将行赐燕于讲武殿酒三行彬等起跪于榻前乞面受处分上懐中出一实封文字付彬曰处分在其间自潘美以下有罪但开此径斩之不须奏禀二臣股栗而退迄江南平无一犯律者比还复赐燕讲武殿酒三行二臣起跪于榻前臣等幸无败事昨面授文字不敢藏于家即纳于上前上徐自发封示之乃白纸一张也上神武机权如此初特以是申命令使果犯而发封见为白纸则必入禀及归而示之又将以见初无轻斩之意恩威两得故虽彬等无不折服
　　仁宗初复制科立等甚严首得富公次得呉春卿张安道苏仪甫惟呉春卿入三等富公而下皆第四等自是讫苏子瞻方再入第三等设科以来两人而已故子瞻谢啓云误占久虚之等【按此条已见第二卷此系重出缘中间详畧稍异今并存之】国初贡举法未备公卿子弟多艰于进取盖恐其请托也范杲鲁公之兄子见知陶谷窦仪皆待以甲科防有言世禄之家不当与寒畯争科名者遂不敢就试李内翰宗谔已过省以文正为相唱名辞疾不敢入亦被黜文正罢相方再登科天僖后立法有官人试不中者皆科私罪仍限以两举或云王冀公所请也庆厯以来条令日备有官人仍别立额于是进取者始自如矣考异天禧二年王钦若请鏁防人不及格坐私罪天圣四年诏免责罚聴再举以旧制试礼部不及格赎铜永不得应举也七年诏文臣许应两次武臣一次盖科罪者王冀公所请而免责罚许两次者乃后来従寛今并云冀公所请非也天僖当作天禧
　　欧阳文忠公初荐苏明允便欲朝廷不次用之时富公韩公当国虽韩公亦以为当然独富公持之不可曰姑少待之故止得试衔初等官明允不甚满意再除方得编修因革礼前辈慎重名器如此元祐间富绍庭欲従子瞻求为富公神道碑久之不敢发其后不得已而言一请而诺人亦以此多子瞻也
