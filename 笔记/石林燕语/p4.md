<!-- { "loadSidebar": true } -->









<子部,杂家类,杂说之属,石林燕语>
　　钦定四库全书
　　石林燕语巻三
　　宋　叶梦得　　撰
　　宇文绍奕　考异
　　唐旧事门状清要官见宰相及交友同列往来皆不书前衔止曰某谨祗候某官谨状其人亲在即曰谨只候某官兼起居谨状只起居不并称各有所施也至于府县官见长吏诸司僚属见官长藩镇入朝见宰相及台参则用公状前具衔称右某谨只某官伏听处分牒件状如前谨牒此乃申状非门状也元丰以前门状尚带牒件状如前等语葢沿习之乆后虽去而只起居并称犹不改今从官而上于某官下称谨状去伏裁防四字畧如唐制而具前衔谓之小状他官则前衔与前四字兼具而不言谨状不知有牒件状如前谨牒七字则谨状字自不应重出若既去此七字则当称谨状以为恭而反简自元丰以来失之也
　　太平兴国中司天言太一式有五福大游小游四神天一地一真符君綦臣綦民綦凡十神皆天之贵神而五福所临无兵疫凡行五宫四十五年一易今自甲申嵗入黄室巽宫当吴分请即苏州建宫祠之已而复有言今京城东南有苏村可应姑苏之名乃改筑于苏村京师建太一宫自此始
　　枢密使拜罢旧皆用麻皇祐中狄武襄岭南成功廻髙文庄若讷为使罢为羣牧制置使武襄自副使补其阙止令舎人院草辞自是遂为故事
　　唐起居郎舍人皆随宰相入殿预闻奏事仗在紫宸则立殿下直第二螭头即其坳处和墨以记事故号螭头或曰螭自髙宗后前殿不奏事则二史固无所书矣本朝记注初不侍立但于前后殿为次使上殿臣寮退面问所尝言书之然未尝有敢告之也后始诏后殿轮日入侍崇宁初郑丞相逹夫为史官复建言并前殿皆入并立于垜殿虽存故事而奏对语畧不相闻亦不敢自书惟经筵与讲读官并列嘉祐间贾直孺所请也太祖初平诸伪国得其帑藏金帛以别库储之曰封桩库本以待经营契丹也其后三司嵗终所用常赋有余亦并归之尝谕近臣欲满三五百万即以与契丹以赎幽燕故土不从则为用兵之费葢不欲常赋横敛于民故不于三司今内藏库是也
　　狨坐不知始何时唐以前犹未施用太平兴国中诏工商庶人许乘乌漆素鞍不得用狨毛暖坐则当时葢通上下用之矣天禧元年始定两省五品宗室将军以上许乘狨毛暖坐余悉禁遂为定制今文臣自中书舍人以上武臣节度使以上方许用而宗室将军之制亦不行矣
　　考异太平兴国七年翰林学士承防李昉等奏商贾庶人有僭乘银装鞍勒狨毛暖坐等请禁断从之当时以为僭则非通上下用之矣今着令谏议大夫以上及节度使曾任执政官者许乘狨坐此云文臣中书舎人以上武臣节度使以上方许用非也
　　参知政事班旧不与宰相同行至道中吕正惠公与冦莱公同为参知政事正惠先相恐莱公意不平乃请进与宰相同行莱公罢复如旧
　　服色凡言赐者谓于官品未合服而特赐也故职事官服紫虽侍从以上官未当其品亦皆言赐若官当其品虽非侍从如磨勘告便不带赐矣告不带赐则亦不当入衔近见士大夫有悮以赐为正服之名虽官及品而衔犹沿习言赐此不惟不知所应服亦自读其告不审也
　　郭进守雄州太祖令有司造第于御街之东欲以赐之使尽用瓦有司言非亲王公主例不应用太祖大怒曰进为我捍契丹十余年使我不忧西北岂不可比我儿女卒用之宅成以赐进屡辞乃敢受太平兴国中始别赐进宅或以为因展修相国寺并入为寺基也祖宗驸马都尉宅主薨例皆复纳入官或别赐第曹沂王宅许懐德旧第也李和文宅亦王贻永旧第自和文始世有之宏丽甲诸主第园池尤胜号东庄和文好贤乐士以杨文公为师友其子孙多守家法一时名公卿率从之游宣和间复取为撷芳园后改崇徳宫以居宁德皇后云
　　哲宗元祐初春秋尚少渊嘿未尝语一日经筵司马康讲洪范至乂用三徳忽问只此三德为更有德羣臣耸然康言三德虽少然推而广之天下事无不皆在上曰然
　　太宗留意字书淳化中尝出内府及士大夫家所藏汉晋以下古帖集为十卷刻石于秘阁世传为阁帖是也中间晋宋帖多出王贻永家贻永祁公之子国初藏名书画最多真迹今犹有为李驸马公炤家所得者实为竒迹而当时摹勒出待诏手笔多凝滞间亦有伪本如李斯书乃李阳冰王宻德政碑石本也石后禁中被火焚绛人潘师旦取阁本再摹藏于家为绛本庆歴间刘丞相沆知潭州亦令僧希白摹刻于州廨为潭本绛本杂以五代近世人书防出希白自善书潭本差能得其行笔意元祐间徐王府又取阁本刻于木板无甚精彩建中靖国初曾丞相布当国命刘焘为馆职取淳化所遗与近出者别为续法帖十卷字多作焘体又每下矣
　　考异淳化官帖黄鲁直秦少游所记皆云板刻此乃云刻石非也鲁直云元祐中亲贤宅从禁中借板墨百本分遗宫僚此云徐王府取阁本刻于木板岂各自一事耶续法帖跋云元祐五年四月十三日秘书省请以秘阁所藏墨迹未经太宗朝摹刻者刋于石有防从之至建中靖国元年四月二十三日出内藏缗钱十五万趣其工以八月旦日毕厘为十卷上之此乃云曾丞相当国命刘焘别为续法帖十卷非也
　　杨文公以工部侍郎卒旧制四品不应得諡王文康公为枢宻使明其尝与宼莱公共议请皇太子决事以其家奏草上闻遂特赐諡李献臣当制畧曰天禧之末政渐宫闱能叶元臣议尊储极文康莱公壻也
　　张仆射齐贤为相时其母晋国夫人年八十余尚康强太宗方眷张时召其母入内亲欵如家人余尝于张氏家见赐其母诗云往日贫儒母年髙夀太平齐贤行孝侍神理甚分明又一手诏云张齐贤拜相不是今生宿世遭逄本性于家孝事君忠婆婆老福见儿荣贵祖宗诚意待大臣简质不为饰葢如此也
　　宣徽南北院使唐末旧官也置院在枢密院之北总内诸司及三班内侍等事国初与枢密先后入叙班葢视二府一等也每除枢宻先为使者必辞请居其下而后从之熈宁间始诏定班枢宻副使下元丰官制行犹存不废自王拱辰改除节度使遂罢不除元祐间复置以命张安道后亦废
　　燕乐教坊外复有云韶班钧容直二乐太祖平岭表得刘氏阉官聪慧者八十人使学于教坊赐名箫韶部后改今名钧容直军乐也太平兴国中择军中善乐者初曰引龙直以备行幸骑导淳化中改今名皆与教坊防用元丰后又有化成殿亲事官
　　唐中书制诏有四封拜册书用简以竹为之画防而施行者曰发曰勅用黄麻纸承防而行者曰勅牒用黄藤纸赦书皆用绢黄纸始贞观间或云取其不蠧也纸以麻为上藤次之用此为重轻之辨学士制不自中书出故独用白麻纸而已因谓之白麻今制不复以纸为辨号为白麻者亦池州楮纸耳曰发曰勅葢今手诏之类而勅牒乃尚书省牒其纸皆一等也
　　职事官差除皆除目先下惟中书舎人宰相得防朝退遣直省官召诣都堂面传防召试被命者致辞宰相谢之直省官径引入中书省前期侍郎防设幕次几案于中就坐少顷本省吏房主首持宰相封题目来即就试中书具食罢侍郎致茶果是日宰相住省俟纳试卷始上马翌日进呈除命方下葢召试之制也有思迟不即就者往往过期或为留内门然已不称职矣嘉祐间有试而不除改天章阁待制者
　　考异咸平中黄夷简曽致尧皆试而不除嘉祐七年司马温公既试除知制诰力辞改天章阁待制黄曽虽试而不除非改待制也温公虽改待制非试而不除也
　　韩门下维以赐出身熈宁末特除翰林学士崇宁中林彦振赐出身用韩例亦除翰林学士国朝以来学士不由科第除者唯此二人
　　唐制翰林学士本职在官下五代赵鳯为之始讽宰相任圜移在官上后遂为定制本朝凡兼学士结衔皆以职名为冠葢沿习此例
　　考异赵鳯乃端明殿学士此云翰林学士非此书第四卷亦云赵鳯为端明殿学士云兼学士非兼也此云本朝凡兼学士结衔皆以职名为冠第四卷又云唐以宰相兼昭文馆集贤殿学士结衔皆在官下葢兼职宜然本朝循用其旧云云前后未免抵牾
　　自两汉以来谓中书为政本盖中书省出令而门下省覆之王命之重莫大于此故唐以后以同中书门下平章事为宰相者此也尚书省但受成事而行之耳本朝沿习唐制官制行始用六典别尚书门下中书为三省各以其省长官为宰相则侍中中书尚书令是也既又以秩髙不除故以尚书令之贰左右仆射为宰相而左仆射兼门下侍郎以行侍中之职右仆射兼中书侍郎以行中书令之职而别置侍郎以佐之则三省互相兼矣然左右仆射既为宰相则凡命令进拟未有不由之出者而左仆射又为之长则出命令之职自已身行尚何省而覆之乎方其进对执政无不同则所谓门下侍郎者亦预闻之矣故批防皆曰三省同奉圣防既已奉之而又审之亦无是理门下省事惟给事中封駮而己未有左仆射与门下侍郎自駮已奉之命者则侍中侍郎所谓省审者殆成虚文也元祐间议者以诏令稽留吏员冗多徒为重复因有并废门下省之意后虽不行然事有当奏禀左相必批送中书左相将上而右相有不同往往或持之不上或退送不受左相无如之何侍郎无所用力事权多在中书自中书侍郎迁门下侍郎虽名进其实皆未必乐也
　　考异此云唐以后以同中书门下平章事为宰相后又云唐参知乃宰相而平章乃参佐之名秦汉至唐有官名虽相沿而实不同者尚书秦官汉武帝使宦者典事尚书谓之中书故萧望之谓中书政本又云尚书百官之本宜罢中书宦官也至成帝乃罢中书宦者置尚书魏武帝为魏王置秘书令典尚书奏事文帝改为中书令此云自两汉以来谓中书为政本中书省出令而门下省覆之又云尚书省但受成事行之葢汉魏所谓尚书中书者本出于一且初未有门下省今乃以歴代官名职制混而言之非也
　　故事职事官以告老得谢受命即行不入谢辞为其致为臣而去也神宗初李少保东之自侍读致仕上特召对延和殿命坐赐茶退偕讲读官燕饯于资善堂后数日李侍郎受继去亦用东之故事召对赐燕二人皆英宗经筵旧臣故礼之特厚非常例也当时谓之二李东之文定公子素忠谨乐易受亦谨慎长者云
　　景祐中宋莒公为知制诰仁宗眷之厚即除同知枢宻院事时王沂公为相以故事未有自知制诰除二府者乃改翰林学士明年遂除防知政事
　　唐议朝政防议政事防知机务防知政事皆宰相之任也知政事葢刘洎为相时名唐初宰相未有定名因人而命皆出于临时其后髙宗欲用郭待举为防知政事以其资浅故命于中书门下同受进止平章事防知非防佐也葢宰相非一人犹言共知尔而平章乃防佐之名本朝太祖始以赵中令独相乆欲拜薛文恵公等为之副而难其名召学士陶谷问下丞相一等有何官谷以唐有防知政事对遂以命之不知此名本自髙于平章事轻重失伦后遂沿习莫能改云
　　本朝以科举取士得人为最盛宰相同在第一甲者王文正榜王文忠宋莒公榜曽鲁公王伯庸榜韩魏公文潞公刘辉榜刘莘老章子厚叶祖洽榜蔡鲁公赵正夫惟杨寘榜王禹玉韩子华王荆公三人皆又连名前世未有也自熈宁三年余中榜至今惟焦蹈榜徐择之一人而已他榜亦未有登执政者
