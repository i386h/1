<!-- { "loadSidebar": true } -->
　　王审琦防时与太祖相善后以佐命功尤为亲近性不能饮太祖每燕近臣常尽欢而审琦但持空杯太祖意不满一日酒酣举杯祝曰审琦布衣之旧方共享富贵酒者天之美禄可惜不令饮之祝毕顾审琦曰大必赐汝酒量可试饮审琦受诏不得已饮輙连数大杯无苦自是每侍燕輙能与众同饮退还私第则如初
　　杨文公既佯狂逃归阳翟时祥符六年也中朝士大夫自王魏公而下书问常不辍皆自为文而用其弟倚士曹名奏牍则托之母氏其答王魏公一书末云介推母子絶希緜上之田伯夷弟兄甘守西山之饿当时服其防而婉云
　　考异倚往见魏公既归以书叙感非答其书也
　　王元之初自掖垣谪商州团练副使未几入为学士至道中复自学士谪守滁州真宗即位以刑部郎中召为知制诰凡再贬还朝不能无怏怏时张丞相齐贤李文定沆当国乃以诗投之曰早有虚名达九重宦途流落渐龙钟散为郎吏同元稹羞见都人看李邕旧日谬吟红药树新朝曽献皂囊封犹祈少报君恩了归卧山林作老农然亦竟坐张齐贤不悦继有黄州之迁葢虽困而不屈也

　　钦定四库全书
　　石林燕语卷八
　　宋　叶梦得　　撰
　　宇文绍奕　考异
　　仁宗留意科举由是礼闱知举任人极艰天圣五年春榜王沂公当国欲差知举官从臣中无可意者因以刘中山筠为言时刘知颍州仁宗即命驿召之是嵗廷试王文安公尧臣第一韩魏公第二赵康靖公槩第三庆歴中刘原父廷试考第一会王伯庸以翰林学士为编排官原父内兄也以嫌自列或言髙下定于考试官编排第受成而甲乙之无预与夺伯庸犹力辞仁宗不得已以为第二而以贾直儒为魁旧制执政子弟多以嫌不敢举进士有过省而不敢就殿试者葢时未有糊名之法也其后法制既备有司无得容心故人亦不复自疑然至和中沈文通以太庙斋郎廷试考第一大臣犹疑有官不应为遂亦降为第二以冯当世为魁富公以茂材异等登科后召试馆职以不习诗赋求免仁宗特命试以筞论后遂为故事制科不试诗赋自富公始至苏子瞻又去筞止试论三篇熙宁初罢制举其事皆废
　　李文定公在场屋有盛名景徳二年预省试主司皆欲得之以置髙第已而竟不在选主司意其失考取所试卷覆视之则以赋落韵而黜也遂奏乞特取之王魏公时为相从其请既廷试遂为第一
　　考异此说防范蜀公东斋记事然景徳二年乃毕文简宼莱公为相王魏公防政此云王魏公时为相非也
　　端拱初宋白知举取二十八人物论喧然以为多遗材诏复取落下人试于崇政殿于是再取九十九人而叶齐犹击登闻鼔自列朝廷不得已又为覆试颇恶齐嚚讼考官赋题特出一叶落而天下秋凡放三十一人而齐仍在第一
　　国朝取士犹用唐故事礼部放榜栁开少学古文有盛名而不工为词赋累举不第开寳六年李文正昉知举被黜下第徐士亷击鼓自列诏卢多逊即讲武殿覆试于是再取宋准而下二十六人自是遂为故事再试自此始然时开复不预多逊为言开英雄之士不工篆刻故考较不及太祖即召对大恱遂特赐及第
　　唐礼部试诗赋题不皆有所出或自以意为之故举子皆得进问题意谓之上请本朝既増殿试天子亲御殿进士犹循用礼部故事景祐中稍厌其烦渎诏御药院具试题书经史所出模印给之遂罢上请之制
　　元丰五年黄冕仲榜唱名有暨陶者主司初以洎音呼之三呼不应苏子容时为试官神宗顾苏苏曰当以入声呼之果出应上曰卿何以知为入音苏言三国志吴有暨艶陶恐其后遂问陶乡贯曰崇安人上喜曰果吴人也时暨自阙下一画苏复言字下当从旦此唐避睿宗讳流俗遂误弗改耳
　　故事殿试唱名编排官以试卷列御座之西对号以次拆封转送中书侍郎即与宰相对展进呈以姓名呼之军头司立殿陛下以次传唱大观三年贾安宅榜林彦振为中书侍郎有甄好古者彦振初以真呼郑达夫时为同知枢宻在旁曰此乃坚音欲以沮林即以坚呼三呼不出始以真呼即出彦振意不平有忿语达夫摘以为不恭林坐贬
　　唐末礼部知贡举有得程文优者即以已登第时名次处之不以甲乙为髙下也谓之传衣鉢和凝登第名在十三后得范鲁公质遂处以十三其后范登相位官至太子太傅封国于鲁与凝皆同世以为异也
　　宋莒公兄弟居安州初未知名防夏英公谪知安州二人以文贽见大称赏之遂闻扵时初试礼部刘子仪知举擢景文第一余曽叔祖司空第二莒公第三时谅闇不廷试暨奏名明肃太后曰弟何可先兄乃易莒公第一而景文降为第十是榜上五名莒公与曽鲁公既为相髙文庄郑文肃与曽叔祖皆聨名景文王内翰洙张侍读瓌郭龙图稹皆同在第一甲故世称刘子仪知人苏子瞻自在塲屋笔力豪骋不能屈折扵作赋省试时欧阳文忠公锐意欲革文弊初未之识梅圣俞作考官得其刑赏忠厚之至论以为似孟子然中引臯陶曰杀之三尧曰宥之三事不见所据亟以示文忠大喜往取其赋则已为他考官所落矣即擢第二及放牓圣俞终以前所引为疑遂以问之子瞻徐曰想当然耳何必须要有出处圣俞大骇然人已无不服其雄俊
　　熙宁以前以诗赋取士学者无不先徧读五经余见前辈无科名人亦多能杂举五经葢自幼习之故终老不忘自改经术人之教子者往往便以一经授之他经纵读亦不能精教者亦未必皆读五经故虽经书正文亦率多遗误尝有教官出易题云干为金坤亦为金何也举子不免上请则是出题时偶检福建本坤为金字本谬忘其上两防也又尝有秋试问井卦何以无彖亦是福建本所遗
　　唐以前凡书籍皆写本未有摹印之法人以藏书为贵不多有而藏者精于雠对故往往皆有善本学者以传录之艰故其诵读亦精详五代时冯道奏请始官镂六经板印行国朝淳化中复以史记前后汉付有司摹印自是书籍刋镂者益多士大夫不复以藏书为意学者易于得书其诵读亦因灭裂然板本初不是正不无讹误世既一以板本为正而藏本日亡其讹谬者遂不可正甚可惜也余防公靖为秘书丞尝言前汉书本谬甚诏与王原叔同取秘阁古本校遂为刋误三十卷其后刘原父兄弟两汉皆有刋误余在许昌得宋景文用监本手校西汉一部末题用十三本校中间有脱两行者惜乎今亡之矣世言雕板印书始冯道此不然但监本五经板道为之尔栁玭训序言其在蜀时尝阅书肆云字书小学率雕板印纸则唐固有之矣但恐不如今之工今天下印书以杭州为上蜀本次之福建最下京师比嵗印板殆不减杭州但纸不佳蜀与福建多以柔木刻之取其易成而速售故不能工福建本几徧天下正以其易成故也监本礼记月令唐明皇删定李林甫所注也端拱中李至判国子监尝请复古本下两制馆职议胡旦等皆以为然独王元之不同遂寝后复数有言者终以朝廷祭祀仪制等多本唐注故至今不能改而私本即用郑注太宗当天下无事留意艺文而琴棋亦皆造极品时从臣应制赋诗皆用险韵往往不能成篇而赐两制棋势亦多莫究所以故不得已则相率上表乞免和诉不晓而已王元之尝有诗云分题宣险韵翻势得仙碁又云恨无才应副空有表防祈葢当时事也
　　苏子瞻尝称陈师道诗云凡诗须做到众人不爱可恶处方为工今君诗不惟可恶却可慕不惟可慕却可妬白乐天诗三杯蓝尾酒一楪胶牙饧唐人言蓝尾多不同蓝字多作啉云出于侯白酒律谓酒廵匝末坐者连饮三杯为蓝尾葢末坐逺酒行到常迟故连饮以慰之以啉为贪婪之意或谓啉为燣如铁入火贵出其色此尤无稽则唐人自不能晓此义也
　　苏参政易简登科时宋尚书白为南省主文后七年宋为翰林学士承防而苏相继入院同为学士宋尝赠诗云昔日曽为尺木阶今朝真是青云友欧阳文忠亦王禹玉南省主文相距十六年亦同为学士故欧公诗有喜君新赐黄金带顾我今为白发翁之句二事诚一时文物之盛也
　　东汉以来九卿官府皆名曰寺与台省并称鸿胪其一也本以待四夷賔客故摩腾竺法兰自西域以佛经至舎于鸿胪今洛中白马寺摩腾真身尚在或云寺即汉鸿胪旧地摩腾初来以白马负经既死尸不坏因留寺中后遂以为浮屠之居因名白马今僧居槩称寺葢本此也摩腾真身至今不枯朽漆棺石室扃鎻甚固蔵其钥于府廨有欲观者旋请钥秉烛乃可详视然杨衒之洛阳伽蓝记载当时经函放光事而不及摩腾不可解衒之元魏时人也
　　汉太皇太后称长信宫皇太后称长乐宫皇后称长秋宫本朝不为定制皇后定居坤仪殿太皇太后皇太后遇当推尊则改筑宫易以嘉名始迁入百官皆上表称贺及贺两宫
　　国初以供奉官左右班殿直为三班后有殿前承防班端拱后分供奉官为东西又置左右侍禁借职皆领于三班院而仍称三班不改其初三班例员止三百或不及天禧后至四千二百有余葢十四倍元丰后至一万一千六百九十合宗室八百七十总一万二千五百六十视天禧又两倍有余以出入籍较之熙宁八年入籍者嵗四百八十有余其死亡退免者不过二百此所以嵗増而不已也右选如此则左选可知矣
　　元昊叛王师数出不利仁宗颇厌兵吕文靖公遂有赦罪招懐之意而范文正公韩魏公持不可欲经营服之厐颍公知延州乃密谕颍公令致意于昊时昊用事大臣野利旺荣适遣牙校李文贵来颍公留之未遣因言敌方骤胜若中国先遣人必偃蹇不受命不若因其人自以己意令以逆顺祸福归告乃遣文贵还巳而旺荣及其类曹偶四人果皆以书来然犹用敌国礼公以为不逊未敢答以闻朝廷幸其至趣使为答书称旺荣等为太尉且曰元昊果肯称臣虽仍其僣名可也颍公复论僣名岂可许太尉天子上公若陪臣而得称则元昊安得不僣旺荣等书自称宁令谟此其国中官号姑以此复之则无嫌乃径为答书如是往返逾年元昊遂遣其臣伊州刺史贺从朂入贡称男邦面令国兀卒郎霄上书父大宋皇帝颍公览之谓其使曰天子至尊荆王叔父犹奉表称臣若主可独言父子乎从朂请复归议朝廷从其筞元昊遂卒称臣
　　寳元康定间元昊初叛契丹亦以重兵压境时承平乆三路正兵寡弱乃诏各籍其民不问贫富三丁取一为乡弓手已而元昊宼陜西刘平石元孙等败没死者以万计正兵益少乃尽以乡弓手刺面为保捷指挥正军河东河北事宜稍缓但刺其手背号义勇治平间谅祚复谋入宼议者数请为边备韩魏公当国遂委陜西提刑陈述古准寳元康定故事复籍三丁之一为义勇盖以陜西视两河初无义勇故也司马君实知谏院力陈其不可言甚切至且谓陜西保捷即两河义勇不应已籍而再籍章六上讫不从葢魏公主之也
　　黄河庆歴后初自横陇稍徙趋徳博后又自商胡趋恩冀皆西流北入海朝廷以工夫大不复塞至和中李仲昌始建议开六塔河引注横陇复东流周沆以天章阁待制为河北都转运使诏遣中官与沆同按视沆言今河面二百歩而六塔渠广四十歩必不能容茍行之则齐与博徳濵棣五州之民皆为鱼矣时贾文元知北京韩康公为中丞皆不主仲昌议而富韩公为相独力欲行之康公至以是击韩公然北流既塞果决齐博等州民大被害遂窜仲昌岭南议者以为韩公深恨
