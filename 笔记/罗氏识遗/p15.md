<!-- { "loadSidebar": true } -->
    《先天图》总六十四卦为一圆图，先儒以为心法也。玩图当自心始，图中心白，太极也。其外左阳画三十二，右阴为三十二，两仪也。又其外十六阳十六阴相错为四，四象也。又其外八阳八阴相错为八，八卦也。又其外八方为十六，十六分为三十二，三十二分为六十四，而卦备图成矣。明道谓加一倍法者，此也。朱文公谓：本是小变成大，到那大处又变成小。变成大者，中心白圈积成大圆图是也；大又变成小者，图成而六十四卦备，一卦只管一事是也。故曰只是个盈亏消息之理，小则必大，大则复小也。康节玩图，每事怕太盛，须看得此理透。濂溪图太极，只是散布《先天图》，发明此理。其上白圈先天中心，太极也；其次黑白相错一圈，白阳动，黑阴静，两仪也；动中有静，静中有动，曰动静互根成四象也；又其次木、金、水、火、土各以圈布，曰五气顺布，四时行焉者；坎、离、震、兑包乾、坤、艮、巽而成八卦也；其下二圈乾道成男，坤道成女，万物化生者。八卦分为十六，十六分为三十二，三十二分为六十四，各正性命之象也。《先天图》是会万为一，太极图是散一为万，是或一理也。周子察先天精，故图太极妙。近时兴国冯亿可说二图，最明。其辞曰：《先天图》，心学也；《太极图》，性学也。《先天图》总万为一，以为天地造化、万物万事皆主于心；《太极图》散一为万，以为天地造化、万物万事皆摄于理。惟其总万为一也，故两仪、四象、八卦、六十四卦统体一太极，其在人则心之谓也，所谓天向一中分，造化于心上起，经纶是也；惟其散一于万也，故二气、五行、乾男、坤女、万物化生，物具一太极，其在人则性之谓也，所谓天下无外之理，而性无不在是也。然而心外无性，性外无心，是或一道也。是故理无与于象，而观象则可以明理，所以有贵于图也。《先天图》之为象也，如众星之丽于天而共辰也，如三十六辐之周于轮而凑毂也，如万矢之围的也，如聚材之聚于根，万而一也；《太极图》之为象也，如木之根而干，干而枝，枝而叶也，如水之源而派，派而流，流而委也，一而万也。人能观《先图》之为象，而得此心之所以为心，则居中而运四旁，处静而制群动，两仪、四象、八卦、六十四卦之生在彼，而乾、坎、坤、离、震、艮、兑、巽之体在我，所谓天地定位，山泽通气，雷风相薄，水火不相射，此心之为也。人能观《太极图》之为象，而得此性之所以为性，则无不备，无有不善，无物不具，无时不然，阴阳、五行、万物、万事虽纷纭乎无穷，而健顺、五常、人伦、事物之理莫不为之管摄。所谓天地合德，日月合明，四时合序，鬼神合吉凶，此性之为也。二图该说心性理既明备，图亦灿然。冯名亿兄弟皆第进士，开庆己未悉戕于兵云。
    ○蜡腊异祭
    《史记》秦惠文王十年初腊，郑康成、蔡邕因谓腊即周蜡祭，和岘亦曰：蜡者，腊之别名。余考《玉烛宝典》云：腊祭先祖，蜡报百神。则蜡与腊异，蜡祭因飨农以终岁勤动，而息之也。腊者，猎也，猎取禽兽，祭先祖，重本始也。二祭寓意不同，所以腊于庙，蜡于郊。唐贞观初丑蜡百神，卯祭社稷，辰腊宗庙。开元定礼，始蜡、腊同日。宋初蜡、腊犹分，其后依和岘议，三祭同用戌日，岂以先秦无腊，准古只尝蜡一祭乎？
    ○井田
    周末开阡陌，罪商鞅，又谓秦并天下，李斯尽坏六国井制。然鞅特秦一国之佐尔，而鲁税亩、郑邱赋，滕使毕战周井制，孟子说齐梁制民之产，则诸国井制俱紊，难专罪鞅也。其实尽坏，又不起斯也。近代儒先如伊川、横渠皆尝有志井田，然叶水心谓其法繁密，非一世可行。自黄帝至成周，封建制定，诸侯皆家传世守畎浍沟洫，民守而田之，故历唐虞三代如一日。后世郡县制行，吏且数易，井制能一朝定乎（《孟子》言夏五十而贡，殷七十而助，周百亩而彻，皆什一也。朱文公谓先王疆理天下，畎浍沟洫具有成制，若五十更为七十，七十更为百亩，则古制尽废，岂不劳攘，故疑《孟子》言难拘。又况地有肥瘠不等，倘一拘于五十、七十、百亩，阔狭定制，岂不偏颇，古人当别有权衡）？又上古田在官，今行井制须夺民田归官，然后贫富可均，人情能保不骚然乎？兼畎遂沟洫环田为之，地之不得耕者甚众，今世大陂长堰，因高为原，视下成隰，波及千顷，较彼不为徒劳乎？上古生齿未繁，计口授田，犹或可给，后世生齿日众，设遇歉岁，官发既空，仓廪亦尽，啼饥犹自不免，在官之田能遍给乎？按今中原陆地居多，详《禹贡》除荆扬外，无非陆田。冀曰厥土白壤，兖曰厥土黑坟，青曰厥土白坟，徐曰厥土赤埴坟，豫曰厥土惟壤，下土坟垆，梁曰厥土青黎，雍曰厥土黄壤，独荆扬曰厥土惟涂泥。释壤者曰：土无块，释坟者曰起曰肥，则七州土皆高肥，独荆扬涂泥可为水田。又参经言黍稷多于禾稼，兵食俸给例以粟计。《周礼，职方氏》别九州，亦荆扬专言稻，馀州别诸种色。则中原水田无几，盖异荆扬。而《禹贡》一书，千古地理之证也。但沟遂浍洫费地既多，致水又劳，不知古人何乐此也，想明井画外因早备尔。
    ○牛耕
    古以牛引重任载，次则供祀，六经载、祀外无言牛服耕者。《周礼》牛人掌养公牛，以待国用。政令曰享牛、求牛、膳牛、犒牛、奠牛、兵车之牛，亦不及耕。盖古人尚耦耕，耦者，人力两相佐助共发地通畎亩。长沮、桀溺耦而耕，《诗》曰：十千为耦，千耦其耘。《礼》曰：以岁时合耦牛耕。贾公彦《礼疏》谓教民牛耕自汉赵过始。按过为搜粟都尉，创代田之法，始言用牛犁，二牛三人。但予考孔门弟子冉伯牛、司马牛皆名耕，以牛释耕，周末已然，似不始汉也。
    ○卜决疑
    近代工《易》者三家，而各不同。康节《易》主数，伊川《易》主理，晦庵《易》主卜筮。《易》经羲、文、周、孔四大圣之笔，后世阴阳占验之书有《易》似者哉。三代而上事之神者，一倚卜而亦不专徇焉。舜专位于禹。首曰：惟先蔽志，昆命于元龟，孔氏释：志定然后卜，故必朕志先定，询谋佥同，然后曰鬼神其依，龟筮协从。《洪范》言龟从、筮从，必曰卿士从、庶民从，又曰谋及乃心、谋及卿士，是人己之意见合，复假卜筮断之，乃古人审重之志也。周公都洛，决择于涧东西，亦是宅中之志素定，而涧东西则审尔。卫文徙楚邱，升堂降观，始曰卜云其吉，皆非卜而后居也。所以卜，但曰决疑。《庄子》、《史记》述蓍龟之神皆数百言，至备述见梦元王之事。而《庄》记仲尼之言曰：神龟能见梦于元君，而不能避余且之网，知能七十二钻而无遗，不能避刳肠之患，如是则智有所困，神有所不及也。其神龟无几矣。汉武帝聚占家问某日可娶妇，五行家曰可，堪舆家曰不可，建除家曰不吉，丛辰家曰大凶，历家曰小凶，天人家曰小吉，太乙家曰大吉，辨讼不决，至以状闻吁己见。人谋之不详，而欲一倚占候，鲜有不惑者，此褚先生所以拳拳于日者后也。
    ○佛入中国
    《后汉?西域传》云：明帝时佛始入中国。按《汉武故事》昆邪王杀休屠王，以其众来降，得其金人之神，武帝置之甘泉宫，祭不用牛羊，惟烧香礼拜，帝使依其国俗祀之。又时作昆明池，掘得黑灰，东方朔曰：可闻西域道人。则前汉时佛流中国矣。况帝事四夷，枸酱、竹杖犹入王府，又方事神仙，佛以超度为术，张骞辈肯贱佛书乎？刘向《列仙传序》言仙者一百四十六人，而七十四人见佛经。向成哀时人，其言如此，则前汉有佛经矣。向又曰：予览载籍，往见有经。洪庆善因言周时久流释典。按《列子?仲尼》篇曰：西方之人有圣者焉。详御寇郑人，在孔子后，孟子先其时已说西方圣人，则佛传中国晚周也。就后汉言之，光武闭玉门、谢西域，佛岂有不通者，何必待朋帝迎而后有耶？《通鉴》著其始于明帝，盖本《西域传》，岂以帝者尚佛自明帝始，固特本《西域传》表之邪？
    ○豚犬斥子
    豚犬斥子，详语意疑贱之之称。按二字出《越语》，范蠡欲速报吴，使国民众多，令国人女子十七不嫁，丈夫三十不娶皆罪父母，生丈夫与酒三壶、犬一，生女子与酒一壶、豚一，盖幼之之事。《论语》六尺之孤，《周礼》国中七尺，野外六尺，皆不从征。亦谓幼者六尺年十六，七尺年二十也。
    ○迂阔
    田文以鸡鸣狗盗之客脱一时之急，苏氏谓道德礼义之士则能救之于未危，无用于客也。盖六经道制治于未乱，隆古君臣崇礼尚义，思患预防，所讲明、所设施动为久长远大之图，无急利近功之意，凡逆节乱萌窒之平居，不待著而为之，地故治安长保。后世务求近效，旁蹊捷出，行险侥幸，幸而集事则曰：吾不赧彼之深谋远计而功业以就，不知一有疏虞，横溃四而不可支，此叔世所以乱日多而治日少也。儒本六经言，往往张皇于安平之日，及事至而为之图，必推述祸原乱本之所在，就其端萌而图之。舍经行权又所不屑，故见儒之迂阔乃远大之谋谟、深长之思虑也。余谓时君世主仓卒名知务者，闲暇多迂阔，儒者仓卒似迂阔，而闲暇则知务也。
    ○祭求阴阳
    祭与际同，人与神接际也。人死魂气归天，属阳，体魄入地，属阴，故祭所以求诸阴阳也。古人灌用郁鬯，按郁鬯，香草。以鬯酿酒，加郁和之酌，则酒气氛扬上下，求死者于阳也；灌之地，求死者于阴也。祭者无所不用其情，或死者之可格也，殷人求诸阳用声乐，周人求诸阴用郁灌，乐为阳，礼为阴也。程泰之衍《繁露》谓：秦汉以前，五岭未通，祭用郁鬯（《记》云：天子鬯，诸候蕙，大夫芝兰，士萧，庶人艾）。五岭通，旃檀之类行，上国郁鬯遂废。然则今神事尚香火，求诸阳也。《尔雅》：祭天燔柴，祭地瘗埋，与夫日食击鼓、雩舞女巫皆随阴阳施之。郑玄释曰烟，亦以气上通也。
    ○周公瑾
    周瑜事吴，世第以赤壁战奇之。余按三国与权颉颃者曹操、刘先主二人，而皆入瑜计度中。方先主依权，瑜请徙置吴宫馆，女色以豢之，分关张各一方以事攻战。临死又表权曰：刘备寄寓，有似养虎。而权不从。曹操赤壁败还，瑜计权取蜀，结韩遂、马超于关中睨操后，还据襄阳蹙操，北方可图也。权亦不从。二说皆中曹、刘肯綮，使权从之，更假瑜以年，功业当超赤壁数倍，先主之帝、操之篡可复许乎？瑜捷赤壁年二十四，死才二十六，此虽天死，则亦足矣。
    ○司马懿
