<!-- { "loadSidebar": true } -->
    诸葛孔明、司马仲达相际一时，孔明前后六出伐魏，而仲达不敢西向发一矢。孔明用草创仅存之蜀，而仲达抚操丕积强之魏，人才不待较而知矣。然尝闻石埭其令君曰：仲达谲，虽不如孔明正，而仲达高于料敌，斜谷之役，懿谓诸将曰：亮若勇者，当出兵依山而东，如西上五丈原，诸军无事矣。已而亮果登原，遂以败闻。亮遣使至懿营，懿不问军事，问使言亮，曰：食三四升，罚二十以上皆亲。懿曰：诸葛孔明食少事烦，其能久乎？已而亮果卒。相持既久，懿知亮锐于一战，但坚垒困亮，虽遗以巾帼而不辱，且谲为辛毗制己不露怯战之机，使亮堂堂之阵更无所施。李左军之策不行于当日之陈馀，而行于异时之司马懿，谓懿不智，可乎？及亮以丧归，懿按行亮之营垒曰：天下奇才也。亦有为而发，时有所忌者在行，懿谓孔明如此奇才尚困于吾，彼不逮孔明者当如何？盖借此形彼也，凡此皆仲达谲处，史未究见，故没不书。石埭读书最博，与僻无不搜根，未叩所忌为谁。
    ○事非智力所及
    东坡叙两汉之变曰：高帝平天下，所忧者韩、彭、英、卢而已。四王相继仆灭，及吕氏之祸，则由后族，吕氏既灭而楚之忧几至亡国。方韩、彭、吕氏之祸，惟恐同姓之不蕃昌也。至其为变，则又过于异姓。文景之世以为诸侯破弱，则汉百世无忧，至武帝诸侯之难已衰，匈奴之患方炽，又以为天下之忧止此矣。及昭、宣、元、成之世，诸侯既无足忧，匈奴又已成事于汉，然卒至于中绝不救，则所不虑之王氏也。世祖既立，上惩韩、彭之难，中鉴七国之变，下悼王氏之祸，于是尽侯诸将不任以事，裁减同姓之封，黜削王公之权，以为前世之弊尽去矣。及其衰也，宦官之权盛，党锢之祸起，士大夫相与游谈，以为一日诛宦皆、解党锢则天下犹可以无事，于是外召诸将，诛宦官无遗类，而董卓、曹操因以亡汉。所忧者凡六变，而乱与亡辄出于其所不忧。数语尽汉曲折，余尝因是合古今世变论之，秦革封建、限匈奴、焚诗书，虑至悉矣，而祸反出于揭竿之戍卒。魏制母后不得临朝，禁御诸王有同奴隶，而奸臣窃鼎。历晋、隋如出一辄。唐惩安史之乱，倚重藩镇，而藩镇卒为祸胎。宋惩五代之弊，削弱诸侯，而前后两困北狩。由此观之，天下事殆非智力所及也。
    ○《史记》世系
    子由《古史》讥司马迁《史记》轻信而疏略，今以所记世系求之，其言黄帝生昌意，昌意生颛顼，颛顼生穷蝉，穷蝉生敬康，敬康生句望，句望生乔牛，乔牛生瞽瞍，瞽瞍生舜，自黄帝至舜凡九世。及叙禹系曰：黄帝生昌意，昌意生颛顼，颛顼生鲧，鲧生禹，去黄帝止五世。禹继舜兴，何舜远而禹近也？叙黄帝至汤凡十七世，汤至纣又二十九世，通四十八世而叙黄帝至武王但十九世，武王后汤六百年兴，去黄帝乃止二十世，何纣远而武近也？后之谕世系者多本《史记》，殆未考迁之谬也。
    ●卷七
    ○一体具体
    子游、子张、子夏皆有圣人之一体，冉牛、闵子、颜渊则具体而微。晦庵《集注》：一体，一肢也，具体有其全也。又曰：体，段也。皆就身体言之。双峰饶氏曰：吾道所谓全体，仁、义、礼、智、信也，具体而微者，五者皆几焉，特未到至处，各具一体，则仁有余者或义不足，礼而得者或信而亏，盖子云道德仁义礼譬诸身之说，视肢体之说尤明切。
    ○《左传》纪人名
    《左传》纪人名既名字并举，又或族、里、爵、邑、谥、号错布一事之事，如称士会曰随武子，又曰随季，又曰士季；称却伯曰驹伯，又曰献子；称荀林父又曰桓子；称先又曰彘子；称公子吕又曰子封；称裂又曰子帛，此类不一。后来杜子美作诗，爵、名、里、字亦备著，如曰杜陵、曰杜曲，著地也；曰臣甫、曰子美者，名字也；曰拾遗、曰省郎，著爵也。盖取法于《传》而以《诗》参之。《文王有声》诗称文王曰王公，又曰王君，曰皇王，亦备著一诗。先儒释云：词之不同，以见美之不足，反覆备咏，诗之体也。
    ○豕虱
    势不足倚曰冰山，乃唐张彖鄙杨国忠之言。李堪鄙二张复曰海市蜃楼。按蜃，大蛤也。《韩诗外传》云：蜃能吐气为楼台海中，春夏间见。《文昌杂录》著登州每晴霁，海之烟雾中有城阙、楼阁、人物、车马、鸡犬往来之状，盖蜃吐气为之，旋复消灭，登人谓之海市。东坡诗谓所见皆幻影是也。二喻本出《战国策》，曰：城狐社鼠。《庄子》复譬豕虱曰：豕虱择疏鬣、白以为广宫大囿，奎蹄、曲隈、乳间、股脚自以为安室，利处不知屠者，一旦鼓臂布草燎烟火，而己与豕俱焦也。冰山诸喻所习用，若豕虱则少援引者。
    ○《庄子》
    文章设喻则深婉，而于喻最难，至一字数喻尤难，独《庄子》百变不穷，姑即明白者著之。如喻身用之厚曰：子见牺牛乎？衣以文绣，食以刍菽，及其牵而入于太庙，虽欲为孤犊，其可得乎？又曰：吾闻楚有神龟者，死三千岁矣。王乃舒而藏之庙堂之上，此龟者宁其死为留骨而贵乎？宁其生而曳尾于涂中乎？又曰：祝宗人临栅说彘曰：吾将三月豢汝，十日戒，三日斋，藉白茅，加汝肩尻乎雕俎之上，汝为之乎？为彘谋者曰：不如食以糟糠，借之牢都之中。三喻意同而事异。喻不可语道之人曰：有鸟止鲁郊，鲁君悦之，为具大牢以飨之，奏《九韶》以乐之，鸟乃始悲忧眩视，不敢饮食。又曰：《咸池》、《九韶》之乐，张之洞庭之野，鸟闻之而飞，兽闻之而走，鱼闻之而下。喻斫壤真性曰伯乐治马，曰陶者治埴，日匠者治木。喻陈言不可用于今，曰古人糟粕，曰已弃刍狗，曰舟不可陆，曰狙猿衣周公之服，曰丑人学西施之颦，曰迹，履所出，而迹非履。喻精一之守曰：疴瘘承蜩，曰津人操舟，曰吕梁蹈水，曰梓庆削锯。各数易说，每易每奇。若庖丁解牛事曰：手之所触，肩之所倚，足之所履，膝之所。林竹溪谓如画出一屠牛人。砉然响然，奏刀砉然。如闻其离析牛体之声。导大窍，批大；技经肯綮之未尝；彼节者有间而刀刃无厚；每至族，视为止，行为迟等语则牛身之骨节理络、屠者之难易伸缩皆著之笔端，岂不为千古文章之妙。广大郭象谓《庄子》言大如鹏，徙九万里而六月怠，极天下之大；如蜗牛之角能容蛮触之战，极天下之小；言久谓冥灵以五百岁为春秋，大椿以八千岁为春秋；言近则朝菌不知晦朔，蟪蛄不知春秋；言古则行填填，视颠颠，卧居居，起于于，如标枝，如野鹿，无为之象可掬；言后世则蹩{薛足}、是跋、澶漫、摘僻、屈折、悬是、结卓、鸷脔、卷抢，囊作为之态备尽；言子贡之富则轩车不容巷；言曾子之贫则正冠而缨绝，捉矜而肘见，纳履而踵决。各臻其妙，自谓瑰伟ㄈ诡可观，信哉！但陋仁义礼乐而偏道德，诋訾尧舜以来之圣人而崇老子，舍弃人事一付自然，所以得罪名教，为异端之学。
    ○古铜代金
    《舜典》金作赎刑，《吕刑》罚百锾，皆释铜。汉罚用金，赎死为铜四百一十六斤，唐赎死为铜一百二十金。按《禹贡》：扬州贡金三品。铜与其一，故铜罚例曰金。汉赐臣下诚用金者，直书黄金。考古金多无如汉高祖予陈平四万金，赐家令五百斤，慎夫人赐袁盎五十斤，宣帝赐韦贤、黄霸各百斤，赐疏广受二十斤，太子加赐五十斤，赐高祖功臣后百三十六人各十斤，岂为天下国家用，故亦不为天下国家惜乎？若饰土木言金，无往《西都建章赋》曰觚棱栖金爵，《三辅故事》：著金爵铜凤长安门，《甘泉赋》曰金铺交映，杨雄《解嘲》曰历金门，注亦曰：门旁立铜马，因号金门。古帝者富有天下，犹以铜代饰土木，后世琳宫梵宇，例饰赤金，何也？
    ○龙门
    禹凿龙门导河，意穿其山之遏水者而已。水李氏记其事则不然，谓同州韩城县北有安国岭，东临大河，上建禹庙，乃禹凿山通河水出处也。河自古长城外南注中国，至安国岭下凡千馀里，两岸尽壁峭立，大河盘束怒郁石硖间，至此方山间喷风扬雾，如万雷鼓天而下。《庄子》“悬水三千仞，流沫四千里”盖写此。禹像冕服豕首，祭讳用豕，用则大风拔木发屋，灾被百里，观此则暴鳃点额，亦见鱼力之上莫支水力之猛，而禹所以神也。若上流乃古朔方，处党项之里。宋苦西夏，尝有陈熙河据西夏上流，于舟顺流下，出会州腹攻灵夏者。朝廷下其议，熙河漕臣李复奏曰：契勘黄河过会州，所见精山石峡，险穿自上，垂流直下，高数十尺，船岂可行至西？妥州之东大河又分散流，谓之南山逆流，数十里方再合，逆流水浅滩碛，不胜舟载。朱文公谓《禹贡》言贡赋之路曰：浮于积石，至于龙门、西河，会于渭。则古来此处河道固通舟楫矣，又若此何也？余窃谓兴灵以外之河古当狄境，自《书》记雍州贡道之后，狄之窥中国者何限，曾未闻有导河入渭、者，则龙门上流行舟必难，复之说疑有据（按河出葱岭、于阗，合流东注菖蒲海，去玉门、阳关三百馀里，潜行地下，至积石出，故禹导自积石，自积石千里而东，千里而南，至龙门凡三千余里）。
    ○战国说士
    叶水心曰：周之盛时京师有学，比、闾、族、党、乡、遂皆有学，三岁资兴，诸侯贡士，进得仕天子，退得臣诸侯，故其时有秀士、进士、俊士、造士等。自厉王无道，周法浸坏，宣王之复未几，又乱以幽王，驯至平王东迁，京师之学先隳，诸侯贡士之典亦阙，士绝望于王都，下者为商贾负贩，高者俯首为陪臣，然尚用于诸侯也。其后诸侯亦不取士，士之无归者降为大夫、家臣。孔门弟子皆为之，独颜、闵以不仕见推。至战国诸侯互相吞灭，日寻干戈，及遭离乱，为家臣既无主，退又无以自业，于是放荡四出，仗口舌以要时君，虽孟子大儒，亦千里见梁，且语勾践以游重轻，平原辈资士以重其国，几数千人，士之变诈纵横辈至，以口舌重轻人国，列国之主为之拥先驱，侧行避席，时可知矣。至秦此习未改，于是坑夷之祸起焉，其实皆因于士之无归也。
    ○乡举里选
