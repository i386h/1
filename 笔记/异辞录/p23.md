<!-- { "loadSidebar": true } -->
    匪势蔓延，始仅在外府州县，以为尝试，既而王、贝勒引至府内演习，其事遂不可为。京师之中，辇毂重地，无论何处，匪徒指为隐藏洋货，即举火焚毁，无人敢阻。未几，神坛遍布于九门，且有差役，时出逮捕。鞫问之法：每擒一人至，焚符上告于天，纸灰上升则释之，否则视为有罪。为之首者自称大师兄，亦天父、天兄之亚也。攻使馆及教学，不克。使馆环列于东交民巷。教堂在康熙年间奉旨敕建，于光绪初年，由西安门内蚕池口移于西什库。李文忠商之天主教士，请于罗马教皇，多次始允。其事始末案卷，附载于《集》中。至是，匪徒公然出示，改东交民巷为杀洋鸡鸣街，改西什库为杀鬼巷。鄙俗几不可耐。诸王公贝勒信以为实，其才识已可想见。

    巷战既开，武卫中军乘势行劫。兵半旗籍，几不知世情。时孙文正公退职闲居，盗入门，闻主人姓名，逡巡不敢遽进，曰：“中堂在衙门耶？抑在家也？”仆对曰：“中堂已罢官。”盗不俟言毕而遽入，尽夺取所有而遁。事过，文正笑语人曰：“京师贼匪犹畏法禁，询知势位去而后敢动。余乞骸骨且年馀，若辈殊不之悉，何其昧于外事之甚也。”

    甲午之后，外人皆谓吾国人不宜于武事，故不任战。彼以为人各有能有不能，无足异也。庚子衅起，罗荣光守大沽炮台。敌舰大至，彼众我寡，荣光力战拒之，卒以兵无后继，奋斗以死。同时，聂功亭、马景三两军守津，与联军遇，虽败，颇有杀伤，较诸甲午为优。

    湘军末造，刘松山老湘营部下尚有三人，于拳乱著称。曰平江余虎恩。随吴清卿中丞东征，与曾文正之孙广钧同驻军榆关外。虎恩宴客，广钧之营务处，方某与焉。广钧责其擅离职守，就执之。虎恩怒曰：“速释之，不然吾即缚汝。”广钧慑而逃。及武卫军成，虎恩统中军，经拳乱而罢。曰长沙方友升。张文襄时督鄂，令率师勤王，驻军直、晋边界。法兵克保定，出巡遇之，令其退，弗应。法兵径前搏击，友升大败溃走。时岑云阶中丞为晋抚，闻败告急。李文忠尚不知有战事也，电奏中责其染军营习气，小事报大。未几法兵退，中丞致电言谢云：“王爷，中堂，信孚中外，造福于西。”云云。于此可见当时全权大臣尊贵无比之形，及临敌疆臣震慑失次之状。一曰新喻张春发。仕至广东提督，从李秉衡引兵入卫，道出任丘、茌平间，攻破教堂两大所以为功。秉衡师至杨村遇联军，迎战败绩，春发移南提督。为魏午庄制军论劾遣戍，未几释归。

    瓦德西，德人而为八国统帅。微论条顿、罗马、斯拉夫、东亚人种不能一致也，即以法兵论，岂有服从德将之理。虽云各国公认，姑作如是观而已。《瓦德西日记》译本记：“初受任使时，自以为莫大荣幸。既至中土，无一国之兵能从其命，徒自矜伐不已。”所谓厚颜无耻之极至者也。犹不知悛，竟使天津税务司德璀琳向李文忠劝进，文忠曰：“予今年七十有九，明年八十且死尔观吾子，有似乎皇帝者耶？”笑而遣之。

    瓦德西有一事为联军所称誉者，厥惟惩办祸首。当时中外之人，皆以此为先务。值两宫西狩，庆邸、李相在京，方议和约，莫肯先发。洎乎各国使臣咸以为言，政府迦护前非，不能尽情处治。西安地远，兵力所不能及。瓦德西购置骆驼百千头，作西行之势。议和大臣以闻于行在，乃得所请。

    徐荫轩相国继高阳之后，为守旧党首领。平生最恶外人，而家居东交民巷之中，近于各国使馆，朝夕所经，触目皆是。每出门入市，辄闭其眼，曰：“山鬼伎俩有限，老僧不见不闻。”无穷西兵入城，扼要为备。将战前数日，巷口稽察甚严，徐相行动，已不得自由。及拳匪纵火，焚崇文门大街药肆，噪而入东城根，东交民巷、东长安街、御河桥三处，守卫西兵燃枪拒敌，行人不通。徐相前门被塞，乃启后户走，向西，绕正阳门逃出。都人嘲之曰：“山鬼小施术，老僧由窦遁矣。”其后联军入京，其子承煜劝其自尽而死。此老终身谈道学，不意齐家一节，未之能行。

    练拳术能御火器，红灯照飞行空中，掷刀杀敌，因而有祖师、圣母，种种神怪。名号皆自戏剧中来，适合愚民心理。端王、澜公及近支宗室、内廷宫监，其知识适等蚩氓，故气味相投，一见为之大喜。慈圣临朝虽久，究为见所未见，三人能令市虎，矧众证确凿，宁不能使信为实乎。当时士夫未尝不引以为忧，特劫于权势，不敢不随声附和。赵展如尚书奉命查办归，人问之曰：“拳民可以成事乎？”曰：“不可。”故惩办首祸，谕旨谓其奏对尚无失辞，而牵连被罪。当时政府诸公及议和大臣，颇欲宽其处分；卒为外人所持，不免于祸。诏赐自尽之日，命备鸩酒。尚书体魁伟，其家人因平时慈眷，希冀有恩诏，薄其鸩，屡饮不死。传诏大臣，久待无以复命。尚书以皮纸蘸酒，自蒙面而卧，乃气绝。

    毓贤处斩，甘督李廷箫奉诏，先怀金往示。毓贤知其意，曰：“我有罪，宜明正典刑，奈何自经沟渎！”廷箫，老成持重人也，处覆巢之下，闻言悲愤，归途中，自吞金死。毓贤诛前一夕，书楹贴于门，其首二句“臣殉国，妻子殉臣；我杀人，朝廷杀我”云云。翌晨居民轰传，颇有蠢动之势，毓贤急往受戮。甘省地方驾远，刽子无能手，斩之不死。戈什某曰：“奈何苦吾主。”夺刀刭之，亦自刎。

    戊戌之岁，启秀得以内务府大臣掌管锁钥，内廷中第一优差也。荣文忠入相，慈眷至隆，仍使总管内务府。乃以启秀入直枢廷，名位虽高，不免有夺我凤凰池之感。启秀颟顸，误为秉国之钧，参预朝事，提倡拳匪，与徐承煜同时受显戮。虽云奉诏，然有外兵监视行刑，亦孔丑矣。

    祸首之中，荣相本居前选。李文忠夙与有兰谱之谊，又知荣相慈眷极隆，非置之西安，政府凡事不易动上听，故力为维护，不令预于罪人之例。谓其身为将帅，在战役之中，虽明知其非，而无所退避，措词犹为得体。项城时为东抚，于荣相未赴行在之先，极意资助其行，又先为之地于其所往，与李文忠相较，可谓英雄所见大略相同。己亥之夏，文忠小恙，闻于山东，或说项城以电问疾。项城曰：“不可，彼且疑我欲得其位。”时项城资望，在疆吏中为最浅，乃作此言，抱负正自不凡。其后文忠疾病，有劝其保继任之人者。文忠曰：“继任有人在，我不欲保耳。”此老先见之明，至死亦复不弱。

    李文忠功业之盛，宇内共仰。同、光之际，国家与外人有疑难之事，待其一莅而决，匪惟信义之孚乎中外，抑亦威望之大，足以摄之。高丽之役，我师败绩，公之声誉，亦稍稍衰矣。倏有拳匪之乱，八国联军入都，群情惶惧，公复为全权大臣，入都议约，各使意见已不一致，其本国又有舆论参加，自瓦德西而下，八国兵官均需干预，故情形极为复杂，每一条例，皆几经商酌而后定。及全文录出，示意吾国，其言曰：“但得谕旨照准，现时撤兵，节令正好。若交炎暑，便不能行，须迟至九十月以后，迟一日，则多费百万，秋后须多一百余兆”云。公为代奏，奉旨俞允。建德周玉山制军时为直隶布政使，叹曰：“谁为全权大臣者？直画诺大臣而已。”

    公法惟行于势均力敌之国，弱小之于强大，不适用也。拳乱中，德使克林德被害。德主命将出师，攻入我国都城，要求惩治祸首，胁取逾额赔款。犹以为未足，必须皇帝母弟醇王，亲赴彼都谢罪，可谓法外行凶。醇邸抵柏林，德主强其行一跪三叩之礼，醇邸以电请命，政府无如何，勖以善体上意而已。西俗以跪拜为背教，受人跪拜亦如之，德国舆论大不谓然。外部密戒吾国使臣，力拒不允，仍行三鞠躬之礼，幸未辱命。德之于醇邸，奚啻回纥之于唐德宗。然德宗即位，衔回纥终身；醇邸摄政，无恶于德。甚矣，古今人度量相去之远也。

    庚子赔款最难堪者，美外部估算，不过三万一千万，倡议各国减数。我利用此说，与各使竭力商酌，均不允。会德穆使密告文忠云：“美兵少，且早撤，故允减数。他国断不能比，迟则匪特不减，且有加焉。”文忠惧，因奏言美国借此讨好，并无实在把握，乞速准行。奏入，制曰“可”，四万五千万之议乃定。美外部既有此说，议院以浮收赔款为耻，将以返诸中国，而不知何途之从。伍秩庸侍郎使美，因以为功，与订专约，以此为中国学生赴美学费。欧战事起，德、奥、俄三国失所依据，赔款均得免。英、法、日、意不能独存，亦自动停止。于是，或以文化为名，或言水利，纷纷然自行处置。大率彼国人得此机会，遂设一机关，引吾国数人为之助，以示两国人民之意。吾国之国计民生，则置之度外。而美国外部海大臣之善意义举，遂无实惠及于中土，仅成为一种史册上过去之事实而已。

    当美人倡此议时，洋顾问毕格德以告李文忠。文忠以为有此说，不必有是事，心意本不深信，故穆使一言，即能动听。此老经事多，知空言无补之习，中外之人同有此弊，不知各国浮报需索，逞愤于拳乱之后，虽有加重之罚，而国人不以为不端。及时过境迁，杀人越货之行，究有惭德。不特倡议之人弃不肯取，其余诸国，一经道破不得不与之俱化矣。南海张樵野侍郎，曾以李相外交之策为愚不可及。公岂真愚者，特前辈忠厚，不以尖酸刻薄之心待人而已。岂意减数一举，属于良心，文忠不信欧美人之有良心，殆倔强犹昔之故与。

    俄约屡议不就，杨儒日受逼迫，甚或取视电旨，是不特在包围中，且在监视中矣。未几，杨儒跌伤，旋中风死，其子以身殉，颇有疑案。然弱国之臣，人为刀俎，我为鱼肉，即横死亦宜。

