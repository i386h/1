<!-- { "loadSidebar": true } -->
　　西南三百里曰女牀之山其阳多赤铜其阴多涅石【即楚石也楚人名为涅石秦名为羽涅也本草经亦名曰石涅也】其兽多虎豹犀兕有鸟焉其状如翟而五彩文【翟似雉而大长尾或作雕属也】名曰鸾鸟见则天下安宁【旧说鸾似鸡瑞鸟也周成王时西戎献之】
　　又西二百里曰龙首之山其阳多黄金其阴多铁苕水出焉东南流注于泾水其中多美玉
　　又西二百里曰鹿台之山【今在上郡】其上多白玉其下多银其兽多防牛羬羊白豪【豪貆猪也】有鸟焉其状如雄鸡而人面名曰鳬徯其名自叫也见则有兵
　　西南二百里曰鸟危之山其阳多磬石其阴多檀楮【楮即谷木】其中多女牀【未详】鸟危之水出焉西流注于赤水其中多丹粟
　　又西四百里曰小次之山其上多白玉其下多赤铜有兽焉其状如猿而白首赤足名曰朱厌见则大兵【一作见则有兵起焉一作见则为兵】
　　又西三百里曰大次之山其阳多垩【垩似土色甚白音恶】其阴多碧其兽多防牛麢羊
　　又西四百里曰薰吴之山无草木多金玉
　　又西四百里曰阳之山【音防】其木多稷柟豫章【稷似松有刺细理音即豫章大木似楸叶冬夏青生七年而后复可知也】其兽多犀兕虎犳防牛【犳音之乐反】
　　又西二百五十里曰众兽之山其上多防琈之玉其下多檀楮多黄金其兽多犀兕
　　又西五百里曰皇人之山其上多金玉其下多青雄黄【即雌黄也或曰空青曽青之属】皇水出焉西流注于赤水其中多丹粟又西三百里曰中皇之山其上多黄金其下多蕙棠【彤棠之属也蕙或作羔】
　　又西三百五十里曰西皇之山其阳多金其阴多铁其兽多麋鹿防牛【麋大如小牛鹿属也】
　　又西三百五十里曰莱山其木多檀楮其鸟多罗罗是食人【罗罗之鸟所未详也】
　　凡西次二经之首自钤山至于莱山凡十七山四千一百四十里其十神者皆人面而马身其七神皆人面牛身四足而一臂操杖以行是为飞兽之神其祠之毛用少牢【羊猪为少牢也】白菅为席其十軰【音背】神者其祠之毛一雄鸡钤而不糈【钤所用祭器名所未详也或作思训祈不糈祠不以米】毛采【言用雄色鸡也】西次三经之首曰崇吾之山在河之南北望遂【山名】南望防之泽【音遥】西望帝之搏兽之丘【搏或作薄】东望防【音于然反】渊有木焉员叶而白柎【今江东人呼草木子房为柎音府一曰柎花下鄂音丈夫字或作柎音符】赤华而黒理其实如枳食之宜子孙有兽焉其状如禺而文臂豹虎而善投名曰举父【或作夸父】有鸟焉其状如鳬而一翼一目相得乃飞名曰蛮蛮【比翼鸟也色青赤不比不能飞尔雅作鹣鹣鸟也】见则天下大水
　　西北三百里曰长沙之山泚水出焉【音紫】北流注于泑水【乌交反又音黝水色黑也】无草木多青雄黄
　　又西北三百七十里曰不周之山【此山形有缺不周匝处因名云西北不周风自此山出】北望诸毗之山临彼岳崇之山东望泑泽河水所濳也其源浑浑泡泡【河南出昆仑潜行地下至葱岭出于阗国复分流歧出合而东流注泑泽已复潜行南出于积石山而为中国河也名泑泽即蒲泽一名蒲昌海广三四百里其水停冬夏不増减去玉门关三百余里即河之重源所谓潜行也浑浑泡泡水濆涌之声也衮咆二音】爰有嘉果其实如桃其叶如枣黄华而赤柎食之不劳
　　又西北四百二十里曰峚【音宻】山其上多丹木员叶而赤茎黄华而赤实其味如饴食之不饥丹水出焉西流注于稷泽【后稷神所冯因名云】其中多白玉是有玉膏其源沸沸汤汤【玉膏涌出之貌也河图玉版曰少室山其上有白玉膏一服即仙矣亦此也沸音拂】黄帝是食是飨【所以得登龙于鼎湖而龙蜕也】是生玉【言玉膏中又出黑玉也】玉膏所出以灌丹木丹木五岁五色乃清【言光鲜也】五味乃馨【言滋香也】黄帝乃取峚山之玉荣【谓玉华也离骚曰懐琬琰之华英又曰登昆仑兮食玉英汲书所谓苕华之玉】而投之钟山之阳【以为玉种】瑾瑜之玉为良【言最善也或作食觐臾两音】坚粟精密【说玉理也礼记曰瑱密似粟粟或作栗玉有粟文所谓谷璧也】浊泽而有光【浊谓润厚】五色发作【言符彩互映色王子灵符应曰赤如鸡冠黄如蒸栗白如割肪黑如醇漆玉之符彩也】以和柔刚【言玉协九徳也】天地鬼神是食是飨【玉所以祈祭者言能动天地感鬼神】君子服之以御不祥【今徼外出金刚石石属而似金有光彩可以刻玉外国人带之云辟恶气亦此也】自峚山至于钟山四百六十里其间尽泽也是多奇鸟怪兽奇鱼皆异物焉
　　又西北四百二十里曰钟山其子曰皷【此亦神名名之为钟山之子耳其皆见归藏啓筮】其状如人面而龙身【啓筮曰丽山之子青羽人面马身亦似此状也】是与钦防【音邳】杀葆江于昆仑之阳【葆或作祖】帝乃戮之钟山之东曰【音遥】崖钦防化为大鹗【鹗雕属也音鄂】其状如雕而黑文白首赤喙而虎爪其音如晨鹄【晨鹄鹗属犹云晨鳬耳说苑曰緤吠犬比奉晨鳬也】见则有大兵皷亦化为鵕鸟【音俊】其状如鸱赤足而直喙黄文而白首其音如鹄见则其邑大旱【穆天子传云钟山作舂字音同耳穆王北升此山以望四野曰钟山是惟天下之髙山也百兽之所聚飞鸟之所栖也爰有赤豹白虎白鸟青雕执犬羊食豕鹿穆王五日观于钟山乃为铭迹于圃之上以诏后世】
　　又西百八十里曰泰器之山观水出焉西流注于流沙是多文鳐鱼【音遥】状如鲤鱼鱼身而鸟翼苍文而白首赤喙常行西海游于东海以夜飞其音如鸾鸡【鸾鸡鸟名未详也或作栾】其味酸甘食之已狂见则天下大穰【丰穰熟也韩子曰穰嵗之秋】又西三百二十里曰槐江之山丘时之水出焉而北流注于泑水其中多蠃母【即防螺也】其上多青雄黄多藏琅玕黄金玉【琅玕石似珠者藏犹也郎干二音】其阳多丹粟其阴多采黄金银实惟帝之平圃【即圃也穆天子传曰乃为铭迹于圃之上谓刋石纪功徳如秦皇汉武之为者也】神英招司之【司主也招音韶】其状马身而人面虎文而鸟翼狥于四海【狥谓周行也】其音如橊【音畱或作籕此所未详也】南望昆仑其光熊熊其气魂魂【皆光气炎盛相焜燿之貌】西望大泽后稷所潜也【后稷生而灵知及其终化形遯此泽而为之神亦犹傅说骑箕尾也】其中多玉其阴多榣木之有若【榣木大木也言其上复生若木大木之竒灵者为若见尸子国语曰榣木不生花也】北望诸毗【山名】槐离仑居之【离仑其神名】鹰鹯之所宅也【鹯亦鸱属也庄周曰鸱鸦甘鼠穆天子传云钟山上有白鸟青雕皆此族也】东望恒山四成【成亦重也尔雅云再成曰英也】有穷居之各在一搏【搏犹胁也言羣各以聚处山四胁有穷其防号耳搏一作抟】爰有滛水其清洛洛【水留下之貌也滛音遥也】有天神焉其状如牛而八足二首马尾其音如勃皇【勃皇未详】见则其邑有兵
　　西南四百里曰昆仑之丘是实惟帝之下都【天帝都邑之在下者也穆天子传曰吉日辛酉天子升于昆仑之丘以观黄帝之宫而封丰隆之葬以诏后世言増封于昆仑山之上】神陆吾司之【即肩吾也庄周曰肩吾得之以处大山也】其神状虎身而九尾人面而虎爪是神也司天之九部及帝之囿时【主九城之部界天帝苑囿之时节也】有兽焉其状如羊而四角名曰土塿是食人有鸟焉其状如蜂大如鸳鸯名曰钦原【钦或作爰或作至也】蠚鸟兽则死蠚木则枯有鸟焉其名曰鹑鸟是司帝之百服【服器服也一曰服事也或作藏】有木焉其状如棠【棠梨也】华黄赤实其味如李而无核名曰沙棠可以御水食之使人不溺【言体浮轻也沙棠为木不可得沉吕氏春秋曰果之美者沙棠之实铭曰安得沙棠刻以为舟泛彼沧海以遨以游】有草焉名曰薲草【音频】其状如葵其味如葱食之已劳【吕氏春秋曰菜之美者昆仑之苹】河水出焉【出山东北隅也】而南流东注于无逹【山名】赤水出焉【出山东南隅也】而东南流注于泛天之水【泛天亦山名赤水所穷也穆天子传曰遂宿于昆仑之侧赤水之阳阳水北也泛浮劒反】洋水出焉【出山西北隅或作清】而西南流注于丑涂之水【丑涂亦山名也皆在南极穆天子传曰戊辰济洋水又曰觞天子洋水也】黑水出焉【亦出西北隅也】而西流于大杅【山名也穆天子传曰乃封长肱于黑水之西河是惟昆仑鸿鹭之上以为周室主杅音于】是多怪鸟兽【谓有一兽九首有一鸟六首之属也】
　　又西三百七十里曰乐游之山桃水出焉西流注于稷泽是多白玉其中多防鱼【音滑】其状如蛇而四足是食鱼西水行四百里曰流沙二百里至于蠃母之山神长乗司之是天之九徳也【九徳九气所生】其神状如人而犳【之药反】尾其上多玉其下多靑石而无水
　　又西三百五十里曰玉山是西王母所居也【此山多玉石因以名云穆天子传谓之羣玉之山见其山河无险四彻中绳先王之所谓策府寡草木无鸟兽穆王于是攻其玉石取玉石版三乗玉器服物载玉万只以归双玉为防半防为只】西王母其状如人豹尾虎齿而善啸蓬发戴胜【蓬头乱髪胜玉胜也音厐】是司天之厉及五残【主知灾厉五刑残杀之气也穆天子传曰吉日甲子天子宾于西王母执圭白璧以见西王母献锦组百缕金玉百斤西王母再拜受之乙丑天子觞西王母于瑶池之上西王母为天子謡曰白云在天山陵自出道里悠逺山川间之将子无死尚复能来天子畣之曰予还东土和理诸夏万民均平吾顾见汝比及三年将复而野西王母又为天子吟曰徂彼西土爰居其所虎豹为羣鸟鹊与处嘉命不迁我惟帝女彼何世民又将去子吹笙鼓簧中心翺翔世民之子惟天之望天子遂驱升于奄山乃纪迹于奄山之石而树之槐眉曰西王母之山奄山即崦嵫山也案竹书穆王五十七年西王母来见賔于昭宫舜时西王母遣使献玉环见礼三朝】有兽焉其状如犬而豹文其角如牛【或作羊】其名曰狡其音如吠犬见则其国大禳【晋太康七年邵陵扶夷县槛得一兽状如豹文有二角无前两脚时人谓之狡疑非此】有鸟焉其状如翟而赤名曰胜遇【音姓】是食鱼其音如録【音緑义未详】见则其国大水
　　又西四百八十里曰轩辕之丘无草木【黄帝居此丘娶西陵氏女因号轩辕丘】洵水出焉【音询】南流注于黒水其中多丹粟多青雄黄
　　又西三百里曰积石之山其下有石门河水冒以西流【冒犹覆也积石山今在金城河门关西南羌中河水行塞外东入塞内】是山也万物无不有焉【水经引山海经云积石山在邓林山东河所入也】
　　又西二百里曰长留之山其神白帝少昊居之【少昊金天氏帝挚之号也】其兽皆文尾【或作长】其鸟皆文首【文或作长】是多文玉石实惟员神磈氏之宫【音隗】是神也主司反景【日西入则景反东照主司察之】
　　又西二百八十里曰章莪之山无草木多瑶碧【碧亦玉属】所为甚怪【多有非常之怪】有兽焉其状如赤豹五尾一角其音如击石其名如狰【京氏易义曰音如石相击音静】有鸟焉其状如一足赤文青质而白喙名曰毕方其鸣自叫也见则其邑有譌火【譌亦妖讹字】
