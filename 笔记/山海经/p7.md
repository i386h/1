<!-- { "loadSidebar": true } -->
　　中山经
　　中山经薄山之首曰甘枣之山共水出焉【音恭】而西流注于河其上多杻木其下有草焉葵本而杏叶【或作楛叶】黄华而荚实名曰箨【他落反】可以已瞢【音盲】有兽焉其状如鼠而文题【防所未详音虺字亦或作虺】其名曰防【音那或作熊也】食之已瘿又东二十里曰歴儿之山其上多橿多櫔木【音厉】是木也方茎而员叶黄华而毛其实如拣【拣木名子如指头白而粘可以浣衣也音练或作简】服之不忘
　　又东十五里曰渠猪之山其上多竹渠猪之水出焉而南流注于河其中是多豪鱼状如鲔【鲔似鳣也】赤喙尾赤羽可以已白癣
　　又东三十五里曰葱聋之山其中多大谷是多白垩黑青黄垩【言有杂色垩也】
　　又东十五里曰涹山【音倭】其上多赤铜其隂多铁
　　又东七十里曰脱扈之山有草焉其状如葵叶而赤华荚实实如防荚【今防木荚似皂荚也】名曰植楮可以已癙【癙病也淮南子曰狸头已癙也】食之不眯
　　又东二十里曰金星之山多天婴其状如龙骨可以已痤【痈痤也】
　　又东七十里曰泰威之山其中有谷曰枭谷其中多铁【或无谷字】
　　又东十五里曰橿谷之山其中多赤铜【或作檀谷之山】
　　又东百二十里曰吴林之山其中多葌草【亦菅字】
　　又北三十里曰牛首之山【今长安西南有牛首山上有馆下有水未知此是非】有草焉名曰草其叶如葵而赤茎其秀如禾服之不忧劳水出焉而西流注于潏水【音如谲诈之谲】是多飞鱼其状如鲋鱼食之已痔同
　　又北四十里曰霍山【今平阳永安县庐江县晋安罗江县河南巩县皆有霍山明山以霍为名者非一矣按尔雅大山统小山为霍】其水多谷有兽焉其状如狸而白尾有鬛名曰朏朏养之可以已忧【谓蓄养之也普昧反】
　　又北五十二里曰合谷之山是多薝棘【未详音瞻】
　　又北三十五里曰隂山【亦曰险山】多砺石文石【砺石石中磨者】少水出焉其中多雕棠其叶如榆叶而方其实如赤菽【菽豆】食之已聋
　　又东北四百里曰鼓镫之山多赤铜有草焉名曰荣草其叶如柳其本如鸡卵食之已风
　　凡薄山之首自甘枣之山至于鼓镫之山凡十五山六千六百七十里歴儿冡也其祠礼毛太牢之具县以吉玉【县祭山之名也见尔雅】其余十三山者毛用一羊县婴用桑封瘗而不糈桑封者桑主也方其下而鋭其上而中穿之加金【言作神主而祭以金银饰之也公羊传曰虞主用桑主或作玉】
　　中次二经济山之首曰煇诸之山其上多桑其兽多闾麋其鸟多鹖【似雉而大青色有毛勇健鬭死乃止音曷出上党也】
　　又西南二百里曰发视之山其上多金玉其下多砥砺即鱼之水出焉而西流注于伊水
　　又西三百里曰豪山其上多金玉而无草木
　　又西三百里曰鲜山多金玉无草木鲜水出焉而北流注于伊水其中多鸣蛇其状如蛇而四翼其音如磬见则其邑大旱
　　又西三百里曰阳山多石无草木阳水出焉而北流注于伊水其中多化蛇其状如人面而豺身鸟翼而蛇行其音如叱呼见则其邑大水
　　又西二百里曰昆吾之山其上多赤铜【此山出名铜色赤如火以之作刀切玉如割泥也周穆王时西戎献之尸子所谓昆吾之剑也越絶书曰赤堇之山破而出锡若邪之谷涸而出铜欧冶子因以为纯钩之剑汲郡冡中得铜剑一枝长三尺五寸乃今所名为干将劒汲郡亦皆非铁也明古者通以锡杂铜为兵器也】有兽焉其状如彘而有角其音如号【如人号哭】名曰蠪蚳【上已有此兽疑同名】食之不眯
　　又西百二十里曰葌【音间】山葌水出焉而北流注于伊水其上多金玉其下多青雄黄有木焉其状如棠而赤叶名曰草【音忘】可以毒鱼
　　又西一百五十里曰独苏之山上无草木而多水又西二百里曰蔓渠之山其上多金玉其下多竹箭伊水出焉而东流注于洛【今伊水出上洛卢氏县熊耳山东北至河南洛阳县入洛】有兽焉其名曰马腹其状如人面虎身其音如婴儿是食人
　　凡济山经之首自煇诸之山至于蔓渠之山凡九山一千六百七十里其神皆人面而鸟身祠用毛【择用毛色】用一吉玉投而不糈
　　中次三经萯山之首曰敖岸之山【或作献萯音倍】其阳多防琈之玉其隂多赭黄金神熏池居之是常出美玉【或作石】北望河林其状如蒨如举【説者云蒨举皆木名也未详蒨音倩】有兽焉其状如白鹿而四角名曰夫诸见则其邑大水
　　又东十里曰青要之山实维帝之密都【天帝曲密之邑】北望河曲【河千里一曲一直也】是多驾鸟【未详也或曰驾宜为鴐鴐鵞也音加】南望墠渚【水中小洲名渚墠音填】禹父之所化【鲧化于羽渊为黄熊今复云在此然则一已有变怪之性者亦无往而不化也】是多仆累蒲卢【仆累蜗牛也尔雅曰蒲卢者螟蛉也】防武罗司之【武罗神名防即神字】其状人面而豹文小腰而白齿【或作首】而穿耳以鐻【鐻金银器之名未详也音渠】其鸣如鸣玉【如人鸣玉佩声】是山也宜女子畛水出焉【音轸】而北流注于河其中有鸟焉名曰鴢【音如窈窕之窈】其状如鳬青身而朱目赤尾食之宜子【朱浅赤也】有草焉其状如葌【菅似茅也】而方茎黄华赤实其本如藁本【根似藁本亦香草】名曰荀草【或曰苞草】服之美人色【令人更美艳】
　　又东十里曰騩山【音巍】其上有美枣其隂有防琈之玉正回之水出焉而北流注于河其中多飞鱼其状如豚而赤文服之不畏雷可以御兵
　　又东四十里曰宜苏之山其上多金玉其下多蔓居之木【未详】滽滽之水出焉【音容】而北流注于河是多黄贝又东二十里曰和山其上无草木而多瑶碧实惟河之九都【九水所防故曰九都】是山也五曲【曲回五重】九水出焉合而北流注于河其中多苍玉吉神泰逢司之【吉犹善也】其状如人而虎尾【或作雀尾】是好居于萯山之阳出入有光太逢神动天地气也【言其有灵爽能兴云雨也夏后孔甲田于萯山之下天大风晦冥孔甲迷惑入于民室见吕氏春秋也】
　　凡萯山之首自敖岸之山至于和山凡五山四百四十里其祠太逢熏池武罗皆一牡羊副【副谓破羊骨磔之以祭也见周礼音悃愊之愊】婴用吉玉其二神用一雄鸡瘗之糈用稌
　　中次四经厘山之首【音狸】曰鹿蹄之山其上多玉其下多金甘水出焉而北流注于洛其中多泠石【泠石未闻也泠或作涂】西五十里曰扶猪之山其上多礝石【音耎今鴈门山中出礝石白者如水水中有赤色者】有兽焉其状如貉而人目【貉或作古字】其名曰防【音银或作麋】虢水出焉而北流注于洛其中多瓀石【言亦出水中】又西一百二十里曰厘山其阳多玉其隂多搜【音捜茅搜今之蒨草也】有兽焉其状如牛苍身其音如婴儿是食人其名曰犀渠滽滽之水出焉而南流注于伊水有兽焉名曰【音苍颉之颉】其状如獳犬而有鳞其毛如彘鬛【生鳞间也】又西二百里曰箕尾之山多谷多涂石其上多防琈之玉
　　又西二百五十里曰柄山其上多玉其下多铜滔雕之水出焉而北流注于洛其中多羬羊有木焉其状如樗其叶如桐而荚实其名曰苃可以毒鱼【苃一作艾】
　　又西二百里曰白边之山其上多金玉其下多青雄黄又西二百里曰熊耳之山【今在上洛县南】其上多漆其下多防浮濠之水出焉而西流注于洛其中多水玉多人鱼有草焉其状如苏而赤华名曰葶【亭宁耵聍二音】可以毒鱼又西三百里曰牡山其上多文石其下多竹箭竹防其兽多防牛羬羊鸟多赤鷩【音闭即鷩雉也】
　　又西三百五十里曰灌举之山雒水出焉而东北流注于扈之水其中多马肠之物此二山者洛间也【洛水今出上洛县岭山河圗曰扈洛汭谓此间也】
　　凡厘山之首自鹿蹄之山至于扈之山凡九山千六百七十里其神状皆人面兽身其祠之毛用一白鸡祈而不糈【言直祈祷】以彩衣之【以彩饰鸡】
　　中次五经薄山之首曰茍牀之山【或作茍林山】无草木多怪石【怪石似玉也书曰松怪石也】
　　东三百里曰首山其阴多谷柞草多芫【山蓟也芫华中药】其阳多防琈之玉木多槐其阴有谷曰机谷多鸟【音如钳之】其状如枭而三目有耳其音如录食之已垫【未闻】又东三百里曰县斸之山【音如斤斸之斸】无草木多文石又东二百里曰葱聋之山无草木多石【未详】
　　东北五百里曰条谷之山其木多槐桐其草多芍药冬【本草经曰冬一名满冬今作门俗作耳】
　　又北十里曰超山其阴多苍玉其阳有井冬有水而夏竭
　　又东五百里曰成矦之山其上多櫄木【似樗树材中车辕吴人呼櫄音輴车或曰輶车】其草多芃
　　又东五百里曰朝歌之山谷多美垩
　　又东五百里曰槐山谷多金锡
　　又东十里曰歴山其木多槐其阳多玉
　　又东十里曰尸山多苍玉其兽多麖【似鹿而小黑色】尸水出焉南流注于洛水其中多美玉
　　又东十里曰良余之山其上多谷柞无石余水出于其阴而北流注于河乳水出于其阳而东南流注于洛又东南十里曰蛊尾之山多砺石赤铜龙余之水出焉而东南流注于洛
　　又东北二十里曰升山其木多谷柞棘其草多藷藇【蕙香草也】多冦脱【冦脱草生南方髙丈许似荷叶而茎中有瓤正白零桂人植而日灌之以为树也】黄酸之水出焉而北流注于河其中多璇玉【石次玊者也孙卿曰璇玉瑶不知佩璇音旋】
　　又东十二里曰阳虚之山多金临于扈之水【河圗曰苍颉为帝南巡狩登阳虚之山临于扈洛汭灵龟负书丹甲青文以授之出此水中也】
　　凡薄山之首自茍林之山至于阳虚之山凡十六山二千九百二十八里升山也其祠礼太牢婴用吉玉首山防也其祠用稌黑牺太牢之具蘖酿【以蘖作醴酒也】干儛【干儛万儛干楯也】置鼓【击之以儛】婴用一璧尸水合天也【天神之所冯也】肥牲祠之用一黑犬于上用一雌鸡于下刉一牝羊献血【以血祭也刉犹刲也周礼曰刉咡奉犬牲】婴用吉玉彩之【又加以缯彩之饰也】飨之【劝强之也特牲馈食礼曰执奠祝飨是也】
　　中次六经缟羝山之首曰平逢之山南望伊洛东望谷城之山【在济北谷城县西黄石公石在此山下张良取以合塟尔】无草木无水多沙石有神焉其状如人而二首名曰骄虫是为螫虫【为螫虫之长】实惟蜂蜜之庐【言羣蜂之所舎集蜜赤蜂名】其祠之用一雄鸡禳而勿杀【禳亦祭名谓禳却恶气也】
　　西十里曰缟羝之山无草木多金玉
　　又西十里曰廆山【音如瓌伟之瓌】其阴多防琈之玉其西有谷焉名曰雚谷其木多柳楮其中有鸟焉状如山鸡而长尾赤如丹火而青喙名曰鸰防【铃要二音】其鸣自呼服之不眯交觞之水出于其阳而南流注于洛俞随之水出于其阴而北流注于谷水
　　又西三十里曰瞻诸之山其阳多金其阴多文石防水出焉【音谢】而东南流注于洛少水出其阴而东流注于谷水【世谓之慈涧】
　　又西三十里曰娄涿之山无草木多金玉瞻水出于其阳而东流注于洛陂水出于其阴【世谓之百答水】而北流注于谷水其中多茈石文石
