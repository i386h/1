<!-- { "loadSidebar": true } -->
　　太岁乃凶煞，触之者必死，每年转一方。今曰立地，则不转者矣，言欲避之而无可避也。
　　生辰纲
　　纲者，搬运次第之名。宋时茶曰茶纲，盐曰盐纲。王应麟《玉海》：邕州买马，每百匹为一纲。
　　第十五卷
　　厢军
　　宋有禁军、厢军、营军、团军等名。禁军者，如羽林卫军人，主亲兵也；厢军者，守城之四军，谓护城池，防府库者也；其入营伍者，名营军；若各乡守汛地、防关隘之土兵名团军。详后班直。
　　别拗
　　别，音鳖，戾也。
　　口栈
　　口栈，犹言险语。
　　天下怎不太平补
　　《宋史五行志》：宣和二年，永州民刘思析薪，有天下太平字。此正京黼辈伪为之者。
　　濠州
　　汉钟离县，唐改濠州，今凤阳府。
　　蒙汗药
　　蒙汗药，莨菪花子也，有大毒，食之令人狂乱。急以浓甘草汁灌下，解之。书中凡以菪酒迷人者至多，如唐安禄山诱奚契丹，饮以莨菪酒，醉而坑之；明嘉靖中，妖僧武如，用香红散投张柱家人饭内，少顷，举家昏迷，皆莨菪花子也。
　　舀
　　舀音杳，挹彼注此。
　　第十六卷
　　母药叉
　　《根本说一切有部毗耶奈杂事》：王舍城内，有药叉神名娑多，生女名欢喜，嫁健陀罗国药叉，号半支迦，生男五百，最小者名爱儿。母恃豪强，于王舍城中人家所生男女，次第食之，因此皆唤为诃梨底母药叉。皆往佛所，白言世尊为作调度，佛以钵覆爱儿。药叉母不见小儿，即大惊忙，触处寻觅，投身擗地，悲踊号哭。佛为授戒，城中人众皆得安乐。
　　操刀鬼
　　此用床头捉刀事，从曹姓生义。
　　庄家
　　北土呼务农人为庄家，亦以种田为做庄家。
　　沙门岛
　　凡海中屿渚，南方曰奥，北方曰岛。沙门岛，在登州府城北大海中，海舟渡辽，必泊此避风。宋时流罪人于此。
　　干办
　　干办，诸司吏员杂职名。宋有转运干办审计司，又有干办行在诸军司。《职官分纪》：熙宁三年，诏诸路转运使，奏举京朝官知县资序二人，充本司勾当。建炎初，避高宗讳，改勾当为干办。又《梦粱录》：有一等手作，出入宅院，趋奉郎君子弟，为干办杂事，插花挂画，帮涉妄作，谓之涉儿。则干办又通称。
　　观察
　　观察使，唐为提刑重臣，宋以呼捕役之长，犹之前呼快手为端公，呼铁匠及篦头者为待诏也。
　　巳牌
　　《通鉴注》：古者授官赐印绶，常佩之于身，至解官则解印授。至庸始置职印，任其职者传而用之，其印盛之以匣，当官置之卧内，别为一牌，使吏掌之，以谨出入，印出而牌入，牌出而印入，谓之牌印。此云巳牌，乃巳时交牌刻也。前后凡云辰牌、午牌、未牌同此。
　　手快公人
　　《宋书王镇恶传》：东从旧将，犹有六队千余人，西将及能细直吏快手，复有二千余人。《建平王景素传》：左右勇士数十人，并荆楚快手。《甫史黄回传》：募江西楚人，得快手八百，是快手之名，已始于六朝。
　　铁扇子
　　扇子以铁为之，乃无用之废物。
　　呼保义
　　《辍耕录》：武正八品曰保义校尉，从八品曰保义副尉。言吏员未授职，已呼之为保义也。又宋时相呼曰保义，似亦通称，如员外之类。庄绰《鸡肋编》：金人南寇，上皇遽逊位，闻将及都城，乃与蔡攸及一二近侍，微服乘花石纲小舟东下，人皆莫知。至泗上，徒步市中买鱼，酬价未谐，估人呼之为保义，上皇顾攸笑曰：“这汉毒也！”
　　第十八卷
　　火并
　　火者，伴也。言同火中相并也。《司马法》：人人正正辞辞火火。注言一火与一火，犹人人殊之人人也。即今俗谓火伴。唐有火子，即火长。府兵之制，十人为火，火有长。强骑之制，内弩手，择六户白丁宗丁强壮者为四籍，十人为火，五火为团。杜氏《通典》：一人曰独，二人日比，三人曰参，比参曰伍，伍人为列，列有头，二列为火，立火子，五火为队，即彍骑之团也。府兵以三百人为团，则大团也。互见后船火儿及团头等注。
　　巡简补
　　简，史本作检。唐太宗时，以李靖等为巡检大使。宋有皇城巡检、沿边巡检。又有兼领数十州者，如杨允恭为荆湖江淮都巡检是也。后为军中偏校，今则从九品杂职耳。若何涛只一捕役，并非官也。
　　[扌华]锹
　　[扌华]同划，锹音超。
　　断头沟
　　沈奇《续耳谈》：东鲁张鸣岐，以进士来宰吴邑，舟抵县，将升舆，叹曰：“事有前定。”学谕汪有本问故。张曰：“昔将选时，梦舟泊断头港，疑为不祥。今县当水尽处，适与梦符，故慨云。”此亦以断头为不祥语。
　　小喽罗
　　喽罗前已数见，此字或作楼罗、楼[亻罗]，俱同。罗大经《鹤林玉露》；偻罗，俗言猾也。《酉阳杂俎》引梁元帝《风人辞》云：城头网雀，楼罗人着（入声，同着）。《五代史刘铢传》：诸君可谓楼罗儿矣。《宋史》：张思均，起行伍，征伐稍有功，质状小而精悍，太宗尝称其楼罗，自是人自为小楼罗。此小喽罗之名所自始。
　　第十九卷
　　团练使补
　　五代及宋，皆沿唐制，有都团练使、团练副使。太祖朝，迁周关南排阵使张藏英为瀛州团练使，并护关南军。太宗朝，侯延广拜宁州团练使，知灵州，兼兵马都部署。神宗朝，曹克明兼十州团练使，皆显秩也。若石晋天福初，郭从义以内园使坐事，出为宿州团练副使。宋淳佑中，户部郎中田锡、殿中丞郭渭，坐事并贵州团练副使，不签署州事，皆下佐也。此传既不言正副，未可概以偏校目之。
　　都监补
　　兵马都监之职，与团练大略相等，如五代郭廷渭，以都监守濠州，加本州岛团练使；宋何继筠，以行营都监充棣州团练使是也。亦有兼诸州巡检者。
　　画角之声
　　大角，军中吹器。羌戎吹之以惊中国之马。本名笳，以竹为管，以芦为首，九窍皆角音。亦谓之筚篥。后人铸铜为器，饰以采色，因谓之画角。
　　交割牌印
　　牌印已见前注。
　　阎婆惜补
　　《梦华录》：崇观以来，京华瓦肆主张小唱，李师师、徐婆惜。按徐与李并称，必系衏院中出色妓女，正与阎同时也。又黄雪蓑《青楼集》载：陈婆惜，善弹唱，声遏行云。刘婆惜，滑稽歌舞，迥出其流。则元时娼妓，名婆惜者多矣。若《南宋杂事诗》“响卜已占婆惜得”注引《夷坚志》云云，乃是男子小名，反隔一膜矣。
　　唱诸般耍令
　　《梦粱录》：散乐，传学教坊十三部，诸般唱赚，惟以杂剧为正色。
　　衏院
　　衏院即行院，见《方言》。衏院谚语，有爆炭末泥孤装之类。
　　篦头待诏
　　顾炎武《日知录》：北人谓医生为大夫，南人谓之郎中，镊工为待诏，木工、金工、石工皆为司务，其名盖起于宋时。《老学庵笔记》：北人谓医为衙推，卜相为巡官，莫详其所始也。按今人又呼茶佣为博士，则南北所同。
　　招文袋
　　招文袋，当作昭文袋，亦谓之照袋。即秦始皇时之[此字似“幕”，但为竹字头。][×]。《唐书》：武后赐朱前疑绯算袋。如今苍头所携之贮笔砚者，时谓之照袋，以乌皮为之。陶谷《清夜录》云：唐季有方便囊，盖即是袋。
　　第二十卷
　　门上屈戌
　　李商隐诗：“锁香金屈戌，”一作屈膝。李贺《宫娃歌》：“屈膝金铺锁阿甄。”陆友仁《砚北杂志》：金铺为门饰。屈膝，盖铰链上，上二垂者为[钅屈]，下三横为钺。
　　帮闲
　　《梦粱录》：大街有四五家开茶肆，楼上专安着妓女，名日花茶坊。一等不本色无业艺，专为探听妓家宾客，赶趁唱喏，饮燕所在，以献香送欢为由，谓之厮波，此可见宋时帮闲之俗。
　　二陈汤
　　本《和剂局方》，用半夏、陈皮，皆取极陈者，乃无燥散之患，故曰二陈。加茯苓，甘草、姜煎，治痰主药。
　　五圣摄去
　　黄文雷《看云小集》：江南村落间，住处有矮窄小庙，在树底或山根，其神每列成五，往往能作祟，偷运什物，或淫污妇女。民间偶树枯鸡死，皆以为神祸，谓之五圣。此书后有五圣庙，不知即此否，或另有神。
　　第二十一卷
　　净手
　　净手者，便旋之谓，亦宋人语。
　　跐
　　跐即踹字，足所履也。音采，上声。《庄子》：跐黄泉而登天皇。
　　锨
　　锨，俗字，音轩，大锹长柄者。
　　趄
　　趄，音疽，足斜步。
　　窖
　　窖，与[上“穴”，下“卯”]同，地藏也。《月令》：穿窦窖，注：穿地椭曰窦，方日窖。
　　毛头星
　　《隋书天文志》，司危星大，有毛，两角。又五残星，青气如晕，有毛。
　　独火星
　　《天文志》：荧惑，南方夏火，逆夏令，伤火气，罚见荧惑。
　　四郎
　　《通鉴注》：门生家奴，呼其主为郎。考唐以前称郎者，皆奴仆呼其主之辞。如孙策呼孙郎，王镇恶呼镇恶郎。温大雅《大唐创业起居注》军中呼太子秦王为大郎二郎，及宋璟言“足下非张卿家奴，何郎之有？”皆可证。至宋则为通称，渐以呼年幼者，至舆儓厮养，咸以此唤之矣。
　　灯花鹊噪
　　《司台迪吉大成杂占》：凡灯火红焰成穗向上者，主远方行人至。又辰日辰方鹊噪，主行人归家。
　　第二十二卷
　　阳谷县
　　宋时阳谷县隶东平。
　　三碗不过冈
　　《都城纪胜》：酒楼上有山一、山二、山三之类，牌额曰过山。非谓有山，谓酒力高远也。是书此等处，疑作者犹及见宋之盛时，非依附臆造能为此也。
　　景阳冈
　　景阳冈在清河县北，余过时，乃一土冈，并无树木，亦并不险峻，今古不同如此。
　　一阵狂风
　　《管辂别传》：虎者，阴精而居于阳，依木长啸，动于巽，二气相感，故能致风。
　　[犭忽][犭律]
　　[犭忽][犭律]，即第十卷中之忽律，俗误从犭。
　　[月乞][月荅]
　　[月乞][月荅]，皆俗字。上戈厄反，下当拉反。声也，又肉块也。
　　甬道
　　甬道解不一，或驰道外，或军伍中，或宫巷道。《史记始皇纪》应劭注：驰道外筑墙，天子于中行，外人不见也。《项羽纪》应劭注：恐敌钞辎重，故筑墙垣如街巷。《韩诗》“云韶凝禁甬”注；则谓宫禁巷道。后世以官府庭下途为甬道。夫堂下至门之径，古谓之陈，今乃日甬道，亦古今称谓之异。或谓当作[土甬]道，上加土。
　　窝弓
　　窝弓，窝弩，藏机坎中，踏之则矢发也。
　　踏弩
　　《三国志》：诸葛亮巧思损益连弩，一弩发十矢，以足踏发之。按踏弩，古时已有，见《史记》蹶张注。诸葛特损益之为连弩，今名诸葛弩。
　　第二十三卷
　　清河县
