<!-- { "loadSidebar": true } -->
　　把火烧天拨草寻蛇
　　凡此等，必出博奥异书，今实未详。
　　管营差拨一佛出世天王堂
　　俱见后注。
　　钱可通神
　　《韵府》：张延赏判度支，有一冤狱，欲判，忽见案上一帖曰：“奉钱三万贯，乞勿问此。”张怒，收吏讯之。次日，盥洗处又得一帖曰：“奉钱十万贯。”乃叹曰：“钱至十万，通神矣。”
　　第九卷
　　草帚儿
　　永亨《收采异闻录》：酒肆皆揭大帘于外，以青白布数幅为之，或挂瓶、瓢、帚、秆为望子。时人多咏于诗。
　　椰瓢
　　王存《元丰九域志》：椰实垂枝头，如挂物，皮如棕，圆且坚，里有肤，厚半寸，肤中有浆，其壳有斑缬点文，横破之，可为酒器。
　　第十卷
　　梁山泊茫茫荡荡芦苇补
　　《宋史河渠志》：天禧三年，滑州河溢，历澶濮曹郓，注梁山泺；熙宁十年，河决澶州曹村，东汇于梁山泺；元丰五年，河决郑州，溢入利津阳武沟刁马河，归纳梁山泺。数十年中，受河流者三焉，所以成巨浸也。《世说补》云：王介甫为相，大讲天下水利。刘贡父尝造之，值一客献策曰：“梁山泊决而涸之，可得良田万顷，但未择得利便之地以贮许水耳。”介甫俯前沈思，贡父抗声曰：“此甚不难。”介甫欣然以为有策，遽问之。曰：“别穿一梁山泊，则足以贮此水矣。”介甫大笑而止。《孙公谈圃》云：蒲恭敏宗孟知郓州日，有盗黄麻胡者，劫良民，使自掘地，倒埋之，观手足动，以为戏乐。恭敏获其党，先剔去足筋，然后置于法。先是寇依梁山泊，县官有用长梯窥芦苇间者，恭敏下令，禁毋得乘小舟出入泊中。贼既绝食，遂散去。观此则知当日芦花滩、蓼儿洼，俱应实有其地。第由宋以来，六百余岁，陵谷变迁，无从知其处所耳。
　　宛子城断金亭
　　《尔雅》：四方高，中央下，曰宛丘。是宛亦取义如碗也。断金，取《易》“二人同心”义以为名。
　　白衣秀士王伦补
　　王伦号黄衣秀士，其实一军健耳。《欧阳公集》札子中屡见之。李元纲《厚德录》云：范文正公参知政事，会王伦寇淮南（即《徐的传》王伦转掠淮南事）。州县官吏有不能守，朝廷欲尽诛之。公曰：“时讳言兵备，盗贼猝至，而专责守臣死事，不可。”故守令皆得不诛。按：《宋史五行志》：庆历三年五月，忻州地震，虎翼卒王伦叛。是年八月，范公为大参。合之《欧公文集》，知王伦始终不过数月也。然庆历宣和，远不相及，耐庵殆借以作梁山之嚆矢耶。又宋时应试者，率用白衣，礼部知贡举诗，有“三百俊才衣似雪”之句。故易黄衣为白衣耳。
　　摸着天
　　言其长也。用《后汉书》和熹后事。
　　云里金刚补
　　《翻译》云：跋阇罗波腻，梁言金刚。应法师云：跋阇罗，此言金刚；波腻，此云手，谓手执金刚杵以正名。温陵云：金刚藏菩萨，常领金刚护持咒人，伏魔断障真主也。《法苑珠林》云：西方有神八人（曰青除灾、曰辟毒、曰黄随求，曰白净水，曰赤声火、曰定除灾、曰紫贤、曰大神也），相貌狰狞，身披金甲，手执宝刀，名曰金刚（内典又有密迹、秽迹、火头、大力等名）。尝卫世尊说法于雷音寺。程丈谓俗以四天王为金刚，未尝不当。然金刚之与天王，固当有其辨耳。
　　横海郡故友
　　《唐书》：于沧州置横海军节度，以授程日华。至梁，改为顺化。贞明元年，沧州将毛璋据城降晋。晋王存朂复改为横海。从唐之旧，宋人尚称横海。
　　早地忽律
　　《洽闻记》：鳄鱼一名忽雷，转音为忽律，故《新唐书张士贵传》：本名忽[山聿]，弯弓百五十斤，左右射无空发，隋末为盗，当时畏之，号忽[山聿]贼。按忽律即忽[山聿]，鳄鱼鳄鱼，在水中其恶如是，今在旱地，其恶又当何如。
　　[羊巴]
　　[羊巴]，腊肉也。《五代史》；耶律德光死于杀胡林，剖其腹，实以盐数斗，载而北，国人为之帝[羊巴]。
　　第十一卷
　　一搭青记
　　《酉阳杂俎》：百姓间有面戴青志如黥。旧言妇人在草蓐亡者，来生黑黥其面。
　　杨令公之孙补
　　据《宋史》，业死王事，朝廷录其子延朗（即延昭）、延浦、延训、延瑰、延贵、延彬。孙三人，文广最着，其后子孙未有显者。
　　流落关西补
　　孔氏《杂说》：《霍去病传》，诸宿将尝留落不偶。注：留谓迟留，落为堕落。据出处，流字合作留。《宋史》：杨文广，字仲容，尝为兴州防御使，卒于官。兴州后升为兴元府，今陕西汉中府。子孙流落关西，殆实事也。
　　殿司制使补
　　宋时节度使，官阶略与唐等，独无重权与世袭耳。自太祖开国元勋，高宗中兴名将，以及末造师相贾似道辈，无不领此职者。事具《宋史》，无庸缕述也。至置制使在节度上，尤不异唐。南渡后，以京湖、江淮、四川为三边，益重此任。《许国传》：李全既授节钺，国为淮东制置。徐晞稷云：节使当庭参，制使必免礼，非明证与？若杨志以殿司武职而称制使，殆犹之班直而称观察，衙役称端公耳。非节使果偏校，而制使实职小也。
　　万岁山
　　《续纲目》：初，帝以未得嗣子为念，道士刘混康，以法篆符水出入禁中，言京师西北隅，地势稍加高，当有多男之祥，始命为数仞冈阜。已而后宫生子渐多，帝甚喜，始信道教。于是蔡攸倡为异闻，谓有珠星壁月、跨风乘龙、天书云箓之符。遂命户部侍郎盂揆，于上清宝箓宫东筑山，以象余杭之凤凰山，号曰万岁，后更名艮岳。
　　花石纲
　　张昊《艮岳记》；寿山艮岳，梁师成同其事。有朱勔者，取浙中珍异花卉竹石以进，号曰花石纲。专置应奉局于平江，所费动以亿万记，调民搜岩剔薮不置。一花一木曾经黄封，护视稍不谨，则加之以罪。舟楫相继，日夜不绝。广济四指挥，尽以充挽士，犹不给。时东南监司郡守，二广市舶，率有应奉。又有不待旨，但进物，至都，计会宦官以献者。按谓之纲者，次第搬运之名。宋世，运茶有第一纲、第二纲之名。后生辰纲同。
　　枢密院
　　枢密使，唐以内侍为之。天复三年诛宦官，改用士人，五代仍之，宋以平章政事及枢密为二府。是时知枢密者，邓洵武、童贯，皆穷奸极贪之人。
　　天汉州桥补
　　《三辅黄图》：渭水贯都，以象天汉；横桥南渡，以象牵牛。《枫窗小牍》云：汴河自西京洛口分水，从东水门入京城，绕州桥御路，从水西门出。盖宋以汴水贯都，故州桥亦取天汉为名耳。
　　当三钱补
　　《宋史》：政和元年夏五月，改当十钱为当三。
　　大名府
　　大名府，宋北京，魏郡，天雄军，留守司兼本路兵马都总管。
　　留守司
　　唐于东都洛阳置留守司。宋则四京：如东京开封府，西京河南府，南京归德府，北京大名府，皆置留守司。
　　暴雷也似唱个大喏
　　王同祖《学诗初稿》注，皇城夜间唱连珠喏，古喏来有不唱者。元时喏始无声，谓之哑喏。
　　第十二卷
　　镀金
　　《唐六典》，有十四种饰金法。曰镀金者，即涂金，镀亦音涂。
　　蕤宾节
　　《史记律书》：五月，律中蕤宾。蕤宾者，言阴气幼少，故曰蕤；痿阳不用事，故曰宾。
　　时文彬
　　此书凡出一人，必有赞语，或诗或词，乃稗史体也。今遭俗本尽削去，甚至时文彬贤令，政迹亦不存，真生人恨事，着其凡于此。
　　济州郓城县
　　济州，宋济阳郡，旧治巨野，所领郓城县。金大定六年，徙治盘沟村，以避河决。
　　都头
　　《通鉴》：唐置神策军五十二都，每都置帅，谓之都头。景福二年，以扈跸都头曹诚为黔中节度使，耀德都头李鋋为镇海军节度使，宣威都头孙惟晟为荆南节度使，捧日都头陈佩为岭南东道节度使。又钱镠以八都兵起，后其众日盛，置十三都，皆有都头。宋所呼都头，非领军高爵，谓戎卒之头耳。
　　县尉
　　县尉，唐曰少尹，今之典史是。
　　大红叶树
　　大红叶，或谓是枫。《埤雅》：叶作三脊，霜发色丹。然枫非异木。《水经注》引《齐地记》曰：卢水侧有胜火木，谓之赤柽。郑樵《通志》谓赤杨与亦柽相似，植之水边，叶经秋尽红，此殆是赤柽。又南海有[木盐]木，谓之红木，坚如紫檀，其叶尤红，则来自海舶，非中国所有。
　　灵官庙
　　灵宫姓萨，道书所谓萨真人，隶火部，掌五雷法者也。
　　第十三卷
　　南京
　　归德府，唐曰睢阳，宋为南京，曰应天府。
　　东潞州
　　宋之西潞州，今山西之潞城县；东潞州，今之张家湾潞河驿。
　　赤发鬼
　　张衡《西京赋》：朱鬓[上“髟”，下“戳”]髽，植发如竿。此赤发鬼之证也。
　　天王堂补
　　四王缘起，详见《因本经》、《金光明经》、《长阿含经》、《大智度论》、《法华文句》及《二十诸天本传》中。《纂异记》云：天宝间，吐蕃寇安西，诏不空三藏诵咒禳之。忽见金甲神人，不空曰：“此毗沙门第二子（《智论》云：四天王各有九十一子），往救安西矣。”后安西奏捷，亦云西方有天王现形胜之。朝廷因敕诸道立象，今佛寺有天王堂始此。（《佛本行经》：世尊为诸天说法，四天王守门，故天王殿皆在大山门内。）宋时所在有天王堂，别有天王寺（即护法寺）、天王院，而秀州子城之天王楼，则又因天王现而特建者。
　　托塔天王补
　　即北方护世大药叉主多闻天王也。梵云毗沙门。董[辶卣]《广川画跋》：吴明仲以吴生道子画天王示余，因告之曰：“昔余尝得内典说四天王所执器，皆自报应中出。北天，毗沙门也。尝兵斗不利，三逃于塔以免。则方其困时，愿力所全，得无违碍报回向，则变相所成，画者得以据之。今以云物为执者，非吴生也。”或曰：“何以知此？”曰：“以云物易塔之画，自王衍始。余往见孙知微，于蜀中作天王相如此，将毋是耶？”按天王托塔事，详见佛说，《毗沙门天王经》及《北天王本传》。
　　两条铜链
　　链即锏字，军器，似剑，有脊而无刃，非锻炼字。
　　抹眉梁头巾
　　梁当作量。吴自牧《梦粱录》：明禋斋宿殿仪，宰执亲王，头冠九量，加貂蝉笼巾，侍从七量，余官六量至二量，台谏增豸角耳。量者，冠前额上排金铜叶是也。
　　丝鞋
　　丝鞋，宋时上下常服，陆游《老学庵笔记》：禁中旧有丝鞋局。尝见蜀将吴琪，被赐数百緉。寿王即位，惟临朝服丝鞋，退即以罗鞋易之。吴文英《梦窗甲稿》有赠丝鞋庄生《瑞鹤仙》词。
　　第十四卷
　　撞筹
　　撞，去声，堆积之义，今人谓累物为撞；筹，数也。撞筹犹云凑数。
　　立地太岁
