<!-- { "loadSidebar": true } -->
　　打麦，宋时亦上下通称。《文献通考》：绍兴二年，上谓辅臣曰：“朕闻祖宗时，禁中有打麦殿。”
　　刺着一身青龙
　　札刺肌肤，谓之札青，盛于唐时。段成式《酉阳杂俎》：上都街肆恶少，率髡而肤札，备众物形状。今京兆尹薛公（薛元赏），令里长潜部约三千余人，悉杖杀，尸于市。市人有点青者，皆炙灭之。其所札诸形，备于书中，不胜录。庄绰《鸡肋编》：张俊一军，择卒之少壮者，自臀而下，文刺至足，谓之花腿。京师旧日浮浪辈以此为夸。此宋时札青之俗也。
　　理七荐拔
　　丧家遇七日设奠，本中国古制，非释教邪说也。按《家礼正衡》：诸侯七虞，以七日为节。《大明会典》：皇妃、亲王、公侯之死，其七七、百日，皆有御祭。后之妖僧遂附会为每一七见地下某王，鄙妄无稽。考之佛藏，亦无此说。
　　标兔
　　标子，小枪也。空中手掷谓之标，本作摽。
　　少华山
　　《山海经》：太华山又西八十里，曰少华之山。其木多荆杞，其兽多[牜乍]牛，鸟多赤鷩，其草有萆荔。此云少华，以别于太华，犹之云少室山，所以别于太室也。
　　赛伯当
　　史于王伯当，未着其能言也，岂以其谏李密毋反而称之耶。
　　第二卷
　　落草
　　落草取弃掷之意。五代时，蜀人以物入中国为入草。唐庄宗怒曰：“王衍其能免为入草人乎？”即此意。
　　提辖
　　兵马提辖，宋武职名，其上有兵马钤辖。
　　老种经略
　　老种经略者，种世衡之孙师道也。《宋史》本传：政和六年，攻克西夏臧底河城，威名着于西陲。七年，以都统制总东路兵，趋白沟伐辽。后以右卫将军致仕，居南山豹林谷。金人南寇，趣召之，为两河制置使。时师道年高，天下称为老种。帝闻其至，甚喜，开安上门，命李纲迎劳，遂拜同知枢密院事，统四方勤王兵及前后军。师道请缓给金人币，俟彼惰归而歼诸河。时相李邦彦不从，复为姚平仲所谮，遂罢兵柄，复以为两河宣抚使，实无兵自随。寻卒，谥忠宪。
　　小种经略
　　小种经略者，师道弟，秦凤经略使师中也。《续纲目》：金人入寇，令师中以本路兵会郑洛，外援河阳，内卫京城。师中勤王兵至洛城，而斡离不已退。李纲请令师中追之，而三省乃令护送出之。师中渡河，上言欲捷出上党，捣其不意，朝廷疑不用。师中救太原，至杀熊岭，姚古失期不至，师中死战，被四创死。盖其威名不亚于师道。
　　角打酒
　　角乃量器。礼有璧散、璧角。耐得翁《都城纪胜》：茶坊用旋杓，如酒肆间止是论角，如京师量卖。
　　拍版
　　《通鉴》：崔允亲执版，为朱全忠歌以侑酒。胡身之注：拍版，古乐无之，元宗时，教坊散乐，用横笛一，拍版一，腰鼓三。后人因之，以版为节，用木若象凡八片，以韦贯之，两手各执其外一片而拍之。
　　赶座子
　　《都城纪胜》：街市有乐人三五为队，专赶春场，看湖，赏芙蓉。及酒座只应卖唱，与钱亦不多，谓之荒鼓板。
　　第三卷
　　五台山文殊院
　　郑樵《通志》：五台山，在代州五台县东北一百二十里。道经以为紫府山，内典以为清凉山，环五百余里。上有五峰，颠胥积土象台，文殊师利现光地。东台西南有明月池，南台高三十里，顶周二里，金莲日菊佛钵花，粲发如锦。《华严经疏》：清凉山，岁积坚冰，夏仍飞雪。
　　空头度牒
　　《通鉴注》：度牒之制，始于唐时。大中六年，诸州准元敕许置寺外，有胜地灵迹，许修复，繁会之县，许置一院。严禁私度僧尼，若官度僧尼有阙，则择人补之，仍申祠部给牒。其欲远游寻师者，须有本州岛公验。
　　戒坛长老
　　《通鉴注》：僧尼应填阙者，委长老僧选择，给公凭，赴灵感、会善二寺坛受戒，两京各选大德十人主其事。有不堪者罢之，堪者给牒遣归。本州岛不见戒坛公牒，毋得私容。宋制亦如是。
　　干瘪
　　瘪乃俗字，音鳖。
　　九里山
　　《一统志》：九里山，在彭城，正秦汉东城地，故及乌江事。末句谓盛衰成败之速，虽顺风吹水，不足喻其疾，为饮酒发端甚切。而评者乃谓两句不相属，此于文义尚未通，又乌知九里山在何处耶。
　　左右边金刚
　　《世说补》所谓金刚努目者，正指此。《范石湖集》：今寺门外两金刚神，乃贤劫最后成佛者，一名青叶髻，一名娄至。（《通鉴》引此作娄至德，衍字。见唐《肃宗纪》。）《正法念处经》：国王夫人生千子，欲试当来成佛次第，俱留孙探得第一筹，释迦得第四筹，青叶髻得九百九十九筹，娄至得千筹，盖以未来佛现金刚身，降伏四魔，护持大法也。
　　手巾盘头
　　言但顶上盘转而无用也。
　　撧
　　撧、[上“绝”，下“刀”]、[上“绝”，下“手”]字同，捩断也。
　　第四卷
　　东京大相国寺
　　陈维崧《乌丝词叙》：宋东京大相国寺，相传为魏信陵君故宅，唐太宗时，尉迟敬德监造。
　　杀人不眨眼补
　　《拊掌录》：佛印为王观文升座云，此一瓣香，奉为护世界大王，杀人不眨眼上将军，立地成佛大居士云云，以观文久典兵，多杀人，故有此语。
　　摌马
　　摌同骣，马不施鞍也，出《吹万集》。唐令狐楚《少年行》：“少小边州惯放狂，骣骑蕃马射黄羊。如今老大无筋力，独倚营门数雁行。”
　　剪拂
　　下拜二字，军中不利，此未详所出。
　　崄
　　崄，同险。
　　第五卷
　　瓦官寺
　　《通鉴注》：东晋哀帝，移陶冶所于秦淮水北，以南岸地施僧慧力造寺，因名瓦官寺。今骁骑仓是其遗址。寺故有阁，可尽江山之胜，太白所谓“白浪高于瓦官阁”者也。后人以集庆庵改名，而指南唐石刻天王象阴有升元二字为证，盖瓦官于南唐时，以纪元升元为寺名，而故寺基周围数里，或亦初地一隅云。古瓦官寺有顾虎头维摩天女与戴颙减臂胛塑象，而法汰道林智顗诸僧，与刘丹阳王长史辈，名理清言，流转于时。夫南唐时，瓦官寺已移建，则天下军州所建，仍以瓦官额其寺者何限矣。
　　赤松林
　　赤松者，檆树也。檆之赤者尤类松，故晋豫人呼檆为赤松。李时珍《本草纲目》云：檆有二种，赤者实而多油，白者虚而干燥，斑文如雉者，作棺尤良。
　　教他先铺坐具
　　《四分戒本摭略记》：若比丘取僧绳床、木床，若坐具、坐褥，露地自敷。若教人敷舍去，不自举不教人举者，波逸提。
　　第六卷
　　过街老鼠
　　陆佃《埤雅》：[上“鹿”，下“虫”]逢申日则过街，故又名过街虫。知过街之为宋时语也。
　　老鸦哇哇
　　韩诗“鸦鸣声擭擭”，此作哇，字异音同。
　　使拳
　　《都城纪胜》：相扑争交，谓之角抵之戏，别有使拳，自为一家，与相扑曲折相反。
　　铺芦席
　　古者席地而坐，席布于地，辫竹为筵，筵加席上。今北方尚存古意，敷芦席于地，人坐芦席上，不用桌椅。但北方无芦，所谓芦席，皆劈高梁秸为之。
　　折叠纸西川扇补
　　折叠扇始于北宋。苏诗“高丽白松扇，展之广尺余，合之则两指”，正谓此也。王阮亭《陇蜀余闻》：唐时，阁罗凤犯蜀，俘其巧匠三十六行以归，至今髹剔银铜、雕钿诸器，惟滇南为最佳，大抵蜀匠绝巧，不但锦机、冶铸、纸局、扇制而已。观此，则宋时西川纸扇，擅美可知。《杂事诗注》引《梦粱录》诸书云云。盖南渡后，四川全盛，故市贩寝多。又刘京叔《归潜志》云：折叠扇古名聚骨扇。金章宗有《蝶恋花》词云：“几股湘江龙骨瘦，巧样翻腾，叠作湘波皱。金缕小钿花草斗，翠条更结同心扣。秘殿日长承宴久，纤手拈来，暂喜清风透。忽听传宣须急奏，轻轻褪入香罗袖。”然则蜀扇又流行北国矣。
　　豹子头
　　北方呼貉曰貉子，豹曰豹子。豹类不一，《诗》有赤豹，《山海经》有元豹，《西城志》有金线豹。其黄毛黑文如钱，中五圈，左右各四者曰金钱豹，如艾叶者曰艾叶豹，色不赤，毛无文者曰土豹。豹群行，必有为之头者，如鹿之有麈，如羊之有羖。
　　拿着弹弓吹筒粘竿
　　见后“帮闲”注。方干《湖上言事诗》：“吹箭落翠羽。”是今之吹筒，由来已久。
　　虞候
　　虞候，都虞候，唐时军中队长之名，见于史者多矣，未闻以为衙役也，宋直以呼吏人而已矣。
　　樊楼补
　　樊楼，惟东京有之。《画墁录》云：建中贞元间，藩镇至长安，多于旗亭合乐。郭汾阳缠头彩，率数千匹。元丰中，种谔自鄜延陈边事到阙。一日，期集于樊楼，挥散亦数千金。神宗密令小黄门窥之。既而谔辞，上举贞元故事，勉以浑郭功名。《梦华录》云：酒楼各有飞桥栏楹，明暗相通，珠帘绣额，灯烛照耀，浓装妓女，聚于主廊，以待酒客呼唤，望之宛若神仙。《板桥杂记金陵绝句》有云：“而今也入烟花部，灯火樊楼似汴京。”其佳丽殆不减轻烟淡粉也。
　　白虎节堂补
　　崔灵恩《三礼义宗》：节长尺二寸，秦汉以后，改为旌幢之形。唐《车服志》：大将出，赐旌以专赏，节以专杀。旌似绛帛五丈，粉画虎，有铜龙一，首缠绯幡；节垂画木盘三，相去数寸，隅垂尺麻，余与旌同。戴埴《鼠璞》：本朝节度使，有六纛旌节、门牙旗二，受赐藏之公宇私室，号节堂。朔望次日祭之，号衙日。此云白虎何也？按张衡《东京赋》：卒于金虎。五臣注：西方，金也；西方七宿俱白虎。《甘石星经》：昴，西方白虎之宿，金虎相薄，主兵象。《王莽传》：自前殿南下椒除，西出白虎门。又汉有白虎殿，唐有白兽闼，皆在大内西。宋时太尉典兵，节堂在帅府之右，故以白虎名之。（观传文云误入白虎堂，又云擅入节堂，则非截取虎节二字可知。）
　　沧州
　　沧州，宋景城郡，横海军节度使。
　　端公
　　端公，乃唐时御史相称之名，以其在台端也。见李肇《国史补》及唐人各家诗文集。
　　与他结果了
　　《宋史张田传》：汝州叶驿道，隶囚为送者所虐，多死，俗传为叶家关，知宋时途中杀囚，乃通弊。
　　水火棍
　　水火棍，吏役所持，一头红一头黑者。
　　第八卷
　　打火做饭
　　张仲文《白獭髓》：御街中瓦前卖团子者，目为三火下店。世咸以入店作食为打火。
　　柴世宗子孙
　　柴氏之居沧州，未详厥始。据史，周显德五年，攻契丹东城拔之（今为镇，属河间府）。六年，以瓦桥关为雄州，割容城、归义二县隶之，以益津关为霸州，割文安、大城二县隶之，发滨棣二州丁夫数千，城霸州。则瀛莫沧景之间，其属柴氏也旧矣。余详后注。
