<!-- { "loadSidebar": true } -->
　　何祠部叔皮不惟才高，抑又谊古。早岁绝弦，悼其烈亡，遂终身不续。其诗词博思锐，乃连翩络属，参错《史》《汉》，故是大手笔。见公诗颇多，余箧中仅得所赠长歌一篇，乃慷慨任侠语。其伯兄翰目元朗公著作尤富，即艺林所称大何小何也。二陆以还，云间复以为匹。

　　蒋户部维忠才情绮丽，颇任侠气。早岁罢官，即放浪自适，筑山穿池，遍列舞台歌榭。是游燕名处，每临赏，辄酣暢忘还，所憩阁贮书颇富。与荆川素雅，过必酬论竟日，攻难不乏，所作《刀歌》，想见豪爽。

　　李武选应祯性尚放诞，傲世寡群，日事啸咏，颇以酒为名。宦非所乐，其在留曹时，闭户独饮朗吟。有造门者，聆其音急，呼而扣之，勃然答曰：“勿废我酣兴！假令作陈尸，亦复相寻邪？”竟弗顾自若。於时风誉，以晋中兴高流目之。余与应祯同学，其束发便能诗。尝集余东林，有“不辞竹叶胡来碧，却讶莲花秋自红”之句。辄文战不利。乃锐意举业。其集中皆擢第後所辑，并朗秀冲间之辞，已造中唐佳境，当续之李晏阁，故不多让。

　　顾提鹾玄纬伯兄自少颖秀博览，过目不忘。及长，肆力编摩，手抄若干家，靡非奇橐。姚山人舜咨为里中耆儒，闻见颇博洽。学士大夫往往咨访山人，山人偶不忆者，伯兄了了能解，时人以为康成子玄之俦也。其为诗如蚝含月阙，忽吐异辉，直冲层汉。弟与兄也，故同涉龙渊，而兄独探骊贪者也。惜哉！珠藏夜壑，光照月梁，悲能已已。集中《朝云墓》云：“影沈歌扇月，香散舞衣风。”《拜表》云：“璧月沈蛟窟，丹云渺凤城。”《仰忠祠》云：“竹声鸣劲节，潭影照丹心。”《香山署》云：“庭下间罗雀，岩头时报猿。”《山池》云：“石表到公兴，池高习氏名。”《建德江》云：“峰参如列戟，沙浅不容舠。”《送吴别驾》云：“隔窗江水秋添碧，夹岸猿声夜报愁。”《送徐琼州》云：“蛤满镜飞天外月，蜃来楼结海连云。”揆之诸父前编，则五窦联珠，奚足为誉？

　　沈山人子登翛然高朗，以艺游湖海间，如九皋鸣鹤，时有清音。颇事侠兴，多浪迹於辽蓟贵豪间。时过余邸舍，必淹留青翰，每得山人诗，有绝佳者辄为好事者索去，零落无几。於残牍中得一二，如“野日寒如月，河冰聚若刀”，宛见旷思。至俞氏所编，是其败乘耳。

　　李观察于鳞《卮言》云：“五七言律至仲默而暢，献吉而大，于鳞而高。”又云：“古惟子美，今或于鳞。”余观李何之为诗，如良畯乂田，辟草艺禾，油然生矣。若夫勃然之机，至观察而始化。今督府张公序其诗文，以左迁高岑辈目之，云：“代不数而得之明，人不数而得之李。推是言也，则天宝以还，千载之下，仅得观察一人而已。”其为一时学士大夫所推崇如此，不足以厌服群心邪？余尝品其七言，函思英发，襞调豪迈，如八音凤春天，五色龙章，开阖铿锵，纯乎美矣！至五言似有不尽然者，乃稍乏幽逸情性。观察故有《唐选》行於世，五言乃止於刘长卿，自序谓“唐诗尽於是矣”。虽储韦钱郎并削之，其取指颇示严峻。其《送诸光禄》云：“芙蓉天镜晓，风雨石帆秋。”《白云楼》云：“千家寒雨白，双阙晓烟青。”《送张比部》云：“风云千骑动，雨雪二陵寒。”《出郭》云：“溪流萦去马，山路入鸣蝉。”《燕集》云：“酒奈柳花妒，人堪桂树怜。”《天井寺》云：“乔木堪知午，回峰欲隐天。”七言《送人》云：“樽中十日平原酒，袖里三年蓟北书。”《寄王》云：“上书北阙风云变，洒泪西山雪雨寒。”《送卢》云：“书上梁王还寝狱，赋成扬子不过门。”《双塔》云：“双阙星河秋色曙，千家烟雨夕阳沉。”《早春》云：“扬舲巫峡江声合，立马岷峨雪色来。”《梅花》云：“笛里春愁燕塞满，梁间月色汉宫来。”《眺望》云：“汉苑春生多雨雪，蓟门晴色满寒烟。”歌行如《金谷》、《刁斗》、《送谢茂秦》、《击鹿》等篇，一一高唱，足以感荡心灵，岂直气吞储韦，辉掩钱郎邪？其集中附载海内名家哭公诗甚富，如张督抚云：“生来语出千人废，死後名从四海知。”王观察云：“文许先秦上，诗卑正始还。”王仪部云：“天地论才尽，文章与数奇。”又：“青山一恸哭，流水若为音。”

　　俞山人云：“句陈耻重袭，文奇秘难通。”张太学云：“齐亡天下士，汉失济南生。”并追宗大雅之句，因并识之。

　　梁比部公实、宗学宪子相嘉中，海内崛然奋有七隽，即梁宗暨李吴徐三宪副，张中丞王廉访七公也。梁与宗相继中折，若夫文麟方角冢而避世，灵鹫既苞彩而阅劫。览兹遗响，未尝不掩帙而吁也！梁之七言云：“天涯尺素经残，客里分阴似小年。”“云暗故关听角断，日沉残垒见孤鸿。”“吴楚地当瓜步折，东南山拥秣陵高。”“石楼积翠临沧海，铁柱飞泉落紫虚。”“候虫声起灯花落，社燕巢空木叶疏。”宗之五言云：“路迷频勒马，尘起一弹冠。”“羊裘宁负汉，龙剑不游秦。”七言云：“昨夜羁縻胡市马，西风萧瑟汉臣缨。”“潇湘天阔春归楚，震泽风高晓入吴。”“鹦鹉昔悲湘客赋，鹔鹴初典汉臣裘。”“锦水即从巫峡去，青山定向剑门开。”“骤雷似有蛟龙怒，落日愁闻虎豹喧。”推是句也，才情竞秀，已入开元二李妙乘。宗哭梁云：“形容疑好在，消息竟论证传？”又：“仓皇不可问，陨涕《五噫》篇。”吴哭宗云：“双泪把诗还字字，一樽伤往独时时。由来腐骨无今昔，宿草宁嫌酹墓迟。”又：“金马玉珂俱往事，青门黄土竟斯人。论证堪多病冯唐老，更少平生鲍叔亲。”岘山原先阴，将复识此堕泪语。

　　卢少楩晋渡江来，赋几亡矣。自兹而作，有卢生焉，涉屈宋之华津，步班扬之高衢，弘音夕振，恍乎渔阳操挝，渊渊有金石声，眇觌创制，亦一代之赋手也。至所为诗，稍有短长。余尝评之：其古体如寒流出谷，婉若调轸，音随意适；近体如夕禽触林，矫於避缯，象逐思驰。读《蠛蠓集》所载《幽鞠赋》并狱中所上诸书，迹类韩囚，情同魏械，据愤郁之辞於钳赭之顷，号哀迫切，良亦勤矣。竟大困十馀年而始脱。斯人也，乃有斯厄。平反甫释，而年算靡永，卒槁榇於空门。此天之未定者也。假令置之金马石渠间，则《上林》《羽猎》，不足润色鸿业邪！嗟夫！世之不遇者，岂特一卢生哉？余尝一识生於邑之南濠，因详附王元美尝悼其亡之什，生也遗爽，颇复赏此否？王云：“北风吹松柏，下与飞藿会。词人厄阳九，卢生亦长逝。桐棺不敛胫，寄殡空山寺。蝼蚁与乌鸢，眈眈出奇计。酒家惜馀负，里社忻安食。孤女空抱影，寡妾将收泪。著书盈万言，一往恐失坠。惟昔黎阳狱，弱羽因毛，鸷。幸脱雉经辰，未满鬼薪岁。途穷百熊攻，蛮触新语至。词场四五侠，往往走馀锐。大赋少见赏，小文仅易醉。醉後骂坐归，还为室人詈。我昔报生札，高材虚见忌。自取造化馀，何关世途事？呜呼卢生晚，竟无戢身地。哭罢重吞声，皇天有深意。”

　　马司业负图少负逸才，风伟志迈，雅谈玄理，率多胜致。尝好祈仙，作玉华馆，极备弘丽，为江左创观。晚岁解龟，筑墅方山间，益扩前业，为藏修真境。冠蠡服憋，神超形越，时人望之为翩翩霞举中人也。尤善书法，往往对客挥洒，俄得数纸，一坐惊赏。自谓得张长史李谪仙豪处，荆扬大贾竞购之不可。其诗不尚远僻，未尝措意著象，亦朗朗可诵。故庄生寄指鹏鷃，远近虽差，各任真性。岂以遥然路旷，矜尔靡适哉？余辱公忘年交，其平生著作，每见示，为好事者所夺。余《哭公诗》曰：“忽闻笙鹤返翩翩，北院先生已作仙。声价琳琅增殁後，风流醖藉在生前。茂陵遗稿犹称疾，长史尝题自谓颠。想像方丘读书处，平生涕泪荷忘年。”

　　张太仆有功罗峰公为嘉中贤相，有功以颖拔英特，世缵厥家。弱龄振缨，即雅好宾客。时出藻语，为士林叹赏，风誉日茂。及左迁，辄负才任放，乃寄意气於歠醨，竟夭折。其志惜哉！余旧寄张二有云：“闻君谪宦下扬州，叶落淮南值早秋。尺牍欲缄初雁寄，一樽常为故人留。到官不废羲之草，乘兴还登白也楼。偶读当时贤相传，何人曾为叔歼谋？

　　◎士品目（自弘治迄今凡六十八人。）

　　徐少师子升张司马惟静华学士子潜姚山人舜咨金山人在衡

　　皇甫司勋子循硃司空士南王九江维桢王驾部子裕周太仆子吁

　　尹宗伯崇基薛学宪仲常莫方伯子良万侍郎懋卿茅副使顺甫

　　冯光禄汝言陆符卿子传周聘君公瑕陆宗伯与吉何翰止无朗

　　万礼侍思节张录宪玄超秦方伯子成谢山人茂秦俞山人仲蔚

　　王观察元美王仪部敬美黄文学淳父张中丞肖甫徐兵宪子与

　　吴学宪明卿洪山人从周张选部助甫余宪副德甫黎员外惟敬

　　王大名阳德欧司训桢伯梁中舍思伯陆山人无从沈山人嘉则

　　郭山人次甫李禁直惟寅潘白岳象安康山人裕卿梁文学伯龙

　　张太学幼于郑山人顺卿陈山人济之王太学百縠莫文学云卿

　　童太末子鸣丘户部谦之张少参安甫华比部起龙硃光禄在明

　　黄伯子吉甫叶山人茂长张文学仲立成季子玄复孙太学齐之

　　俞伯子希颜俞仲子希曾邬季子汝翼顾季子嗣海安仲子茂卿

　　右品後凡称目者，即前所序阙文例也。乃按卷编次本集，偶多同咏辈，合作一卷，间有一二家互入不次，特便阅耳。此昉史氏同传附例。

　　◎闺品（洪武迄嘉靖凡十九人。）

　　郭国嫔善理定量宗闻其贤，聘至都，竟病卒，封国嫔。事在《淑秀集》。其自哀古体，酷效蔡文姬，尤得情性之正。属圹辞於淹诀之顷，舂容永怀，非闻道超悟者畴能之。推其恒居所咏，必多雅词而见者不多。惜哉！古之宫阃里巷之语，颇关政化。今闺品中刑於内范者，自嫔始。

　　王司采《明音》所载司采《宫词》一首，颇遒丽，亦椒庭之艳发者。惜乎不多见耳。

　　中给事沈氏按《淑秀集》，沈聪慧，善属文，入宫为中给事。孝宗时试《守宫论》，惟沈文最佳，擢为第一。其《送弟就试》云：“朝迎凤辇归青琐夕捧鸾书入紫微夕捧鸾书入紫微。”又：“年来望尔登金籍，同补华虫上衮衣。”较之李唐夹纩裁锁之句，故《雅》《卫》悬绝矣，非直宫阃中语。

