<!-- { "loadSidebar": true } -->
　　钱昭序，邓王俶之族子也。为如京副使，知通利军。至道初，获赤乌白兔，昭序表献曰：「乌乃阳精，兔惟阴类。告火德蕃昌之盛，示金方驯服之征。懿兹希世之珍，罕有同时而见。」当时多传诵。昭序有文词，作数赋，自一至十，凡十篇，甚为苏易简及江陵从祖所传诵。
　　《类苑》卷四十
　　汤悦
　　汤悦父殷举，唐末有才名。悦本名崇义，仕江南为宰相。建隆初，宣祖讳，改姓汤。初在吴为舍人，受诏撰扬州孝先寺碑，世宗亲往，驻跸此寺，读其文赏叹。画江后，中主遗悦入贡，世宗为之加礼。自淮上用兵，凡书诏多悦之作，特为典赡，切于事情。世宗每览江南文字，形于嗟重，当时朝臣沉遇、马士元皆以不称职，改授他官。复用陶谷、李昉为舍人，其后擢用扈载，率由此也。
　　同上
　　陈搏
　　陈搏，谯郡真源人，与老聃同乡里，生尝举进士不第，去隐武当山九室岩辟谷练气。作诗八十一章，号《指玄篇》，言修养之事。后居华山云台观，多闭门独卧，经累月至百余日不起。周世宗召至阙下，令于禁中扃户以试之，月余始开，搏熟寝如故，甚异之。因问以神仙黄白修养之事、飞升之道，搏曰：「陛下为天下君，当以苍生为念，岂宜留意于为金乎？」世宗弗之责，放还山，令长吏岁时存问。讫太祖朝，未尝召。太宗即位，再召之。雍熙初，赐号希夷先生。为修所居观，留阙下数月，多延入宫中书合内与语，颇与之联和诗什。谓宰相宋琪等曰：「陈搏独善其身，不干势利，真方外之士。入华山已四十年，计其年近百岁，且言天下治安，故来朝觐，此意亦可念也。」遣中使送至中书。琪等问曰：「先生得玄默修养之道，可以授人乎？」曰：「搏遁迹山野，无用于世，神养之事，皆所不知，亦未尝习练吐纳化形之术，无可传授。拟如白日升天，何益于治？圣上龙颜秀异，有天人之表，洞达古今治乱之旨，真有道仁圣之主，正是君臣合德以治天下之时，勤行修练，无以加此。」琪等表上其言，上览之甚喜。未几，放还山。端拱二年夏，令其徒贾德于张超谷凿石室，室成，手书遗表曰：「臣搏大数有终，圣朝难恋，于七月二十九日化形于莲花峯下张超谷中。」缄封如法，至期卒于石室中，启封视之，乃预知也。死七日，支体犹温，有五色云闭塞洞口，终月不散。
　　《类苑》卷四十一
　　江直木
　　江直木，隐居庐山，有至行。一夕，有盗入斋中，直木假寐不动，清贫无它物，唯持药鼎而去，遗其盖。直木俟其出户，随后掷盖与之。来日谓人曰：「器不全成，得之安用？」报晓鸡为狸所食，直木怅然，将有以报鸡之寃者。来日持百钱坐路隅以俟，有持死兔过者，即市之，割以祭鸡。人或谓直木，此非狸。直木曰：「亦是其类也。」
　　同上
　　种放
　　种放字明逸，河南洛阳人，父故吏部令史，满，调补长安簿，卒官。放七岁能属文，既长，父勖令赴举，放辞以业未成，不可妄动。父卒，兄数人皆从赋，放与母隐终南山豹林谷，结草茅为庐，以讲习为业，后生多从之学问，得其束修以自给。着书十卷，人多传写之。工为歌诗，亦播人口。宋维翰为陕西转运使，表荐之，太宗令本州岛给装钱三万，遣赴阙，量其才收用。放诣府受金，治行。素与张贺善，贺适自秦州从事公累免官，居京兆。放诣贺谋其事，贺曰：「君今赴召，不过得一簿尉耳。不如称疾，俟再召而往，当得好官。」放然之，即托贺为奏草，称疾。太宗曰：「此山野之人，亦安用之？」令本府岁时存问，不复召。其母甚贤，闻有朝命，恚曰：「常劝汝勿聚徒讲学。身既隐矣，何用文为？果为人知，而不得安处，我将弃汝深入穷山矣。」放既辞疾，母悉取其笔砚焚之，与放转诣穷僻，人迹罕至。后母卒，无以葬，遣僮奴持书于钱若水、宋湜。若水、湜同上言，以为先朝尝加召命，今贫不能葬其母，欲以私觌，是掠朝廷之美。诏京兆府赐钱三万、帛三十疋、粟三十石。咸平末，张齐贤知京兆府，表荐，召为左司谏，直昭文馆，赐五品服。
　　《类苑》卷四十二
　　吕洞宾
　　吕洞宾者，多游人间，颇有见之者。丁谓通判饶州日，洞宾往见之，语谓曰：「君状貌颇似李德裕，它日富贵皆如之。」谓咸平初，与予言其事，谓今已执政。张洎家居，忽外有一隐士通谒，乃洞宾名姓，洎倒屣见之。洞宾自言吕渭之后，渭四子，温、恭、俭、让。让终海州刺史，洞宾系出海州房，让所任官，《唐书》不载。索纸笔，八分书七言四韵词一章，留与洎，颇言将佐鼎席之意。其末句云「功成当在破瓜年」，俗以破瓜字为二八，洎年六十四卒，乃其谶也。洞宾诗什，人间多传写，有《自咏》云：「朝辞百越暮三吴，袖有青蛇胆气麄。三入岳阳人不识，朗吟飞过洞庭湖。」又有「饮海龟见人不识，烧山符子鬼难看。一粒粟中藏世界，二升铛内煮山川」之句，大率词意多奇怪类此，世所传者百余篇，人多诵之。
　　《类苑》卷四十三
　　华阴隐人
　　华山南有川，广袤数百里，连山洞，不知其极。人有登莲华峯绝顶俯瞰，人烟舍屋相望，四时常有花木，疑灵仙之窟宅。又云秦人避难者居此，其后裔也。开宝中，有数人衣服异制，出华阴市中，人诘之，曰：「我居华阴川，因采药迷路至此，何所也？」后不知所诣，或疑其地仙。
　　同上
　　佛经
　　佛经之入中国，自竺法兰、摩腾二师。以后汉明帝时，暨至白马寺，首译《四十二章经》。历晋及十六国南北朝暨唐，皆有梵僧自五天竺来，及华人之善竺音者，迭相翻译，讫开元，录凡大小乘经律论圣贤集共五千四十八卷。至贞元，又别录新经二百余卷。元和之后，译经遂废。太宗太平兴国初，有梵僧法贤、法天、施护三人，自西域来，雅善华音，太宗宿受佛记，遂建译经院于太平兴国寺。访得凤翔释清照，深识西竺文字，因尽取国库新贮西来梵夹，首令三梵僧诠择未经翻者，各译一卷，集两街义学僧评议。论难锋起，三梵僧以梵经华言对席读，众僧无以屈，译事遂兴。后募童子五十人，令习梵学，独得惟净者，乃江南李王之子，惠悟绝异，尽能通天竺文字。今上即位初，陈恕达议，以为费国家供亿，愿罢之。上以先朝所留意，不许。讫今所译新经论学，凡五百余卷，自至道以后，多惟净所翻也。大中祥符四年，译众上言，请如元正造录，诏令润文官参知政事赵安仁与翰林学士杨亿同编修，凡为二十卷。乃降赐太宗所作释门文字，令编其名题入录。安仁等及释众再上表，请御制释门文章，许之。六年三月，赐御制法音前集七卷，共论次其文理，以附于先皇之次，而冠于东土圣贤集之首。译经院置润文官，尝以南北省官学士充，中使一人监院事。译经常以梵僧，后令惟净同译，经梵学笔受二人，译缀文二人，评议二人，皆选名德有义学僧为之。
　　同上。《事物纪原》卷七节引此文。
　　喻浩造塔
　　钱镠曰：「释迦真身舍利塔，见于明州鄞县，即阿育王所造八万四千，而此震旦得十九之一也。」镠造南塔以奉安，俶在国，天火屡作，延烧此塔，一僧奋身穿烈焰，登第三级，持之而下，衣裳肤体多被烧灼。太平兴国初，俶献其地，太宗命取塔禁中，度开宝寺西北阙地，造浮图十一级，下作天宫，以葬舍利。葬日，上肩舁微行，自安置之，有白光由塔一角而出。上雨涕，其外都人万众皆洒泣，燃指焚香于臂掌者无数。内侍数十人，愿出家扫洒塔下，悉度为僧。上谓近臣曰：「我曩世尝亲佛座，但未通宿命，不能了了见之耳。」初造塔，得浙东匠人喻浩，浩不食荤茹，性绝巧，先作塔式以献。每建一级，外设帷帟，但闻椎凿之声，凡一月而一级成。其有梁柱龊龉未安者，浩周旋视之，持搥橦击数十，即皆牢整，自云此可七百年无倾动。人或问其北面稍高，浩曰：「京城多北风，而此数十步，乃五丈河，润气津浃，经一百年，则北隅微垫，而塔正矣。」塔成，而浩求度为僧，数月死，世颇疑其异。
　　《类苑》卷四十三
　　建寺
　　太平兴国寺，旧龙兴寺也，世宗废为龙兴仓。国初，寺主僧屡击登闻鼓，求复为寺，上遣中使持剑以诘之，曰：「此寺前朝所废，为仓敖以贮军粮，汝何故烦渎帝庭？朝命令断取汝首。」仍戒之曰：「傥偃蹇怖畏，即斩之。或临刑无惧，即未可行刑。」既讯，其僧神色自若，引颈就戮。中使以闻，上大感叹，复以为寺。官为营葺，极于宏壮。又修旧封禅寺为开宝寺，前临官街，北镇五丈河，屋数千间，连数坊之地，极于鉅丽。
　　同上
　　西域僧觉称
　　大中祥符初，有西域僧觉称来，馆于传法院，其僧通四十余本经论，年始四十余岁。丁谓延见之，嘉其敏惠，遣人送至予处，与译同来，设茶果。问之，译云：「入此国，见屠杀猪羊，县肉市肆，甚不忍观，见此方人心颇恶。彼西土，或一国人全不食肉。」予问能留此土否？觉称云：「愿至五台，谒文殊即还。」乃心思恋本国，不乐居此。因索纸以竹笔作梵书，横行数十字，请净公译云：「稽首摧伏诸魔力，我智者本名觉称，出家至今十九腊，渠胝偈句义能说。」后复作《圣德颂》以上，文理甚富。上问其所欲，但求全襕袈裟，归置金刚坐而已，诏尚方造以给之。觉称自言酤兰左国人剎帝利，性善画，于译堂北壁画释迦面，与此方绝异。
　　同上
　　云豁入定
　　吉州西峯宝龙院僧云豁，常入定，岁余一出。大中祥符三年，上遣中使赵履信取至阙下，宣于北御园舍中，扃鐍之，月余始出定。苦告求归，厚赐以遣之。
　　同上
　　郭忠恕
　　郭忠恕，字恕先，以字行。能属文，善史书。周广顺中，累为《周易》博士，贬干州司户。秩满，遂不复仕。多游岐、雍、宋、洛间，纵酒，逢人无贵贱，常口称猫。遇山水佳处，绝粮数日不食。盛夏暴于日中，体不沾汗；穷冬大寒，凿河冰而浴，溶傍冰凘皆释。太宗召授国子监主簿，纵酒自肆，谤讟时政。太宗怒，决杖配登州。行至齐州临邑，谓部送吏曰：「我逝矣。」因掊地，窟才容面而卒。遂藳葬于道左，后数日，有取其尸改葬，视之空空，若蝉蜕然。
　　同上。《苏文忠诗合注》卷二十王注节引此文。
　　赵抱一
　　秦州赵抱一者，初尝牧牛田间，一夕，有人叩门召之，以杖引行，杖端有气如烟，其香可悦。俄至山崖绝顶，见数人会饮，音乐交奏，抱一骇莫能测。会巡检过其下，闻乐声，以为羣盗欢集，令呼民梯山而上，至则无所覩，唯抱一独在，援以下之，自是不食。大中祥符四年至京师，犹丱角，诏赐名为道士。
