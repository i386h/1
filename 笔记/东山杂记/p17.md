<!-- { "loadSidebar": true } -->
　　叶石林《避暑录话》，中多精语，其论人才曰：“唐自懿僖以后，人才日削，至于五代，谓之空国无人可也。然吾观浮屠中乃有云门、临济、德山、赵州数十辈人，卓然超世，是可与扶持天下，配古名臣。然后知其散而横溃者，又有在此者也”云云。此论天下人材有定量，不出于此则出于彼，学问亦然。元明二代，于学术盖无可言，至于诗文，亦不能出唐宋范围，然书画大家，接武而起，国朝则学盛而艺衰，物莫能两大，亦自然之势也。古代事业，代各不同，而自后世观之，则其功力价值往往相等。质力常住，不独物理为然，人心之用，盖亦有之。然能利用一世之心，使不耗于唐牝，则其成就，必有愈于前世者矣。
　　
　　国朝学术
　　国朝三百年学术，启于黄王顾江诸先生，而开乾嘉以后专门之风气者，则以东原戴氏为首。东原享年不永，著述亦多未就者，然其精深博大，除汉北海郑氏外，殆未有其比。一时交游门第，亦能本其方法，光大其学，非如赵商张逸辈但知墨守师说而已。戴氏礼学，虽无成书，然曲阜孔氏、歙县金氏、绩溪胡氏之学，皆出戴氏。其于小学亦然，书虽未就，而其转注假借之说，段氏据之以注《说文》，王郝二氏训诂音韵之学，亦由此出。戴君《考工记图》，未为精确，歙县程氏以悬解之才，兼据实物以考古籍，其《磬折古义》、《考工创物小记》等书，精密远出戴氏其上，而《释虫小记》、《释草小记》、《九榖考》等，又于戴氏之外，自辟蹊径。程氏于东原虽称老友，然亦同东原之风而起者也。大抵国初诸老，根柢本深，规模亦大，而粗疏在所不免；乾嘉诸儒，亦有根柢，有规模，而加之以专，行之以密，故所得独多；嘉道以后，经则主今文，史则主辽金元，地理则攻西北，此数者亦学者所当有事，诸儒所攻，究不为无功，然于根柢规模，逊于前人远矣。戴氏之学，其段王孔金一派，犹有继者；程氏一派，则竟绝焉。近惟吴氏大澂之学近之，然亦为官所累，不能尽其才，惟其小学，所得则又出程氏之上，亦时为之也。
　　
　　兴化李审言海上流人录徵事启
　　辛壬以后，天津上海青岛各地为士大夫流寓渊薮，兴化李审言详拟《海上流人录》，比见其徵事一启，文章尔雅，录之如右，曰：自古易姓之际，汹汹时时，久而不定，人士转徙，逃死无所。从凤之嬉，甘为邦族；秣马之歌，且恋邱墟。各有寄焉，理致非一。至于交州奔迸，犹为南土之宾；辽海栖迟，不坠西山之节，抑又尚矣！若夫变起仓卒，命在飘忽，指武陵为仙源，履仇池如福地。息肩救颈，姑缓须臾，对宇连墙，相从太息。今之上海，其避世之渊薮乎！鄙意所趋，约分数类：其有金闺旧彦，草泽名儒，不赴徵车，久脱朝籍。丹铅点勘，藉竹素为萱苏；金石摩沙，齐若光于崦景。伯山漆简，系肘如新；子云元经，覆瓿不恤。此其一也。亦有赐休投劾，哀郢终燕，微服轻装，近关获济，迹閟熏穴之求，智免据图之请。露车父子，恻怆横流；灵台主人，周旋洛市。又或邱壑独存，觞咏不废。泰山故守，尚事编韦；母氏家钱，日营雕造。朝夕校录，同执苦之诸生；知旧谈谐，助语林之故实。又其一也。复有幼清廉洁，探道渊元，日承长老之言，侧睹君子之论。子真岩石，隐动京师；少游款段，素高乡里。牛医马磨，自取给于佣书；禽息鸟视，迫偷生于晚岁。修龄名士之操，深拒胡奴；兴公白楼之前，能举先达。此又其一也。悬此三例，思成一书，迹彼诸贤，错如棋峙。或流冗吴会，但署侯光；或往来上党，竞传道士。东西之屋，须就访于司徒；南北之居，难遍寻于诸阮。悲夫！陈迹一移，空名遽尽，墨子不黔之突，难问比邻；宋罕犨对之墙，易迷驺卒。用是仿永嘉流人之名，录海上羁旅，略及辛壬以还，不涉庚己以上。谨施条目，准此缕书，异日流传，当厕乙部。不徒巷苞闬出，牵拂相招，越陌度阡，枉存至悉，取断目前，仅同耳学。其或良才不隐，改服匡时，引镜皆明，投袂而起，此自后来期会，未可预陈。须知此录，致四方廉聘之嗟，非九品论人之格也。
　　
　　罗振玉流沙坠简序
　　予与罗叔言参事，考证流沙坠简，近始成书，罗君作序，其文乃类孔仲远《诸经正义序》及颜师古《汉书注序》，兹并录之。曰：光绪戊申，予闻斯坦因博士访古于我西陲，得汉人简册，载归英伦。神物去国，恻焉疚怀。越二年，乡人有自欧归者，为言往在法都亲见沙畹博士方为考释，云且板行，则又为之色喜，企望成书有如望岁。及神州乱作，避地东土，患难余生，著书遣日，既刊定石室佚书，而两京遗文顾未寓目，爰遗书沙君求为写影。嗣得报书，谓已付手民，成有日矣。于是望之又逾年。沙君乃亟寄其手校之本以至，爰竟数夕之力，读之再周，作而叹曰：千余年来，古简策见于世，载于前籍者，凡三事焉：一曰晋之汲郡，二曰齐之襄阳，三曰宋之陕石。顾厘冢遗编，亡于今文之写定；楚邱竹简，毁于当时之炬火；天水所得，沦于金源。讨羌遗檄，仅存片羽，异世间出，渐灭随之。今则斯氏发幽潜于先，沙氏阐绝业于后，千年遗迹，顿还旧观，艺苑争传，率土咸诵。两君之功，或谓伟矣。顾以欧文撰述，东方人士不能尽窥，则犹有憾焉。因与同好王君静安分端考订，析为三类，写以邦文，校理之功，匝月而竟。乃知遗文所记，裨益至宏，如玉门之方位，烽燧之次第，西域二道之分歧，魏晋长史之治所，部尉曲侯，数有前后之殊，海头楼兰，地有东西之异，并可补职方之记载，订史氏之阙遗。若夫不觚证宣尼之叹，马夫订《墨子》之文。字体别构，拾洪丞相之遗；书迹代迁，证许祭酒之说。是亦名物艺事，考镜所资，如斯之类，偻指难罄。惟是此书之成，实赖诸贤之力，沙氏辟其蚕丛，王君通其艺术，僧雯达识，知《周官》之阙文，长睿精思，辨永初之年月。予以谫劣，滥于编摩，蠡测管窥，裨益盖鲜。尚冀博雅君子，为之绍述，补阙纠违，俾无遗憾。此固区区之望，亦两京博士及王君先后述作之初心也。
　　
　　沈乙庵方伯秋怀诗
　　近时诗人如陈伯严辈，皆瓣香江西。然形貌虽具，而于诗人之旨，殊无所得。令人读之，索然共尽。顷读沈乙庵方伯《秋怀诗》三首，意境深邃而寥廓，虽使山谷、后山为之，亦不是过也。
　　其一曰：
　　
　　秋叶脱且摇，秋虫吟复暗。
　　秋宵无日气，秋啸无还音。
　　寸寸死月魄，分分析星心。
　　天人目共明，海客珠方沈。
　　惇史执简稿，日车还泞深。
　　寄声寂寞滨。乞我膏盲鍼。
　　
　　其二曰：
　　
　　贵己不如贱，鬼应殊胜人。
　　搴蓬语庄叟，乘豹招灵均。
　　荡荡广莫风，悠悠野马尘。
　　独行靡掣曳，长往无缁璘。
　　鬼语诗必佳，鬼道苻乃神。
　　道逢钟葵妹，窈窕千花春。
　　绝倒吴道元，貌彼抉目嗔。
　　
　　其三曰：
　　
　　君为四灵诗，坚齿漱寒石。
　　我转西江水，不能濡涸辙。
　　道穷诗亦尽，愿在世无绝。
　　湛湛长江水，照我十年客。
　　昔梦沧浪清，今情天水碧。
　　撤视人沈冥，忘怀阅朝夕。
　　
　　于第一章，见忧时之深。第二章，虽作鬼语，乃类散仙。至第三章，乃云“道穷诗亦尽，愿在世无绝”，又非孔孟释迦一辈人不能道。以山谷、后山目之，犹皮相也。
　　
　　
　　
　　
