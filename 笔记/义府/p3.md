<!-- { "loadSidebar": true } -->
　　易【蹇卦】王臣蹇蹇匪躬之故言人臣履歴险难知有国而不知有身也自晋书【王豹传】引作王臣謇謇字家遂训謇为直言之貌与卦义相戾矣广韵吃也难于言蹇难于行故取其字为意今引易而省作謇又与吃义相戾
　　方舟
　　礼大夫方舟谓两船相并也今长年谓并船为幇船因悟古方字亦为幇音今犹存其音但昧其字耳古无庚青二韵凡韵中皆与阳韵通兼四声未定故并亦呼为幇而并舟之并则专为方字【逋忙切】后借为四方字其音遂泯
　　哉生明
　　书【武成】哉生明顔鲁公家庙碑作才生明此知古哉才二字本通用
　　鄂不
　　诗【小雅】鄂不韡韡不篆作□象花蔕形即古柎字【说文不字注误】韵会云柎或作不引诗鄂不韡韡郑云承华者柎不当作柎柎鄂足也古声不与柎同按郑止知不音古同柎不知不即本古柎字顔公送刘太冲序云鄂不照乎棣华龙骥骧乎云路此以不作柎字用也吴越春秋采葛歌葛不连蔓芬台台【音怡】古不字又一证
　　束脩
　　论语自行束脩以上吾未尝无诲焉谓行检束脩饰之礼盖十五入大学之年也家语【本姓解】凡所教诲束脩以上三千余人桓寛盐铁论余自结发束脩年十三幸得宿衞给事辇毂之下陈崇称莽功德自初束脩值世俗隆奢丽之时后汉书邓太后诏故能束脩不触罗网伏湛传自行束脩讫无毁玷【注年十五以上】延笃传吾自束脩以来为人臣不陷于不忠为人子不陷于不孝【注束带脩饰】李固云王公束脩厉节贾坚云吾束脩自立君何忽忽相谓降耶冯衍说鲍永大将军之事岂得珪璧其行束脩其心而已哉【注言不可空自清洁徒约束脩身而已】何充荐虞喜疏束脩立德皓首不倦祢衡顔子碑在束脩之齿入宣尼之室歴观两汉束脩二字并如此用
　　从心
　　论语从心所欲不逾矩从当读为纵白氏六帖柳子厚与杨诲之书王荆公进戒疏引此并作纵心盖知古读也孟子从耳目之欲此从字本一义
　　亡之
　　论语亡之命矣夫亡读为无言病势已极无所复之也汉书【宣六王传】引作矣夫知亡不音忘
　　五十以学易
　　论语五十以学易假年卒学恐岁之不吾与也然人情未至五十必不遽兴此叹其为字误审矣
　　执礼
　　论语诗书执礼皆雅言也诗书之言无所不通礼则各因其人如与人子则言事父之礼与人臣则言事君之礼各因其所执者为言故曰执礼
　　雅颂得所
　　论语吾自衞反鲁然后乐正雅颂各得其所乐本无不正其不正者郑衞之声乱之也夫子入衞而闻其声始知先王之乐久为时俗之乐所乱于是归鲁得以正其不正而雅颂始复其故焉得所者复其旧之谓也缘古乐冲淡人不喜听故乐工杂以淫声取娱俗耳圣人雅志复古心知其然又亲闻桑濮之音始灼然雅俗之辨与太师共相订正去俗还雅故曰自衞反鲁然后乐正旧解畧去首句本旨遂失
　　衣裘异色
　　论语缁衣羔裘素衣麑裘黄衣狐裘云五色比象昭其物也故古人杂施五采于服器必相闲成文然后为致饰之道五色不宣不足悦于目犹五音均一不能谐于耳也若衣黒裘黒衣黄裘黄衣白裘白表里如一何以相称是以羔不必定黑麑不必定白【鹿色斑驳故曰文鹿】狐不必定黄【语曰丰狐文豹丰亦文也】玉藻狐白裘裼以锦衣狐青裘裼以绡衣麑裘裼以绞衣此衣裘异色之证
　　自道
　　论语子贡曰夫子自道也言夫子不欲言人不能但自道而已如此始为自责以勉人
　　孔氏
　　论语自孔氏有荷蒉过孔氏之门不称孔子而称孔氏氏犹家也因晨门荷蒉而言檀弓伯髙之丧孔氏之使者未至亦因伯高使而言又哭诸赐氏舎于子夏氏皆此义
　　仲尼之徒
　　孟子仲尼之徒徒犹属也非师徒之徒篇中云圣人之徒舜之徒跖之徒皆此例
　　觳觫
　　孟子吾不忍其觳觫二字俱从角注恐惧貌无义此以意为训耳疑觳觫角新生貌此牛必犊子故齐王谓其无罪就死地也【唐皎然诗门前便使觳觫来径以二字目牛得其解矣】
　　折枝
　　陆筠翼折枝孟云折枝谓磬折腰肢也【枝肢古字通用】刘孝标【广絶交论】匐匍逶迤折枝防痔正用孟子语
　　教玉人雕琢玉
　　孟子则何以异于教玉人雕琢玉哉谓不使玉人尽其治玉之能但以己意授之舎学从我无异此也
　　志至气次
　　孟志至焉气次焉谓志之所至而气从之也苏子由【孟子解】作次舎之次是本义赵注为亚次之次朱因之并误大全能用其力于仁节小注朱子云志在这里气便在这里此正志至气次之解不知本注何故不用
　　至大至刚以直
　　孟至大至刚以直赵注云此至大至刚正直之气也程易传云直方大孟子所谓至大至刚以直也按苏老泉亦如此读愚谓至大则无外至刚则无内【凡物不刚则有隙可入】至直则无前惟朱子以以直字属下句云【或问中语】若属上句则于刚字语意重复徒为赘賸此不审其字义尔
　　出于其类
　　孟出于其类拔乎其萃出犹产也左传云我之自出是也此句承上类字转下拔萃句非髙出之谓
　　防
　　孟防而不征防无夫里之布按古国都画九区如井中宫室前朝后市朝则祖左而衽右库藏官府之属皆在焉市则商贾百货皆在焉其余以为民防此文前谓商所居之廛后谓民所居之防也
　　夫里之布
　　孟无夫里之布谓夫布里布也载师职宅不毛者有里布民无职事者出夫家之征又闾师职凡无职者出夫布二布并见周礼赵氏但取载师入注而遗闾师之文集注因之四书辨正以为朱子偶未深考遂以夫家之征当之不知朱本沿赵误耳【赵或以夫布即夫家之征故不另引然当体本文只以二布解之为是】
　　氓
　　孟愿为之氓谓来自他国者于文亡民为氓其意自显书中愿受一防而为氓又君之于氓也故周之皆此义集注但以民训氓则何以读国策之不忧民氓哉
　　涂炭
　　孟如以朝衣朝冠坐于涂炭赵训炭为墨盖泥墨皆易污之物也余因悟商书民坠涂炭与此义同谓民为桀昬德所染污耳孔传作炭火解后世言天下之乱动云生灵涂炭皆承安国之误
　　如就见
　　孟寡人如就见者也如犹宜也按左传【定八年】然则如叛之又云不能如辞墨子今天下莫为义则子如劝我者也何为止我皆此义【又左传若爱重伤则如勿伤爱其二毛则如服焉】
　　失伍
　　孟一日三失伍旧解喻失职颇不合于下文多字无义愚意持防之士谓伍长也三失伍丧失伍中三人也军法战士失列伍长有罪意当时法亦如此故以为邑长致民死徙之喻
　　得侍同朝
　　孟得侍同朝甚喜孟子曽仕于齐齐王谦不言立乎本朝故但云同朝然先为客而后为臣故曰得侍云云若谓得侍左右已出望外又不鄙而与之同朝其为喜幸更何如
　　彼一时此一时
　　孟彼一时此一时也新安陈氏【大全注】云前日言不怨尤之时与今日所遇之时不同果尔则是言行不能相顾何足以为孟子要知不怨不尤二句本孔子之言而孟子尝称之【集注亦云然】充虞所云君子即孔子也故曰彼一时此一时意谓孔子之时如彼故可免于怨尤今之时如此虽欲不怨尤而不可得已
　　民之为道
　　孟民之为道言其固然之理人之有道言其当然之理
　　圣人有忧之
　　孟圣人有忧之有当读为又与上尧独忧之句血脉相通后邪说暴行有作集注云有读为又古字通用朱能读彼不能读此者以上文先有邪说暴行又作故也有私龙断焉有梏亡之矣亦有读又
　　以天下与人易
　　孟以天下与人易为天下得人难尧舜一生忧民直至得人禅位其忧始释故曰以天下与人易云云后汉李固与梁冀书引此二语云昔昌邑之立昏乱日滋非博陆忠勇延年奋发大汉之祀几将倾矣观此则知汉世原作此解又陈止斋有为天下得人者谓之仁论亦主禅位说
　　众楚人咻之
　　孟众楚人咻之或训讙或训笑皆未确咻与喣同【虚主反】口布气也楚音众则习染其气也韵防呴字注以气温之也或作欨亦作咻
　　毁瓦画墁
　　孟毁瓦画墁如今人以瓦片画墙壁为戏盖指画墁所用乃毁裂之瓦耳设言此人不足为功于我而亦志在得食将如之何注无功有害是直谓毁人之瓦矣人情断断所无者虽设喻亦必不作此语
　　泄泄
　　孟泄泄犹沓沓也按说文呭【以制切】多言也引诗无然呭呭又誻字注云本作沓语多沓沓也然则泄泄沓沓皆多言之意故曰言则非先王之道者犹沓沓也此以今语证古语使知诗人盖指此辈【按泄当即喋徒协切诗天之方蹶居月切本音自可相叶读蹶为贵读泄为曵皆注家之误若以喋音读孟子之泄泄与沓沓尤相近不待注而自明矣】
　　执热
　　孟引诗谁能执热考诗郑笺作执持热物解赵注因之他注亦因之并误执如执友之执【执固持也】执友者其交不能解执热者其热不可释周兴嗣千字文执热愿凉杜甫诗尔曹轻执热皆得本意
　　毕郢
　　孟卒于毕郢郢当读为程按路史云程王季之居在今咸阳故安陵亦在咸阳与毕陌接所谓毕程注引长安志孟子言文王卒于毕程今作郢
　　其揆一也
　　孟其揆一也揆古作□所以度地之器也【如今之量弓】此揆字作实用言圣人虽有逺近先后之殊而其揆则归于一也孔安国书传叙其归一揆与此
　　施施从外来
　　诗【王风】将其来施施毛传难进之意郑笺纡行之貌以诗注观之则孟施施从外来形容齐人醉归欹斜偃蹇之状可掬矣赵注喜悦之意朱因之云喜悦自得之貌详施字于喜义不近及观韵防记字释云自得之意乃知赵读施为訑故有此训施施用诗训自佳不必借訑义也
　　孝子之心不若是恝
　　孟公明髙以孝子之心为不若是恝若是恝三字指下文所言子职已尽父母自不我爱于我何与【于我何哉犹俗云与我何干也语气悻悻恝然无复怨慕之意孝子负罪引慝之心决不若是】语势与予岂若是小丈夫然哉句同
　　郁陶
　　孟郁陶思君尔陶者闭穴以熄火气郁于内则不复然以比人忧思则气不得伸也
　　象忧亦忧象喜亦喜
　　孟象忧亦忧象喜亦喜王观涛【翼注】谓泛就平日休戚相关言是也余谓唯平日如此故今日如此象忧见郁陶一语其喜在言外舜喜见臣庶一语其忧在言外以象忧见舜忧以舜喜见象喜此互见文法要知舜之于弟直以赤子视之啼笑皆真忧喜无间
　　外丙二年仲壬四年
　　孟外丙二年仲壬四年赵氏谓外丙立二年仲壬立四年程子【伊川】谓汤崩时外丙方二岁仲壬方四岁按竹书史记帝王世纪尚书蔡传郑樵通志畧郝京山九经解王观涛翼注皆如赵说孔安国书传司马温公稽古录李槃世史类编薛方山人物考皆如程说余谓即以本书证之确知为立不久盖此段本明伊尹不有天下之事意言汤崩之后伊尹数奉幼君屡立屡仆可取之矣而终不取知天意之有在也若云幼不可立则于本节之防无关何必叙及
　　梏亡
　　孟有梏亡之矣即书【费誓】牿牛马牿字孔传云牿牢之牛马是也本作牿此作梏或字讹或借用耳梏亡承牛羊又从而牧意来与亦犹斧斤之于木数句相应书又云无敢伤牿经以牿字代牛马字此以梏字代牛羊字正用尚书文法
　　机变
