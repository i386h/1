<!-- { "loadSidebar": true } -->
　　小敛之奠
　　礼【同】小敛之奠子游曰于东方曽子曰于西方敛斯席矣小敛之在西方鲁礼之未失也按帷堂小敛二事对举记者特为变文故旧解多误今依上条次其文云曽子曰小敛之奠于西方子游曰小敛之奠于东方敛斯席矣小敛之奠在西方鲁礼之未失也
　　未之卜也
　　礼【同】公曰未之卜也旧注谓卜国微末无勇夫马惊败绩罪在御者于车右何与且去名而以氏呼其人书中无此例公盖不欲直责贲父故托云未尝卜之于神尔
　　则瑗请前
　　礼【同】蘧伯玉曰吾子乐之则瑗请前言文子以斯丘为乐将止死于此则已直舍之而去尔盖戏之也人臣奉公守职或殉社稷或死封疆皆矢之有素岂可预为身后之计伯玉不欲直讥故以谐语调之
　　问丧
　　礼【同】有子问于曽子曰问丧【去声】于夫子乎曰闻之矣旧读问为闻与下闻字相应不知檀弓文法多简曽子盖云问则未也然而尝闻之矣问当仍读如字
　　无其时
　　礼【同】子思曰有其礼有其财无其时君子弗行也为父后者得为出母服或是殷制周时无之故云然
　　乙
　　礼【内则】鱼去乙郑注今东海鰫鱼有骨名乙在颊旁状如篆乙字食之鲠人不可出此说凿甚凡骨皆能鲠何独颊骨且礼经岂专为鰫鱼戒耶按尔雅鱼肠谓之乙内则当指此耳
　　契濶
　　今人谓久别曰契濶本诗【邶风】死生契濶之语按诗意死生与契濶并对言契合也濶离也死生契濶与子成说执子之手与子偕老言有生必有死有契必有濶此人事之不可保者然我与子必誓相偕老【偕老即偕死所谓誓同生死也不斥言死故但云偕老】此初时执子之手而言既有成说矣【此倒叙文法】讵意今之不然也故下章云于嗟濶兮不我活兮【单举濶与活义盖可见活犹生也】于嗟洵【信也】兮不我信【申同】兮言今者从军之役我与室家有濶而已契无日也有死而已生无日也【此互见文法】是前日契濶之言果信而偕老之愿则不得伸也今人通以契濶为隔远之意又读契为挈皆承诗注之误
　　鞮鞻
　　周礼【春官】鞮鞻【注音低屦】氏掌外国之乐与其声歌【郑注东方曰靺南方曰任西方曰侏离北方曰禁】郑云鞮鞮外国舞者所扉予谓鞮鞻当音低娄反语即为兜离【班固两都赋作此字】兜离转音为侏离本书前云韎师掌教韎乐祭祀则帅其属而舞之盖韎师掌教舞鞮鞻氏兼教声歌各举一方为名互见之义也韎师有韎乐字故郑不生异说不然又将以韎为服饰之属矣【郑引外国之乐而不知鞮鞻即侏离者汉人未知翻纽之法故也】
　　提弥明
　　左传【宣二年】提弥明史记作示眯明索隐作祈弥明按提示祈三字皆当读如匙
　　追蠡
　　孟子追蠡注音堆以为钟纽未见所出焦澹园以为当作槌谓指其所槌击之处赵希鹄【洞天清录】以为今画家滴粉令凸起谓之追【音堆】谓钟欵文追起处予谓二说皆不似古人口语追当读为隧古字音近通用按考工记鳬氏为钟云云于上之攠谓之隧盖其受击之处洼然攠敝如地之有坎陷故谓之隧若用之日久则攠敝处皆有穿孔如虫剥蚀故曰追蠡也
　　疑
　　易【坤】隂疑于阳疑当读为儗盖坤六以隂居上是儗于阳也韵防儗字注亦作疑引史苏秦传疑于王者他如国语范无宇云大都疑国大臣疑主韩非子内有疑妻之妾外有疑相之臣皆作此读又檀弓曽子责子夏云使西河之民疑女于夫子谓言不称师使人知有已而不知有夫子是以夫子自儗岂非罪乎【吴澄亦有此说】
　　苍防之声
　　诗【齐风】匪鸡则鸣苍蝇之声焦澹园谓蝇字乃防字之误诚然按顔之推家训云王莽传紫色防声余分闰位谓以伪乱真尔阅此益知班氏用事出毛诗无疑予因悟小雅青蝇亦当为防字之误其云止棘止樊止榛正合防所止之处若以为蝇殊乖物理
　　易叶韵
　　易剥之上九小人剥庐终不可用也与上文灾尤载三韵不叶又丰之九三折其右肱终不可用也与上文灾志事三韵不叶予谓由字训用若谓用为由【叶音怡】即可叶矣疑古用有由音
　　臯比
　　左传【庄十】臯比而先犯之杜注臯比【音毗】虎皮也疏乐记倒载干戈包以虎皮名之曰建櫜郑以为兵甲之衣曰櫜或作臯按疏引此以解臯为虎皮而比字无释予谓比连也以虎皮连合缝之故谓之臯比朱晦庵张横渠赞勇彻臯比是但知臯比为虎皮不知臯比乃虎皮所制之物岂可以之目讲席乎杨升庵谓戴叔伦诗猊座翻萧索臯比喜接连以臯比为讲席唐世已然苐言古以虎皮包弓矢谓之櫜櫜即臯而不讥其用事之误是升庵亦未晰臯比之义也
　　缩缝
　　或谓礼【檀弓】冠缩缝孟子自反而缩缩之训直亦是古人反语予谓此二字非但宜训为直正当读为直盖古屋韵与锡职二韵多相通如矗字从三直其音则敕六切俶字从叔在屋韵则昌六切在锡韵则它歴切蹙字从戚其音则子六切戚字中又从尗【即古菽字】其音则式竹切幅字在屋韵音福在职韵音逼而堛愊福副【拍逼切】四字在职韵者俱谐畐【古福字】音谡式竹切乃谐职韵之畟【古稷字】愎弼力切乃谐屋韵之复【古复字】如此类者不一而足乃知缩字古本读式【次商次清次音】与直字相近【次商浊音】故假借用之耳按焦氏易林利少囊缩与上得泽字叶此古读缩为式之证
　　糊口
　　左传【隠十一年】糊口于四方言不足于食仅给其口而已此庄公自谓不能和恊其弟而使其在外求食以自给其口也说文【错本】训糊为寄食引左传为证则于正考父鼎铭【昭七年】所谓饘于是鬻于是以糊余口者不可通矣疏云稠者曰麋【当作糜】淖者曰鬻糊饘是其别名将麋向口故曰以糊余口犹今人以粥向帛黏使相着谓之糊帛此说亦非黏之字从黍二字固有辨糊饘为鬻异名鬻乃食之薄者正父自谦茍以得食为幸与仅给其口意合
　　寤生
　　左传【隠元年】庄公寤生惊姜氏故名曰寤生遂恶之杜云寤寐而庄公已生此说非也寤而已生此正产之极易者何为反惊而恶之予谓寤当与牾通牾逆也凡生子首出为顺足出为逆至有手及臀先出者此等皆不利于父母或其子不祥故世俗恶之庄公寤生是逆生也逆生则产必难其母之惊且恶也宜矣按风俗通云皃生而能开目视者曰寤生此亦一説又世亦有腄中生子者南燕录载慕容皝夫人昼寝生德左右以告方寤而起皝曰此儿易生似郑庄公长必有大德遂以德为名观此可见宇宙之大何所不有然皝以易生为喜益证姜氏之恶必以难产为惊矣杜预之注予终不谓然【焦氏笔乗载吴敬甫解与予同但以寤生为遌生云遌逆也然遌乃送逆之逆非反逆之逆此又知其一不知其二者矣吴名元满余同邑人所着有六书正义】
　　襮
　　吕氏春秋【忠亷篇】狄入衞食懿公之肉舍肝宏演啼曰臣请为襮按襮当如古表字表外衣也宏演剖胸纳公之肝言不忍使其暴露如以衣袭之也诗【唐风】素衣朱襮【蒲沃切】疑朱为表衣而素则其里毛云领也诸侯绣黼丹朱中衣説文训黼领亦引此诗按毛语出礼郊特牲彼文无襮字似不得引以为解且曰中衣则与宏演纳肝之意相左又岂可言臣请为领乎
　　敦丘
　　【都囬切俗作堆】小阜也敦古有音故尔雅丘一成曰敦丘【注都昆切】古今语转谓为墩【俗作此字】故注但读本音又玉敦之敦音对尔雅如覆敦者敦丘【注音堆】此则当音对或音顿诗【衞风】至于顿丘【通借顿】即此丘也疏以覆敦者音堆以顿丘释丘一成者并误
　　畜君
　　好字上声音吼【详字诂】去声音兽古书或借用畜此一音之转吕氏春秋引周书云民善之则畜也不善则雠也注畜好也孟子畜君者好君也此正训畜为好通古今语耳注取止义是不明古人口语之过
　　眕
　　眕【之忍切】说文目有所限而止也【畛为田界故从畛省为义】左传【隠三】憾而能眕言能自限止不为恶又尔雅【释言】云眕重也杜注用其意不若说文义为长
　　风马牛
　　左传【僖四】楚子云唯是风马牛不相及也言唯两国比邻或有马牛风逸越境相责之事今地势辽逺不虞何以见伐见小衅亦无何况大衅
　　勃鞮
　　左传【僖二十五】寺人勃鞮注即寺人披按披即勃鞮二合音缓言之则曰勃鞮急言之则曰披由语有缓急非人有二名衞将军文子名木檀弓作弥牟与此同
　　不给则应
　　左传【昭二十】不给则应杜注所求不给则应之以罪非也给应皆供也急曰给缓曰应不给则应言缓急不能免其供也
　　昧雉
　　公羊传【襄二十七】公子鱄云茍有履衞地食衞粟者昧雉被枧注昧割也时割雉为盟按昧之训割他无所据愚谓昧雉犹死雉也雉死目瞑故曰昧雉
　　封
　　檀弓县棺而封注读为窆按周礼【人】作窆陆彼验补邓二反左传【昭十二】作塴陆北邓反徐甫赠反愚按补邓北邓甫赠并同音崩去声封窆塴三字通用若从彼验反则封塴字不可同一音矣
　　食粥
　　檀弓食粥音糜孟子饘粥之食并此音俗音之六切非
　　请庚之
　　檀弓请庚之庚道也【注训偿未安】左传以塞夷庚诗序由庚万物各由其道也申祥意谓既已犯人之禾请遂买此地辟为孔道【买地意从下文暎出】盖欲掩过以说【如字】于民子臯晓之以为买道而葬固所以恤民但以吾为邑长于此幸无得罪于上下斯可耳独不思后此宰邑者难为继乎盖成民顽犷易玩其上治之者宜用威不宜用惠也哭则呼名兄死不衰孔子堕三都独成不肯下此其顽梗难治之证
　　先人之室
　　檀弓有焚其先人之室三日哭此谓居室也前章先人之敝庐与此一义居室先人所传宗庙先祖所依其遭变之礼宜不异故曰新宫火亦三日哭先儒并以先人之室为宗庙非也
　　庶氏
　　檀弓庶氏之母死何为哭于孔氏之庙乎庶氏犹他氏言出母既嫁是即他氏之母耳哭于庙非礼也先儒以庶为氏其义殊陋
　　沐椁
　　檀弓沐椁椁材光洁如沐此夫子以赠原壤者歌意正与此二字相暎注训沐为治谓夫子助之治椁恐于事理未安
　　甬
　　考工记【鳬氏】舞上谓之甬甬上谓之衡甬谓钟至肩处有级而稍髙也甬道之义取此衡谓钟上平处也注以二物为钟柄误
　　循墙
　　正考父鼎铭【左昭七】一命而偻再命而伛三命而俯循墙而走亦莫予敢侮循墙而走指小儿之学步者虽学步小儿予亦莫敢侮之【此错综句法】所谓三命滋益恭也旧注非
　　宗
　　宗尊古同音故注家即训为尊【书禋于六宗孔传尊也】谷梁以伯宗为伯尊贾逵以宗盟为尊盟皆因声借用论语信近于义节文体如诗盖复辱亲宗两两叶韵考亭知此节之用韵而乃读宗为族以叶复辱所谓强作解事者
　　亷
　　周礼【天官】以六计弊羣吏如亷善亷能之类此亷字作察字解正借作规古借用亷耳后世亷访使之名取义于此今人通作贪亷之亷其解殊误然贪亷二字亦有说亷非对贪而言乃对庸而言也盖山石之有棱角者谓之亷故人之风采凝峻者以此为目孟子云顽夫亷石之无棱角者谓之顽石二字正是相反也注云顽者无知觉亷者有分辨是又牵察义为训矣
　　蹇蹇
