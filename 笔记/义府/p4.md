<!-- { "loadSidebar": true } -->
　　孟为机变之巧者无所用耻焉机变如偃师倡者之类此承上章由而不知言人不知道则不可以为人此如木偶耳目手足皆能运动其实非人故借此人指防言今世有为机变之巧者是人决不知耻盖方以其巧自矜又孰知其终不可以为人也哉
　　容说
　　孟事是君则为容说者也与下以安社稷为悦悦字一意言心所慊者在此也事君人者茍得君而事心无它念惟以容身保位为主王深甫云事君者以见容于吾君为悦此解得之
　　弃井
　　孟掘井九轫而不及泉犹为弃井弃井犹废井言虚废前功也
　　以小信大
　　孟责仲子亡亲戚君臣上下为不义之大者而让国之义乎其小盖众人但知让国之为义不知敦伦之为义故以伦之子而竞以义称则是以其小者信其大者矣此章只以义字擒翻仲子不必増出亷节等字
　　憎兹多口
　　孟不理于口又曰憎兹多口理分辩也不理于口言毁者多不胜分辩也憎恶也多口谓琐琐致辩也区区止以口舌弭谤即谤为之止壬犹憎之盖彼以口来我以口应是非彼之多口乃我之多口耳业已自命为士虽见愠于人何伤彼二圣当时亦不免为人所愠何尝一语自理哉【注殊聩聩朱亦因赵之误】
　　斯　与
　　论语中有斯字无此字斯者此字之转音而借用者也有与字【今作欤】无耶字耶者与字之转音而借用者也又五经四子中并无耶字
　　鶃鶃
　　孟子恶用是鶃鶃者为哉注鶃鱼乙切与逆同音此误也鹅岂作如此声乎予谓当音捱去声盖鶃与倪同从儿庄子和以天倪注音涯则鶃字亦可呼捱去矣捱去正鹅声也
　　素位
　　中庸素其位而行素乃丝之未染者他语借用素字犹俗云本色本分之谓如素心素志素位素履皆此义也又素有白义白者空有质而无色故事之有其名而无其实与有其实而无其名者皆曰素如素餐素王素封则此义也又如素交素识素常之素则有始义盖素者色之始也此本其初而言犹云非一日之故也
　　少艾
　　古外与艾同音【吾乡至今作此音】故谓美男为少艾孟子慕少艾赵注但以为美好朱注云楚辞战国防幼艾义与此同亦例引之耳其义故未晰也按国防赵牟谓赵王王不以予臣乃与幼艾盖谓其幸臣建信君国语云国君好艾则大夫殆好内则适子殆以艾与内对举可证艾即外矣又曲礼五十曰艾方言东齐鲁衞之间凡尊老谓之傛或谓之艾则艾本老称今反训美好思之似误
　　蒲卢
　　中庸地道敏树夫政也者蒲卢也陆佃【埤雅】以为瓠之细腰者得之以为蒲苇者固非以为土蜂者尤谬【解頥新语因尔雅螺蠃蒲卢之文遂以蒲卢为细腰土蜂】盖蜂以细腰故亦有蒲卢之名此处则指地之所植者言耳蒲苇虽易生苐不须种植瓠是种植所生之物始与上文树字相应故沈括说亦似是而非
　　好
　　书惟口出好兴戎好去声即邦君为两君之好好字与戎字相对好犹亲也戎犹讐也易曰君子出其言善则千里之外应之出其言不善则千里之外违之即出好兴戎之义旧注好训善似未审
　　裼
　　玉藻云裘之裼也见美也服之袭也充美也注袒而有衣曰裼则似今之背心以加于裘外故仍见裘之美论语缁衣羔裘节集注衣以裼裘欲其相称盖是衣与裘一色则裘之美不为衣所掩也若服之袭则是以全衣加其外其色即不显余向未明裼衣之制故缁衣节不作衣裘一色解今覩玉藻注始知裼是露臂则是裘外加半臂审矣
　　司中
　　周礼有司中司命二神始不解司中之义偶读老子万物负阴而抱阳冲气以为和乃知中即指此冲气而言冲气以为和谓隂阳两相和合不偏不杂人得之以生此所以为万物之灵中庸喜怒哀乐之未发意与老子合【古人不分性命为二物故通谓之中】书所谓和衷降衷左氏所谓天诱其衷皆指此【中衷古通用】又左传载刘子云民受天地之中以生所谓命也此即天命谓性之意【谓性为中】又檀弓云文子其中退然如不胜衣【此亦谓性为中注训中为身非也】又国语左执鬼中右执殇宫此中字正与司中之中合盖司中司命二神即今俗所谓南斗注生北斗注死是也司中主生司命主死故并祀之左执右执云者犹言生杀在其柄如司中司命之神凡大人小儿之命皆得主之耳【本注解中为身亦误又孙思邈诗南斗度名北斗落籍玩殇宫二字恐当时已有此语】
　　从容
　　今俗语事之需迟为从容此二字本出礼记人多忽之按学记云善待问者如叩钟叩之小者则小鸣叩之大者则大鸣待其从容然后尽其声注从读如富父舂戈之舂舂容重撞击也疏每一舂而为一容必待尽其声此见凡俗语未尝无来处也
　　三代称帝
　　三代天子之号称王然夏自帝啓以下俱曰帝某商则易称帝乙归妹书称自成汤至于帝乙初疑其说后读礼记【曲礼】云措之庙立之主曰帝始解
　　女
　　左传【昭元年】医和云女阳物而晦时淫则生内热惑蛊之疾杜注女常随男故言阳物家道常在夜故言晦时按此之所谓女即仓公传之所谓内也交媾乃阳气用事故曰阳物注意未明又云是谓近女室疾如蛊非鬼非食惑以丧志良臣将死天命不佑此本四字成句二句成韵室疾言疾之所宿聚也疏云是谓近女室说此病之由疾如蛊言此疾似蛊疾也句读皆不知其可笑如此
　　栾
　　考工记【鳬氏】两栾谓之铣栾钟口两角也郑注故书栾作乐杜子春云当为栾按角古音卢谷切与乐歴各切音相近故通借乐又礼【丧大记】鬊实于绿中则以角为绿此亦其类今之栾字乃杜子春所改实无义也
　　终葵
　　考工记【玉人】大圭杼上终葵首注齐人谓槌为终葵圭首六寸为槌以下杀杼閷也终葵为椎于杼上按如此则其形当如□予考说文斜字训杼也则杼即斜义又终葵二字即椎字之切音急言之曰椎缓言之则曰终葵【椎当作锥或古字通用】所谓杼上终葵首者谓斜锐其上首作锥形如□博雅不知终葵之义别作柊楑字云柊楑槌也此妄作之谬【槌椎义同】又按说文璋训琰上为圭半圭为璋此证益明
　　亹亹
　　易【系辞】成天下之亹亹徐铉云古无亹字当作娓娓不知古无亹字固有舋字舋音门与娓音同切明毋【娓古音近来吾乡谓尾为米与古音合】古人字多假借故即舋字转为娓音其义则易之所谓舋舋即诗之所谓勉勉也【娓勉一声之转】大雅勉勉我王韩诗作亹亹文王荀子作亹亹我王可证二字本一义后人不知舋之可转音娓故妄加亠头不知舋舋之即勉勉虽训为不倦之意亦臆度之词耳
　　巂
　　曲礼立视五巂注音携规也轮一周为一规按巂规当即一音古字通用蜀子规鸟一名巂可证携从巂谐声亦如栝之谐古红之谐工旱之谐干皆以见母转匣母也
　　烝
　　书【益稷】烝民乃粒诗【大雅】天生烝民烝字相承训众然以古韵求之烝当即读为众平声【释典众生并作此读】以音相近而借用盖古蒸与东冬通为一韵故也
　　眣
　　公羊传【文七年】眣晋大夫与公盟本注伊乙反又大结反孙氏【说文】丑栗切黄氏【韵防】敕栗切按昳谓以目使人当与日昳之昳【国防髙诱注读为逸】同意昳为日斜眣则以目斜视示意可知孙黄音误
　　尔雅
　　汉艺文志尔雅张晏注尔近也雅正也自此诸家释尔雅义多以近正为说予观汉人常用此二字如指诏书云文章尔雅训辞深厚【儒林传】言符命云其文尔雅依托皆为作说岂皆近正之谓耶按说文尔字训云丽尔【旧忍里切详声意当泥礼切俗作你字反合古音】犹靡丽也详尔雅主说诗而作犹云诗正而葩也凡文章以尔雅言者皆谓靡丽而典雅也充其义则尔文也雅质也尔华也雅实也扬雄言诗人之赋丽以则尔雅之谓也【杨用修亦以尔雅为丽则】
　　斯
　　左传【襄三】使臣斯司马注斯此也训太易当读为厮役之厮谦言为役于司马耳
　　衽
　　礼【檀弓】衽每束一注衽小要【古腰字】也木为之衣之缝合处曰衽以小要聨合棺与盖之处故亦名衽徐文长【青藤路史】云衽形如今之银则子【俗呼法焉作饼定様】汉时呼为小要按此字当作铤说文训铜铁朴也【今倾银槽俗谓银为一锭盖铤音之譌】其形中细则子盖肖其形棺盖合缝之具或古省用廷字传写误作衽耳
　　臧
　　左【文十八】毁则为贼掩贼为藏窃贿为盗盗器为奸主藏之名赖奸之用为大凶德有常无赦又云盗贼藏奸为凶德藏字杜不注疏主为藏匿罪人之名按藏乃臧之误也古藏赃字皆作臧后人传写误加草耳考国语正作臧掩贼为臧言得贼之物而隠庇其人犹今窝主之谓故曰主臧之名赖奸之用盗贼臧奸俱为凶德取本文读之其意自显作臧则藏赃二义皆具作藏则义不备而意不明矣又此数句左氏皆以意释字贼从则从戈戈有残毁之意故曰毁则为贼臧从戕从臣臣即贼也而在中掩之义也故曰掩贼为臧窃财贿盗之小者故于文防皿为盗【防古涎字贪欲之意】盗国家之重器则非小盗可比故加以大奸之名臧字之义左氏已自为注脚何烦加草乎
　　信信
　　信古通借为申字易【系辞】屈信相感孟子屈而不信是也按诗【周颂】有客信信毛注再宿曰信予谓当读为申申之训重即再宿义注家知训为再宿而不知读为申何与
　　兑
　　兑古悦字礼【学记】引尚书说命作兑是也诗【大雅緜】柞棫拔矣行道兑【陆吐外徒外二切毛云成蹊也】矣言道路通则柞棫之木挺拔而生行者皆喜兑也又【大雅皇矣】柞棫斯拔松柏斯兊【陆徒外切毛易直也】兊即茂盛之意汉武故事云体常壮悦体盛曰壮色盛曰悦松柏之兑亦此义注中音释并误【戴侗亦辨其非】
　　男角女羁
　　礼【内则】男角女羁男则横分两防如角故曰角女则两髻一前一后如马首故曰羁郑注午达曰羁【横曰旁纵曰午】此释其意不释其字耳【孔说非】
　　郁夷
　　诗【四牡】周道倭迟韩婴作郁夷予谓郁当音倭【即逶字】迟当音夷【即迤字】古字音相近而通用也
　　臯陶庭坚
　　左传【文五年】秋楚人灭六冬又灭蓼臧文仲曰臯陶庭坚不祀忽诸杜以庭坚即臯陶之字故谓六蓼皆臯陶后然古人口语无既举其名复举其字之理罗泌【路史】辩臯陶为少昊四世孙庭坚则髙阳氏之子六臯陶后蓼庭坚后此为得之又史夏本纪封臯陶之后于英六索隠引地理志安国六县偃师所封国英地阙不知所在正义谓英即蓼此承杜预之譌而附防之耳僖十七年齐人为徐伐英氏杜谓楚与国亦不注所在予谓英即偃二字音相近而转【舜妃女英大戴记作女匽此亦音之转也】故臯陶之后有英氏又有偃氏六今六安州英疑即今英山县
　　纺
　　国语【晋语】纺执而纺于庭之槐按纺当读为绷【悲崩切祊音烹趽音崩皆此声】古字通用说文绷束也今俗绑字【补顶切】即绷音之转因转音故字从而变耳纺于庭槐即绑缚之义植木防本曰援【谢灵运诗题南山树园激流植援】束之于树其形似之故叔向嘲语云求系既系求援既援韦注释纺为县此臆说耳
　　噍杀
　　礼记【乐记】志微噍杀之音作而民思忧汉书【礼乐志】作纤微憔悴之音按噍杀当即读为憔悴故汉人用其本字耳志注疑作急急微亦不成语乃知古本作纤微
　　古乐之义
