<!-- { "loadSidebar": true } -->
埋愁室丛话 吴门吴忏情辑
　　自序
　　万事必先研究而后有预备之方，必先经验而后知受病之源。余虽不称经验之人，然将我生平所得和盘托出，以供读者之前，知社会之万恶、人心之险诈，并知余生之不辰。余吴人也，早失怙恃，又鲜兄弟及姊妹，徧尝人世间之凄凉苦况矣。当在深闺寂寞之时，辄将经过及感想之事援笔记之，名之曰埋愁室丛话。余本不欲以壮志而托闲讴，奈承诸同志谆谆以出版为嘱，并曰：一鸟鸣空，或可唤醒羣生，稍补于社会。余则不敢自命为有心人，愿世人有则改之无则勉之，幸勿忠言逆耳。须知良药苦口，斯则著者之深愿也。民国十年十月十日忏情识于埋愁室
　　埋愁室丛话序一
　　愁何可埋？话又何以为之丛乎？是固非饱尝风味者不能解也。忏情女士之居，颜其额曰埋愁室，盖本淡泊明志之义，以申其所遇之蹇耳。所遇既蹇，则无往而不愁；有愁莫述，遂觉海阔天空，此身等于葬埋。入其门者，可以知其人，而亮其心矣。尘世扰攘，其人独清，其心独静，富贵荣华亦不足动斯人之心，复以明眼观察人世之恶魔，燃犀而鼎铸之。众生皆忙，斯人独闲，作侃侃言，以希众生之感觉。大言炎炎，小言詹詹，惟恐忠言之逆耳，故曰丛话，以寓其言也。忏情女士吴中人，怀才不遇，欲以翰墨结缘于天下。冀北江南，十年奔走，凡所闻见，则笔之于书。辛苦倍尝，富于经验，本人情练达之俗谚，不计文章之工拙。拉杂成编，半为伤心人语。编成，问序于余。余与女士本同学之好友也，余固有愁而未埋者，借留话柄，特就女士之齐名作埋愁室序。民国十年十月十日同学姊章梅芬书于京师
　　埋愁室丛话序二
　　呜呼，今日之世竟为何世哉！国势如是其阽危也，人心如是其陷溺也，道德如是其沦夷也。有识者忧之，然忧之而不思所以挽而救之，则亦无补乎！虽然，以言挽救，亦戛戛乎难矣。此吴忏情女士埋愁室丛话之所以作也。女士吴门望族，生负奇才，伉爽有丈夫风。明诗书，达礼义，凡经史诸子百家之言以及东西各邦政学，靡不通彻。独居深念，慨然而太息，以其所见闻及其所怀抱者一一笔之于书，皆所以警告国人而发深省者。是则女士之志也。夫是书，其为晨钟耶，其为暮鼓耶，其为圣门之木铎耶！维道德者在此，正人心者在此，挽国势者亦在此。则女士之有功于世，不亦重且伟哉。女士与余交最善，故嘱序于余。嘉女士著书之志，而喜是书之传于世也，安敢以不文辞。因泚笔而为之序。民国十年仲秋佳日友琴妹陈英书于津门
　　埋愁室丛话序三
　　忏情女士作埋愁室丛话，索言于予，余曰：愁者秋心也，人之有愁，犹序之有秋也。夫天秉肃然之气，发萧条之声，虫哀鸣于原野，木摇落于山邱，吾人悲夫景之将暮、时之忽逝也，抒其情绪，寄于简编。则辞之忧愁哀怨也固宜。若忏情者，以壮盛年际繁华之会，所著即不为纤秾绮丽之诗，亦当发为雄迈豪放之文。顾其丛话，幽词动魄，商调惊心，岂情怀之非畅，奚人乐而我忧。彼众生之若梦，独抚序而多愁。嗟乎，天有秋声，人有愁思，无可奈何，埋愁于此。斯女士之心深且长矣，而其书久远可传也。民国十年十月一日如姊陈毅序于京师
　　埋愁室丛话序四
　　同乡吴忏情女士，出其所撰笔记，索为序一语。期以年月。懵懵懜懜，届时无以偿也，先生闭户真成疏懒，战书虽急竟不开封。不获已，遂以急就之章，聊塞雅命。女士之丛话也，颜以埋愁，呜呼，愁可埋乎！将閟藏于恨之宫，抑潜息乎情之窟乎？以言归墟，仍着此懊憹之一物，浇以泪泉，滋以苦雨，而愁之根苗遂渐生长矣。以我思之，与其埋愁，不如散愁，将漂瞥于天空，化为烟云，从此不复再缭绕于吾身，庶几我之与愁，其永永分离也。人生百岁如驹影过隙，我将为送愁之文，以榜女士埋愁之室。民国十年仲秋佳日天笑序于津门
　　埋愁室丛话序五
　　三代立学，曰校曰序曰庠。家亦有塾，其为教固极盛且备，而女子不与也。然何以诗三百篇，不少思妇缠绵悱恻之作？意者古有师氏，既训以德容言工，亦必使以余力学文。秦汉而还，其有救父上书、继兄绩史、闲吟飞絮、远寄回文，凡藉文以表襮其节孝才艺如此类者，不数数觏。其佗临命誓词、遇穷见志，往往留其题咏于邮亭旅舍、断简残编，类多好事者所假托，真出其女子手者十不二三。是则女子之能撰述以传世行远，殆若凤毛麟角、景星庆云之不恒可得。迩来女学盛兴，既课以中国书史，并通海外各国之学，是岂古今凡庸所能企及？然枭鸾同集，熏莸杂生，秉其偏执性情，又渐为邪说所迷误，悍然以伦理之正者为陈腐不足守，一切家庭应有之事，更鄙夷之而不屑为，尤不肯者，甚至荡检踰闲，行涉暧昧，不可究诘。非仅气概之嚣张诡异而已也。若而人者，纵有文字下笔千言，亦奚以贵？诚不如幽闲贞静、目不识丁字之贤嫒远甚。虽然，女子无才便是德，斯言也，腐儒之谰言也。有其德，更有文才以抒怀抱，并纪叙其日用行习为闺斗师法，岂不盛哉。吴女士忏情所著埋愁室丛话，述其遇、写其忧，言多沉郁悲怆而衷于理。则其人之蓄德纯洁而又优真才也，可想见矣。辛酉夏日嘱为弁言，予不敏，率书数语于编首，敢以质诸知言者。盱眙汪瑞芬序
　　埋愁室丛话序六
　　欧风东渐，吾邦风气日见开通。迩来著作家所仿泰西实事及札记小说，不下数百种，其中固有不乏起迪新学之事，然如言情乱世之词，亦殊难免，求其规入正轨，实不多覩。吴门吴忏情女士，余之义女也，性温柔，达礼义，擅吟咏，尤富于小说一门。昔着有诸短篇小说各书，久已邀津沪人士赞赏不已。近又着埋愁室丛话一书，余详读一周，爱之不忍释手。是篇皆是女士自身经历之实事，其中如讥调时事，劝勉后进，有益于社会者，殊非浅鲜。顷付梨枣，不日出版，用述梗概，以贡爱读诸君子之前。是为序。民国十年仲夏山东孟寿康书于京师
　　埋愁室丛话序七
　　忏情女士之作埋愁室丛话，其中所载，都是女士自幼至长经历之实事。语词之间，却具警诫，而兼诙谐，甚有形容绝倒之处，能令读者解颐。足征女士才思不凡，堪为吾辈须眉增愧。考之是记，内容颇有深奥之义，盖女士素性鰕直而犹刚强不屈，大有伟丈夫之气概。女士因覩世风日下，尤为嫉妬恶俗起见，将历来遭遇，及在交际场中对于一派趋炎附势者流种种谄媚丑态，令人作三日呕，兹经女士一一揭破其奸，并再描摹殆尽。虽是不平则鸣，其实女士怀抱出于一片诚挚婆心，并欲借此为题，以冀唤醒愚氓，而图挽此颓风，得能趋于道德正轨。由此程度高尚，普及进化，藉可改良社会关于世道人情者，大可补助。是以女士不惮烦劳，作此丛话之本意也。深愿读斯篇者，毋以笔记视之，可以当诸案头箴言警世妙文云尔。惟余不才，承女士谆嘱为序，况女士与内子十载深交，是以雅命难却，祇得拉杂勉之。不过语句陋拙，在所不计，未免读者所笑。尚希女士为余削政，莫铭感甚。辛酉仲秋佳日吴门浦廉方序于津门
　　埋愁室丛话序八
　　社会之万恶，至今日莫可形容矣。吾人既不能离羣而独立，则不能不与社会相周旋，而入此万恶之社会。凡耳所闻、目所见狗句蝇营、卑污龌龊，几不知人世间尚有羞耻事，道德云乎哉！余老矣，不知此后社会道德之堕落伊于何底，未尝不惄焉伤之。吾乡吴忏情女士，富于社会之阅历，往常聆其言论，落落有丈夫风。今者出其埋愁室丛话，问序于余，余因之有感也。夫贤媛才女，何代蔑有？类皆深居闺阁，绝不与社会相周旋，而于社会之色色形形俱不得见。今何时耶，平等自由之说一倡而百和，世界巨族，既不能令女子寂处闺中，束缚其心思、强制其能力，而女子之高尚则如此，社会之现状则如彼。吾恐所受痛苦，将有什百倍于吾人者。忏情女士本其一身所亲历之境，笔之于书，微论是记之实有其人、实有其事，而于今日社会之万恶，实无可讳者。自非郢书燕说所可同年而语矣。是记出，吾知当世名媛才子，必将宝此一册，奉为圭臬。而此后社会之堕落，或不至如今日之甚者。是则女士之功也。辛酉九秋吴门高人俊序
　　
　　埋愁室丛话
　　曾闻外祖母云，余生六月即断乳，外祖母日夕保抱，食以白米粥，饮以红枣汤，而余之肥壮胜于乳哺者。外祖母之爱余，无微不至。常忆我六岁时，最喜吃熏青荳。一日我索熏青荳，阿母在傍曰：“此儿太谬。幼时万不可任性。”而外祖母爱我，竟不听我母言，取荳与我；而我则接而挥之于地。阿母怒曰：“此孩非打不可！”而外祖母阻止曰：“此亦志气也，不可打。”吾母曰：“汝年幼如此，年长又将何如？将来待汝之子女，试问能有我今日之容汝乎？”余母言罢，转怒为笑。余至此，始悟外祖母及阿母爱我至矣、尽矣！又一夜深，外祖母已睡，而我欲吃熏青荳，不先明说，仅嘤嘤而哭。外祖母问曰：“汝有何不适？”余曰：“无他，想吃熏青荳耳。”外祖母披衣而起，授余，曰：“儿如此任性，将来如何做人？”其时正在十二月极寒之时，外祖母睡而复起，竟受寒，翌日病矣。外祖母本有肝胃痛，每发甚剧。呜呼，外祖母因我想吃熏青荳而病，至今思之，外祖母之恩何时能报耶！又忆余幼时最爱猫，余三姨母亦最爱猫，每临睡，必二人抢一小黄猫，几乎将小黄猫身首分离；最后余究不敌我姨力大。余愤极，即将三姨之木梳镜子摔甚粉碎，又大骂而大哭。外祖母闻声而至，责姨母而慰我，并将小黄猫仍给我睡。
