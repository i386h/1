<!-- { "loadSidebar": true } -->
　　袁利见为性顽犷，方棠谓袁生已封“三鹿郡公”。盖讥其太粗疏也。（《幽燕记》）
　　○昆仑玉盏
　　宇文卓方执昆仑玉盏，听左丞檀超高谈，不觉坠地。（《青州杂记》）
　　○坐间牡丹花
　　宋语常带华藻，李孺安曰：“时方三月，坐间生无数牡丹花矣。”（《邺郡名录》）
　　○杜鹃唤归
　　石谊未娶，闻杜鹃唤归，叹曰：“此物催人使归，使我何所归耶？”（《金台录》）
　　○遇河神
　　顾希微，开成二年遇河神屈莫多曰：“更二千年，大江所在堤岸，当崩沙九里。”（《禹功记》）
　　○口吻生花
　　张祜苦吟，妻孥唤之不应。以责祜，祜曰：“吾方口吻生花，岂恤汝辈！”（《白氏金锁》）
　　○赠诗胜烂黄鱼
　　皇甫夤谒韩愈，愈赠以诗。夤退有言，怒愈不为置酒。愈曰：“岂不胜以烂黄鱼待汝耶！”（《续钟嵘句眼》）
　　○折箸不休
　　山涛酒后哺啜，折箸不休。（《酒中玄》）
　　○防风粥
　　白居易在翰林，赐防风粥一瓯。剔取防风得五合余，食之口香七日。（《金銮密记》）
　　○食蝤蛑
　　鹿宜孙食蝤蛑，炙于寿阳瓮中，顿进数器。（《止戈集》）
　　○群公对雪
　　群公对雪，尚隆之曰：“面堆金井，谁调汤饼？”吴永素曰：“玉满天山，难刻佩环！”坐间服其韵精。（《姑臧记》）
　　○屋瓦皆镂
　　余宗伯屋瓦皆镂窍穴千百，雨则散如真珠。用陈留瓦则坚而易镂。（《三堂往事》）
　　○三年不见羊角
　　皮蕃去北，而复来鄱阳，食竹笋，曰：“三年不见羊角，哀矣。”（《叩头录》）
　　○采星盆
　　嵇昌蓄采星盆，夏月渍果，则倍冷。（《叙闻录》）
　　○作剪刀
　　姑园铁作剪刀，以苜蓿根粉养之，裁衣则尽成。墨界不用人手而自行。（《搔首集》）
　　○左捻巾拭面
　　阳华用左捻巾拭面，倍有光彩。（《自庆传》）
　　○碑石
　　李辅国葬父，碑石用豆屑一千团，磨莹如紫玉。碑字四面，镌葵花三百朵。（《晋公遗语》）
　　○清纸
　　以竹梢甘露和天南星渍纸，一宿裁之，刀去如飞。（《文房宝饰》）
　　○除夜叹老
　　裴度除夜叹老，迨晓不寐。炉中商陆火，凡数添也。（《金门岁节》）
　　○印普贤象
　　玄奘以回锋纸印普贤象，施于四众。每岁五驮无余。（《僧园逸录》）
　　○三辰酒
　　玄宗置麴清潭，砌以银砖，泥以石粉，贮三辰酒一万车，以赐当制学士等。（《史讳录》）
　　○桑木根可作沉香想
　　裴休得桑木根曰：“若作沉香想之，更无异相。虽对沉水香，反作桑根想，终不闻香气。诸相从心起也。”（《常新录》）
　　○皂盖能与日轮争功
　　韩愈刺潮州，尝暑中出，张皂盖。归而喜曰：“此物能与日轮争功，岂细事耶！”（《传芳略记》）
　　○雷门四老石
　　王维辋川林下坐，用雷门四老石，灯灭则石中钻火。（《事略》）
　　○握麦芒刁字
　　牛僧孺进士时，常握麦芒刁字。有缪误，随手删割点定。（《三贤典略》）
　　○麒麟草
　　元和时，馆阁汤饮待学士者，煎麒麟草。（《凤翔退耕传》）
　　○鱼藻洞
　　鱼朝恩有洞房，四壁夹安琉璃板，中贮江水及萍藻，诸色虾，号鱼藻洞。（《南康记》）
　　○鼻出黄胶
　　贺知章忽鼻出黄胶数盆，医者谓饮酒之过。（《从容录》）
　　○数米而食
　　沈休文羸劣多病，日数米而食，羹不过一箸。（《青阳记》）
　　○庐墓日影为之不移
　　邓寅庐墓坟土未乾，日影为之不移。（《垅上记》）
　　○饲牛以天麻饭
　　青齐间遇春耕，则饲牛以天麻饭，仍用锦缕系于角上。（《耕桑偶记》）
　　○高丽丝结
　　张均妓多丽，弹琵琶曲，顶上有高丽丝结。赵诗争夺，致伤二指。（《辨音集》）
　　○元夜食牛肺犯天枢使
　　梁邺上元后，忽发变如血。卜曰：“元夜食牛肺，犯天枢巡使。夜行祷谢，可免。”（《影灯记》）
　　○菖蒲成狮子鸾凤状
　　僧普寂大好菖蒲，房中以菖蒲种成狮子、鸾凤、仙人之状。（《海墨微言》）
　　○鸭肝猪肚
　　王缙饮酒，非鸭肝猪肚，箸辄不举。（《醉仙图记》）
　　○吞花卧酒
　　虞松方春，以谓握月担风，且留后日吞花卧酒，不可过时。（《曲江春宴录》）
　　○庭椿不染风
　　卢携梦人赠句曰：“若问登庸日，庭椿不染风。”初，不解其言。后数年，携拜相，庭下古椿一株，虽狂风骤雨，不湿不摇。（《凤池编》）
　　○屋窍如七星
　　郑广文屋室破漏，自下望之，窍如七星。（《逢原记》）
　　○日用斗面为糊以供缄封
　　顺宗时，刘禹锡干预大权，门吏接书尺，日数千。禹锡一一报谢，绿珠盆中，日用面一斗为糊，以供缄封。（《宣武盛事》）
　　○面如枣核而中空
　　杨埏游王钅共家，食一物如枣核，而中空，其实面也。埏询其法，钅共笑而不言。（《河中记》）

　　●卷六
　　○读书数真珠以记
　　于授幼时，家以绿真珠胜为帘押，授读书数真珠以记。日辄一遍。（《长安后记》）
　　○竹粉汤
　　夏侯钺谒卢怀慎，坐终日，得竹粉汤一盏。（《洛都要纪》）
　　○蜀中厚朴
　　蜀中厚朴，若酒后采之，紫色荡散，用辄无力。（《穷幽记》）
　　○碎锦坊
　　晋公午桥庄，有文杏百株，其处立碎锦坊。（《曹林异景》）
　　○百年歌
　　李观作《百年歌》，王请其法。观向弹指曰：“遗子爪甲清尘，庶几文思有加。”（《诗源指诀》）
　　○梦青龙吐棋经
　　王积薪梦青龙吐《棋经》九部授己，其艺顿精。（《棋诀》）
　　○白眼蜂
　　蚕退之后多为乾腊，货之。开元中春末，两市多白眼蜂，如山，市人以此卜丝帛之丰歉。（《丰宁传》）
　　○安石榴
　　李汉碎胡玛瑙，盘盛送王莒曰：“安石榴”。莒见之，不疑。既食，乃觉。（《扬州事迹》）
　　○嗜鸭腊
　　彭几嗜鸭腊，未曝前三日，置镇石之下，时所共服。（《蜀昔录》）
　　○壬癸席
　　申王谓猪既供餐，不宜处于秽处。乃以毡龛粟粥待之，取其毛刷净，令巧工织壬癸席，滑而且凉。（《河东备录》）
　　○敛诸妓钗钿以记意
　　金城多美妓，贺兰剑曰：“吾既临人，私情难展。”遇宴饮则敛夺诸妓钗钿，退以记意。（《金城记》）
　　○沈秘景符
　　禹导河之际，沈秘景符，以镇五千之水患，后人赖焉。（《禹功记》）
　　○沙上玩味成诗
　　柳宗元吟《春水如蓝》诗，久之不成。乃取九脚床于池边，沙上玩味终日，仅能成篇。（《白氏金锁》）
　　○吟诗落齿
　　谢灵运半日吟诗百篇，顿落十二齿。（《续钟嵘句眼》）
　　○绿牝鞍
　　处士富麟翁，从县令芮通源游兰居寺，通源给以绿牝鞍。（《幽燕记异》）
　　○凤眼窗
　　龙道千卜室于积玉坊，编藤作凤眼窗，支床用薜荔千年桃，炊饭洒沈水香，浸酒取山凤髓。（《青州杂记》）
　　○巨栗壳为杯
　　邺中产巨栗，脱其壳，可以为杯。（《邺郡名录》）
　　○眉分九聚
　　朱Г眉分九聚，相者告以大贵。Г信之。（《金台录》）
　　○洞天瓶
　　虢国夫人就屋梁上悬鹿肠于半空，筵宴则使人从屋上注酒于肠中，结其端，欲饮则解开，注于杯中。号“洞天圣酒将军”，又曰“洞天瓶”。（《酒中玄》）
　　○赐成象殿茶果
　　金銮故例，翰林当直学士，春晚困，则日赐成象殿茶果。（《金銮密记》）
　　○冰雪至夏价等金璧
　　长安冰雪至夏月，则价等金璧。白少傅诗名动于闾阎，每需冰雪，论筐取之，不复偿价，日日如是。（《止戈集》）
　　○蛙台
　　桂林风俗，日日食蛙。有来中朝为御史者，朝士戏之曰：“汝之居非乌台，乃蛙台也。”御史答曰：“此非蛙，名圭虫而已。然较圭虫之奉养，岂不胜于黑面郎哉！”黑面郎谓猪也。朝士大赧而退。（《承平旧纂》）
　　○弃官求道
　　丁系自尚书郎参灵度禅师，弃官修道，日食脱粟二升，诸僧钵水一盂。夏月夜禅，虽飞蚊咂食，终不摇动。坐夏既满，面为破烂。（《旧相禅学录》）
　　○携琴就松风涧响之间
　　段由夫携琴就松风涧响之间，曰：“三者皆自然之声，正合类聚。”羊昙节以金缕羊要之，曲终不去。（《金徽变化篇》）
　　○出游必携围棋短具
　　王积薪每出游，必携围棋短具，画纸为局，与棋子并盛竹筒中，系于车辕马鬣间。道上虽遇匹夫，亦与对手。胜则征饼饵牛酒，取饱而去。（《棋天洞览》）
　　○墨难减者万金不换
　　凡墨日用之一岁，磨减半寸者，万金不换，然至难得。（《成老相墨经》）
　　○收茶三等
　　觉林院志崇收茶三等。待客以惊雷荚，自奉以萱草带，供佛以紫茸香。盖最上以供佛，而最下以自奉也。客赴茶者，皆以油囊盛余沥以归。（《蛮瓯志》）
　　○笏囊笏架
　　会昌以来，宰相朝则有笏架。入禁中，逐门传送至殿前。朝罢，则置于架上。百寮则各有笏囊，亲吏持之。（《常朝录》）
　　○徐峰善棋
　　徐峰善棋，段成式欲尽穷其术。峰曰：“子若以墨狻猊与我，当使子过我十倍。”（《大唐龙髓记》）
　　○瞬碧侯
　　琴庄有溶溶轩，轩前皆池地也。度池得回筇磴上自在峰，蔺先生日往峰上采蕨。蕨生九股，以酿醋异常。守臣取进之，封峰曰：“瞬碧侯。”（《琴庄美事》）
　　○钱龙宴
　　洛阳人有妓乐者，三月三日结钱为龙为帘，作钱龙宴。四围则撒真珠，厚盈数寸，以斑螺令妓女酌之，仍各具数，得双煮为吉。妓乃作双珠宴，以劳主人。又各令作饧缓带，以一丸饧舒之，可长三尺者，赏金菱角；不能者，罚酒。（《妆楼记》）
　　○王武子好马
　　王武子好马，非马不行。正旦则柳叶金障泥，上元则满月鞯，清明则剪水鞭，重午则笼娇皮；八月中秋则玉珑络头。重阳则蝉儿登，春秋社则涂金鞍，冬至则嘶风登，除日则药王鞍。每节日则喂马以明纱豆、蔷薇草。（《马癖记》）
　　○鸾手校尉
　　钱Α镇吴越，尊贤渴士，使名画工二三十人在。沿江号“鸾手校尉”。伺北方士子流移来者，咸写貌以闻，择清俊福厚者用之。胡岳方渡江，画工以貌奏。Α见之，叹曰：“面有银光，奇士也。”时即召见。（《方镇编年》）
　　○剪刀面月儿羹
　　柳公权以隔风纱作龙城记。及入朝，名品号锦样书以进。上方御剪刀面、月儿羹，即命分赐。（《字锦》）
