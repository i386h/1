<!-- { "loadSidebar": true } -->
　　太宗尝指一树下曰此嘉树宇文士及从而美之不容口太宗正色谓之曰魏徴尝劝我逺佞人我不悟佞人为谁意常疑汝而未明也今乃果然士及叩头谢曰南衙羣臣面折廷争陛下常不举手今臣幸在左右若不少顺从陛下虽贵为天子复何聊乎太宗怒乃解
　　代州都督刘兰谋反腰斩之将军邱行恭希防探心肝而食太宗责之曰典自有常科何至于此若食逆者心肝而为忠孝则兰之心肝当为太子诸王所食岂到汝乎行恭慙谢而退兰本青州明经遇乱为乡里所称保完青郡逺近归之初降李密密败归国在代州为游客所告遂族灭
　　许敬宗父善心与虞彞同为宇文化及所害封徳彝时为内史舎人备见其事贞观初敬宗以便佞承恩徳彝薄其为人毎谓人曰虞世基被戮虞世南匍匐以请代善心之死敬宗蹈舞以求生敬宗深愧悔焉初帝之被戮也隋官谒贺化及善心独不至化及以其人望而释之善心又不舞蹈由是见害及为封徳彝立传盛加其罪恶掌知国史记注不直论者尤之与李义府赞立则天屠害朝宰公卿已下重足累息移皇家之社稷勦生人之性命敬宗手推毂焉子昻颇有才藻为太子舎人母裴氏早卒裴侍婢有姿色敬宗以为继室假姓虞氏昻素与之通敬宗奏昻不孝流于岭南又纳资数十万嫁女与蛮首领冯盎子及监门将军钱九陇男九陇本皇家人敬宗贪财与之婚姻曲为九陇叙其阀阅又为子娶尉迟寳琳孙女利其金帛乃为寳琳父敬徳修传隐其过咎太宗作威凤赋赐长孙无忌敬宗改云赐敬徳其虚美隐恶皆此也敬宗卒博士袁思古等议曰敬宗位以才升歴居清级弃长子于荒徼嫁少女于夷落闻诗闻礼事絶于趋庭纳采问名唯同于黩货易名之典须凭实行案諡法名与实爽曰谬请諡为谬敬宗孙彦伯诉于执政请改諡礼官议以为既过能改曰恭乃諡为恭彦伯昻之子也既与思古忿竞将于众中殴之思古谓曰吾与贤家君报雠縁何反怒彦伯大慙而退
　　髙宗末年苦风头重目不能视则天幸灾逞己志潜遏絶医术不欲其愈及疾甚召侍医张文仲秦鸣诊之鸣曰风毒上攻若颊头出少血则愈矣则天中怒曰此可斩天子头上岂是试出血处耶鸣叩头请命髙宗曰医之议病理不加罪且我头重闷殆不能忍出血未必不佳朕意决矣命刺之鸣刺百防及脑户出血髙宗曰吾眼明矣言未毕则天自帘中顶礼以谢鸣等曰此天赐我师也躬负缯寳以遗之髙宗甚愧焉
　　则天称尊号以睿宗为皇嗣居东宫雒阳人王庆之希防率浮伪千余人诣阙请废皇嗣而立武承嗣为太子召见两泪交下则天曰皇嗣我子柰何废之庆之曰神不享非今日谁国而李氏为嗣耶则天固谕之令去庆之终不去面覆地以死请则天务遣之乃以内印印纸谓之曰持去矣须见我以示门者当闻也庆之持纸去来自若此后屡见则天亦烦而怒之命李昭徳赐杖昭徳命左右引出光政门外昌言曰此贼欲废皇嗣而立武承嗣命扑之眼耳皆血出乃榜杀之
　　则天朝尝三月降雪凤阁侍郎苏味道等以为祥瑞草表将贺左拾遗王求礼止之味道曰此佳事何为诳妄以贺朝廷求礼曰宰相不能燮理阴阳令三月降雪此灾也乃诬为瑞若三月雪是瑞雪腊月雷当为瑞雷耶举朝善之遂不贺求礼方正有词华歴左台殿中转卫王掾而卒
　　魏元忠为御史大夫卧病诸御史省之侍御史郭霸独后见元忠忧形于色请视元忠便液以验疾之轻重元忠辞拒霸固请尝之元忠惊惕霸憙悦曰大夫泄味甘或不瘳今味苦矣即日当愈元忠刚直甚恶其佞露其事于朝廷
　　张易之兄同休尝请公卿宴于司礼寺因谓御史大夫杨再思曰公面似髙丽请作髙丽舞再思欣然帖纸旗巾子反披紫袍作髙丽舞畧无慙色再思又见易之弟昌宗以皃美被宠因谀之曰人言六郎似莲花再思以为不然只是莲花似六郎耳有识咸笑之后昌宗兄弟犯赃则天命桓彦范李承嘉勘当以取实经数日彦范等奏昌宗兄弟共有赃四千余贯法当解职昌宗奏臣有功于国家所犯不至解免则天问诸宰臣曰昌宗于国有功否再思时为内史奏曰昌宗合链神丹圣躬服之有效此实莫大之功乃赦之天下名士视再思如粪土也
　　成敬竒有俊才文章可立就为大理正与姚崇有姻亲崇寝疾敬竒造宅省焉对崇涕泣懐中置生雀数头乃一一持出请崇执手而后放之祝云愿令公速愈崇勉而从之敬竒既出崇忿其谀媚谓子弟曰此泪亦从何而来自兹不复接遇
　　郑愔者沧洲人来俊臣罗织文状皆愔草定张易之兄弟荐为殿中侍御史易之败黜为宣州司户既而归武三思用事将害桓敬等愔揣知其情求谒三思三思见之愔先哭甚哀既而大笑三思怪问其故对曰前哭甚哀者吊大王国破家亡也后大笑者贺大王得愔也柬之等五人为上所忌日夜为计非剪除大王不足以快其意大王岂不知之今据将相之权运以过人之智则兵不血刃易于反掌今料大王之势孰与则天大王不去五王身有累卵之危此愔所以寒心也三思大恱引与登楼谋陷五王而杀之皆崔湜郑愔之谋也累迁吏部侍郎卖官为务后与谯王重福搆逆而死
　　太平公主沉断有谋则天爱其已诛二张灭韦氏咸頼其力焉睿宗朝军国大事皆令宰相就宅谘决然后以闻睿宗与羣臣呼公主为太平宗为三郎凡所奏请必问曰与三郎商量未其见重如此其宰相有七四出其门宗孤立而无援及窦懐贞等诛乃遁于山寺俄赐自尽窦懐贞倾巧进用累迁晋州长史谄事中贵尽得其懽心韦庶人乳母王氏本蛮婢也懐贞聘之为妻封莒国夫人俗谓妳母之聓曰阿防懐贞每日谒见及进奏表状列其官次署曰翊圣皇后阿防时人鄙之呼为防懐贞欣然自得韦庶人败遂斩其妻持首以献居宪台及京尹毎视事见无须者误以为中官必曲加承接睿宗践阼懐贞位极人臣道谀不悛以至于败先天中宗勘内难懐贞投水死
　　驸马张垍以太常卿翰林院供奉官赞相礼仪雍容有度宗心悦之谓垍曰朕罢希烈相以卿代之垍谢不敢当杨贵妃知之以告杨国忠国忠深忌之时安禄山入朝宗将加宰相命垍草诏国忠谏曰禄山不识文字命之为相恐四夷轻侮于唐宗乃止及禄山归范阳诏髙力士送于长乐陂力士归宗问曰禄山喜乎力士对曰禄山恨不得宰相颇怏怏有言国忠遽曰此张垍告之也宗不察国忠之诬疑垍漏泄大怒黜垍为卢溪郡司马兄均为建安郡司马弟垹为宜春郡司马

　　唐新语卷九
　　钦定四库全书
　　唐新语卷十　　　　　　　唐　刘肃　撰厘革
　　武徳九年十一月太宗始躬亲政事诏曰有隋御宇政刻刑烦上懐猜阻下无和畅致使朋友游好庆吊不通卿士聨官请问斯絶自今以后宜革前弊庶上下交泰品物咸通布告天下使知朕意由是风一变浇漓顿革矣
　　故事江南天子则白帢帽公卿则巾褐裙襦北朝杂以外国之制北齐有长帽短靴合袴袄子朱紫黄各随其好天子多服绯袍隋代帝王贵臣多服黄纹绫袍乌纱帽九环带乌皮六合靴百官常服同于走庶皆着黄袍及衫出入殿省后乌纱帽渐废贵贱通用折上巾以代冠用靴以代履折上巾戎服也靴胡履也咸便于军旅昔绍与魏武帝战于官渡军败复巾渡河逓相仿效因以成俗初用全幅皂向后幞发谓之幞头周武帝才为四脚武德以来始加巾子至贞观八年太宗初服翼善冠赐贵臣进德冠因谓侍臣曰幞头起自周武帝盖取便于军容今四海无虞当息武事此冠颇采古法兼幞头乃宜常服可取服袴褶通用此冠亦寻废矣
　　太史令傅奕博综羣言尤精庄老以齐死生混荣辱为事排释氏嫉之如雠尝至河东遇弥勒塔士女辐辏礼拜奕长揖之曰汝往代之圣人我当今之达士奕上疏请去释教其词曰佛在西域言妖路逺汉译胡书恣其假托故不忠不孝削发而揖君亲游手游食易服以逃租税凡百黎庶不察根源乃追既往之罪虚觊将来之福布施一钱希万倍之报持斋一日期百日之粮又上论十二首髙祖将従之防位而止
　　旧制京城内金吾晓暝呼以戒行者马周献封章始置街鼓俗号咚咚公私便焉有道人裴翛然雅有篇咏善画好酒常戏为渭川歌词曰遮莫咚咚动须倾湛湛杯金吾傥借问报道玉山頽甚为时人所赏
　　姜晦为吏部侍郎性聪悟识理体旧制吏曹舍宇悉布棘以防令史与人交通及晦领选事尽除之大开铨门示无所禁私引置者晦辄知之召问莫不首伏初朝廷以晦改革前规咸以为不可竟铨综得所贿赂不行举朝叹服
　　髙宗欲用郭待举岑长倩郭正一魏同等知政事谓中书令崔知温曰待举等歴任尚浅且令防闻政事未可即卿等同名称也自是外司四品已下官知政事者以平章为名自待举始也
　　自武德至长安四年已前仆射并是正宰相故太宗谓房龄等曰公为宰相当大开耳目求访贤哲即其事也神龙初豆卢钦望为仆射不带同中书门下三品不敢防议政事后加知军国事韦安石为仆射东都留守自后仆射不知政事矣
　　自古帝王必躬籍田以展三推终亩之礼开元二十三年正月宗亲耕于雒阳东门之外诸儒奏议以古者耦耕以一拨为一推其礼久废今用牛耕宜以一步为一推及行事太常卿奏三推而止于是公卿以下皆过于古制
　　隋制员外郎监察御史亦吏部注诰词即尚书侍郎为之自贞观以后员外郎尽制授则天朝御史始制授肃宗于灵武即大位以强冦在郊始令中书以功状除官非旧制也
　　武德贞观之代宫人骑马者依周礼旧仪多着羃罗全身障蔽永徽之后皆用帷帽施裙到颈为浅露显庆中诏曰百官家口咸厠士流至于衢路之间岂可全无障蔽比来多作帷帽遂弃羃罗曽不乗车只坐檐子过于轻率深失礼容自今已后勿使如此神龙之末羃罗始絶
　　开元中天下无事宗聴政之后从禽自娱又于蓬莱宫侧立教坊以习倡优曼衍之戏酸枣尉楚客以为天子方壮宜节之以雅从禽好郑卫将荡上心乃引由余太康之议上疏以讽宗纳之迁下邽主簿而好乐如初自周衰乐工师散絶迨汉制但纪其铿锵不能言其义晋末中原板荡夏音与声俱絶后魏周齐悉用胡乐奏西凉技慆心堙耳极而不反隋平陈因清商而制雅乐有名无实五音虚悬而不能奏国初始采宫之义备九变之节然承衰乱之后当时君子无能知乐泗濵之磬贮于太常天寳中乃以华原石代之问其故对曰泗濵声下调之不能和得华原石考之乃和因而不改
　　宗北廵狩至于太行坂路隘逢椑车问左右曰车中何物曰椑礼云天子即位为椑嵗一漆之示存不忘亡也出则载以从先王之制也宗曰焉用此命焚之天子出不以椑从自此始也
　　宗尝谒桥陵至金粟山覩冈峦有龙盘凤翔之势谓左右曰吾千秋后宜葬此地寳应初追述先防而置山陵焉
　　旧制宰相臣常于门下省议事谓之政事堂故长孙无忌魏徴房龄等以他官兼政事者皆云知门下省事道初裴炎自侍中转中书令执朝政始移政事堂于中书省至今以为故事
