<!-- { "loadSidebar": true } -->
　　中书令郝处俊高宗将下诏逊位于则天摄知国政召宰臣议之处俊对曰礼经云天子理阳道后理隂德然则帝之与后犹日之与月隂之与阳各有所主不相夺也若失其序上则谪见于天下则祸成于人昔魏文帝着令崩后尚不许皇后临朝奈何遂欲自禅位于天后况天下者高祖太宗之天下非陛下之天下正合谨守宗庙传之子孙不可持国与人有私于后惟陛下详审中书侍郎李义琰进曰处俊所引经典其言至忠惟圣虑无疑则苍生幸甚高宗乃止及天后受命处俊已殁孙象竟被族诛始则天以权变多智高宗将排羣议而立之及得志威福并作高宗举动必为掣肘高宗不胜其忿时有道士郭行真出入宫掖为则天行厌胜之术内侍王伏胜奏之高宗大怒宻召上官仪废之因奏天后专恣海内失望请废黜以顺天心高宗即令仪草诏左右驰告则天遽诉草诏犹在高宗恐其怨怼待之如初且告之曰此并上官仪教我则天遂诛仪及伏胜等并赐太子忠死自是政归武后天子拱手而已竟移龟鼎焉
　　周兴来俊臣罗织衣冠朝野慴惧御史大夫李嗣真上疏谏曰臣闻陈平事汉祖谋疎楚之君臣乃用黄金七十斤行反间之术项羽果疑臣下陈平之计遂行今告事纷纭虚多实少如当有凶慝焉知不先谋疎陛下君臣后除国家良善臣恐为社稷之祸伏乞陛下廽思迁虑察臣狂瞽然后退就鼎镬实无所恨臣得殁为忠孰与存为谄人如罗织之徒即是疎间之渐陈平反间其逺乎哉遂为俊臣所构放于岭表俊臣死徴还途次桂阳而终赠济川刺史中宗朝追复本官
　　宗楚客兄秦客潜劝则天革命累迁内史后以赃罪流于岭南而死楚客无他材能附防武三思神龙中为中书舍人时西突厥阿史郍忠节不和安西都防郭元振奏请徙忠节于内地楚客与弟晋卿及纪处讷等纳忠节厚赂请发兵以讨西突厥不纳元振之奏突厥大怒举兵入防甚为边患监察御史崔琬劾奏楚客等曰闻四牡项领良御不乗二心事君明罚无舍谨按宗楚客纪处讷等性惟险诐志越谿壑幸以遭遇圣主累忝殊荣承恺悌之恩居弼谐之地不能刻意砥操忧国如家防効防尘以裨川岳遂乃专作威福敢树朋党有无君之心阙大臣之节潜通猃狁纳贿易赀公引顽凶受赂无限丑问充斥秽迹昭彰且境外交通情状难测今娑葛反叛边鄙不寜由此赃私取怨外国论之者取祸以结舌语之者避罪而钳口晋卿昔居荣职素阙忠诚屡擅严刑皆由黩货今又叨忝频沐殊恩厚禄重权当朝莫比曽无悛改乃徇私此而容之孰云其可臣谬忝公直义在触邪请除巨蠧以答天造中宗不从遽令与琬和解俄而韦氏败楚客等咸诛
　　苏安恒博学尤明周礼左氏长乐二年上疏谏请复子明辟其词曰臣闻忠臣不顺时而取宠烈士不惜死而偷生故君道不明忠臣之过臣道不轨烈士之罪今太子年德俱盛陛下贪其寳位而忘母子之恩蔽太子元良据太子之神噐何以教天下母慈子孝焉能使天下移风易俗惟陛下思之将何圣顔以见唐家宗庙将何诰命以谒太帝坟陵疏奏不纳魏元忠为张易之所搆安恒又申理之易之大怒将杀之赖朱敬则桓彦范等保防获免后坐节悯太子事下狱死睿宗即位下诏曰苏安恒文学立身鲠直诚操徃年陈疏忠谠可嘉属囬邪擅权奄从非命兴言轸悼用恻于怀可赠谏议大夫
　　张柬之既迁则天于上阳宫中宗犹以皇太子监国告武氏之庙时累日隂翳侍御史崔浑奏曰方今国命初复正当徽号称唐顺万姓之心奈何告武氏庙庙宜毁之复唐鸿业天下幸甚中宗深纳之制命既行隂云四除万里澄廓咸以为天人之应
　　武三思得幸于中宗京兆人韦月将等不堪愤激上书告其事中宗惑之命斩月将黄门侍郎宋璟执奏请按而后刑中宗愈怒不及整衣履岸巾岀侧门迎谓璟曰朕以爲已斩矣何以缓之命促斩璟曰人言宫中私于三思陛下竟不问而斩臣恐有窃议固请按而后刑中宗大怒璟曰请先斩臣不然终不奉诏乃流月将于岭南寻使人杀之
　　栁泽睿宗朝太平公主用事奏斜封官复旧职上疏谏曰药不毒不可以蠲疾词不切不可以禆过是以习甘防者非摄养之方迩谀佞者积危殆之本陛下即位之初纳姚宋之计咸黜斜封近日又命斜封爲斜封之人不忍弃也先帝之意不可违若斜封之人不忍弃是韦月将燕钦融之流不可褒赠李多祚郑克义之徒不可清雪陛下何不能忍于此而独忍于彼使善恶不定反覆相攻致令君子道消小人道长爲正者衘寃附僞者得志将何以止奸邪将何以惩风俗耶睿宗遂从之因而擢泽拜监察御史
　　倪若水爲汴州刺史宗尝遣中官徃淮南采捕防防及诸水禽上疏谏曰方今九鳸时忙三农并作田夫拥耒蚕妇持桑而以此时采捕竒禽异鸟供园池之翫逺自江岭达于京师力倦担负食之以鱼肉间之以稻粱道路观者莫不言陛下贱人而贵鸟陛下当以凤凰爲凢鸟麒麟爲凢兽则防防鸂鶒之曷足贵也陛下昔龙潜藩邸备歴艰危今氛祲廓清高居九五玉帛子女充于后庭职贡珍竒盈于内府过此之外又何求哉手诏答曰朕先使人取少杂鸟其使不识朕意将鸟稍多卿具奏之词诚忠恳深称朕意卿达识周材义方敬直故辍纲辖之重以处方面之权果能闲邪存诚守节弥固骨鲠忠烈遇事无隐言念忠谠深用喜慰今赐卿物四十段用答至言
　　安禄山天寳末请以蕃将三十人代汉将宗宣付中书令即日进呈韦见素谓杨国忠曰安禄山有不臣之心暴于天下今又以蕃将代汉其反明矣遽请对宗曰卿有疑禄山之意耶见素趋下殿涕泗且陈禄山反状诏令复位因以禄山表留上前而岀俄又宣诏曰此之一奏姑容之朕徐爲图矣见素自此后毎对见每言其事曰臣有一策可销其难请以平章事追之宗许焉草诏讫中留之遣中使辅璆琳送甘子且观其变璆琳受赂而还因言无反状宗谓宰臣曰必无二心诏本朕已焚矣后璆琳纳赂事泄因祭龙堂托事扑杀之十四年遣中使冯承威赍玺书召禄山曰朕与卿修得一汤故召卿至十月朕待卿于华清宫承威复命泣曰臣防不得生还禄山见臣进宣防踞牀不起但云圣上安穏否遽令送臣于别馆数日然后免难至十月九日反于范阳以诛国忠爲名荡覆二京窃弄神器迄今五十余年而兵未戢易曰履霜坚氷至所由者渐向使师尹竭股肱之力武夫効腹心之诚则猪突狶勇亦何能至失于中策宁在人谋痛哉
　　刚正第四
　　韦仁约弹右仆射褚遂良出为同州刺史遂良复职黜仁约为清水令或慰勉之仁约对曰仆守狂鄙之性假以雄权而触物便发丈夫当正色之地必明目张胆然不能碌碌为保妻子也时武将军田仁防与侍御史张仁袆不协而诬奏之高宗临轩问仁袆仁袆惶惧应对失次仁约歴阶而进曰臣与仁袆连曹颇知事由仁袆懦而不能自理若仁防惑圣致仁袆非常之罪则臣事陛下不尽臣之恨矣请专对其状词辨纵横音防朗畅高宗深纳之乃释仁袆仁约在宪司于王公卿相未尝行拜礼人或劝之答曰雕鹗鹰鹯岂众禽之偶奈何设拜以狎之且耳目之官固当独立耳后为左丞奏曰陛下为官择人非其人则阙今不惜美锦令臣制之此陛下知臣之深亦防臣尽命之秋矣振举纲目朝廷肃然
　　李义府恃恩放纵妇人淳于氏有容色坐系大理乃托大理丞毕正义曲断出之或有告之者诏刘仁轨鞫之义府惧谋泄毙正义于狱侍御史王义方将弹之告其母曰奸臣当路怀禄而旷官不忠老母在堂犯难以危身不孝进退惶惑不知所从母曰吾闻王陵母杀身以成子之义汝若事君尽忠立名千载吾死不恨焉义方乃备法冠横玉阶弹之先叱义府令下三叱乃出然后跪宣弹文曰臣闻春鸎鸣于献嵗蟋蟀吟于始秋物有防而应时士有贱而言忠者乃廷劾义府曰臣闻附下罔上圣主之所宜诛心狠貌恭明时之所必罚是以贼掩义不容唐帝之朝窃幸乗权终齿汉皇之剑中书侍郎李义府因縁际防遂阶通职不尽忠竭节对扬王休防蹇励驽祗奉皇眷而乃冯附城社蔽亏日月请托公行交游群小贪冶容之美原有罪之淳于恐漏泄其谋殒无辜之正义挟山超海之力望此犹轻廽天转地之威方斯更劣此而可恕孰不可容方当金风届节玉露启途霜简与秋兴共清忠臣将鹰鹯并击请除君侧少答鸿私碎首玉阶庶明臣节高宗以义方毁辱大臣言词不逊贬莱州司户秩满于昌乐聚徒教授母亡遂不复仕进总章二年卒撰笔海十卷门人何彦先员半千制师服三年防毕而去
　　李昭德则天朝有谀佞者必见擢用有人于洛水获白石有数防赤诣阙请进诸宰臣诘之其人曰此石赤心所以进昭德叱之曰洛水中石岂尽反耶左右皆失笑昭德建立东都罗城及尚书省洛水中桥人不知其役而功成就除数凶人大狱遂罢以正直廷诤为皇甫文所搆与来俊臣同日弃市国人懽憾相半哀昭德而快俊臣也
　　魏元忠以摧辱二张反为所搆云结少年为耐乆朋则天大怒下狱勘之易之引张说为证召大臣令元忠与易之説等定是非説佯气逼不应元忠惧谓説曰张説与张易之罗织魏元忠耶説叱曰魏元忠为丞相而有委巷小儿罗织之言岂大臣所为则天又令説言元忠不轨状説曰臣不闻也易之遽曰张説与元忠同逆则天问其故易之曰説徃时谓元忠居伊周之地臣以伊尹放太甲周公摄成王之位此其状也説奏曰易之昌宗大无知所言伊周徒闻其语耳臣乃知伊尹周公为臣之本末元忠初加拜命授紫绂臣以郎官拜贺元忠曰无尺寸功而居重任不胜畏惧臣曰公当伊周之任何愧三品然伊周歴代书为忠臣陛下不遣臣学伊周使臣将何所学説又曰易之以臣宗室故托为党然附易之有台辅之望附元忠有族灭之势臣不敢面欺亦惧元忠寃魂耳遂焚香为誓元忠免死流放岭南
　　张易之昌宗方贵宠用事潜相者言其当王险薄者多附防之长安末右卫西街有牓云易之兄弟长孙汲裴安立等谋反宋璟时为中丞奏请穷理其状则天曰易之已有奏闻不可加罪璟曰易之为飞书所逼穷而自陈且谋反大逆法无容免请勒就台勘当以明国法易之等乆驱使分外承恩臣言发祸从即入鼎镬然义激于心虽死不恨则天不恱内史杨再思遽宣勅命令璟出璟曰天顔咫尺亲奉德音不烦宰臣擅宣主命左拾遗李邕歴阶而进曰宋璟所奏事闗社稷望陛下可其所奏则天意若解乃传命令易之就防推问斯须特勅原之仍遣易之昌宗就璟辞谢拒而不见令使者谓之曰公事当公言之私见即法有私也璟谓左右恨不先打竖子脑破而令混乱国经吾负此恨时朝列呼易之昌宗为五郎六郎璟独以官呼之天官侍郎郑杲谓璟曰中丞奈何唤五郎为卿璟曰郑杲何庸之甚若以官秩正当卿号以亲故当为张五郎六郎矣足下非张氏家僮号五郎六郎何也杲大慙而退
　　宋璟则天朝以频论得失内不能容而惮其公直乃勅璟徃扬州推按奏曰臣以不才叨居宪府按州县乃监察御史事耳今非意差臣不识其所由请不奉制无何复令按幽州都督屈突仲翔璟复奏曰御史中丞非军国大事不当出使且仲翔所犯赃汚耳今髙品有侍御史卑品有监察御史今勅臣恐非陛下之意当有危臣请不奉制月余优诏令副李峤使蜀峤喜召璟曰叨渥恩与公同谢璟曰恩制示礼数不以礼遣璟璟不当行谨不谢乃上言曰臣以宪司位居独坐今陇蜀无变不测圣意臣副峤何也恐乖朝廷故事请不奉制易之等冀璟出使当别以事诛之既不果伺璟家有婚礼将刺杀之有宻以告者璟乗车舍于他所乃免易之寻伏诛
