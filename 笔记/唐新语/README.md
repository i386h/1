<!-- { "loadSidebar": true } -->
　　钦定四库全书　　　　　子部十二
　　唐新语　　　　　　　　小説家类一【杂事之属】提要
　　【臣】等谨案唐新语十三卷唐刘肃撰唐书艺文志载此书三卷注曰元和中江都主簿此本结衔乃题登仕郎守江州浔阳县主簿未详孰是也所记起武徳之初迄大厯之末凡分三十门皆取轶文旧事有禆劝戒者前有自序后有总论一篇称昔荀爽纪汉事可为鉴戒者以为汉语今之所记庶嗣前修云云故唐志列之杂史类中然其中谐谑一门繁芜猥琐未免自其书有乖史家之体例今退置小説家庶协其实是书本名新语唐志以下诸家着録并同明冯梦祯俞安期等因与李垕续世説伪本合刻遂改题曰唐世説殊为臆撰商维濬刻入稗海并于肃自序中増入世説二字益伪妄矣稗海又佚其卷末总论一篇及政能第八之标题亦较冯氏姚氏之本更为疎舛今合诸本参校定为书三十篇总论一篇而复名为唐新语以还其旧焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　唐新语原序
　　自庖牺画卦文字聿兴立记注之司以存警诫之法传称左史记言尚书是也右史记事春秋是也洎唐虞氏作木火逓兴虽戢干戈质文或异而九丘八索祖述莫殊宣文删落其繁芜丘明捃拾其疑阙马迁创变古体班氏遂业前书编集既多省览为殆则拟虞卿陆贾之作袁宏荀氏之録虽为小学抑亦可观迩来记注不乏于代矣圣唐御防载防二百声明文物至化风卓尔于百王辉映于前古肃不揆庸浅輙为纂述备书防婉恐贻床屋之尤全采风謡惧招流俗之説今起自国初迄于大厯事闗政教言涉文词道可师模志将存古勒成十三卷题云大唐新语聊以宣之开卷岂敢传诸竒人时元和丁亥嵗有事于圜丘之月序登仕郎守江州浔阳县主簿刘肃撰


　　钦定四库全书
　　唐新语卷一　　　　　　　唐　刘肃　撰匡賛第一
　　杜如晦少敏悟精彩絶人太宗引为秦府兵曹俄改陜州长史房龄闻于太宗曰余人不足惜杜如晦聪明识达王佐之才若大王守藩无用之必欲经营四方非此人不可太宗乃请为秦府掾封建平县男补文学馆学令文学禇亮为之賛曰建平文雅休有烈光怀忠履义身立名扬贞观初为右仆射龄为左仆射太宗谓之曰公为仆射当须大开耳目求访贤哲此乃宰相之益比闻受词诉日不暇给安能为朕求贤哉自是台阁规模皆二人所定其法令意在寛平不求备以取人不以己长格物如晦龄引进之如不及也太宗每与龄图事则曰非如晦莫能筹之及如晦至则用龄之防二人相须以断大事迄今言良相者称房杜焉及如晦薨太宗谓虞世南曰吾与如晦君臣义重不幸物化实痛于怀卿体吾意为制碑也后太宗尝新美怆然悼之辍其半使置之灵座及赐龄黄银带因谓之曰如晦与公同心辅朕今日所赐唯独见公然流涕以黄银带辟恶为神所畏命取金带使龄送之于其家也
　　魏徴常陈古今理体言太平可致太宗纳其言封德彞难之曰三代已后人渐浇讹故秦任法律汉杂霸道皆欲理而不能岂能理而不欲魏徴书生若信其虚论必乱国家徴诘之曰五帝三王不易人而理行帝道则帝行王道则王在其所化而已考之载籍可得而知昔黄帝与尤战既胜之后便致太平九夷乱德颛顼征之既尅之后不失其理桀为乱汤放之纣无道武王伐之而俱致太平若言人渐浇讹不返朴素至今应为魅寜可得而教化耶德彝无以难之徴薨太宗御制碑文并御书后为人所谗勅令踣之及征辽不如意深自悔恨乃叹曰魏徴若在不使我有此举也既渡水驰驿以少牢祭之复立碑焉
　　太宗尝临轩谓侍臣曰朕所不能恣情以乐当年而励心苦节卑宫菲食者正为苍生耳我为人主兼行将相事岂不是夺公等名昔汉高得萧曹韩彭天下寜宴舜禹殷周用稷契伊吕四海乂安此事朕并兼之给事中张行成谏曰有隋失道天下沸腾陛下拨乱反正拯生人于涂炭何禹汤所能拟陛下圣德含光规模宏逺然文武之列未尝无将相何用临朝对众与其较量将以天下已定不借其力复以万乗至尊与臣下争功臣闻天何言哉而四时行焉又曰汝唯弗矜天下莫与汝争功臣备员近枢非敢知献替事輙陈狂直伏待葅太宗深纳之俄迁侍中
　　太子承干既废魏王泰因入侍太宗面许立为太子乃谓侍臣曰青雀入见自投我怀中云臣今日始得与陛下为子更生之日臣有一孽子百年之后当为陛下杀之传国晋王父子之道固当天性我见其意甚矜之青雀泰小字也禇遂良进曰失言伏愿审思无令错误安有陛下万嵗之后魏王持国执权为天子而肯杀其爱子传国晋王者乎陛下顷立承干后宠魏王爱之逾嫡故至于此今若立魏王须先措置晋王始得安全耳太宗涕泗交下曰我不能也因起入内翌日御两仪殿群臣尽出诏留长孙无忌房龄李勣禇遂良谓之曰我有三子一弟所为如此我心无憀因自投于床无忌争趋持上抽佩刀无忌等惊惧遂良于手争取佩刀以授晋王因请所欲立太宗曰欲立晋王无忌等曰谨奉诏异议者请斩之太宗谓晋王曰汝舅许汝也宜拜谢之晋王因下拜移御太极殿召百寮立晋王为皇太子群臣皆称万嵗
　　高宗朝晋州地震雄雄有声经旬不止高宗以问张行成行成对曰陛下本封于晋今晋州地震不有徴应岂使徒然哉夫地隂也宜安静而乃屡动自古祸生宫掖衅起宗亲者非一朝一夕或恐诸王公主谒见频烦承间伺隟复恐女谒用事臣下隂谋陛下宜深思虑兼脩德以杜未萌高宗深纳之
　　则天朝黙啜陷赵定等州诏天官侍郎吉顼为相州刺史发诸州兵以讨之畧无应募者中宗时在春宫则天制皇太子为元帅亲征之吏人应募者日以数千贼既退顼徴还以状闻则天曰人心如是耶因谓顼曰卿可于众中说之顼于朝堂昌言朝士闻者喜説诸武患之乃发顼弟兄赃状贬为安固尉方辞得召见涕泪曰臣辞阙廷无复再谒请言事臣疾亟矣请坐筹之则天曰可顼曰水土各一盆有竞乎则天曰无顼曰和之为泥竞乎则天曰无顼曰分泥为佛为天尊有竞乎则天曰有顼曰臣亦为有窃以皇族外戚各有区分岂不两安全耶今陛下贵贱是非于其间则居必竞之地今皇太子万福而三思等乆已封建陛下何以和之臣知两不安矣则天曰朕深知之然事至是顼与张昌宗同供奉控府昌宗以贵宠惧不全计于顼顼曰公兄弟承恩泽深矣非有大功必无全理唯一策若能行之岂唯全家当享茅土之封除此外非顼所谋昌宗涕泣请闻之顼曰天下思唐德乆矣主上春秋高武氏诸王殊非所属意公何不从容请复相王庐陵以继生人之望昌宗乃乗间屡言之防一嵗则天意乃易既知顼之谋乃召顼问顼对曰庐陵相王皆陛下子高宗初顾托于陛下当有所注意乃迎中宗其兴复唐室顼有力焉睿宗登极下诏曰曩时王命中圮人谋未辑首陈反正之议克创祈天之业永怀忠烈寜忘厥勲可赠御史大夫
　　则天以武承嗣为左相李昭德奏曰不知陛下委承嗣重权何也则天曰我子侄委以心腹耳昭德曰若以姑侄之亲何如父子何如母子则天曰不如也昭德曰父子母子尚有逼夺何诸姑所能容使其有便可乗御寳位其遽安乎且陛下为天子陛下之姑受何福庆而委重权于侄手大事去矣则天矍然曰我未思也即日罢承嗣政事
　　长安末张易之等将为乱张柬之隂谋之遂引桓彦范敬晖李湛等为将委以禁兵神龙元年正月二十三日晖等率兵将至武门王同皎李湛等先遣徃迎皇太子于东宫啓曰张易之兄弟反道乱常将图不轨先帝以神噐之重付殿下主之无罪幽废人神愤惋二十三年于兹矣今天啓忠勇北门将军南衙执政尅期以今日诛凶竖复李氏社稷伏愿殿下暂至武门以副众望太子曰凶竖悖乱诚合诛夷如圣躬不康何虑有惊动请为后图同皎讽谕乆之太子乃就路又恐太子有悔色遂扶上马至武门斩闗而入诛易之等于迎仙院则天闻变乃起见太子曰乃是汝耶小儿既诛可还东宫桓彦范进曰太子安得更归徃者天皇弃群臣以爱子托陛下今太子年长乆居东宫将相大臣思太宗高宗之德诛凶竖立太子兵不血刃而靖内难则天意人事归于李氏乆矣今圣躬不康神噐无主陛下宜复子明辟以顺亿兆神祗之心臣等谨奉天意不敢不请陛下传位爱子万代不絶天下幸甚矣则天乃卧不语见李湛曰汝是诛易之兄弟人耶我养汝辈翻见今日湛不敢对湛义府之子也
　　景云二年二月睿宗谓侍臣曰有术士上言五日内有急兵入宫卿等为朕备之左右失色莫敢对张说进曰此有谗人设计拟揺动东宫耳陛下若使太子监国则君臣分定自然窥觎路絶灾难不生姚崇宋璟郭元振进曰如说所言睿宗大説即日诏皇太子监国时太平公主将有夺宗之计于光范门内乗步辇俟执政以讽之众皆恐惧宋璟昌言曰太子有大功于天下真社稷主安敢妄有异议遂与姚崇奏公主就东都出寜王已下为刺史以息人心睿宗曰朕更无兄弟唯有太平一妹朝夕欲得相见卿勿言余并依卿所奏公主闻之大怒宗惧乃奏崇璟离间骨肉请加罪悉停寜王已下外授崇贬申州刺史璟楚州刺史
　　苏颋神龙中迁给事中并修文馆学士转中书舍人时父瓌为宰相父子同掌枢宻时人荣之属机事填委制诰皆出其手中书令李峤叹曰舍人思如泉涌峤所不及也后为中书侍郎与宋璟同知政事璟刚正多所裁断颋皆顺从其美璟甚悦之尝谓人曰吾与苏家父子前后同时为宰相仆射长厚诚为国器献可替否罄尽臣节颋过其父也后罢政事拜礼部尚书而薨及日宗游咸宜宫将举猎闻颋防出怆然曰苏颋今日吾寜忍娱游乎遂中路还宫初姚崇引璟为中丞再引之入相崇善应变故能成天下之务璟善守文故能持天下之政二人执性不同同归于道叶心翼賛以致刑措焉
　　姚崇以拒太平公主出为申州刺史宗深德之太平既诛徴之为同州刺史素与张説不叶说讽赵彦昭弹之宗不纳俄校猎于渭濵宻召崇防于行所宗谓曰卿颇知猎乎崇对曰此臣少所习也臣年三十居泽中以呼鹰逐兎为乐犹不知书张璟谓臣曰君当位极人臣无自弃也迩来折节读书以至将相臣少为猎师老而犹能宗大悦与之偕马臂鹰迟速在手动必称防宗欢甚乐则割鲜闲则咨以政事备陈古今理乱之本上之可行者必委曲言之宗心益开听之亹亹忘倦军国之务咸访于崇崇罢冗职修旧章内外有叙又请无赦宥无度僧无数迁吏无任功臣以政宗悉从之而天下大理
