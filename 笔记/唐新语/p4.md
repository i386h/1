<!-- { "loadSidebar": true } -->
　　薛怀义承宠遇则天俾之改姓云是驸马薛绍再从叔僧俗皆号为薛师猖狂恃势多度膂力者为僧潜图不轨殿中侍御史周矩奏请按之则天曰不可矩固请则天曰卿去矣朕即遣来矩至台薛师亦去阶下马但坦腹于床将按之薛师跃马而去遽以闻则天则天曰此道人患风不须苦问所度僧任卿穷按其事诸僧悉流逺恶州矩后竟为薛师所搆下狱死
　　则天朝契丹冦河北武懿宗将兵讨之畏懦不进北贼退散后乃奏沧瀛防州诖误者数百家左拾遗王永礼廷折之曰素无良吏教习城池又不完固遇贼畏惧茍从之以求生岂其素有背叛之心耶懿宗拥兵数万闻贼輙退走失城邑罪当诛戮今乃移祸草泽诖误之人以自解岂为臣之道请斩懿宗以谢河北百姓懿宗惶惧诸诖误者悉免
　　中宗朝郑普思承恩宠而潜图不轨苏瓌奏请按之以司直范献忠为判官瓌奏普思普思妻得幸于韦庶人特勅于御前对中宗屡抑瓌而理普思应对颇不申献忠歴阶而进曰臣请先斩苏瓌中宗问其故对曰苏瓌国之大臣荷荣贵乆矣不能先斩逆贼而后闻今使其惑天听揺动刑柄而普思反状昭露陛下为其申理此则反者不死臣请死终不能事普思狱乃定朝廷咸壮之
　　中宗反正才月余而武三思居中用事皇后韦氏颇干朝政如则天故事桓彦范奏曰伏见陛下每临朝政皇后必施帷幔坐于殿上参闻政事愚臣歴选列辟详求徃代帝王有与妇人谋及政事者无不破国亡家倾辀继路以隂干阳违天也以妇凌夫违人也违天不祥违人不义书称牝鸡之晨唯家之索易曰无攸遂在中馈言妇人不得干政也伏愿陛下览古人之言以苍生为念不宜令皇后徃正殿干外朝专在中宫聿修隂教则坤仪式叙鼎命惟新矣疏奏不纳又有梵僧惠范山人郑普思叶静能等挟左道出入宫禁彦范等切谏并不能从后彦范等反及祸
　　桓彦范等既匡复帝室勲烈冠古武三思害其公忠将诬以不轨诛之大理丞李朝请问明状卿裴谭附防三思异朝判竟坐诛谭迁刑部尚书侍御史李祥弹之曰异李朝一判破桓敬等五家附防三思状騐斯在天下闻者莫不寒心刑部尚书从此而得略无廽避朝廷壮之祥解褐蓝亭尉因校考为録事参军所挤排祥趋入谓刺史曰録事恃纠曹之权祥当冲要之地为其妄褒贬耳使祥秉笔颇亦有词刺史曰公试论録事状遂援笔曰怯断大案好勾小稽自不清疑他总浊阶前两竞鬭困方休狱里囚徒非赦不出天下以为谭笑之最矣
　　宗楚客与弟晋卿及纪处讷等恃权势朝野岳牧除拜多出其门百寮惕惧莫敢言者监察御史崔琬不平之乃具法冠陈其罪状请收按问中宗不许明日又进宻状乃降勅曰卿列霜简忠在触邪遂能不惧权豪便有弹射眷言称职深领乃诚然楚客等大臣须存礼度朕识卿姓名知卿鲠直但守至公勿有廽避自此朝廷相谓曰仁者必有勇其崔公之谓欤累迁刑部郎中琬兄璆以孝友称歴刑部员外扬州司马丁母忧昼夜哀号水不入于口不胜防而卒
　　陆大同为雍州司田时安乐公主韦温等侵百姓田业大同尽断还之长吏惧势谋出大同防将有事南郊时巳十月长吏乃举牒令大同廵县劝田畴冀他判司揺动其按也大同判云南郊有事北陆已寒丁不在田人皆入室此时劝课切恐烦劳长吏益不悦乃奏大同为河东令寻复为雍州司仓长吏新兴王晋附防太平公主故多阿党大同终不从因谓大同曰雍州判佐不是公官公何为不别求好官大同曰无他材但守公直素无廊庙之望唯以雍州判佐为好官晋不能屈大同闺门邕睦四从同居法言即大同伯祖也
　　李令质为万年令有富商行盗系而按之驸马韦擢防马入县救盗者令质不从擢乃譛之于中宗中宗怒临轩召见举朝为之恐惧令质奏曰臣必以韦擢与盗非亲非故故当以货求耳臣岂不惧擢之势但守陛下法死无所恨中宗怒解乃释之朝列贺之曰设以获谴流放岭南亦为幸也














　　唐新语卷二
<子部,小说家类,杂事之属,唐新语>
　　钦定四库全书
　　唐新语巻三　　　　　　　唐　刘肃　撰公直第五
　　卢方庆武徳中为察非掾太宗深器重之引与议建成事方庆辞曰臣母老请归养太宗不之逼贞观中以为藁城令孙袭秀神龙初为监察御史时武三思诬桓敬等反又称袭秀与敬等有谋至是为侍御史冉祖雍所按辞理竟不屈或报祖雍云适有南使至云桓敬已死袭秀闻之然流涕祖雍曰桓彦范负国刑宪今已死矣祖雍按足下事意未测闻其死乃对雍流涕何也袭秀曰桓彦范自负刑宪然与袭秀有旧闻其死岂不伤耶祖雍曰足下下狱闻诸弟俱纵酒而无忧色何也袭秀曰袭秀何负于国家但于桓彦范有旧耳公若尽杀诸弟不知矣如独杀袭秀恐明公不得髙枕而卧祖雍色动握其手曰请无虑当活公乃善为之辞得不坐
　　陆徳明受学于周正善言理王世充僣号署为散骑侍郎王子师之将行束脩之礼徳明服巴豆防卧东壁下世充子入跪床下徳明佯绐之痢竟不与语遂移病成皋及入太宗朝引为文学馆学士使阎立本写真形褚亮为之赞曰经术为贵风可师励学非逺通儒在兹终于国子博士
　　李宻既降徐勣尚守黎阳仓谓长史郭恪曰魏公既归于唐我士众土地皆魏公之有也吾若上表献之即是自邀富贵吾所耻也今宜且録以启魏公聴公自献则魏公之功也及使至髙祖闻其表甚怪之使者具以闻髙祖大悦曰徐勣盛徳推功真忠臣也即授黎州总管赐姓李氏
　　贞观中太宗谓褚遂良曰卿知起居注记何事大抵人君得观之否遂良对曰今之起居古之左右史书人君言事且记善恶以为检戒庶乎人主不为非法不闻帝王躬自观史太宗曰朕有不善卿必记之耶遂良曰守道不如守官臣职当载笔君举必记刘洎进曰设令遂良不记天下之人皆记之矣
　　太宗谓侍臣曰朕偶作艶诗虞世南便谏曰圣作虽工体制非雅上之所好下必随之此文一行恐致风靡而今而后请不奉诏太宗曰卿恳诚若此朕用嘉之羣臣皆若世南天下何忧不理乃赐绢五十疋先是梁简文帝为太子好作艶诗境内化之浸以成俗谓之宫体晚年改作追之不及乃令徐陵撰玉防集以大其体永兴之谏颇因故事
　　窦静为司农卿赵元楷为少卿静颇方直甚不悦元楷之为官属大防谓元楷曰如隋帝意在奢侈竭四海以奉一人者司农须公矣方今圣上躬履节俭屈一人以安兆庶司农何用于公哉元楷赧然而退初太宗既平突厥徙其部众于河南静上疏极谏以为不便又请于太原置屯田以省馈饷皆有益
　　文徳皇后崩未除丧许敬宗以言笑获谴及太宗梓宫在前殿又垂臂过侍御史阎正弹之曰敬宗往居先后丧已坐言笑黜削今对大行梓宫又垂臂无礼敬宗惧获罪髙宗寝其奏事虽不行时人重其刚正
　　刘仁轨为左仆射暮年颇以言词取悦诉者户部员外魏克己断案多为仁轨所异同克己执之曰异方之乐不入人心秋蝉之声徒聒人耳仁轨怒焉詈之曰痴汉克己俄吏部侍郎
　　则天朝豆卢钦望为丞相请辍京官九品已上两月日俸以赡军转帖百官司令拜表羣臣但赴拜表而不知事由拾遗王求礼谓钦望曰羣官见帖即赴竟不知拜何所由既以辍俸供军而明公禄厚俸优辍之可也卑官贫迫奈何不使其知而欺夺之岂国之柄耶钦望形色而拒之表既奏求礼厯阶而进曰陛下富有四海足以储军国之用何借贫官九品之俸而钦望欺夺之臣窃不敢纳言姚璹前进曰秦汉皆有税算以赡军求礼不识大体妄有争议求礼曰秦皇
　　汉武税天下使空虚以事边奈何使圣朝仿习之姚璹言臣不识大体不知璹言是大体耶遂寝
　　魏元忠男升娶荥阳郑逺女升与节愍太子谋诛武三思废韦庶人不克为乱兵所害元忠坐系狱逺以此乃就元忠求离书今日得离书明日改醮殿中侍御史麻察不平之草状弹逺曰郑逺纳钱五百万将女易官先朝以元忠旧臣操履坚正岂独尚兹贤行实欲荣其姻戚遂起复授逺河内县令逺子良解褐洛州参军既连婚国相父子崇赫迨元忠下狱遂诱私离今日得书明日改醮且元忠官厯三朝荣跻十等虽金精屡铄而玉色常温逺胄虽参华身实凡品若言齐郑非偶不合结褵既冰玉交欢理资同穴而下山之失未逺御轮之聓已周无闻寄死托孤见危授命斯所谓滓流品黜辱衣冠而乃延首腼顔重尘清鉴九流选叙须有淄渑四裔遐陬宜从摈斥虽渥恩周洽刑罚免加而名教所先理资惩革请裁以宪网禁锢终身逺从此废弃朝野咸赏察之公直
　　来俊臣弃故妻奏娶太原王庆诜女侯思正亦奏娶赵郡李自挹女勅政事商量内史李昭徳抚掌谓诸宰曰大可笑大可笑诸宰问故昭徳曰往年来俊臣贼劫王庆诜女已大辱国今日此奴又请索李自挹女乃复辱国耶遂寝思正竟为昭徳所绳榜杀之
　　长安末诸酷吏并诛死则天悔于枉滥谓侍臣曰近者朝臣多被周兴来俊臣推勘递相牵引咸自承伏国家有法朕岂能违中间疑有滥者更使近臣就狱推问得报皆自承引朕不以为疑即可其奏自周兴俊臣死更不闻有反逆者然已前就戮者岂不有寃滥耶夏官侍郎姚崇对曰自垂拱已后告身死破家者皆枉酷自诬而死告事者特以为功天下号为罗织甚于汉之党锢陛下令近臣就狱问者近臣亦不自保何敢輙有动揺赖上天降灵圣情发寤诛灭防竖朝廷晏安今日已后防躯及一门百口保见在内外官更无反逆者则天大悦曰已前宰相皆顺成其事陷朕为淫刑之主闻卿所说甚合朕心乃赐银一千两
　　景龙中中宗尝游兴庆池侍宴者递起歌舞并唱回波词方便以求官爵给事中李景伯亦起舞歌曰回波词持酒巵防臣职在箴规侍宴既过三爵諠哗窃恐非仪于是宴罢
　　安乐公主恃宠奏请昆明池以为汤沐中宗曰自前代已来不以与人不可安乐于是大役人夫掘其侧为池名曰定昆池池成中宗韦庶人皆往宴焉令公卿已下咸赋诗黄门侍郎李日知诗曰但愿暂思居者逸无使时作者劳后睿宗登位谓日知曰朕当时亦不敢言非卿忠正何能如此俄拜侍中
　　景龙末朝纲失叙风教既替公卿大臣初拜命者例许献食号为烧尾时苏瓌拜仆射独不献食后因侍防宗晋卿谓瓌曰拜仆射竟不烧尾岂不憙乎中宗黙然瓌奏曰臣闻宰相主调隂阳代天理物今粒食踊贵百姓不足臣见宿衞兵至有三日不得食者臣愚不称职所以不敢烧尾晋卿无以对
　　中宗暴崩秘不发丧韦庶人亲总庶政召宰相韦巨源等一十一人入禁中防议遗诏令韦庶人辅少主知政事授相王太尉参谋辅政宗楚客谓韦温曰今皇太后临朝宜停相王辅政且太后与诸王居嫂叔之地难为仪注是诏理全不可苏瓌独正色拒之谓楚客等曰遗诏是先帝意安可更改楚客温等大怒遂削相王辅政诏乃宣行之
　　宗命宋璟制诸王及公主邑号续遣中使宣诏令更作一佳号璟奏曰七子均养鸤鸠之徳至锡名号不宜有殊今奉此防恐母宠子异非正家国之大训王化之所宜不敢奉诏宗从之
