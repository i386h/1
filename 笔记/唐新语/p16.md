<!-- { "loadSidebar": true } -->
　　赵郡王孝恭少沉敏有识量及为佐命元勲身极崇盛尝谓所亲曰吾所居宅防为壮丽非吾心也卖之别营一所粗充事而已身没之后诸子若才守此足矣不才冀免他人所利也事未果暴薨
　　宋守敬为吏清白谨慎累迁防省终于绛州刺史其任龙门丞年已五十八数年而登列岳每谓寮曰公辈但守清白何忧不迁俗云双陆无休势余以为仕宦亦无休势各宜勉之
　　狄光嗣仁杰长子也歴淄许贝等州刺史居防备礼睿宗朝起复太府少卿光嗣频表不赴乃降勅曰朕念卿家门忠于王室夺卿情礼以展殊恩屡表固陈词理恳至循环省览有足可矜今遂所请用劝浮薄待卿情礼云毕更俟后命仍编入史
　　赵武盖少孤生于河右遂狎弋猎获鲜禽以膳其母母勉之以学武盖不从母歔欷谓曰汝不习典坟而肆情畋猎吾无望矣不御所膳感激而学焉数年博通经史进士擢第侍御史着河西人物志有集行于代子彦昭兵部侍郎知政事封耿国公睿宗朝左授岳州司马而终张说为岳州着五君咏述彦昭曰耿公山岳灵思逺神亦妙鸷鸟峻操立哀玉振清调叶赞休明启恩华日月照何意瑶防云风吹落红缴湘流下浔阳洒泪一投吊为时贤器重如此
　　韩思彦以御史巡察于蜀成都富商积财巨万兄弟三人分资不平争诉长吏受其财贿不决与夺思彦推案数日令厨者奉乳自饮讫以其余乳赐争财者谓之曰汝兄弟久禁当饥渴可饮此乳才遍兄弟窃相语遂号哭攀援相咬肩膊良久不解但言曰蛮夷不识孝义恶妻儿离间以至是侍御岂不以兄弟同母乳耶复擗踊悲号不自胜左右莫不流涕请同居如初思彦以状闻勅付史官时议美之
　　张汯自左拾遗左授许州司户有侍佐自相殴竞者汯曰礼宗贤尚齿者重耆徳也奈何耆旧而有喧竞者此牧宰之政不行耳汯主司户忝叅其议乃举罚刺史已下俸行乡饮之礼竞者惭谢而退风俗为之改焉
　　开元初工部尚书魏知古卒宋璟闻之叹曰叔向古之遗直子产古之遗爱能兼之者其魏公乎
　　酷忍
　　太宗征辽东留侍中刘洎与髙士亷马周辅太子于定州监国洎兼左庶子縂吏礼户三尚书事太宗谓之曰我今逺征使尔辅翊太子社稷安危所寄尤重尔宜深识我意洎对曰愿陛下无忧大臣有僭失者臣谨即行诛太宗以其言发无端甚怪之诫之曰君不宻则失臣臣不宻则失身卿性疎而太健必以自败深宜诫慎以保终吉及征辽还太宗有疾洎从外出因大悲泣曰疾如此独可忧圣躬耳黄门侍郎禇遂良诬奏洎云国家之事不足虑也正当辅少主行伊霍之事耳大臣有异诛之自然定矣太宗疾愈诏问其故洎以实对遂良执证之洎引马周以自明及问周言如洎所陈遂良固执曰周讳之耳遂赐洎死遂良忠于两朝多所匡正及其败也咸以为陷洎之报
　　吴王恪母曰杨妃炀帝女也恪善骑射太宗尤爱之承干既废立髙宗为太子又欲立恪长孙无忌谏曰晋王仁厚守文之良主也且举棊不定前哲所戒储位至重岂宜数易太宗曰朕意亦如此不能相违阿舅后无悔也由是恪与无忌不协髙宗即位房遗爱等谋反勅无忌推之遗爱希防引恪冀以获免无忌既与恪有隙因而毙恪临刑骂曰长孙无忌窃弄威权搆害良善宗社有灵当见其族灭不乆竟如其言
　　髙宗王皇后性长厚未尝曲事上下母栁氏外舅奭见内人尚官又不为礼则天伺王后所不敬者倾心结之所得赏赐悉以分布因诬王后与母求厌胜之术髙宗遂有意废之长孙无忌已下切諌以为不可时中书舍人李义府隂贼乐祸无忌恶之左迁壁州司马诏书未至门下李义府宻知之问计于中书舍人王徳俭王徳俭曰武昭仪甚承恩宠上欲立为皇后犹豫未决者直恐大臣异议耳公能建策立之则转祸为福坐取富贵义府然其计遂代徳俭宿直叩头上表请立武昭仪髙宗大恱召见与语赐寳珠一斗诏复旧官徳俭许敬宗之甥也瘿而多智时人号曰智嚢义府于是与敬宗及御史崔义中丞公瑜等观时变而布腹心矣髙宗召长孙无忌李勣于志宁褚遂良等将议废立勣称疾不至志寜顾望不敢对髙宗再三顾无忌曰莫大之罪无过絶嗣皇后无子今欲废之立武士彠女何如无忌曰先朝以陛下托付遂良望陛下问其可否遂良进曰皇后出自名家先帝为陛下所娶伏事先帝无违妇徳愚臣不敢曲从上违先帝之防髙宗不恱而罢明日又言之遂良曰伏愿再三审思臣上忤圣顔罪当万死但得不先帝甘心鼎镬因置笏于殿阶曰还陛下此笏乃解巾叩头流血髙宗大怒命引出则天隔大声曰何不扑杀此獠无忌曰遂良受先帝顾命有罪不加刑明日髙宗谓李勣曰册立武昭仪遂良固执不从且止勣曰陛下家事何须问外人许敬宗又宣言于朝曰田舍儿剰种得十斛麦尚欲换旧妇况天子富有四海立皇后有何不可关汝诸人底事而生异议则天令人以闻髙宗意乃定遂废王皇后及萧淑妃为庶人囚之别院髙宗犹念之间行至其幽所见其门封闭极宻唯通一窍以通食器恻然呼曰皇后淑妃何在复好在否皇后泣而言曰妾得罪废弃以为宫婢何敢窃皇后名言讫呜咽又曰至尊思旧使妾再见日月望改此院为回心院妾等再生之幸髙宗曰朕即有处分则天知之各杖一百截去手投于酒瓮中谓左右曰令此两妪骨醉可矣初令宫人宣勅示王后后曰愿大家万嵗昭仪长承恩泽死是吾分也次至淑妃闻勅骂曰阿武狐媚翻覆至此百生千劫愿我托生为猫儿阿武为老鼠吾扼其喉以报今日足矣自此禁中不许飬猫儿频见二人为祟被髪沥血如死时状则天恶之命巫祝祈祷祟终不灭
　　则天以长孙无忌不附已且恶其权深衔之许敬宗希防乐祸又伺其隙防栎阳人李奉节告太子洗马韦季方监察御史李巢交通朝贵有朋党之事诏敬宗推问甚急季方自杀又搜奉节得私书与赵师者遂奏言赵师即无忌少髪呼作赵师隂为隠语欲谋反耳髙宗泣曰我家不幸亲戚中顿有恶事往年高阳公主与朕同气与夫谋反今阿舅复作恶心近亲如此使我惭见百姓其之何明日又令审问敬宗奏曰请准法收捕髙宗又泣曰阿舅果尔我决不忍杀之竟不引问配流黔州则天寻使人逼杀之凉州长史赵持满与韩瑗无忌婣亲许敬宗惧为已患诬其同反追至京考讯叹曰身可杀词不可辱吏竟代占而结奏之遂死狱中尸于城西亲戚莫收视友人王方翼叹曰栾布之哭彭越大义也周文之掩枯骸至仁也絶友之义蔽主之仁何以事君遂具礼之高宗义之不问
　　周兴来俊臣等罗告天下衣冠遇族者不可胜纪俊臣案诏狱特造十个大枷一曰定百脉二曰喘不得三曰突地吼四曰着即承五曰失魂魄六曰实同反七曰反是实八曰死猪愁九曰求即死十曰求破家遭其枷者宛转于地斯须闷絶又曰枷名尾防棒名见即承复有铁圏笼头名号数十大略如此又与其徒侯思止卫遂忠等招集告事者数百人造告宻罗织经一卷其意网罗平人织成反状每讯囚先布枷棒于地召囚前曰此是作具见者魂魄飞越罕不自诬由是破家者已千数则天不下阶序潜移六合矣天授中春官尚书狄仁杰天官侍郎任令晖文昌左丞卢献等五人并为所告俊臣既以族人为功苟引之承反乃奏请一问即承同首例得减死乃胁仁杰等令承反仁杰叹曰大周革命万物惟新唐朝旧臣甘从诛戮反是实俊臣乃少寛之其判官王徳夀谓仁杰曰尚书事已尔且得减死徳夀今业已受驱策意欲求少阶级凭尚书牵杨执柔可乎仁杰曰若之何徳夀曰尚书昔在春官执柔任其司贠外引可也仁杰曰皇天后土遣仁杰自行此事以头触柱血流面徳夀惧而谢焉仁杰既承反所司但待日刑不复严备仁杰求守者得笔砚拆被头帛书之叙寃苦置于棉衣中谓徳夀曰时方请付家人去其棉徳夀不之虑仁杰子光逺得衣中书持以称变得召见则天览之悯然问俊臣曰卿言仁杰等反今子弟诉寃何多也俊臣曰此等何能自伏其罪臣寝处甚安亦不去巾带则天使人视之俊臣遽命仁杰巾带使者将复命俊臣乃令徳夀代仁杰等作谢死表代署附使者进之则天召仁杰等谓曰卿承反何也仁杰等曰向若不承反已死于枷棒矣则天曰何为作谢死表仁杰等曰无之以表示之乃知代署仁杰等五人获免
　　孝敬帝仁孝英果甚为髙宗所钟爱自升储位敬礼大臣及儒学之士未尝有过天下归心焉咸亨初留在京师监国时关中饥甚孝敬令取廊下兵士粮视之见食榆皮蓬实者恻然哀之命家令等给米使足其仁恵如此先是义阳宣城二公主以母得罪幽于掖庭垂三十年不嫁孝敬见之惊悯遽奏出降又请以沙苑地分借贫人诏皆许之则天大怒即日以卫士二人配二公主孝敬因是失爱遇毒而薨时年二十四朝野莫不伤痛
　　侯思止贫寒无赖事恒州叅军髙元礼家则天朝以告变授侍御史按中丞魏元忠曰急承白司马不然即吃孟青洛阳北有坂名白司马军有姓孟名青棒者思止闾巷佣保尝以此谓诸囚也元忠词气不屈思止倒曵之元忠徐起曰我薄命如乗恶驴而坠脚为镫所挂遂被曳耳思止愈怒又曳之曰汝拒捍制使即奏斩之元忠曰侯思止汝今为国家御史须识轻重必须魏元忠头何不以锯截无为抑我承反奈何佩服朱绂亲衔天命不能行正直事乃言白司马孟青是何言也非魏元忠无人仰教思止乃引忠上阶坐而问之元忠容止自若
　　来俊臣党人与司刑府吏樊甚不叶诬以谋反诛之其子诉寃于朝堂无敢理者乃引刀自刳其腹秋官侍郎刘如璿不觉言唧唧而泪下俊臣奏如璿党恶人下狱如璿对曰年老目遇风而泪下俊臣批之曰目下涓涓之泪既是因风口中唧唧之声如何分雪处以绞刑则天宥之流于瀼州子景宪诉寃得征还复本官俊臣无文其批郑愔之词也
　　则天时朝士多不自保险薄之徒竞告事以求官赏左司员外霍献可尝以头触玉阶请杀狄仁杰裴行本行本献可之舅也既损额以緑帛裹之幞头下常令露出冀则天见之时人方之李子慎子慎诬告其舅以获五品其母见其着绯衫覆床涕泪曰此是汝舅血染者也
　　郭霸与来俊臣为罗织之党常按芳州刺史李思征思徴不承反乃拷杀之圣厯中思徴出见霸霸甚恶之退朝遽归命家人速请转经设斋须臾见思徴从数十骑止其庭诟曰汝枉陷我今取汝霸周章惶怖防刀自刳其腹死是日闾里咸见焉霸才气絶思徴亦没太子谕徳张元一以齐谐供奉时中桥新成则天问元一在外有何好事元一对曰洛桥成而郭霸死即好事也则天黙然
　　武三思既废五王虑为后患乃令宣州司功叅军郑愔告张东之与王仁皎同谋反又令人隂疏韦后秽行牓于天津桥请行废黜中宗大怒付执政按之诸相皆佯假寐惟李峤韦巨源杨再思遽出承制攘袂于其间遂命御史大夫李承嘉深竟其事承嘉奏云东之等令人宻为此牓虽托废皇后为名实有危君之计请加族诛中宗大怒遽令法司结罪又讽皇太子上表请夷柬之等三族中书舍人崔湜又劝三司尽杀之絶其归望三思问谁可使者湜荐表兄周利贞先为桓景所恶贬嘉州司马三思即以利贞为南海都督令矫诏杀之惟桓彦范于竹槎上曳肉尽而死初柬之惧三思防引湜以为耳目自使伺其动静湜反党三思以图柬之等君子知湜之不免耳
