<!-- { "loadSidebar": true } -->
　　髙宗初立为太子李勣詹事仍同中书门下三品自勣始也太宗谓之曰我儿初登储贰故以宫事相委勿辞屈也勣尝有疾医诊之曰须龙须灰方可太宗剪须以疗之服讫而愈勣顿首泣谢他日顾谓勣曰朕当属卿以孤幼思之无逾公者往不负李宻岂负于朕哉勣流涕而致谢噬指出血俄而沉醉解御服以覆之
　　唐九徴为御史监灵武诸军时吐蕃入寇蜀汉九徴率兵出永昌郡千余里讨之累战皆防时吐蕃以防索跨漾水濞水为桥以通西洱河蛮筑城以镇之九徴尽尅其城垒焚其二桥命管记闾丘均勒石于剑川建防碑于滇池以纪功焉俘其魁帅以还中宗时加褒赏左拾遗呼延皓论之乃加朝散大夫拜侍御史赐绣金带寳刀累迁汾州刺史开元末与吐蕃賛普书云波州防柱唐九徴铸即谓此是也
　　开元初左常侍褚无量与光禄卿马懐素隔日侍读诏曰朕于百事考之无如文籍先王要道尽在于斯是欲令经史详备听政之暇逰心观览无量等奉诏整理内库书至六年分部上架毕制文武百官入乾元殿东廊观察移时乃出于是赐无量等束帛有差
　　贺知章自太常少卿迁礼部侍郎兼集贤学士一日并谢二恩时源乾曜与张説同秉政乾曜问説曰贺公久着盛名今日一时两加荣命足为学者光耀然学士与侍郎何者为美説对曰侍郎自皇朝以来为衣冠之华选自非望实具美无以居之虽然终是具员之吏又非徃贤所慕学士者懐先王之道为搢绅轨仪蕴班之词彩兼防夏之文学始可处之无愧二美之中此为最矣
　　张説既致仕在家修史乃乗闲徃景山之阳于先茔建立碑表宗仍赐御书碑额以宠之其文曰呜呼积善之墓与宣父延陵季子墓志同体也朝野以为荣及説薨宗亲制神道碑其略曰长安中公为鳯阁舍人属麟防监张易之诬搆大臣作为飞语御史大夫魏元忠摘其异政必以中伤天后致投杼之疑中宗忧掘蛊之变是时勅公为证啗以右职一言利囬四国交乱公重为义死且不辞廷辩无辜中防有忤左右为之惕息而公以之抗词反元忠之茔防出太子于坑陷人谓此举义重于生由是长流钦州守正故也文多不尽载
　　右补阙毋焸博学有著述才上表请修古史先撰目録以进宗称善赐绢百疋性不饮茶制代茶録序其略曰释滞销壅一日之利暂佳瘠气侵精终身之累斯大获益则归功茶力贻患则不为茶灾岂非福近易知祸逺难见焸直集贤无何以疾暴终初焸梦着衣冠上北邙山亲友相送及至山顶回顾不见一人意恶之及卒僚友送至北邙山咸如所梦宗闻而悼之赠朝散大夫
　　自汉魏以来歴代皆封孔子后或为褒城侯或号褒圣侯至开元二十七年诏册孔子为文宣王其嗣褒城侯改封文宣王令右丞相裴耀卿摄太尉持节就国子监册命讫有司奠祭乐用宫悬八佾之舞诏曰我王化在乎儒术皆发挥此道啓迪含灵则生人已来未有如夫子也所谓自天攸纵圣多能徳配乾坤身揭日月故能致天下之太平成天下之大经美政教移风俗君君臣臣父父子子人到于今受其赐不其猗欤文多不尽载
　　惩诫
　　太宗尝与侍臣泛舟春苑池中有异鸟随波容与太宗击赏数四诏座者为咏召阎立本写之阁外呼云画师阎立本立本时为主爵郎中奔走流汗俯伏池侧手挥丹青不堪愧赧既而戒其子曰吾少好读书幸免面墙缘情染翰颇及侪流唯以丹青见知躬厮飬之务辱莫大焉汝宜深戒勿习此也
　　髙宗朝姜恪以邉立功为左相阎立本为右相时以年饥放国子学生归又限令史通一经时人谓之语曰左相宣威沙汉右相驰誉丹青三馆学生放散五防令史明经以末技进身者可为炯戒
　　刘仁轨为给事中与中书令李义府不协出为青州刺史时有事辽海义府逼仁轨运粮果漂没勅御史异式按之异式希义府意遇仁轨不以礼或对之猥泄曰公与当朝雠者为谁何不引决仁轨曰乞方便乃于房中裂布将头自缢少顷仁轨出曰不能为公死刘仁轨岂失却死耶坐此除名大将军刘仁愿劾百济奏以为带方州刺史仁愿凯旋髙宗谓之曰卿将家子处置部署皆称朕意何也仁愿拜谢曰非臣能为乃前青州刺史教臣耳遽发诏征之至则拜大司宪御史大夫也初仁轨被征次于莱州驿舍于西防夜已乆有御史至驿人曰西防稍佳有使止矣御史曰谁答曰带方州刺史命移仁轨于东防既拜大夫此御史及异式俱在防内不自安仁轨慰之曰公何瘦也无以昔事不安耶知君为势家所逼仁轨岂不如韩安国但恨公对仁轨卧而泄耳又谓诸御史曰诸公出使当举寃滞发明耳目兴行礼义无为烦扰州县而自重其权指行中御史曰只如某御史夜到驿驿中东防西防复有何异乎若移乃公就东防岂忠恕之道也愿诸公不为也仁轨后为左仆射与中书令李敬不协时吐蕃入寇敬奏仁轨征之军中奏请多为敬所掣肘仁轨表敬知兵事敬固辞髙宗曰仁轨须朕朕亦行之卿何辞敬遂行大败于青海时议稍少之始仁轨既宦达其弟仁相在乡曲升沉不同遂构嫌恨与仁轨别籍每于县只奉户课或谓之曰何不与给事同籍五品家当免差科仁相曰谁能向狗尾底避隂凉兄弟以荣贱致隔者可为至戒
　　杨昉为左丞时宇文化及子孙理资防朝廷以事隔两朝且其家亲族亦众多为言者所司理之至于左司昉未详其案状诉者以道理已成无复疑滞勃然逼昉昉曰适朝退未食食毕当详案诉者曰公云未食亦知天下有累年羇旅诉者乎昉遽命案立批之曰父杀隋主子诉隋资生者犹配逺方死者无宜更叙时人深赏之
　　娄师徳以殿中充河源军使永和中破吐蕃于白羊涧八战七胜优诏褒美授左骁卫郎将髙宗手诏曰卿有文武才干故授卿武职勿辞也累迁纳言临终数日寝兴不安无故惊曰拊我背者谁侍者曰无所见乃独言若有所争者曰我当夀八十今追我何也复自言徃为官误杀二人减十年词气若有屈伏俄而气絶以娄公之明恕尚不免滥为政者得不慎欤
　　李义府定策立则天自中书舍人拜相与许敬宗居中用事连起大狱诛锄将相道路以目骇入则谄谀出则奸宄卖官鬻狱海内嚣然百寮畏惮如畏天后髙宗知其罪状谓之曰卿儿子女聓皆不谨慎多作罪过今且为卿掩覆勿复如此义府凭恃则天不虞髙宗加怒勃然变色顋颈俱起徐对曰谁向陛下道此髙宗曰但知我言何须问我所从得义府怫然竟不引过缓歩而出防右金吾仓曹杨仁頴奏其赃汚诏刘祥道并三司鞫之狱成长流嶲州朝野莫不称庆或作河间道元帅刘祥道破铜山贼李义府露布牓之通衢义府先取人奴婢及败一夕奔散各归其家露布云混奴婢而乱放各识家而竞入干封初大赦唯长流人不许还义府愤恚而死海内快之
　　刘思立任考功员外子宪为河南尉思立今日亡明日选人有索宪阙者吏部侍郎马载深咨嗟以为名教所不容乃书其无行注名籍朝廷咸曰真铨综流品之司可谓振理风俗其人比出选门为众目所视众口所讦亦趦趄而失歩矣自垂拱之后斯风大壊茍且公行无复曩日之事
　　王义方初拜御史意望殊髙忽畧人间细务买宅酬直讫数日对賔朋忽惊指庭中双青桐树曰此忘酬直遽召宅主付直四千宾朋曰侍御贵重不知交易树当随宅无别酬例义方曰此嘉树不比他也及贬黜或问其故答曰初以居要津作宰相示大耳初义方将弹李义府惧不防况吟者乆之独言曰可取万代名耶循黙以求达耶他日忽言曰非但为国除蠧亦乃名在身前遂弹焉坎坷以至于终
　　高宗大渐顾命裴炎辅少主既而则天以太后临朝中宗欲以后父韦贞为侍中并乳母之子五品官炎争以为不可中宗不悦谓左右曰我让国与贞岂不得何为惜侍中炎惧遂与则天定策废中宗为庐陵王幽于别所则天命炎及中书侍郎刘祎之率羽林兵入左右承则天防扶中宗下殿中宗曰我有何罪则天曰汝欲将天下与韦贞何得无罪炎居中执权亲授顾托未尽匡救之节遽行伊霍之谋神器假人为兽傅翼其不免也宜哉
　　张由古有吏才而无学术累歴防省尝于众中叹班固大才文章不入文选或谓之曰两都赋燕山铭典引等并入文何为言无由古曰此并班孟坚文章何关班固事闻者掩口而笑又谓同官曰昨买得王僧孺集大有道理杜文范知其误应声曰文范亦买得张佛集胜于僧孺逺矣由古应之不觉仕进者可不勉欤
　　周矩为殿中侍御史大夫蘓味道待之甚薄屡言其不了事矩深以为恨后味道下狱勅矩推之矩谓味道曰尝责矩不了事今日了公事也好答辩味道由是坐诛
　　严识为巩令中书舍人路敬濳黜陟河南道使还次巩识自以初莅复以敬潜使还颇有慢色虽郊迎之才上马弛镫揖鞭而已敬潜怒摄而案之曰郊外逺迎故违明勅马上髙揖深慢王人礼律有违恭倨无准仰具之识拜伏流汗乃舍之后转魏州刺吏为魏令李懐让所辱俄又俱为兵部郎中既同曹局亦难以为容举朝以为深戒
　　李知白为侍中子弟才总角而婚名族识者非之宰相当存乆逺敦风俗奈何为促薄之事耶
　　惠妃武氏有専房之宠将夺嫡王皇后性妬稍不能平宗乃废后为庶人肤受日闻次及太子太子之将废也宗访于张九龄九龄对曰太子天下本也动之则揺人心自居东宫未闻大恶臣闻父子之道天性也子有过父怒而掩之无宜废絶且其恶状未着恐外人窥之伤陛下慈父之道宗不悦隐忍者乆之李林甫秉政隂申计于武妃将立其子以自固武妃亦结之乃先岀九龄而废太子太子同生鄂王瑶光王琚同日并命海内痛之号为三庶太子等既寃死武妃及左右屡见为祟宫中终夜相恐或闻鬼哭声召巫觋视之皆曰三庶为厉先是收卾王光王行刑者射而瘗之乃命改而酹之武妃死其厉乃息宗乃立肃宗为太子林甫之计不行惕然惧矣三庶以二十五年四月二十三日死武妃至十二月而毙识者知有神道焉
　　天寳中李林甫为相専权用事先是郭元振薛讷李适之等咸以立功邉陲入叅钧轴林甫惩前事遂反其制始请以蕃人为邉将冀固其权言于宗曰以陛下之雄材国家富强而诸蕃未灭者由文吏为将怯懦不胜武事也陛下必欲灭四夷威海内莫若武臣武臣莫若蕃将夫蕃将生而气雄少养马上长于阵敌此天性然也若陛下感而之使其必死则狄不足图也宗深纳之始用安禄山卒为戎首虽理乱安危系之天命而林甫奸宄实生乱阶痛矣哉

　　唐新语卷十一
<子部,小说家类,杂事之属,唐新语>
　　钦定四库全书
　　唐新语卷十二　　　　　　　唐　刘肃　撰劝励
　　徐文逺齐尚书令孝嗣之孙江陵陷被掳至长安家贫无以自给兄林鬻书为事文逺每阅书肆不避寒暑遂通五经尤精左氏仕隋国子博士越王侗以为祭酒大业末洛经饥馑因出樵采为李宻所得宻即其门人也令文逺南面坐率其徒属北面拜之逺谓宻曰将军欲为伊霍继絶扶倾鄙虽迟暮犹愿尽力若为莽卓迫险乗危老夫耄矣无能为也宻谢曰敬闻命矣宻败归王世充世充亦曽受业见之大悦给其廪食文逺毎见世充必尽敬拜之或问曰闻君倨见李宻而敬王公何也答曰李宻君子能受郦生之揖王公小人有杀故人之义相时而动岂不然欤入朝迁拜国子博士甚为太宗所重孙有功为司刑卿持法寛平天下赖之
