<!-- { "loadSidebar": true } -->
　　诏各省人民有新造一器新得一法为他人所无者为上等，或仿照成法能驾而上之者为中等，若智巧犹人才具开展者为下等。此三等人皆得与试取列，后可以为工务官员。其有自愿售技者，国家准予保护，令专利二十年；一宜开工艺学堂也。
　　大造生材无地蔑有，而谓华人之巧必逊于西人，此扣盘扪烛之见耳。今宜仿欧西之例，设立工艺学堂，招集幼童，因才教育，各分其业。艺之精者以六年为学成，粗者以三年为学成，其教成各师由学堂敦请。凡声、气、电、光、铁路、镕铸、雕凿等艺悉责成于工部衙门；一宜派人游学各国也。
　　俄王大彼得以一国之君而屈贵降尊，至何兰、英吉利厂中学习技艺，厥后俄国人材辈出国势大张，史册犹津津乐道。
　　日本以弹丸小国有志维新，当其初见货物之有入无出也，乃分遣亲藩大臣游历各国，访其政俗、人情，今之伊藤诸臣即当时随派之肆业学生也。
　　今中国亦宜亲派大臣率领幼童肄业各国，习学技艺，师彼之所长，补吾之所短，国中亦何虑乎才难乎？一宜设博览会以励百工也。欧洲博览会始于法国一千七百六十年以前，至乾隆二十六年英国创雅物会，专赛玩物。嘉庆三年，法王拿破仑第一兴新物会，一千八百十九年，法国共有会场十余处，于是德意志奥各国相继行之。咸丰元年，英创万国通商大会，其最大者为法之巴黎斯会，同治十二年之维也纳会，光绪二年美费拉特费之会。日本在明治初年，子弟工艺学成，于横须贺设立劝工场，以赛新物，其佳者准其专利，虽至微之物皆优奖之，故国本大张，得列公法大国之内。
　　今中国亦宜于各省会市镇各设劝工场，备列各省出产货物、工作器具，纵人入观，无分中外。一以察各国之好恶，一以考工艺之优劣，使工人互相勉励，自然艺术日新。余尝与陈君敬如拟有上海博览会章程，面呈商务大臣盛宗丞，惟望奏请朝廷严饬各省切实举行，并将出产若干种，人工制造若干种，每年奏报。若出口之土产增多，工匠制造新器增多者，地方官吏及工师分别保奖，不办者予以处分，则无形之奖励多矣。诚所谓西人之富在工而不在商，盖商者运已成之货，工者造未成之货，粗者使精，贱者在贵，朽废者使有用，有工艺然后有货物，有货物然后有商贾耳。大率富强之道，无论何事，皆须平日官为提倡，如农工商务当创新法，开新埠之时必先官设学堂以为教，官创机厂以为式，官助资本以扶持，然后农工商之利可开。
　　本欲阜财必先费财，西洋各国皆然，而日本为尤著。否则一旦有急，安得人才兵械而用之？纵使可购，亦不过废杂之枪，价且极昂，虚糜而兼误国矣。
　　治河
　　河水发源昆仑之墟，伏流数千里，涌出地上汇为星宿海，至积石流入中国。
　　由积石而东北而南三千里至龙门，山石崇辣，河流湍急，禹凿之以分其势。其在河南省河阴县以西，两岸夹山，势不能改道旁泄，故河流至今如旧。
　　自荣泽县广武山而东既无两岸之山以束之，而又土松地旷，乃得逞其浩瀚奔腾之势，横流于衮徐冀豫之区，不可复制。我朝定鼎幽燕，正河道敝坏之，后溃决频仍。然河道避逆趋顺，避坚趋疏，避远趋近，避高趋下，挽之即忽左忽右，扼之又乍进乍退，皆失其本性使然。善乎，欧阳公之言曰：河本泥沙，下流淤高，水流不快，上流乃决。故河流已弃之道自古难复，强复之则每决于上流。惟有曲体其性，为分为合，为宽为束，顺其势以驱之，勿容其下流有淤。且下淤之故在于积沙，沙去而不停，则河流自畅。昔李公议制铁龙爪、揭泥竿车，绳曳舟尾而沉之水，篙工急棹，乘流相继而下水，深数尺。
　　黄怀信制濬川，笆以石压之，取大绳钉两船之端，相距八十步，各用滑车绞动，去来挠荡泥沙，已，又移船以濬，水浅则反齿曳之。凡此皆去沙之具也。
　　即或施用之法，今昔偶殊，则神明变化在得其人不使河积沙。水落而沙已刷，不与河争地，水涨而有所容则河归山东入海可也，从淮徐入海亦可也，但祛其患而已，何论南北？
　　我中国防河之员古有能者，防河之策世有成书。国家不惜费数千万金为亿万生灵谋安乐，奈泥沙至下流愈壅，而堤防至下流愈多。且堤工之需土地，势难掘河中泥沙，则必掘就近之田土，迨堤上之土渐坍入河，又再掘田土以修之。年复一年，堤身既高，河身与之俱高，河身愈高，田地因之愈低。河高田低，水性就下，必河变为田、田变为河，沧桑迭变，职是故耳。伊古以来，河自开封而下东北逆流入海，《禹贡》所谓“北播为九河，同为逆河入于海者”，是也。迨九河既塞，沙石日增，堤岸日倾，河底渐高，乃东南趋清江浦入海。积久而沙石之埋也如故，堤岸之倾也如故，河底之渐高也亦如故，故咸丰四年又自大清河而东北趋入海。数十年间，河流屡变，为患滋甚，此所以近年为大决也。一决于郑口，而徐豫被灾，再决于泺口，而齐鲁受害。
　　仰邀庙社之神灵，上廑朝廷之筹画，仅得安澜顺轨，大溜归漕，费数千万金钱，大工于焉告竣。
　　甚矣，河之不治，正不得委之天数而无预于人事也。惟是决口，虽塞而不求善后之策，则犹未可恃也。今就管见所及，略举四端以资采择。
　　一曰缓上游。河之上游诸山峙立，当于山下锹塘，谷里通渠，引水停蓄。
　　如本河不得宣泄，则开沟引归别河。若不能另筑别路，可在本河两边开沟受水。皆用堰闸，随时蓄放，庶河流迂缓，不至横决，所谓“顺路通渠，顺渠通沟，顺沟通河”，是也。且设闸穿渠则两岸村庄可收水田之利，或地势稍高、去河较远，可用桔槔吸筒取水，多掘深井，兼用辘轳。河道涝则益，旱则涸。西法治河务防旱涝，防旱在设闸蓄水，防涝在启闸泄水，建立双闸得力尤多，开浚河尚其次也。
　　一曰开支河。河水当春夏之交积雨平添，一泻千里，海口淤浅，支河少淤，势必泛滥。宜遴选千员悉心甚察，浅者深之，狭者宽之，曲者直之，水得归墟，自无倒激。且河流之分莫便于郑州，此处直抵淮河，自洪泽湖、清江浦老河入海。
　　颖州府去河数里，四周望，一片汪洋，广袤二百余里，豫南水汇于此，复有自正南六安州来诸河之水，正阳关宛在中央，可藉势辟为湖。
　　由豫通皖多有西南顺向东北之深沟、高堤，昔人所造，取大河泛滥之水分入小黄河，有此堤为沟，即为东北十数州县之保障。支河开河流分，水势杀矣。
　　取泥之法可参用泰西挖泥机器船，即以水中之泥为筑水边之岸。兼而行之，事半功倍，庶免筑堤反以填河之害也。
　　一曰宣积涝。积水不宣，行涝暴发，则横冲直决，平陆顿成泽国。清口云梯关通海河道今俱干涸，如导黄水行此道而以洪泽等湖蓄来路之水，水性就下，颇堪逐渐归江。黄河经行，率皆高地，今决而行，东南路属低尘，如顺势筑堤束水，可开浅水船往来镇江之大路。荷兰治水之法，岸设大风车，逐水归海。凡近海之处皆筑堤防，有高至四五丈者，或于堤上开路达水以备宣泄而资灌溉，酌量参用可免壅塞之虞。
　　一曰开大湖以蓄水。黄河之开湖莫便于口外蒙古之地，上古不乏示成之湖，虽大小不等，而综计大概周围约千里有奇，历年久远，沙石充塞，遂成荒野，即所称沙漠之区也。黄河自宁夏出关，北经其地，倘于其处开成大湖，自湖之西面或开一口或开二口以纳水，湖之东面开口泻水亦如之。湖之两面各口建闸以限水之多寡，各闸设员以主闸之启闭。河水不大，两闸皆闭，则河自河，湖自湖，各不相谋也。万一奔流倒峡自天而来，则开其西面之口以纳之，水势虽猛而有此千余里之大湖以分，其势当亦杀其大半矣。况河水至此一停，沙石沉于湖底，上流既留沙石，下流自免淤填。即有时河水满盈而大溜既通，何至泛滥洋溢？此非无据而云然也。亚美利加之北鄙有大河名圣桑罗，流长水急，与黄河相埒，幸其间有天成三大湖，水入其中略为停蓄，泥土沙石悉沉于湖底，故河流清涟直至海，而舟之行乎其间者往来不绝。又埃及之泥勒河，昔日为患，尤甚于圣桑罗夏季。
　　约瑟执政，于其国之东南掘一大湖，湖名美利，自此历数千年不为患。则甚矣，开湖之为益大也。
　　然河之开湖于蒙古地，共益正不仅此。一不侵占土田，盖沙漠之地半皆死水，未及耕耘即有草本蕃芜，不足供刍牧。开湖于此，上不妨国课，下不害民生，其便一；二可以时蓄泻。河水盛则放其西闸，约之于湖而不致太盛，河水衰则开其东闸，引之入河而不致过衰。河水以人为消长，是不啻在驭之马驰驱由我而范者，其便二；三可以资灌溉。无湖之先，沿河之民亦间赖灌溉之利，然水之消长无定，水涨则千顷汪洋，水消则两岸辽远，是水大不便，小亦不便也。有湖以主其出入，水之消长大小皆由人定，斯灌溉之利赖无穷矣，其便三；湖水之出入有定，河水之盛衰亦有定，凡河水所经之地如陕西东界、山西西界、河南中界、山东西界、安徽北界、直隶南界，五六省皆可资其余润，即天灾流行，国家代有，而人力胜天，旱涝无患矣。泰西埃及一国阳多雨少，一岁之中甘霖绝少，其所以润养稼穑者则全恃乎泥勒一河，而黄河从可知矣。盖黄河水中之土肥美宜田，使疏而通之如泥勒河之利便，则稷嶷黍与千万之仓箱可庆，前被其害者今且享其利矣。其便四：鱼性喜清而不喜浊，黄河之鱼无多者水浊耳。今既开湖以清上游，则自蒙古而下直至东海，河水清涟，虽非鱼，知鱼之乐矣。况河流既清，而舟舶之往来于其中者毫无艰阻，则舟楫之利达于北方，而水磨之设更无论矣。其便五。
　　说者曰：“河身年年淤塞，两岸筑堤，河身愈淤愈高，建瓴之势，一决则胥为泽国。”是河以河身为堤，另于河外挖阔数里，所挖之土另筑一堤，由河南山东以下节节相机改筑，俟筑成之后，则决水入所挖之河身，而两堤夹之以入海，此可保数百年无患。但事关重大，军民伤财，成功非易，恐贻天下笑。曰：天下事因仍者易为功，创始者难为力。又曰：小民难与图始，可与乐成。夫黄河自开封而东数经溃决，河臣随时修筑，决于此者修于此，决于彼者修于彼，补偏救弊易，于见功而无。如今日筑者明日溃矣，明日筑者后日又溃矣，十日之筑不敌一日之溃，而一朝之溃足费经年之筑，则始易而终营，名易而实难，功之成者安在？
　　故河治之事尤贵得人，然而责之河官不如责之疆吏，责之疆吏不如责之乡绅。
