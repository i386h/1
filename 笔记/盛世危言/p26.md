<!-- { "loadSidebar": true } -->
　　及今而泥守成规，则窒碍难行者众矣，又岂仅旗籍之一端已耶！
　　按：八旗生计前贤固早有及此日之弊者。顺治十四年，给事中王益朋有全地利重根本一疏，请将辽阳等处田地分酌功臣家开垦、厚功臣以收地利云云。乾隆二年，御史舒赫德有“请八旗开垦边地”一疏，亦言固格本变通布置，使不聚于一方，庶可并得其利益，收益于日后，务使家有恒产，人有恒心云云。五年，又有御史范咸奏请八旗屯种辽东，使旗人生计有余而边圉之苞桑永固云云。近年李祖陶亦有旗户分居议。前大学士沈桂芬亦有请等费移屯东三省兼舒国用一疏，言尤剀切详明。故时有发遣旗籍迁垦东三省之议，奈各旗民以关山修阻，畏难苟安，又或恐官给行粮，屯本必不敷用，与其流离道路，何如老守都城？其议竟格，余尝闻而惜之。若今日之情势则又与前大异，朝鲜已去，藩离尽撤关东，北偪强俄，东邻朝、日，虎狼咄咄，势难与争。则旗籍之屯垦生计惟有就近筹画矣。
　　直省近附畿甸，或当为旗籍所乐居；热河亦附边熟地，非关东可比。亦乘今日朝阳之乱初平，赤地必广；小站防军已撤，沃壤空悬，所谓因势以利导之，事半而功信也。及今再不为之所，则满、蒙穷困固无已时，而国家岁糜廪饩，亦将有难继之势矣。梁诗正侍郎云：旗人穷乏，不使之自为养而常欲以官养之，此势有所不能者也。旨哉斯言！查各国均无天潢贵胄、勳戚世裔永远仰食国家，不准谋生之例。除太子、亲王、公主外，凡有功于国者，不过食俸终身，世袭一人而已。夫宗室功臣之子孙给以薄俸，使其饥寒，岂得谓之厚待乎？当立法之初不知今日物价之昂，库饷之绌，现在时势迥异，各国成例：凡有病于民者无不随时改革，其地少人多，觅食艰难，则必谋辟土地以殖其民。英移民于澳洲、美洲，近俄移民于西比利亚、珲春等处，给以地亩并免税若干年，俾勤开垦以实边隅，其法最善。中国西北荒地最多，满、蒙穷民颇众，胡不仿而行之？
　　弭兵
　　先王耀德不观兵，诚以兵凶战危，不得已而用之也。洎周室既衰秦汉以来，竟以武力取天下而战争之祸遂无已时，辟地争城，生灵涂炭，此也喋血，彼也舆尸，老弱罹锋镝，血肉膏原野，闾阎凋敝，帑藏空虚，默揣仁爱之天心，当亦恻然不忍矣！呜呼！好战非策，佳兵不祥，天命靡常，盛衰如寄，岂独中国为然哉！
　　尝读西人“万国史记”，历观泰西古昔雄才大略之君往往好大喜功，穷兵默武，如罗马、法兰西并吞列国，囊括欧洲，自谓无敌，卒至身七国破，弗戢自焚，未尝不废书三叹也。夫天下之生久矣，一治一乱，古今诸国莫不弱肉强食，虎视鲸吞。其国之大者，兵将日广，炮舰日坚，机械日精，火器日利，奇技新法层出不穷，皆为争地杀人。此攻彼守之计，万钧之炮，百钧之弹，以之平城郭、坏村舍、杀人亿万盈野盈城，何其残忍若此？盖天地之杀机至今日而尤酷尤烈矣。《普法战纪》载师丹之战一日殒数万人，蔑士之战一日殒十万人，俄、土之战加里布一刻殒三万二千人。英国《泰吾士报》载泰西军兴而后，自咸丰二年迄光绪三年止，此二十五年中战死疆场者凡一百九十余万人，费饷项凡一万二千六十五兆圆。至军士之积劳成疾，商贾之废业失时，房屋货物之焚烧毁坏，种种伤残不可枚举，兵祸之烈，未有过于今世者。
　　西人刚劲性成，伊古以来罕有息战休兵至三四十年之久者，倘异日群雄并起，鹬蚌相争、祸患之来不堪设想。且各国之失和开衅，大抵外托信义，阴肆并吞，名辟商途，实窥土地。或则婚姻之国浸为仇讐，或以唇齿之邦激成水火，只知树威克敌，不顾靡烂其民，何不仁不义之甚也？况既勤远略，必增额兵，以英而论，曩日岁需兵饷约合中银一万万两，迩来逐渐增至一万四千万两。其余各国兵饷亦年增一年，为数不可以亿兆计。一开兵衅，上干天地之和；即无事之秋，亦岁耗民财以供兵饷，国安得不困，民安得不穷手？
　　夫保民与殃民孰善，守土与辟土孰公？与其争强弱于百年，何如享太平于千载？各君其国，各子其民，反衰世之陵夷，即以体天心之仁爱，不骄不信，无诈无虞，庶几长治久安，干戈永息。国有工商之利，地无畛域之分，而铁路轮船四通八达，遐迩一体，中外又要，不亦善乎？然而未敢必也。
　　非我族类，其心必异，弃好从恶，始合终乖，强者固明恣狼贪，弱者亦阴图蚕食，兵乱祸结，扰攘不休，不至如洪水之横流浩浩滔天而其事不止。夫剥而必复者，天心也；危而思安者，人事也。
　　以目前论之，泰西各国亦渐有悔祸之心矣！如俄、土之争及秘鲁，智利之役，各大国勒兵劝和，烽烟少息，生灵之祸稍纾。并以兵费至繁，尽倾积蓄，幸而胜，所得已不偿所失；不幸而败，则既折兵力又损国威，是以善筹国者皆讲求攻守之具，欲战胜于无形，初不欲轻后衅端，见诸实事也。
　　然后可百年不用，不可一日不备。国家当无事之日，明其政刑，兴其教化，缮其城郭，濬其池隍，将帅得人，士卒用命，饷精充裕，器械精良，则敌人觊觎之心默焉自息，何至听其玩于股掌，肆厥凭陵，削夺我藩服而不能援，逼处我边疆而不能拒，虔刘我烝黎而不能较，要求我金帛而不敢违耶？
　　噫！谁非人子？谁非大臣？此长沙贾生所以痛哭流锑、扼腕抚心而不能已已也！
　　英国有著名硕彦殷富巨绅设立“弭兵会”，约三百余人，别国亦有愿入者。
　　如有两国失和，会中人即举极有位望者前赴两国，察其事之曲直，论其理之从违，另浼局外之国讲信修睦，俾无失和好而免启兵戎。并劝各国立约之初必宜添入一条曰：凡我两国苟有龃龉，必延他国秉公解劝，不可先动干戈等语，各国中颇有从其议者。今其会不仅为英国私会，竟成“万国弭兵公会”，第一次会于法京巴黎，第二次会于英京伦敦，第三次会于意京罗马，有十七国达官赴会共议弭兵善策，其成效颇为昭著。如昔年美国南北省大乱，英船数艘乘危图利，攻动美国商船财货。美乱既定，核算美船之受害于英国者共银若干，即向英国索偿，英廷答以此事曲直非我二国所能遽定，不如延请公正人持平判断，庶彼此不致受亏。
　　于是英、美两国各邀公正人持平核议，询谋佥同，乃判曰：此条美国理直。
　　盖美国当自顾不暇之时，英国宜及早约束本国船只，不准在美洋滋扰，英计不出此，应以英金三百万镑偿还美商耗损之款，英廷即允照偿。法与荷兰因南亚美利加属地互有龃龉，后遵弭兵会公请俄国君主剖断，得免纷争。
　　英、美两国之人在卑令海峡捕鱼，争竞不已，几酿事端，后亦遵弭兵会议公请著名之人公断，遂不至以兵戎相见。其余小国因得调和而数宁者亦复不少。
　　虽霸主之强横，枭雄之寿焰，难执此议相绳。或有谓此会专为阴谋中国而设，然既以仁义为名，持之者日坚，从之者日众，使桀骜之徒亦顾名而思义，未必非挽回兵祸之奇策也。英人罗柏村曰：现议“两法”如能遵行，则各国自得大益。
　　其第一法：欲令各国永立和好之约。议定各国各派两人成一和好会，办理各国相争之案，所派入会之人必为众所推举。第二法：欲将各国应许公法汇成一书，已经俄京与日内瓦“处成会”将其数要款订立公法，为各国所应允。无论因何肇衅，俱有定章办理，使无可疑之处，则强国弱国俱免误起争端。善哉此举！诚上契天心，非常之功德矣！
　　卷八
　　工政
　　技艺
　　今夫远取诸物以制器，尚象古圣王之所由利用而厚民也。日省月试，既禀称事劝工之典，并列九经，乃后世概以工匠轻之，以舆隶概之，以片长薄技鄙数之。
　　若辈亦自等庸奴，自安愚拙，无一聪明秀颖之士肯降心而相从者，无惑乎？
　　器用朽窳，物业凋敝，一见泰西之工艺而瞠目咋舌，疑若鬼神也。
　　上年恭读上谕园子监司业潘衍桐奏请特开艺学一科、方汝绍奏请特开实
　　学一科，著大学士六部九卿会同总理各国事务衙门妥议具奏，仰见圣朝励精图治，综贯中西，与古圣王制作之精心隐相符合。无如当轴者诸公安常习故，以艺学为末务，遂使良法美意仍托空言，而天下多能博学之人亦绝无自幼至长，孜孜焉专精一艺以期用世而成名者，盖工艺之疏非一朝一夕之故，其所由来者渐矣。
　　夫泰西诸国富强之基根于工艺，而工艺之学不能不赖于读书，否则终身习之而莫能尽其巧，不先通算学即格致诸学亦苦其深远而唯穷。何则欲精工作必先绘图，则勾股、三角、弧之学不可不讲也，精于此而后绘图测算成器在胸，及其成物，不失累黍。否则，方隅不准，钩斗难工。英国伦敦设有工匠学堂以为工技之成，弟子每不能及师，不免每况愈下。故今学工艺者先读工程专书，研究机器之理，然后各就所业，日新月异，不独与师异曲同工，且变化神明进而益上，此工艺所由人巧极而天工错也。苟专设艺学一科，延聘名师，广开艺院，先选已通西文算法者学习，读书学艺两而化，则小可开工商之源，大可济国家之用。
　　夫工艺非细事也，西人之神明规矩亦断非一蹴所可几也。今各省各局机器师匠略晓机器测算等学，彼此授受，绝少匠心，故廿余年来所造炮船枪弹皆式老价昂。惟闻江南制造局采各枪之长，新造一后膛枪，名利快，较毛瑟轻而且远，不知其坚与速均能胜人否？查京都无工艺书院，同文馆只教外国语言文字算学，各制造局洋匠纵有精通，然贪恋厚赀未免居奇而靳巧。至者未必巧，巧者不能致，能致之巧匠又或不肯传，洋师之难得如此。且华人之心未必远逊于西人也，多有华人习学日久，技艺日精，而当道以其华人也而薄之，薪水不优，反为洋人招去。
　　教习无法，考察无具，奖劝无方，一曰有事制造无人，则归咎于华人之不可用。
　　噫，岂华人果不可用哉？是主者之过也。是非专设艺院则人才无由出，格致无由精，而技艺优劣之间亦无由真知而灼见。
　　西国之技艺以英美为最精、制造各物价值多于土产各物。乾隆十三年即一千七百四十八年，美国将士弗兰克令著成格致书二，全部呈于国家，欲创设格致学堂，教习国中子弟，并开一公会，每期聚集通人，各抒己见，相与讨论发明。国家准共所请，因而美国化学日有进境，可与欧人并驾其驱。
　　乾隆十八年，英国特开艺术大会，无论巨商小贾，薄技片长，苟有能出乎其类，拔乎其萃者则会主给予文凭，以为积学之券。若有能造灵妙机器有利于人，则当奏准进廷奖其才艺。
