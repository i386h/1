<!-- { "loadSidebar": true } -->
　　横览环球各邦，其国运之隆替，莫不系乎人材，而人材之盛衰，莫不关乎教化。其教养有道者，勃然以兴；教养失道者，忽然以亡。试观英德法美诸邦崛起近世，深得三代之遗风。庠序学校，遍布国中。人无贵贱，皆有所教。凡天地万物之理，人生日用之事，皆列于学校之中，使通国之人童而习之。各就性质之所近而肆力焉。又各设有专师，循循指导。虽理至幽微，事至奥妙，皆能有法以晓喻之，有器以窥测之。其所教由浅而深，自简及繁。
　　故人之灵明日启，智慧日积。而人材济济，国势以强也。
　　是故人材众则百事兴。举凡机器制造，轮船火车，皆巧夺天工，日新月盛。
　　而农政商务亦日增，新法日为推广。市无游民，廛皆食力。如是则士得教而民有养。甚至疲癃残疾贫老孤婴，亦皆有院以周恤之，无一夫不得其所。
　　此教养有道，而英法德美诸邦勃然隆盛也。
　　又观印度、安南、缅甸、暹罗诸国，上失教养之方，下无奋兴之士，繁法严刑，横征暴敛，无异虐秦。贿赂公行，买官鬻爵，奸恶诈伪，上下相蒙。
　　加之河渠不治，田畴日芜，士无所学，民多好闲。农工废业，商贾乏资，百姓流离，盗贼遍野。此其教养失道，国势陵替，而先后沦亡，如出一辙也。
　　谚曰：“前车之覆，后车之戒。”我中国教养之道自三代以后渺矣。无闻政治，民风江河日下。方今时事日非，国势益促，外有强邻环视，内有伏莽堪虞。
　　倘仍因循苟且，粉饰欺蒙，而不上下一心，力为图治，亟行教养，则他日之事岂忍言哉！
　　夫以上古游猎之时，耕牧之世，犹尚教养，况于今日地球之中已患人满，弋猎固无以为粮，而耕牧犹虞不给，教养讵可废乎？故西人广求格致以为教养之方。
　　盖世界由弋猎变而为耕牧，耕牧变而为格致。此固世运之迁移，而天地自然之理也。顾格致为何？穷天地之化机，阐万物凶理，以人事补天工，役天工于人事。
　　能明其理，以一人而养千万人可，以一人而养亿兆人亦无不可。
　　我中国生齿四万万人民，甲于五大洲。子此元元，可不亟图教养之方哉？
　　今日之计，宜变制艺之科，兴格致之学，多设学校，广植人材，遍兴工艺厂，收养穷民，开诚布公，与民更始。庶百王之敝可以复起，而三代之盛可以徐复还也。
　　卷二
　　礼政
　　西学
　　今之命为清流、自居正人者，动以不谈洋务为高见。有讲求西学者，则斥之曰“名教罪人，士林败类”。噫，今日之缅甸越南，其高人亦岂少哉？
　　其贤者，蹈海而沉渊；不贤者，腆颜而尚活耳。沟渎之谅于天时，人事何裨乎？且今日之洋务，犹时务也。欲捄时弊，自当对证以发药。譬诸君父有危疾，为忠臣孝子者，将百计求医而学医乎？抑痛诋医之不可恃，不求不学，誓以身殉而坐视其死亡乎？然则西学之当讲不当讲，亦可不烦言而解矣。古曰通天地人之谓儒，又曰一物不知，儒者所耻。今彼之所谓天学者，以天文为纲，而一切算法历法电学光学诸艺，皆由天学以推至其极者也。
　　所谓地学者，以地舆为纲，而一切测量经纬种植车舟兵阵诸艺，皆由地学以推至其极者也。所谓人学者，以方言文字为纲，而一切政教刑法食货制造商贸工技诸艺，皆由人学以推至其极者也。
　　并有益于国计民生，非奇技淫巧之谓也。此外有剽窃皮毛，好名嗜利者，则震惊他人之强盛而推崇过当，但供谈剧，亦实不能知其强盛之所以然。
　　此则无本之学也。夫所贵乎通儒者，博古通今，审时度势，不薄待他人，亦不至震骇异族；不务匿己长，亦不敢回护己短，而后能建非常之业，为非常之人。中外通商已数十载，事机迭出，肆应乏才，不于今日急求忠智之士，使之练达西国制造文字，朝章政令风化，将何以维大局制强邻乎？且天下之事业文章，学问术艺，未有不积小以成高大，由浅近而臻深远者。所谓合抱之木生于毫末，九层之台起于垒土，千里之行始于足下是也。
　　论泰西之学，派别条分，商政兵法，造船制器，以及农渔牧矿诸务，实无一不精，而皆导其源于汽学光学化学电学，以操御水御火御风御电之权衡，故能凿混沌之窍，而夺造化之功。方其授学伊始，易知易能，不以粗浅为羞，反以躐等为戒。迨年日长，学日深，层累而上，渐沉浸于《史记》算法，格致化学诸门。
　　此力学者之所以多，而成名者亦弥众也。今人自居学者，而且不睹诸子之书，耳不闻列朝之史，以为西法创自西人，或诧为不可阶，或斥为卑无足道。噫，异矣！
　　昔大挠定甲子，神农造耒耜，史皇创文字，轩辕制衣冠，蚩尤作五兵，汤作飞车，挥作弓，夷牟作矢，当其创造之始，亦何尝不惊人耳目，各树神奇？况夫星气之占，始于臾区；勾股之学始于隶首；地图之学，始于髀盖；九章之术，始于周礼；地员之说，创自管子；不仅此也，浑天之制，肪于玑衡，则测量有自来矣。
　　会输子削木人为御，墨翟刻木鸢而飞，武侯作木牛流马，祖冲之之千里船不因风水施机自运，杨么之楼船，双轮激水，行驶如飞，则轮船有自来矣。秋官象胥郑注译官，则翻译有自来矣。
　　阳燧取明火于日，方诸取明水于月，则格物有自来矣。一则化学，古所载烁金、腐水、离木，同重体合类异，二体不合不类。此化学之出于我也。
　　一则重学，古所谓均发，均悬轻。重而发绝，其不均也。均其绝也？莫绝。此重学之出于我也。一则光学，古云：临鉴立影，二光夹一光。足被下光，故成影于上；道被上光，故成影于下。近中所鉴，大影亦大，远中所鉴，小影亦小。此光学之出于我也。一则气学，《亢仓子》蜕地之谓水，蜕水之谓气。
　　此气学之出于我也。一则电学，《关尹子》石击石生光，雷电缘气以生，亦可为之。淮南子阴阳相薄为雷，激扬为电，磁石引针，琥珀拾芥。此电学之出于我也。古神圣兴物，以备民用，曰形，曰象，曰数，曰器，曰物，皆实征。诸事非虚测其理也。童子就学，教以书数，穷理精艺，实基于此。
　　自学者，骛虚避实，遂以浮华无实之八股，与小楷试帖之专工，汨没性灵，虚费时日，率天下而入无用之地，而中学日见其荒，西学遂莫窥其蕴矣。
　　不知我所固有者，西人特踵而行之。运以精心，持以定方，造诣精深，渊乎莫测。所谓礼失而求诸野者，此其时也。近人江慎修，融贯中西测算，兼能制造奇器，尝制木牛以耕，造木驴以代步，应声筒之制，亦先生创之。谁谓中人巧思独逊西人哉？以中国本有之学还之于中国，是犹取之外厩，纳之内厩，尚鳃鳃焉，谓西人之学，中国所未有，乃必归美于西人。西人能读中国书者，不将揶揄之乎？
　　且天国于天地必有与立，究共盛衰兴废，固各有所以致此之由。学校者，人才所由出；人才者，国势所由强，故泰西之强，强于学，非强于人也。
　　然则欲与之争强，非徒在枪骏战舰，也强在学中国之学，而又学其所学也。今之学其学者，不过粗通文字语言，为一己谋衣食。彼自有其精微广大之处，何尝稍涉藩蓠？故善学者，必先明本末，更明大本末，而后可言西学。分而言之，如格致制造等，学其本也；语言文字，其末也。
　　合而言之，则中学其本也，西学其末也。主以中学，辅以西学，知其缓急，审其变通，操纵刚柔，洞达政体，教学之效，其在兹乎？
　　或者曰：如子之言，其将废时文而以西学考试耶？必以西学为足以培植人材，是时文不足用也。然何以数百年来科举之制未尝变易而人材辈出？
　　近时如林文忠、胡文忠，曾文正诸公皆以词科出身，掌握兵权，平定发捻回苗，功烈垂诸竹帛，声名播于环区。此数公者，何尝从西学中一为考究耶？
　　况今京师则有同文馆，各省则有广方言馆，水师武备学堂，以西方学培植人材可谓盛矣。然卒未闻有杰出之士、非常之才有裨于国计民生者出乎其间。
　　然则西学之效果何在与？余曰：不然。方今各国之人，航海东来，实创千古未有之局。而一切交涉之事，亦数千百年以来所未有之科条。而犹拘守旧法，蹈常习故，其将何以御外侮固邦本哉？
　　且以西学与时文相较，则时文重而西学轻也。上之所重，下必有甚焉者矣。
　　上之所轻，下必有不屑为者矣。若夫胡曾诸巨公皆少年登第，抛弃八股敲门砖，重研精于经济之学，故能出身加民，立功不朽，是科第以人材重，非人材从八股出也。是以时文不废，则实学不兴；西学不重，则奇才不出。必以重时文者，而移之于重西学，俾人人知所趋向，鼓舞而振兴之，数年之后，有不人才济济者，吾不信也。况向时发逆回苗，皆乌合之众，非比日本泰西训练节制之师。使移胡曾诸公于今日，亦必讲求西法，乃足御外侮耳。至如广方言馆同文馆虽罗致英才，聘师教习要，亦不过只学言语文字，若夫天文、舆地、算学、化学，直不过粗习皮毛而已。
　　他如水师武备学堂，仅设于通商口岸，为数无多，且皆未能悉照西法认真学习，不如科甲之重。良以上不重之，故下亦不好。世家子弟皆不屑就，恒招募窭人子，下及舆台贱役之子弟，入充学生。况督理非人教习充数。专精研习，曾无一生，何得有杰出之士，成非常之才耶？呜呼！亚洲之事亟矣！强邻窥伺，祸患方萌，安可拘守成法哉？
　　附录中国宜求格致之学论
　　三代以来，风俗敦庞。学校之士无不讲求实学，故大学首章言治国平天下之道，即以致知格物为本。降而唐宋渐尚词章，而实学不讲。至今更专尚制艺，上以此求，下以此应。将毕生有之精力，尽消磨于时文试帖之中。舍是，不遑涉猎，髫龄就学，皓首无成者，比比然也。西国儒士无不讲求格致之学。吾试以各国之讲求格致，因而盛衰者大略言之。查西方各国，以希腊国向为文治之邦，于格致之学，讲求最先。各国之从学者甚众，是以各国之讲学家莫不郑而重之，曰：希腊之学。
　　迨唐宋间回回国最为强盛。其所以强盛之由，亦因讲求格致之学。所致埃及、土耳其等国皆往从学，亦可谓一时之盛。及至日久，专尚虚文，不能实是求是，学业渐衰，国势因亦不振。此由强而弱、由大而小者，皆学与不学之明证也。
　　至欧罗巴洲之普法英等国，以今日视之，可谓既富且强，为海上大邦。
