<!-- { "loadSidebar": true } -->
　　若虑农工商皆归之官，得无有司作弊，侵吞盗窃，为害更甚者，此其所虑为乱世言之也。太平世人无私家，无私室，无私产，无私店，无家而禄厚。性美而教深，必无侵盗之心，自无侵盗之事。即使有欲侵盗而别无私店，虽侵之盗之而从何售鬻之？万一泄漏，则终身不齿。且其时，凡人之金皆寄金行，其得金之多寡，视其工价及创新之赏，人人得而知之，若司商务而骤得多金，侵盗之迹即露。夫大无耻之事，苟非家累贫病，迫不得已，孰肯为之而令终身见弃乎？太平之人，无家累，无贫病，荣途悬在前而清议迫于后，风化既美，种教更良，孔子所谓“虽赏之不窃”也，而何虑焉！
　　凡诸农田、商货、工厂之业，全地至大，从何而归之公？即欲举公债以承之，亦万不能行也。然欲急至大同，最难则在去国；若去民私业，此事甚易，即自去人之家始也，即欲急去国界者，亦自去家始。
　　欲去家乎，但使大明天赋人权之义，男女皆平等独立，婚姻之事不复名为夫妇，只许订岁月交好之和约而已；行之六十年，则全世界之人类皆无家矣，无有夫妇父子之私矣，其有遗产无人可传，其金银什器皆听赠人。若其农田、工厂、商货皆归之公，即可至大同之世矣。全世界之人既无家，则去国而至大同易易矣。于是时也，最难去种界之别，当少需岁月而已。夫男女平等，各有独立之权。天之生人也，使形体魂知各完成也，各各自立也，此天之生是使独也。夫使天之生人使男女以两人偶合也，则不能独立也，天之生男女使如人兽之异形也，则不能独立也。今男女之魂知形体各自完成，各能自立，不相待也，不相下也，不相异也，极相爱也。徒以形中微有阴阳凹凸之小异，而男子挟其强力以凌弱质，收为私属，不齿平人，习久成常，视为义理，遂大背天予人权之义而永为小康忧苦之世。虽彼男子得拥一日之私尊，然以视大同太平之极乐，不犹乞丐之视帝王，凡夫之比神仙哉！人有弃帝王而为乞丐、弃神仙而为凡夫者乎？故全世界人欲去家界之累乎，在明男女平等各有独立之权始矣，此天予人权也；全世界人欲去私产之害乎，在明男女平等各自独立始矣，此天予人之权也；全世界人欲去国之争乎，在明男女平等各自独立始矣，此天予人之权也；全世界人欲去种界之争乎，在明男女平等各自独立始矣，此天予人之权也；全世界人欲致大同之世、太平之境乎，在明男女平等各自独立始矣，此天予人之权也；全世界人欲致极乐之世、长生之道乎，在明男女平等各自独立始矣，此天予人之权也；全世界人欲炼魂养神、不生不灭、不增不减乎，在明男女平等各自独立始矣，此天予人之权也；欲神气遨游、行出诸天、不穷不尽、无量无极乎，在明男女平等各自独立始矣，此天予人之权也。吾采得大同、太平、极乐、长生、不生不灭、行游诸天、无量无极之术，欲以度我全世界之同胞而永救其疾苦焉，其惟天予人权、平等独立哉，其惟天予人权、平等独立哉！吾之道早行早乐，迟行迟乐，不行则有苦而无乐。哀哉，全世界人生之苦也，其宁甘之而不求乐欤！ 

辛部　去乱界治太平
第一章　分地为百度
　　举全地经纬分为百度，赤道之北五十度，赤道之南五十度。东西百度，共一万度。近南北极之度少狭矣；其余各度，近中国之四百里弱，略当英之百里乎。以四洲海陆截长补短计之，亚细亚东西可七干英里，南北可五千三百英里，并岛屿计之，面积可一万七千万方里，当一千七百万方英里，每万方里为一度，共得一千七百度界。欧罗巴东西长可三千四百英里，南北广二千四百英里，共三千七百万方里，当三百七十万方英里，共得三百七十度界。北美洲南北长四千五百英里，东西广三千英里，并岛屿计之，面积共八千六百万方里，当八百六十万方英里，共得八百六十度界。南美洲面积凡六百五十万方英里，略当六千五百万方里，共得六百五十度界。非洲并岛屿面积一千一百五十四万八千方英里，凡一万一千五百四十八万方里，共得一千一百五十五度界。澳洲并各岛四百二十三万二千方英里，凡四千二百三十二万方里。共得四百二十三度界。通共全球之陆凡五千二百三十八度。大地各国言天度地度者，率以三百六十为数，极零畸而不整，皆缘古者草昧，妄以地转三百六十五之昼夜而周天，因断为三百六十以测天焉。今既知为地转，且亦非三百六十之定数，则与测候无关，又以计里太碎，宜概与删改，但以度为全地计里之数，从其整数划分为百度，纵横经纬为万度，多寡得宜，易于数矣。 
第二章　全地通同
　　凡大同之世，全地大同，无国土之分，无种族之异，无兵争之事，则不必划山为塞，因水为守，铲除天险，并作坦途。所有自古之崇山、盘栈、绝漠、横沙，头痛、身热之区，风灾、鬼难之地，深箐、密林之域，毒蛇、猛兽之所盘据，毛人、生番之所栖宿，莫不夷险，平难，除莽，涤秽，犁巢，扫穴，奔魑，走魅，成为都会，邑居相望。铁轨贯穿于绝壑，车马交横于戈壁，文明之器，无有僻壤绝域，莫不广被矣。昔日近水之区，皇都之所，人民辐辏，百货盛集；其僻壤、绝域、崇山、深谷，则山鬼踯躅，人迹不至，此特开辟之先驱，事势不得不然耳。盖其时机器未兴，开道之具未备，无法兴之，故有山谷、水源之殊形，都邑、村落之异状。大同之世，铁道横织于地面，汽球飞舞于天空，故山水齐等，险易同科，无乡邑之殊，无僻闹之异，所谓大同，所谓太平也。惟北近冰海，南缠热带，寒暑太过，足以铄人，非人之弱质所堪也夫，于人生之长养、人身之健宜，及人体魄皆有大损。有所大损，则遍布种于人类，其害甚剧。故生人养人之地，若人本院、育婴院、慈幼院，若小学、中学、大学，若养老院，皆择温带之地为之，寒热两带之地皆不宜，此以护养人种之义有进无退；如农、工、商之所在则不择地，无所不届也。 
第三章　地方分治以度为界
　　大同之治体，无国种，无险要，故分治之域，不以地势为界，而但以度为界。每度之疆，树石刻字以表之。人生其中，即为其度之人，由人本、育婴、慈幼三院养成，则入小、中、大学，学成则充看护人，一年则入农、工、商各场，有疾则入医院，老则入养老院，死则入考终院。人民以界为表，则于一界之中，政府设司立职焉。
　　夫何为于每度立一政府也？凡行政之区，有上达下达之异，皆视其国土之大小以为分析之广狭，大概其域大者其治疏，其域小者其治密，而其层级多者其治塞，其层级少者其治通，自治之制，则又无大小通塞之分，惟视有国与否以定，其自治之权不得不缩。此不特君主国为然，即民主之国亦不得不然也，势也。大同之世，全地皆为自治，官即民也，本无大小之分，若以一乡落数十里之地为一政府，未尝不可也；以今分国分洲之势，以洲或国置一大自治政府，亦未尝不可也，然皆非大同之宜也。盖以一乡落为一政府，则大才仍少，物力不足，其于振兴为难；在公政府统之则百千万数，苦其太繁而难综理，在议院选人则百千万数，苦其太多而难举，标名识号，纷错浩浩，亦为无术，故不可行也。若以一洲或今一国为之，则其下必多置分治之分政府，然与公政府隔绝疏邈矣，等级之势又将渐生而不平又出矣；大同之世，全地皆为自治，全地一切大政皆人民公议，电话四达，处处交通，人人直达，何事多立此分洲分国之分政府乎！惟一度之地，以之上通全地公政府，下合人民，大小得宜，多寡适当，故可立为自治之小政府也。每度约为英里之一百，其时铁道极多而极捷，数刻而度内可通，电话汽船如蛛网交织，其短缩视度界之地，如今中国一大城耳，有事公议，电话一通，数刻咸集，此公议便一也。有中国十万方里，当今一道数府之地，几多于全国，容人无数，太平之世可至数千万人或不止此，则人才无数，以兴百业，无所不可。其农、工、渔、牧、矿业出产极繁，政事极繁，其讲求鼓励，以之兴作，可成一大团体；即以境内容十院，生人养人之地甚多，若在今日，分域自治，尚嫌太大，幸大同时交通之利器极捷，故可耳。再增此乎，则地太远，人太多，传宣之脑筋渐不敏捷，则合众难，出产事业太繁，则综理难，故以此为极矣。至于上达乎全地分度之政府约三数千，议员亦三数千人，虽似稍多，而用人皆由各度公举，与公政府无关，即公政府之行政员亦由各度公举，则亦无关。至于稽察政事风俗，则每度有一二人查核报告，消息已可通。夫电话、铁路、汽船数事者，开创不及百数十年，今之疾速过前世界远矣。今美之铁路每小时行七十英里，一日可一千六百八十英里，如此过百年，当大同之世，人智大增，其进化之速率，岂今日所能思议，不止十数倍，抑百千倍也。今西伯利铁道已成，环球周行不过月余，大同之时，环球一周，多者不过数日，急者或不待此，则交通敏捷，地球虽大，不过如中国之一大县而已。以一公政府领三千度，如今一大县领二三千村落而已，其于为治尚易通于今之一县，则无待中间一洲一国之大分政府矣。且人情一有所分，即有亲疏，如今中国同姓有分房，同国有分省，则亲其同房、同省，而疏其异房、异省。今已尽去人之家、族、乡、国，以绝人自私之根，即如各度界之小政府，已属不可得已，岂可再广树分洲之分政府以生亲疏哉！故合全地之大，经纬纵横，划为百度，每度立一政府，合数千小政府，而公立全地大政府，不可少，不可多，不可加，不可减矣。 
第四章　全地大同公政府政体
　　全地公政府以下列各部院管理之：
　　一、民部掌各度人本院、育婴院、慈幼院、养老院、恤贫院、考终院之事，并游徼消防之政及整顿之事，为诸部之长。
　　二、农部掌全地各度百谷草木产物之事。
　　三、牧部掌全地之畜牧，酌其用数而支配之。
　　四、渔部掌全地之渔产，酌其用品而支配之。
　　五、矿部掌全地之矿政。
　　六、工部掌全地百工之作货，分列其地宜，总其多寡而支配之。
　　七、商部掌全地货物之运输，支配于各度、各场厂，其会计至难。
　　八、金部总掌全地金行出纳度支之金政，定其用之多寡，于大同世界部之权最大。
　　九、辟部掌开辟荒地、深山、穷谷而为坦途、都邑。
　　十、水部掌全地治河导水之政，海亦属焉。
　　十一、铁路部掌全地之铁路而日图扩充之，各度内小路亦属焉。
　　十二、邮部掌全地邮递之事。
　　十三、电线部掌全地电文电话之事。
