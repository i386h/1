<!-- { "loadSidebar": true } -->
　　象山言本心阳明言良知其弊使人丧本心丧良知何也天之道非别有一物寄于声臭之上时行物生即所谓无声无臭上天之载也人之心非别有一物在窈窈冥冥之中视听言动皆心所在也善治心者治视听言动即治心也治伦物政事即治心也视听言动伦物政事之间讲明一分则心之本明者复一分矣力行一分则心之本善者复一分矣积之久而悟其皆心也天命流行之妙一以贯之无余即使不悟要其讲求持守于视听言动伦物政事之间者固有规矩可循心之本明本善者自在也天下由此惧礼法而尚淳朴畏清议而多善人此圣学所以平稳纯正万万无弊者也尧舜十六字而外不复言心但与其臣惇典庸礼命德讨罪教稼明伦恤刑熙绩即无非精一不必人人与之言心也成汤若有恒性而外不复言性但惟用人性已改过不吝显忠遂良取乱侮亡即无非建中不必人人与之言性也夫子立教惟是与子言孝与臣言忠宽信敏公知人爱人闻见择识礼乐诗书即此人言此人即此事言此事不必人人与之言一贯也惟朱子善学孔子循循畏谨一字必求其安一事必审其极奉先圣之格言佩前贤之遗矩俛焉日有孳孳死而后已者此圣门家法也学者沿是而谨守之即使不皆进于高妙要其恪遵往训宁慎毋疏敢于逞聪明恣议论蔑经侮圣者无有矣畏名教惮公议宁拘勿肆敢于挟才任诈恣欲败检者无有矣此弘正以前所以称治正学之为功于天下生民也大矣今诋学朱子者曰支离也玩物也义外也讲求制度名物者谓增霸者之藩篱而温清定省之仪节等于扮戏以是垂则后学其谁不曰吾自有良知六经任我驱使读书训诂可鄙也而穷凿武断离经背道之讲说显行于世矣谁不曰吾自有良知制度仪节傀儡具耳而苟且佻薄简略戏慢之行众以为风雅圆融无可无不可矣谁不曰吾自有良知公议皆世俗之论名教特形迹之粗也甚至踪迹诡秘举良知以自解曰吾一念自信而已乡评不许举良知以自文曰良知自信乃贤者所为与乡党自好者不侔也而贪色好货争名角利之习可肆行而无忌矣故单提本心良知者予人以假借掩饰之题挟高欺人足以陵蔑君子开不肖者方便之路而及其既为不肖也并掩饰假借亦可不用此必至之势也当阳明之世欲前知末流之弊诚有所甚难由今以观万历启祯之士习前弊彰彰较着矣犹曰朱陆并行不悖也可谓知言乎夫言本心言良知以是救夫专事口耳不治身心者诚良药也朱子固屡言之矣若以是鄙弃一切长傲恣胸决堤防破崖岸蹈擎拳竖拂呵佛骂祖之余智则圣门之罪人也言本心言良知使人读圣经贤传字字触其本心动其良知巽顺抑畏以听命于孔孟程朱则圣人之徒也若以是目空千古动称颜子没而圣学亡自处甚尊而不过率天下为佛老功利趋于沦胥而不救则天下之至愚大惑而可怅可痛者也言本心使人丧本心言良知使人丧良知必至之势已然之征宁曰过论乎 
　　
　　总之阳明天资雄放其于循循讲习循规蹈矩实所不耐及一旦有得于佛老与象山旨合喜其与己便也自私所好亦可矣不宜以此讲学独辟宗旨举圣贤经书直欲以此意强贯之真谓六经注我随意驱驾何所不可此诐淫之始也及人多不服则借孟子良知二字犹嫌其仅出孟子遂窜入大学致知至于攻者益众又见象山之学竟为朱子所掩计以为势不两立非抵死作敌尽灭朱子之道则人犹以朱律我故遂操戈反面尽翻全案而后已朱子如泰山乔岳何可易摇则以大学古本为据曰我非背朱失于信孔太过也巧言如此格不训至则以格其非心为据曰致良知于事物格其不正以复本体之正也牵强傅会又如此至究其何以格其不正则曰去人欲存天理也诘其不即物穷理恐认欲为理则又曰此志不真切也夫以格物为去人欲存天理是欲正心先诚意欲诚意先致知而欲致知又在正心诚意矣说其可过乎况以认欲为理如此大病不急求所以磨礲辨析之方而竟以立志不真为脱卸真所谓茫茫荡荡反以诬朱子乎人曰东则拗而之西人曰西则拗而之东澜翻泉涌人人被其摄盖而悦其文词者尤俛首推服之顾天下良知难泯非之者不已也则又以朱攻朱着为晚年定论实则以中为晚以晚为中与当日情事迥不相涉锻炼舞文诳词以欺天下人不可欺则又曰年岁原未深考乃委曲调停不得已之心夫大道如日中天是则是非则非乃亦调停委曲乎即此一言心术叵测何止遁之又遁乎夫妄称定论是意不诚也不深考事实是物不格也此之谓物不格知不至故意不诚也使其虚心逊志从容详审则无是弊矣惟其占题大高叛道已甚骑虎不得下不得不左支右吾藉笔舌以塞人一时之议而前后矛盾罅漏实多既曰信孔子太过矣又曰孔子之言亦不以为是也既曰生平于朱子有罔极之恩矣又曰天下宗朱如宗杨墨也如狡狯健讼之人逢人即攀遇事便借口无一定之舌笔无不牵之义以此为诪张伎俩可矣以此为战国纵横游说诡辩可矣乃用此以讲学乎然则王子之良知安在也
　　
