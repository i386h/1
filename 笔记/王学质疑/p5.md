<!-- { "loadSidebar": true } -->
　　若是则中庸列此五句亦支离多事矣又谓择善即固执工夫惟精即惟一工夫博文即约礼工夫诸若此类古圣人皆成赘语矣不若王子言言句句止提致良知也止提致良知则以此三字驱使经书皆在包罗统括之内真所谓六经皆我脚注何止朱子格物九条乎但未免为尖新时文之祖率天下为无忌惮耳 
　　
　　有不善未尝不知知之未尝复行知行先后也知之匪艰行之维艰既知又须行也故谓知行为二晓然易见而实是也谓知即行行即知费分疏费笔舌而实非也谓臧三耳者几令人三耳矣究竟非也正此类也 
　　
　　
　　
　　王学质疑卷之四 杂论 
　　
　　与人论学书 
　　
　　按来书谓节目事变之详必须讨论是非以为制事之本然后心体无蔽是也阳明谓节目事变惟于吾心良知一念之微察之亦是也但一念之微天理人欲岂无误认非读书讨论而徒自为精察未有不偏蔽者故日思而不学则殆 
　　
　　事事物物讨论穷究谓皆以察吾心一念之微可也谓祗察吾心一念之微不必即物讨究则非也其意以即物穷理为训诂为记诵词章云尔 
　　
　　来书又云杨墨之为仁义乡愿之乱忠信尧舜子之之禅让汤武楚项之放伐周公莽操之摄辅漫无印证又焉适从又谓礼乐名物未尝考识倘国家兴明堂建辟雍制厯律何以致用其言皆是也惟连及草封禅未免失于检点阳明遂借此深诋之世俗角口争胜者往往摘人一字一句之错肆意丑诋以为快先生毋乃类是耶我辈后学更宜深省 
　　
　　先生谓尧舜茅茨土阶明堂未备不害其为治幽厉之明堂犹文武之旧无救于其乱又谓学以明人伦非以璧不璧泮不泮为重轻可谓快论矣然未免于偏也执此则古今制度皆可不考任其鄙谬荒怪皆可托辞曰我但以不忍之心行不忍之政而已率天下以荒经蔑古敢于荡灭先王之遗迹者非此言启之欤告朔饩羊孔子惜之如王子之论则当云存此羊无救于乱去此羊无害于治但致良知可矣 
　　
　　先生谓制礼作乐必声为律身为度然后可若器数之末乐工祝史之事君子所不贵羲和厯数曲智小慧之人皆能之尧之厯象重在敬授人时舜之璇玑玉衡重在齐七政似矣夫古人礼乐制度阙遗几尽间有一二存者对之犹足生人敬重之心诸儒搜讨而裒集之虽阙略不全犹可识古人用意之精先王立法之善盖古人之精意即我意也古人之良法即我法也所谓此心此理古今无间也今必一切麾弃不知所云不忍人之政者从何措施而舍推步占候何以授人时舍玑衡历象徒手而齐七政可不可也今择一最高名目曰我惟具中和之德而已声为律身为度而已视讲求搜辑者皆玩物丧志增霸者之藩篱执此高说真足以畅纵横之论箝诸儒之口而甚便于荒疏杜撰不学无术之徒引古制以绳之则曰此粗迹耳吾自有良知可信也称先儒以正之则曰此训诂耳吾自有良知可证也借此以师心自用借此以畔道离经借此以破灭礼乐名物凭陵睥睨莫敢谁何而后奸私凶狠得以恣肆而不顾鸣呼秦政李斯之灭古劫之以严刑近儒之灭道劫之以高论何祸之酷也 
　　
　　拔本塞源之论甚美然亦骤观足以摄人耳徐而按之乃仪秦气习鸱张凌厉徒见其气象之虚浮傲诞而已且所斥者词章记诵于格物穷理之学无与也谓记诵之广适以长其傲也知识之多适以行其恶也闻见之博适以肆其辨也词章之富适以饰其伪也不知此四病惟谈良知者尤甚鸱张凌厉之际乌暇返而自省乎 
　　
　　
　　
　　答周道通书曰自家痛痒自家须会知得自家须会搔摩得既自知得痛痒须不能不搔摩得佛家谓之方便法门须自家调停斟酌他人总难与力 
　　
　　按此明明引佛矣 
　　
　　
　　
　　又曰先认圣人气象昔人尝有是言然亦欠有头脑圣人气象自是圣人的我从何处识认 
　　
　　在圣人者即其在我者分圣人与我而二之不知观圣人气象即我心之虚明自生非有二也 
　　
　　
　　
　　又曰认自己良知明白即圣人气象不在圣人而在我 
　　
　　语似直截然大有病圣人气象宽平和厚由从容涵养久而得之自认良知者一时虚浮之见耳遂冒谓圣人气象在我愈资其无忌惮矣 
　　
　　
　　
　　答陆原静书 
　　
　　首条言妄心照心恒动恒静等语此皆竟求心之病也古之正心者无此说惟审求义理精为善实去恶而已孔门正予人以恭宽信敏言讱事贤等法不必直求心心将自正竟求心则愈解愈支愈执持愈乖谬不胜其病 
　　
　　
　　
　　又曰良知一也以其妙用谓之神以其流行谓之气以其凝聚谓之精真阴之精即真阳之气之母真阳之气即真阴之精之父良知之说明此类皆可不言而喻不然则如来书所言三关七返九还之属尚有无穷可疑者也 
　　
　　此又将良知牵入仙家矣不知论孟中有此议论否孟子始言良知亦言良知即精气神否师弟讲求如此于明伦修道何与于五经四书何与阳明得力原本二氏显证如此当日只宜专学二氏不必窜入圣门转换涂抹致使儒不成儒释不成释惑人无已也 
　　
　　
　　
　　又曰不思善不思恶时认本来面目此佛氏为未识本来面目者设此方便本来面目即吾圣门所谓良知今既认得良知即不消如此说矣随物而格是致知之方即佛氏之常惺惺亦是常存他本来面目耳但佛氏有个自私自利之心所以便有不同 
　　
　　此又明明供出从佛来矣末乃避讳一语曰但佛有自私自利之心所以不同后又云佛氏之学亦未必将迎意必如此也又曰一念良知无始无终即是前念不灭后念不生今欲前念易灭后念不生是佛氏所谓断灭种性先生前既为己回护后又为佛回护展转闪烁欲盖弥彰毋乃遁辞之穷欤今且问不灭不生等语论孟中有此否传注中有此否 
　　
　　
　　
　　答罗整庵少宰书 
　　
　　此书甚美而狂悖尤甚盖当时诸儒无如整庵笃实者规切直中阳明之病故阳明迫急而为此书 
　　
　　
　　
　　执事所致疑于格物之说者必谓其是内而非外也必谓其专事于反观内省而遗弃讲习讨论之功也必谓其一意于纲领本原之约而脱略于支条节目之详也必谓其沈溺于枯槁虚寂之偏而不尽于物理人事之变也审如是岂但获罪于圣门获罪于朱子是邪说诬民衅道乱正人得而诛之也 
　　
　　呜呼获罪圣门获罪朱子邪说诬民叛道乱正先生果如所云矣虽尽力分疏拒人之攻己不知实蹈其罪无由免也 
　　
　　
　　
　　又曰某之所谓格物者于朱子九条之说皆包罗统括于其中但为之有要作用不同毫厘而有千里之谬 
　　
　　所云为之有要者以诚意为主耳朱子正以诚意为主者王子特欲畅其所得于佛老假借圣门名目破裂文理以强伸其说耳自大慧以改头换面教张子韶直至阳明而其术大展此何等肺肠而可以言学耶 
　　
　　
　　
　　又曰杨墨之说亦岂灭理乱常之甚而其流之弊孟子比于洪水猛兽所谓以学扼杀天下也又曰孟子之时天下尊信杨墨当不下于今日之崇尚朱说而孟子独以一人呶奴于其间 
　　
　　呜呼是何言欤隆万之末士子以詈朱注相高实自此始可谓丧心病狂矣其始末至灭理乱常之甚而学术杀人比于洪水猛兽此数言者皆先生自道也朱子之道如日月五行经天常在虽遭晦蚀而不坠也阳明屡屡比之告子比之杨墨毁訾不遗余力其人可知其学可知乃引孟子自况何傲诞无忌之甚也盖因整庵规之太切故反为大言以相盖邪离穷遁居之不疑耳此何等肺肠而可以言学耶 
　　
　　
　　
　　又曰今世学术之弊其谓之学仁而过者乎谓之学义而过者乎抑谓之学不仁不义而过者乎吾不知其于洪水猛兽何如也又曰众方嘻嘻之中而独出涕沱若举世恬然以趋而独疾首蹙额以为忧此非病狂丧心殆必诚有大苦者隐于其中而非天下之至仁其孰能察之 
　　
　　呜呼先生痛当时学术之弊乃至此极耶今观弘正之时人心淳朴贤良众多天下守朱子之教绳趋矩步虽不能如先生之高妙至于放言高论肆为变乱者无有未见所为洪水猛兽也由其道而不变人心之幸民生无穷之福也先生乃忧苦之深至于出涕沱若疾首蹙额而不容已耶又以为狂奔尽力以救陷溺不顾人之非笑出于天地万物一体之诚耶其信然耶抑果病狂丧心舍平常居处之安必凿奇出险以簧鼓天下而败乱其心术耶夫学术杀人之祸至万厯末年之士习而大验矣先生贻祸如此之酷而及于不必出涕者出涕于无可蹙额者而蹙额耶先生其以欺人耶其为胜心所便不自觉其言之悖耶噫真可哀矣 
　　
　　
　　
　　王学质疑卷之五 
　　
　　总论 
　　
