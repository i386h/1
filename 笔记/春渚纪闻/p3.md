<!-- { "loadSidebar": true } -->
    湖州安吉县沈二公者，金寇未至，梦一僧告之曰：“汝前身所杀冤报至矣，汝家皆可远避，汝独守舍，见有一人长大，以刀破门而入者，汝无惧，即语之曰：‘汝是燕山府李立否？’但延颈受刃，俟其不杀，则前冤解矣。”不数日，金人奄至，其家先与邻人窜伏远山。二公者虽欲往，不可得也，因坐其家视贼之过。明日果有一少年破门而入，见公怒目以视。沈安坐不动，仰视之，曰：“汝非燕山府李立耶！”其人收刃，视之曰：“我未杀汝，汝安知我姓名乡里如是之详也？”沈告以梦。李方叹息未已，顾案间有佛经一帙，问沈曰：“此何经也？”沈曰：“是我日诵《金刚经》也。”李曰：“汝诵此经何时也？”曰：“二十年矣。”李即解衣取一竹笥，中出细书《金刚经》一卷，指之曰：“我亦诵此经五年矣，然我以前冤报汝，汝后复杀我，冤报转深，何时相解。今我不杀汝，与结为义兄弟，汝但安坐无怖，我留为汝护。”至三日，贼尽过，取资粮金帛与之而去。又方腊据有钱塘时，群贼散捕官吏，惨酷害之。有任都税阮者，其家居祥符寺之北，府十里，每晓起赴衙集，即道中暗诵《金刚经》，率得五卷，二十年不废。贼七佛子者执之，令众贼射于郡圃。任知不免，但默诵经不辍，而前后发矢数百，无一中其体者。贼惊问之，疑有他术。语以诵经之力，贼皆合爪叹息释之，且戒余贼，勿得复犯其居也。至今犹在，年八十余矣。
    ○金甲撞钟梦
    建安徐国华，宣和间将入太学，梦高楼中悬大金钟，有金甲人立钟傍，视国华击钟而言曰：“二十七甲复一击，云系第七科。”国华悟而心私喜之，曰：“吾此行取一科第必矣，官不过郎列，亦何所憾也。”因记于书帙之末，独不晓其二十七甲与系第七科之语。既而丙午年，金寇犯阙，太学生病脚气而死者大半，徐以病终。乡人董纵举为棺殓葬于东城墓园，至即垣中已无葬穴，后至者俱葬垣外，董因记其葬所，冀后日举归里中，数其行列，则第二十七行中第七穴也。归唁其父，且出其手书，神告与葬所略无少差者。
    ○龙神需舍利经文
    涵山令李兖伯源，余妻之内兄也。宣和间侍其季父仲将为广东宪，解秩由江道还楚，舟过小孤，风势虽便而蒿橹不进，即与季父焚香祷龙以祈安济，当致牢醴之谢，乞不获。旁有言者曰：“龙知还自番禺，或有犀珠之要。”顾视行李，实无所携，独有番琉璃贮佛舍利百余，供事奕世矣。因以启龙，一掷而许。伯源乃跪船舷以瓶下投，而水面忽大开裂。顾见其间，神鬼百怪，宝幢羽盖，鸣螺、击鼓钹、执金炉，迎导者甚众，而不沾湿，一人拱手上承。舍利既下，水即随合，舟柁轻扬。转首之间，已行百里矣。又阁门宣事陈安上言：元丰初，安焘厚卿、陈睦和叔二学士，奉使三韩，济海神舟，安贮佛经及所过收聚败经余轴，以备投散。放洋之二日，风势甚恶，海涛忽大汹涌，前后舟相失。后舟载者俱见海神百怪，攀船而上，以经轴为求。先举轴付之，继来者众，度不能给，即拆经随纸付之。又度不给，则翦经行与之，至翦经字而得一字之授者，莫不顶戴忻悦而去。字又随尽，独余一鬼，恳求甚切，云：“都纲某所顶之帽，愿以モ我也。”舟人诘其由，云：“此人尝赴传经之集，是帽戴经久矣，此有大功德也。”亟取付之，称谢而去。指顾之间，风涛恬息，即安行，晚与前舟相及，往还皆获安济焉。
    ○龙蜕放光
    横海清池县尉张泽居于郓州东城，夜自庄舍还，而月色昏暗，殆不分道，行遇道傍木枝，烨然有光，因折以烛路。至家插壁间，醉不复省也。晨起怪而取视，则枝间一龙蜕，才大如新蝉之壳，头角爪尾皆具，中空而坚，扣之有声如玉石，且光莹夺目，遇暗则光烛于室，遂宝之于家，传玩好事。沈中老云，绍圣间其从兄为青州幕官，因修庭前蒲桃架，亦得一蜕，形体皆如张者，独无光彩耳。神龙变化，故无巨细，但不知有光无光又何谓也？
    ○瓦缶冰花
    宣义郎万延之，钱塘南新人，刘辉榜中乙科，释褐，性素刚，不能屈曲州县。中年拂衣而归，徙居余杭。行视苕陂泽可为田者，即市之。遇岁连旱，田围大成，岁收租入数盈万斛。常语人曰：“吾以万为民，至此至矣。”即营建大第，为终老之计。家蓄一瓦缶，盖初赴铨时，遇都下铜禁严甚，因以十钱市之，以代沃盥之用。时当凝寒，注汤面，既覆缶出水，而有余水留缶，凝结成冰，视之桃花一枝也。众人观，异之，以为偶然。明日用之，则又成开双头牡丹一枝。次日又成寒林满缶，水村竹屋，断鸿翘鹭，宛如图画远近景者。自后以白金为护，什袭而藏。遇凝寒时，即预约客张宴以赏之，未尝有一同者，前后不能尽记，余与赏集数矣。最诡异者，上皇登极，而致仕官例迁一秩。万迁宣德郎，诰下之日，适其始生之晨，亲客毕集，是日复大寒，设缶当席，既凝冰成象，则一山石上坐一老人，龟鹤在侧，如所画寿星之像。观者莫不咨嗟叹异。以为器出于陶，革于凡火，初非五行精气所钟，而变异若此，竟莫有能言其理者。然万氏自得缶之后，虽复资用饶给，其剥下益甚，后有诱其子结婚副车王晋卿家，费用几二万缗而娶其孙女，奏补三班借职，延之死，三班亦继入鬼录，余资为王氏席卷而归。二子日就沦替，今至寄食于人。众始悟万氏之富，如冰花在玩，非坚久之祥也。后归蔡京家云。
    ○正透翔龙犀
    都下犀玉工董进，项有一瘤瘢，其辈行止以董吃提呼之。一日御药郝随呼至其第，出数犀示之。内指一犀曰：“此犀大异余常物也。”郝语之曰：“汝先名其中物状为何？”董曰：“不知此犀曾经众工审定否？”郝曰：“众工皆具名状，供证已毕，独候汝以验汝之精识也。”即尽出众所供具，凡三十余状。董阅毕，内指一工所供，云：“是正透牙鱼者。”且言：“不意此人目力至此，以进观之，乃一翔龙，所恨者左角短耳。”郝未诚其言，亦大异之，即令具军令状，云：“若果如所供，当为奏赏。”盖御库所藏先朝物，有旨令解为带也。刳成则尽如所言，即以进御，哲庙大嘉赏之，锡赐之外，更以太医助教补之。
    ○刘仲甫国手棋
    棋待诏刘仲甫，初自江西入都，行次钱塘，舍于逆旅。逆旅主人陈余庆言，仲甫舍馆既定，即出市游，每至夜分方扣户而归，初不知为何等人也。一日晨起，忽于邸前悬一帜云：江南棋客刘仲甫，奉饶天下棋先。并出银盆酒器等三百星，云以此偿博负也。须臾，观者如堵，即传诸好事。翌日，数土豪集善棋者会城北紫霄宫，且出银如其数，推一棋品最高者与之对手。始下至五十余子，众视白势似北。更行百余棋，对手者亦韬手自得，责其夸言，曰：“今局势已判，黑当赢筹矣。”仲甫曰：“未也。”更行二十余子，仲甫忽尽敛局子，观者合噪曰：“是欲将抵负耶。”仲甫袖手徐谓观者曰：“仲甫江南人，少好此伎，忽似有解，因人推誉，至达国手，年来数为人相迫，欲荐补翰林祗应，而心念钱塘一都会，高人胜士精此者众，棋人谓之一关。仲甫之艺，若幸有一着之胜，则可前进。凡驻此旬日矣，日就棋会观诸名手对奕，尽见品次矣。故敢出此标示，非狂僭也。如某日某人某，白本大胜而失应棋着，某日某局。黑本有筹，而误于应劫，却致败局，凡如此覆十余局。”观者皆已愕然，心奇之矣。即覆前局，既无差误，指谓众曰：“此局以诸人视之，黑势赢筹固自灼然。以仲甫观之，则有一要着，白复胜不下十数路也。然仲甫不敢遽下，在席高品，幸精思之。若见此者，即仲甫当携孥累还乡里，不敢复名棋也。”于是众棋极竭心思，务有致胜者，久之不得，已而请仲甫尽着。仲甫即于不当敌处下子，众愈不解，仲甫曰：“此着二十著后方用也。”即就边角合局，果下二十余着，正遇此子，局势大变，及敛子排局，果胜十三路。众观于是始伏其精至，尽以所对酒器与之，延款十数日，复厚佥以赆其行。至都试补翰林祗应，擅名二十余年无与敌者。
    ○祝不疑奕胜刘仲甫
    近世士大夫棋，无出三衢祝不疑之右者。绍圣初，不疑以计偕赴礼部试，至都为里人拉至寺庭，观国手棋集，仲甫在焉。众请不疑与仲甫就局，祝请受子。仲甫曰：“士大夫非高品不复能至此，对手且当争先。”不得已受先，逮至终局，而不疑败三路。不疑曰：“此可受子矣。”仲甫曰：“吾观官人之棋，若初分布，仲甫不能加也，但未尽着耳。若如前局，虽五子可饶，况先手乎。”不疑俯笑，因与分先，始下三十余子。仲甫拱手曰：“敢率请官人姓氏与乡里否？”众以信州李子明长官为对。刘仲甫曰：“仲甫贱艺，备乏翰林。虽不出国门，而天下名棋，无不知其名氏者。数年来，独闻衢州祝不疑先辈，名品高著，人传今秋被州荐来试南省，若审其人，则仲甫今日适有客集，不获终局，当俟朝夕，亲诣行馆，尽艺祗应也。”众以实对。仲甫再三叹服曰：“名下无虚士也。”后虽数相访，竟不复以棋为言，盖知不敌，恐贻国手之羞也。
    ○张鬼灵相墓术
    张鬼灵，三衢人，其父使从里人学相墓术，忽自有悟见，因以鬼灵为名。建中靖国初，至钱塘，请者踵至。钱塘尉黄正一为余言：县令周君者，括苍人，亦留心地理者，具饭延款，谓鬼灵曰：“凡相墓或不身至，而指示图画，可言克应否？”鬼灵曰：“方位山势不差，合葬时年月亦可言其粗也。”因指壁间一图问之，鬼灵熟视久之，曰：“据此图，墓前午上一潭水甚佳，然其家子弟若有乘马坠此潭，几至不救者，即是吉地，而发祥自此始矣。”令曰：“有之。”鬼灵曰：“是年此坠马人，必被荐送，次年登第也。”令不觉起握其手曰：“吾不知青乌子郭景纯何如人也，今子殆其伦比耳。是年春祀，而某乘马从之，马至潭仄，忽大惊跃，衔勒不制，即与某俱坠渊底，逮出气息而已。是秋发荐，次年叨忝者，某是也。”蔡靖安世先墓在富春白升岭，其兄宏延鬼灵至墓下，视之，谓宏：“此墓当出贵人，然必待君家麦瓮中飞出鹌鹑，为可贺也。”宏曰：“前日某家卧房米瓮中，忽有此异，方有野鸟入室之忧。”鬼灵曰：“此为克应也，君家兄弟有被魁荐者，即是贵人也。”是秋，安世果为国学魁选。鬼灵常语人曰：“我亦患数促，非久居世者，但恨无人可授吾术矣。”后二岁果殁，时年二十五矣。
    ○谢石拆字
