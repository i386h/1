<!-- { "loadSidebar": true } -->
    东坡先生初官凤翔日，遇一老僧谓之曰：“我有煅法，欲以相授，幸少憩我庐也。”坡语僧曰：“闻之太守陈公，尝求而不与。我固无欲，乃以见授，何也？”僧曰：“我自度老死无日，而法当传人。然为之者，多因致祸，非公无可授者，但勿妄传贪人耳。”后陈公知坡得之，恳求甚力，度不可不与。陈得而为之，不久果败官而归。其法以一药煅朱，取金之不足色者，随其数，每一分入煅朱一钱，与金俱熔，既出坯，则朱不耗折，而金色十分耳。颍滨遗老亦详记之，《龙川录》云。
    ○居四郎伏朱锻丹砂
    密院编修居世英之父居四郎者，少遇异人，得煅朱法。其法取辰锦颗块砂，不计多少，以一药铺盖煅之，朱已伏火，即日用炭火二两空养，不论岁月，要用即取水银与足色金对母结成母砂子，取煅朱细研，以津调匀，涂砂球上，炽炭十斤，笼砂煅之，俟火半紫焰起，去火出宝，淬梅水中则俱成紫磨金，不再坯溶，便可制器用也。而老居未尝对人言，亦未辄用一钱也。临终呼世英语之曰：“我之煅法，世唯语韩魏公矣。非魏公德业之厚，余人不可授也。我亦不当授汝，汝分中合得，后自当有授汝者。然亦素知我有此法，必费妄求访，以尽资用。”因语数法，皆不能成宝，世谓法者授之。并语目睹数人，缘此而致祸者，以戒之。
    ○瓢内出汞成宝
    承议郎贺致中为余言，任德翁之犹子尝随德翁入都，舣舟相国寺桥，遇一道人邀坐茶肆，手出小药瓢云：“吾视官人盖留心丹灶有年，而未有所得者。今能施我百钱，当以此瓢为赠。夜以水银一两投中，翌早收取二两干银也。”任意谓必无此理，然亦不能违其请，倾箧得百钱与之，袖瓢而归。夜取汞试纳瓢中，置之枕间，次夕醉中探手撼瓢，则其声董董然，汞如故也。置之不复视。一日德翁须汞为用，任欣然取器分取，既倾器中，则坚凝成宝矣。入火烹炼，了无耗折。自此夕注晨取，无不成宝者。盖真仙丹药所制，汞感丹气，自然凝结。但不知出瓢始凝之理，向使在瓢即坚，则破瓢而取，止于一作而已。此亦真仙神化无方，非尘凡之可理度者。任无妻孥之累，资用素窘。既日获一星之利，于是厚为己奉。不逾年，一病而卒，瓢亦随失之也。
    ○丹阳化铜
    薛驼，兰陵人，尝受异人煅砒粉法，是名丹阳者。余尝从惟湛师访之，因请其药，取药帖，抄二钱匕相语曰：“此我一月养道食料也，此可化铜二两为烂银，若就市货之，煅工皆知我银，可再入铜二钱，比常直每两必加二百付我也。”其药正白，而加光璨，取枣肉为圆，俟溶铜汁成，即投药甘锅中，须臾，铜中恶类如铁屎者，胶着锅面，以消石搅之，倾槽中，真是烂银，虽经百火，柔软不变也。此余所躬亲试而不诬者，后亦许传法，而贼乱不知所在矣。
    ○煅消愈疾制汞
    姑苏查先生得煅消石法，章申公与之为莫逆，而法不传也。尝遇一病僧而悯之，取消作盂，令日煎水饮之。服之月余，病良已。僧有周旋，过而询其由，以饮煎水为言，是僧素知查术，曰：“此伏消所成也。当取汞置盂中，就火试之。”果致汞死。僧更以为希世之遇，即往礼谢再三，且语其盂之异，复恳求其法。查曰：“法固未易传，而前盂用力将竭，可携来为公加药为之也。”僧取盂授查，即碎盂别熔。门临大河，俟消成汁，即钳投水中，曰：“我初但欲起师之疾，不意无厌至此也。”僧懊恨而归。
    ○点铜成庚
    法空首座无相师，川人，与余为姻家，待制公沈纯成之季也。一举不第，遂祝发以求出世。法间亦留心锻事，尝于焦山与僧法全语及点化，而全云：“我术正是点茆耳。”空曰：“出家儿岂当更学此，若一有彰败，则所丧多矣。”全曰：“我法异此，止以一药点铜为金，而所患制铜无法，于骨董袋中携行，或为人所窥尔。”因出一纸裹视空，质溪沙也，而加重。且抄数钱匕，令空烹之。通夕不能成汁，呼全讯之，全笑曰：“人得此，视之溪砂也，岂知实铜耶！”复取白药少许投之，砂始融化，出火视之，真金也。空拜礼称赞云：“目所未见也。”复日加延款，且请其术，全曰：“我不惜术，但我有前誓，且恐起贪人妄费之心，反致奇祸，实无益于人也。请为师言其自也。我年二十无家为道人，同侣三人，共学丹灶，历年无成。因绍圣元年七月十五日相语曰：‘我辈所学，游访未远，今当各散行以十年为期，却以此月此日会于此地。道人无累，是日不至，即道死矣。’遂举酒为约，三人者散往川、陕、京、洛间，我即留二浙。转首之间，忽复至期。出丰乐桥，三人者次第俱集，相待欢甚，剧饮数日，各出所得方诀参较之。内一茆法差似简易，即试为之，而铜色不尽。一人曰：‘我于成都药市遇一至人，得去晕药，彼云奇甚，而我未试也。’因取同烹，而色益黄，意谓药少未至，增药再烹，及出坯中，则真金矣。更相惊喜，袖市肆中，云良金也。众复相与谋曰：‘常闻京师栾家金肆为天下第一，若往彼市之无疑，则真仙秘术也。’袱被而行。至都，以十两就市，栾氏取其家金较之，则体柔而加紫焰，即得高直以归。时共寓相国寺东客邸中，复相庆曰：‘我辈穷访半生，今幸遇此，可以安心养道矣。万一未能免俗，早饮酒食肉，可毕此生。今当共作百两，分以为别。’即市半边官酝，大嚼酣饮而烹铜。不虞铜汁溅发，火延于屋，风势暴烈，不可救扑。火马四至，三人者醉甚，而我独微醒，径破烟焰，从稠人中脱命而出。惧有捕者，素善泅，即投汴水顺流而下，度过国门下锁始敢登岸。方在水中，即悔过祈天，且誓为僧及不复再作。或遇干大缘事不能成就，当启天为之，不敢毫发为己用也，况敢传人乎。若首座有未了缘事，可与众集福者，我当分药点治，虽百两不靳也。”空既聆其说，亦不敢深逼之。一旦，不告而去，后不知所在。其徒三人，二人醉甚不支，焚死，一人就捕受杖，亦数日而卒。
    ○草制汞铁皆成庚
    朝奉郎刘筠国言，侍其父吏部公罢官成都。行李中水银一箧，偶过溪渡，箧塞遽脱，急求不获，即揽取渡傍丛草，塞之而渡。至都久之，偶欲求用，倾之不复出，而斤重如故也。破箧视之，尽成黄金矣。本朝太宗征泽潞时，军士于泽中镰取马草，晚归镰刀透成金色，或以草燃釜底，亦成黄金焉。又临安僧法坚言，有歙客经于潜山中，见一蛇其腹涨甚，蜿蜒草中，徐遇一草，便啮破以腹就磨，顷之涨消如故。蛇去，客念此草必消涨毒之药，取至箧中。夜宿旅邸，邻房有过人方呻吟床第间。客就讯之，云正为腹涨所苦。即取药就釜，煎一杯汤饮之。顷之，不复闻声，意谓良已。至晓，但闻邻房滴水声，呼其人不复应，即起烛灯视之，则其人血肉俱化为水，独遗骸卧床，急挈装而逃。至明，客邸主人视之，了不测其何为至此，及洁釜炊饭，则釜通体成金，乃密瘗其骸。既久经赦，客至邸共语其事，方传外人也。
    ○糁制
    嘉禾墨工沈，言其卖墨庐山，过僧了希，语及丹灶。夜宿其庐，希探箧取一药示沈，正琥珀色，秤取二钱重，用水银一两，同入铁铫中，以盏覆之，置火上。顷之，作婴儿声，即开视，以秤秤之，并药成一两二钱黄金矣。希言此是死硫也。又言临安一山寺前，有翁媪市饼饵为给。而寺有僧，日出坐其肆，凡二十年。察其翁媪日用无过费，而纯质如一。一日密语之曰：“我有干汞法，未尝语人，念尔翁媪甘贫于饼肆，且老矣，可坐受安逸。”翁媪即谢而受其方，并面干汞示之。数日翁媪复携饼饵造僧房，见僧云：“诚谢老师见惠秘方，以休养二老。然老夫妇亦自有一薄术，自谓不作不食，不敢妄享，甘心饼肆，以毕余生也。”乃出药于僧前，取汞糁制，即成黄金矣。老僧惭恧，礼谢翁媪云：“吾二十年与神仙俱而不知，真凡骨也。”翁媪既归，明日僧出访之，则空室矣。
    ○市药即干汞
    朝奉郎军器监丞徐建常，余姊丈也，建安人。其父宣义公，故农家子。后以市药为生，性好施惠，遇人有急难，如在己也。贫乏求济，倾资与之不吝焉。暇日乘舟至郡，与一道士同载，如旧相识。道士从容谓公曰：“子有阴德，我所秘干汞法，当以授子，可广所施也。”即疏方示公，并令公市药与汞，取汞置铁铫中，以药少许糁上，复以器覆之，置火上。须臾，闻铫中婴儿声，即揭器视之，汞已枯矣。公徐取汞，并以所示方裹之，以谢道士曰：“我之薄施，未足及物，要当竭力所致为之，此不愿为也。天或下悯我未有子，倘遣吾得一起家之子，是吾愿也。”即投汞与方潭水中。道士笑谢曰：“非我所及也。”是岁，建常生。至年十四始令从其姊丈陈庸器读书，且嘱之曰：“吾待汝十年游学，若至期不第，即还代我掌药肆也。”建常十八岁考中上舍高等，二十四果于李常宁榜中登科，如公约也。
    ○药瓦成金
    李枢公慎，副车李玮之曾孙，云其季公雄帅秘藏王先生手化金瓦，遇好事常出而示之。且言初长主召捷至，为设酒，谓之曰：“闻先生能化金，可得一见否？”捷曰：“此亦戏剧耳。”时坐炉侧，捷令取新瓦一片，手段之，取所酌酒杯，置汤鼎上，投瓦其中，抄少药糁上，复注汤满杯。酒散，汤已耗半，取瓦视之，则两角浸汤处，皆成紫磨金，而一角元是新瓦也。又余杭陈祖德云，尝见吕吉甫家藏娄敬所化药金，重三十两，元是片瓦，而布纹仍在也。
    ○变铁器为金
    阁门宣事陈安止云，其姻家刘朝请者，在镇江常延顾一道人，临行借取案间铁铫，云欲道中暖酒用，既与之。数日，其子相遇泗上，道人以纸数重封铫还刘，嘱曰：“慎勿遗坠。”至家呈其尊，因大笑曰：“铫不直百钱，何用见还，又封护如此其勤也。”即置之闲处。一日取铫作糊，既涤濯之，视铫柄有五指痕，及转握处皆成紫金色。惊叹累日，传玩亲友，无不叹赏者，盖是其真气所化也。
