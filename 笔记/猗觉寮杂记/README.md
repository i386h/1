<!-- { "loadSidebar": true } -->
　　钦定四库全书　　　　　子部十
　　猗觉寮杂记　　　　　　杂家类二【杂考之属】提要
　　【臣】等谨案猗觉寮杂记二卷宋朱翌撰翌字新仲号灊山居士舒州人政和中登进士第南渡后官中书舍人此编上卷皆诗话止于考证典据而不评文字之工拙下卷杂论文章兼及史事近时鲍氏知不足斋刻本割其下卷六十八条移入上卷以均篇页殊失古人著书之意矣前载与丞相洪适求序书一篇鲍氏移之卷未亦非其旧也适未及作序而卒其弟迈始为序之称其穷经考古上撢风雅旁弋史刘克庄后村集中亦极称其考证之功今观其书如杜甫已上人茅斋诗天棘蔓青丝句据本草改为颠棘未免穿凿苏轼诗宜蚕使尔茧如瓮句事出列仙而引伪托之述异记韩愈谢自然诗实属唐人乃云出风俗通杜甫李潮八分小篆歌诸本皆作苦县光和尚骨立乃悮作骨力引南史张融事为证鹊填河事见顔氏家训及庾肩吾诗又见白居易六帖乃与亲家等字一槩谓之俗説【案马缟中华古今注亦以鹊填河为出俗説然俗説乃沈约所著书名见于隋志】苏辙诗仍存小序首一句乃屡谓之废序唐虞自是国号乃云尧姓唐舜姓虞皆不免于疎舛至于雷琴一条引元稹诗注证为蜀匠又贺若一条引唐书王涯证为贺若夷不知段安节乐府杂録称贞元中成都雷生善凿琴其业精妙天下无比弹者亦众焉太和中有贺若夷尤能后为待诏对文宗弹一调上嘉之赐朱衣至今为赐绯调云云固俱有明文不须旁证亦未为能究根柢然其引据精凿者不可殚数在宋人説部中不失为容斋随笔之亚宜迈序之推重也乾隆四十五年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　猗觉寮襍记原序
　　右上下两卷凡四百三十五则故紫微舍人桐乡朱先生公所记也先生嗜学如渇之须饮饥之须食所谓以图史文章为园囿鼓吹者盖无时不论著在曲江五闰久闭闗谢客正流落谪徙力不能多载书人家又非一瓻可借素手无挟栖迟僧房独伥伥穷经考古砭劀疵病校量草木虫鱼上撢骚雅旁弋史传证引竺干龙汉诸章下及琐録稗説左掇右悉为吾用识测意见超阅众甫每一转语就学者争先快覩方惕若避谤不肯轻为人言惟诸郎过庭时得剽听善恶天定然后始收拾彚次绪成一编迈与文恵文安两兄时省觐真阳歳必过韶踵门内谒先生视如通家子弟引而馆之赐之诗有曰彭蠡春生万顷湖光明相映棣华柎鹓雏鷟鸑俱为鳯乳酪醍醐总是酥忽忽五十年仲子軧通守贑刋此书使为之序防山毫芒昔者窃闻之矣文恵丐发明释答之云尝作一书如诗话之类辨证古今数百事目之猗觉寮记他日求数字冠篇首使信于人托以传永呜呼孰知不及为而顾以见属悲夫庆元三年四月九日焕章阁学士宣奉大夫魏郡公番阳洪迈序
　　与洪相求序书【附】
　　某蒙宠示释畧窥用心至到古今未有此学不久矣前軰收金石刻世不乏不専于也况究其字画音释哉非公好古博雅必不及此后学一阅心目晓然使上下数千年文章深健之风不冺其惠甚大别纸数字仆何足以知之谨当致思以助成书续奉闻以恐不始于秦亦不自程邈为之先录此一段去未敢以为是也某尝作一书如诗话之类辨证古今数百事目之猗觉寮记他日录以求教倘以为可则望数字冠篇首使信于人且托以永久也伏幸钧照



　　钦定四库全书
　　猗觉寮杂记卷上
　　宋　朱　翌　撰
　　杜牧之云南军不左邉四老安刘是灭刘其意以爲四老辅立太子爲非何不思之甚也惠帝嫡且长爲太子无过即位之后能守髙祖规模亦可谓贤矣安能料其身后汉有吕氏之祸也哉使惠帝不可立张良决不肯从吕后之请又岂肯起四老人哉南军不袒左袂意谓周勃入北军时设有不袒者柰何此儿童之见也勃所虑者不得入北军耳旣入则无事矣勃之设问必已得北军之情万一不左袒必有后段岂若世之庸人无思虑者牧之可毋虑也又元微之四皓云秦皇转无道谏者鼎镬亲茅焦脱衣諌先生无一言赵髙杀二世先生如不闻刘项取天下先生卧白云海内八年战先生全一身如何一朝起屈作储贰賔安存孝惠帝摧頽戚夫人舍大以诛细蛇盘而蠖伸惠帝竟不嗣吕氏祸有因与牧之意同微之责人太深过于牧之惠帝爲太子无过岂可劝立戚夫人之子如意哉乐天答云先生道甚明夫子犹或非微之岂不慙耶晋桓作四皓论示殷仲堪亦微之意仲堪辟之其言极有理
　　杜云自在娇莺恰恰啼说诗者谓恰恰莺声也广韵云恰恰用心啼耳非其声也
　　陈无己平生尊黄鲁直末年乃云向来一瓣香敬爲曽南丰人或疑之不知曽子固出欧公之门后山受业南丰此诗乃頴州敎授时观六一堂图书作爲南丰先生烧香宜哉
　　笔谈云王维画入神不拘四时如雪中芭蕉故惠洪云雪里芭蕉失寒暑皆以芭蕉非雪中物岭外如曲江冬大雪芭蕉自若红蕉方开花始知前辈虽画史亦不茍洪作诗时未到岭外存中亦未知也
　　子美槐叶冷淘云君王纳晩凉此味亦时须事见大官令夏供槐叶冷淘出唐六典
　　世谓燕子秋分即去之海上海上有燕子国如小说所谓乌衣国者是大不然徃徃入于深岩穴枯木中向寒不复出泥涂其身毛羽皆脱至春暖即生羽飞去晋郄鍳爲兖州刺史掘野防蛰燕食之终无叛者此可见矣元防之云有鸟有鸟名燕子口中未省无泥滓春风吹送廊庑间秋社吹将嵌孔里亦其据也
　　退之忆昨行驿马拒地驱频隤蜀人谓立地爲拒地立地者不容少休之意
　　永贞行皆顺宗时伾文事其言元臣故老不敢语昼卧涕泣何汍澜谓髙郢郑珣瑜杜佑辈郎官清要爲世称荒郡廹野嗟可矜谓栁子厚谪永州
　　退之云长安富豪儿盘馔罗羶荤不觧文字饮惟能醉红裙虽然一饷乐有如聚飞蚊楞严经云一切众生如一器中聚百蚊蚋啾啾飞鸣于方寸中鼔发狂閙退之虽辟佛然亦观其书
　　唐新史以退之自监察御史极论宫市德宗怒贬阳山令皇甫湜爲退之神道碑云贞元十九年关中旱饥人死相枕藉吏刻取息先生列言天下根本民急如是请寛民徭免田租之弊专政者恶之斥为阳山令退之赴江陵途中诗云是年京师旱田亩少所收云云传闻闾里间赤子弃渠沟持男易斗粟掉头莫肯酬我时出衢路饿者何其稠云云适余除御史诚当得言秋拜疏移阁门爲忠宁自谋又云僶俛不囬顾行行诣连州则因论旱贬阳山无疑不知史何据而云论宫市
　　鲁直与髙子勉云尊前八米句下十年书徐师州与潘邠老云字直千金师智永句称八米继卢齐文宣崩文士各作挽诗十首择其善者用之每人不过一二首惟卢思道独得八首时人称爲八采卢米字葢采字之误也十首中采择八首耳若作米无义理诗人不之考相袭以爲八米葢言精凿失之甚矣元防之酬乐天云八采诗成未伏卢可证采字爲是
　　琴曲有贺若最古淡东坡云琴里若能知贺若诗中定合爱陶潜以贺若比潜必髙人或谓贺若弼也考弼之爲人殊不类潜亦无状小人背乌丸轨之议而轨见诛争韩擒虎之功至挺刅而出不平杨素爲相而有惟堪防饭之诮至于富极贵盛家积珍玩不可计婢妾罗绮数百卒以私议大帐爲炀帝所诛余考之葢贺若夷也夷善鼔琴王涯居别墅常使鼔琴娯賔见涯传文莹湘山録载太宗爱宫调中十小调子乃贺若弼所撰其声音及用指之法古今无以加世亡其名琴家秪命曰贺若文莹不深考遂以爲弼而世因是遂传以爲弼也东坡序武道士弹琴云贺若宣宗时待诏不知何所据据序则是姓贺名若
　　依稀似曲还堪听又被风吹别调中髙骈风筝诗也上句云夜静弦声响碧空宫商信任徃来风骈守蜀因筑罗城朝廷疑之知有移命故托风筝以见意后移渚宫出言
　　杜云鳯凰从东来何意复髙飞竹花不结实念子忍朝饥张文潜石竹云真竹不结实尔独艶阳春竹花皆实岂有时不实如防稗耶子美以鳯不得食爲可怜耳
　　苻坚享羣臣赋诗姜平子诗有丁字直不曲坚问其故平子曰臣丁至刚不可以屈且曲丁不直之物未足献遂擢上第唐张洪靖节度卢龙参佐韦雍辈诟责将士曰天下无事尔辈挽两石弓不如识一丁字后遂杀雍丁字一也或以擢第或以杀身
　　东坡孔毅夫集句云路傍拾得半段鎗何必开炉铸矛防用之如何在我尔入手当令君防魄哥舒翰以半段鎗破吐蕃见本传
　　唐人诗多自用名及呼人名与第行皆情实也杜云甫昔少年日白也诗无敌退之云愈昔从军大梁下籍也陇头泷之类今皆不然不特不自呼其名若呼人名则必取大怨怒世道浅促至诚之事扫地矣
　　退之云我有双酒盏其银得朱提汉地里志注朱提出银师古云提音匙汉食货志朱提银重八两爲一流直一千五百八十他银一流直一千是爲银货师古注朱音殊提音上支反蜀李严传严子丰爲朱提太守注云苏林汉书音义云朱音铢提音如蜀人谓曰提从师古音则提字可入支字韵押
　　有问唐酒价者对以三百引杜诗速来相就饮一斗恰有三百青铜钱唐酒价见于唐会要贞元二年京城酒斗百五十比子美时已减其半汉昭时卖酒升四钱又何贱也岂古之升斗小耶
　　古今人以诗名世者用字未尝无所出杜诗嫩蕋商量细细开商量字出兑卦商兑注子美自云读书破万卷信矣
　　唐雷氏琴至今有存者皆至宝也见于文字者惟元微之小胡笳引注云桂府王推官出蜀匠雷氏金徽琴请姜宣弹方知雷葢蜀人也
　　李杜诗当时名公皆心服退之云勃兴得李杜万类困凌暴又云少陵无人谪仙死才薄将柰石鼓何又云昔年曽读李白杜甫诗常恨二人不相从又云李杜文章在光熖万丈长又云逺追李杜感至諴杜牧之云李杜泛浩浩又云天外鳯凰谁得髓无人觧合续弦胶韦苏州亦多称颂元微之则云杜甫天才颇絶伦每寻诗卷似情亲怜渠直道当时语不着心源傍古人又与乐天书云得杜诗数百首爱其浩荡津涯处处臻到始病沈宋之才不存寄兴而讶子昻之未暇旁脩乃不及太白何也
　　荔子汉和帝时取之南海唐天宝时取之涪元和中取之荆南见元防之论海味表太平御覧妃子生于蜀好荔子岭南每歳飞驰以进则涪不进久矣文粹鲍防杂感诗云五月荔子初破顔朝离象郡夕函闗雁飞不到桂阳岭马度皆从林邑山则唐又取于广西
　　张曲江爲李林甫所忌甚危曲江作归燕诗赠之云无心与物竞鹰隼莫相猜林甫意稍解陈文惠用吕申公荐入相久文恵作新燕词歌以侑酒云为谁归去为谁来主人恩重珠帘卷燕子一也或以解怨或以感恩
　　舞马既登牀人皆谓马舞牀上乐府杂録云有马舞者栊马人着防衣执鞭于牀上舞躞蹄皆应节是登牀而舞乃驭者而马应节于下也唐子西作舞马行云天宝舞马四百蹄防牀衬歩不防泥误矣按魏志陈思王上文帝表曰臣于武皇世得大宛紫骝马一匹敎令习拜今已能拜又能行与鼔节相应是知马可敎以舞不独唐也
　　燕作巢避戊巳日又恶艾雀欲夺其巢则衔艾在其中燕即去见白乐天集顾况燕于巢诗序云不以甲乙衔泥其诗云燕燕于巢缀缉维戊与乐天所言不同
