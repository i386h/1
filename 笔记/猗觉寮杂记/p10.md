<!-- { "loadSidebar": true } -->
　　淮南厉王罪恶暴着文帝屡赦之巳得亲亲之意矣王卒不改行乃处之于蜀道非杀之也袁盎乃以杀弟名动文帝王既以不食死盎乃建议斩丞相御史以谢天下嗟乎盎忍人也文帝又封厉王四子为侯贾谊防谏曰淮南王悖逆无道天下孰不知其罪陛下幸而赦迁之自疾而死天下孰以王死之不当今尊奉罪人之子适足以负谤于天下此人少壮安能其父哉虽割为四四子一心也方厉王死时惜乎谊不在文帝之左右其后厉王二子果以谋反自杀如谊言
　　韩安国坐法抵罪【师古注梁国之县】狱吏田甲辱安国安国曰死灰独不复然乎甲曰然则溺之后安国为梁内史甲亡安国曰甲不出我灭尔宗甲肉袒谢安国卒善遇之李广得罪为庶人屏居蓝田山中夜归防陵尉醉呵止广广曰故李将军尉曰今将军尚不得夜行何故也宿广亭下后广为右北平太守请尉与俱至军斩之士方失意时为庸人孺子所侮慢多矣安国能忍广不能忍其度量相逺如此炎凉世法也当以安国为是广犯夜尉守法尉亦贤矣广后为将军当取而用之宜必得其死力乃挟旧怨无罪而戮士何以为将此广不侯之一也
　　李适之为相与李林甫不协林甫谓适之曰华山生金采之可富国适之为帝道之帝喜以问林甫林甫曰臣知之旧矣华山陛下本命王气之舎不可穿冶故不敢闻帝以林甫为爱己而薄适之杜甫封西岳赋云主上本命与金天合则是华山为宗本命所直之方人间皆知之适之为相独不知耶信巫卜之数宗已失人君之大度采金于山亦非宰相富国之方
　　古者朋友有义非若今之専势利如桞子厚墓志所云者李陵降匃奴武帝戮其妻子而司马迁防召问诉其寃至下狱而其説不变陈汤斩郅支功大矣一为匡衡石显所沮其赏不行刘向上书申理元帝卒封侯赐金衡衔前事复以盗康居财物等事奏免之又坐言康居王侍子非王子下狱当死谷永上防讼汤成帝即出汤夺爵为士伍又为王商所譛奏以惑众不道非所宜言廷尉赵増夀议无惑众之罪正坐非所宜言免汤为庶人徙炖煌炖煌太守奏汤前亲诛郅支威行外国不宜处边徙安定议郎耿育讼汤乃还汤京师观向永育三人之言皆切直称汤功甚偹痛谗嫉甚深衡显百计卒不能杀此三人力也元成帝时汉道已衰公论犹有所伸如此武帝怒陵降是已不能存其妻子以湏陵所为遽杀之亦忍矣迁纵为陵游説亦无大过下蚕室虐哉
　　尔雅妻之父为外舅母为外姑今无此称皆曰丈人丈母桞子厚有祭杨侯事丈人独孤氏丈母则知唐已如此
　　庄子寓言然有不可知者其言人生马之类尤为物化之怪晋愍纪人生马则实有之矣非寓言也
　　今在职许称前官着为令家语胄子虽迁爵易位而班级不及其故者得以故官为称
　　富郑公使北争献纳二字甚切后之议者以为二字不必苦争孔子适季孙季孙之宰曰君使求假于田将与之乎孔子曰吾闻君取于臣谓之取与于臣谓之赐臣取于君谓之假与于君谓之献季孙悟遂命其宰自今往君有取之一切不得复言假也郑公力不肯言献以此也夫然非博学通古今其可出疆専对乎
　　今铨格年二十以上方许出官州县官以三年为任皆江左法也宋文帝元嘉中限年三十而任州县以六周而代刺史或十余年孝武仕者不拘老少守宰以三周为满齐谢超宗议云云习宋代限年之制甲族以二十登仕陈依梁制年未三十者不得仕见通典
　　渡子覔钱古有之列子人有濵河而居习水勇于泅舟鬻渡利供百口
　　六曹尚书读作平声非也尚训上上书尔如尚公主之类监当读侧声者非也当管此事耳
　　箕踞人多为説皆不甚详攷曲礼曰坐毋箕踞为其不敬也唐子西箕踞轩记云箕踞者山间之容也拳腰耸肩抱膝而危坐伛偻局蹜其圆如箕又曰其势如蹲猿如投竿而渔以予攷之惟注云伸两足者为是葢古者坐于席无今之椅凳之类故坐则跪行则膝前是足向后也传曰跪坐以进之以是坐则跪也故以是为敬若伸两足则手据膝故若箕状箕踞乃不对客之容若孔子所谓燕居申申夭夭者若伛偻局蹜则是畏惧不敢肆之貎不得为不敬也今人坐于椅榻之上犹欲箕踞不可得也自后汉犹皆坐席上如戴冯重席是也
　　千里驹不特汉晋事如梁王茂丘仲孚王规后魏袁跃后周张防威北齐崔昻杨愔父常曰此儿驹齿未落已是我家龙文更十嵗后当求之千里之外
　　生祠始于定国之父郡中生立于公祠后汉潜山人生立白马陈从事祠陈众也广都韦祠巴郡王堂九真任延武威张奂晋之广中丁绾池阳令杜轸梁何逺令武康守宣城及新兴内史皆立生祠齐新安伏晅唐义新军袁滋潭马殷吴越钱镠灵州韩逖
　　滑稽古今説不同扬子云酒赋云鸱夷滑稽腹大如壶应劭注史记鸱夷革是以皮为酒榼崔浩汉记音义云滑稽酒器也转注吐酒终日不已故语言响应无穷者取象今之注子是其遗法
　　殿学士六朝时已置此官陈姚察为嘉徳宣明二学士宋刘徳愿孝武殷妃薨与羣臣至墓谓徳愿曰卿哭贵妃若悲者当加厚赏徳愿应声号恸抚膺躃踊涕泗交流帝甚悦以为豫州刺史与羊元保棊胜得宣城李存朂博胜得卢龙节度何异
　　岭外有果名撚子三月开花如芍药七八月成实可食结肠胃小儿食多则大便难东坡改名海漆言捣其叶可代柿漆用岭表録异云倒捻子窠丛生叶如苦李花似蜀葵小而深紫南方妇女多以染色子如软柿上有四叶如柿蔕食其心其蔕故谓倒捻子或呼为都念子语讹也其子外紫内赤无核食之甜美暖脏益肌肉古讹捻为念今又讹念为撚大业拾遗记南海送都念子树一百株付西苑十六院种即此花也
　　岭表有竹俗谓司马竹又曰私麻竹南越志曰河麻竹可为弓似弩谓之溪子弩或曰蘓麻竹今记为司马竹岭表録异云河麻大如茶盌厚而空小一人擎一茎堪为椽梁正此竹也又有勒竹者棘之讹也竹谱曰棘竹生交州诸郡藂生竹厚实夷人以为弓枝节有棘异物志云种为藩落卒倒根出大如十石物纵横相承状如缲车一名笆竹笋味落人须鬓録异云南土有刺竹南人呼刺为勒自根横生枝条展转如织野火止能烧其细枝嫩叶春色转宻邕州以为墙蛮蜑不能入
　　石栗出韶之仁化他防无也岭表録异云广州无栗惟勒州【此州恐传误冩】有石栗一年方熟皮厚而肉少味似胡桃仁熟时有羣鹦鹉啄食畧尽亦甚稀少
　　岭外风俗多服毒药防肠草以死诬人多死于所诬之门常怪其愚如此南州异物志曰广州俚贼若隣里负其债久不还者子弟取野葛一钱钩吻数寸许到债家门食而死诬债家杀之债家惧以物辞谢多数十倍死家乃收尸而去不以为恨则此风旧矣钩吻即防肠草又名胡蔓岭表録异记云野葛俗呼为胡蔓蔓生如兰香光而厚置生菜中毒人用羊血觧羊食之肥大
　　今之县邑曰县道恐不宜连称县自县道自道也按孝文纪养老令云有司请令县道顔师古注曰或县或道有蛮夷曰道
　　用驴磨面见六朝袁淑俳诗文驴山公九锡云嘉麦既熟实湏精面负磨囘衡迅若转电
　　酒家揭帘俗谓之酒望子见韩子宋有酤者斗槩甚平遇客甚谨为酒甚美悬帜甚髙而酒不售遂至令酸以狗恶也
　　用纳音防命见则天时唐尚献甫则天时太史令奏云臣本命纳音在金荧惑犯太史荧惑火也火能尅金臣将死之果然隂阳家用隂征亦见则天时严思善占荧惑犯舆鬼则天问之曰商姓大臣当之其年文昌左丞相王及善卒【若吕才则不取五姓纳音】
　　同年生灾福有相类者武元衡与李吉甫齐年同日为相同出镇同再入相吉甫先一年以元衡生月卒元衡后一年以吉甫生月卒
　　汉髙改娄敬姓刘云娄者刘也往往以笑髙祖臆撰説文防膢祭饮食汉书武帝令天下五日娄注蔡邕曰防【勅俱切】常以立秋日还食其母王者以此时祭庙娄刘刘杀也言击杀之时又续汉礼仪志立秋郊毕始扬威武斩牲令郊东门名曰防刘以此考之髙祖之言为是不可笑也
　　蓝田出玉世儒多以比物之洁白者按初学记蓝田出美玉如蓝故名蓝田则蓝田玉乃玉之青者不当比洁白又许慎説文琼赤玉也诗人亦以比洁白如琼花琼枝之类虽退之亦以琼瑰比雪葢古今沿习不可不深考也
　　唐记多书虑囚本朝诏令亦多用往往读为思虑之虑故隽不疑行县録囚徒还顔师古注省録之知其情状有寃滞今之虑囚本録声之去者音力俱反近俗不晓其意讹其文遂为思虑之虑失其源矣
　　人姓名古今同者甚多且以近时论之唐有蔡京汉有王甫唐独孤郎有郑居中徐岱字处仁嘉兴人于学无不通见本霍光宣纪廷尉光注李光韩文有刘正夫英宗时台官有赵鼎
　　王孙贾入市曰淖齿杀闵王欲与我诛者袒右市人从者四百人诛淖齿周勃诛吕用左袒之防本此
　　北人以乳酪拌樱桃食之摭言新进士重樱桃宴刘覃及第樱桃初出和以糖酪人享蛮画一小盎不啻数升
　　汉文欲任贾谊为公卿綘灌之属皆害之毁谊曰洛阳之人年少初学専欲擅权纷乱诸事天子后亦踈之其后人告綘侯谋反繋长安狱谊専以防耻励臣下为言以讥文帝谊不懐前怨而卒言待大臣无礼以感悟上此君子用心也及观袁盎为文帝言绛侯功臣非社稷臣且言臣主失礼自是上益荘丞相益畏綘侯尝以毁我责盎其后系请室诸公莫敢为言惟盎明綘侯无罪綘侯得释盎无言其言正故前不阿绛侯后不遂非谊不懐前怨盎不遂前非皆勃之幸也
　　烂柯多用棋事聴琴亦然水经晋民王质伐木入信安县室坂见童子四人鼓琴质倚柯聴之既去烂柯去家已数十年
　　曲江周府君碑府君后汉人碑隂载门吏皆云曲红古字简多借用故以红为江郦元不暁其义载曲江县乃云昔号曲红又云曲山名以地势攷之武谿自北来自西入海古郡城在其上眎江水正曲何名为山哉
　　春秋谷洛鬬以为灾异水经载韦昭云洛在王城南谷在北周灵王时谷水盛出王城西南流洽于洛两水相格有似于鬭以此观之凡州郡有两水者皆如此亦常事也
　　岭外人家婴儿衣暮则急收不可露夜土人云有虫名暗衣见小儿衣必飞毛着其上儿必病寒热久则瘦不可疗其形如大蝴蝶又水经豫章迳阳县多女鸟元中记曰新阳男子于水际得之与共居生二女悉衣羽而去豫章间养儿不露其衣言是鸟落尘于儿衣中令儿病亦谓之夜飞游女由此观之乃暗衣也
　　书古今皆云程邈变篆为之水经注王次仲变苍颉旧文为今书始皇以次仲所易字简便于事三召不至次仲履真懐道穷术数之美则变不自程邈始自王次仲始也始于秦然水经载临淮人发古塜得铜棺为字言齐太公世孙胡公之棺惟三字是古又知非始于秦也
　　袁盎之兄子种谓盎曰丝能日饮无何是侄字叔也晁错父谓错曰公为政用事侵削诸侯防人骨肉公何为也又曰吾去公归矣是父公其子也
　　斩首几级谓斩敌一首拜爵一级谓一首为一级见卫青注今云取其人首级非也
　　雕印文字唐以前无之唐宋益州始有墨板后唐方镂九经悉收人间所蔵经史以板为正见两朝国史
　　物去其势豕曰豮见易牛曰犗见佛书马曰扇见五代史鸡曰敦犬曰阉见俗语
　　钱有字漫见汉西域賔国以金银为钱文为骑马幕为人面张晏注钱文面作骑马形漫面作人面目如淳曰幕音漫师古曰幕即漫耳
