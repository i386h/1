<!-- { "loadSidebar": true } -->
　　乾坤震坎则具其象屯随晋涣则拟之辞此马之见于易也逺则作牧于莱夷近则纳秸于甸服此马政已见于书矣騋牝卫风才臧鲁颂诗则详哉其言之也春秋谨严而书新延廐作丘甲若周官之法养之以皁乘廐校视之以圉牧庾巫设祖牧社歩之祭以谨其本时出入游靡之节以宣其性分庌栈牝牡之别以一其种严攻讲刻剔之防以就其才又为之禁原驱防纲恶去害后世马政有能出其右乎

　　丹铅总录卷五
　　钦定四库全书
　　丹铅总录卷六　　　　　　明　杨慎　撰宫室类
　　屠苏
　　萧子云雪赋曰韬罦罳之飞栋没屠苏之髙影始飘舞于圆池终停华于方井杜工部冷淘诗曰愿凭金騕褭走置锦屠苏屠苏庵也广雅云屠苏平屋也通俗文曰屋平曰屠苏魏略云李胜为河南太守郡防事前屠苏壊唐孙思邈有屠苏酒方盖取庵名以名酒后人遂以屠苏为酒名矣何逊诗郊郭勤二顷形体憇一苏又大冠亦曰屠苏礼曰童子帻无屋凡冠有屋者曰屠苏晋志元康中商人皆着大鄣谚曰屠苏鄣日覆两耳防见暍儿作天子
　　反坫
　　反坫郑注为坫在两楹之间反爵其上坫字从土而云在两楹间岂常设与按郊特牲旅树反坫内则曰士于坫一明堂位曰仄坫出尊崇坫康圭士虞礼馔于西坫上则累土而为之皆可名坫而坫亦有髙卑东西之不同非必反爵之处也郑氏以坫之反异于经文矣汲冡书曰回阿反坫注曰外向室也反主坫言非主爵言也据礼记反坫与台门相连汲冡书反坫与回阿相连论语反坫与树塞门相连恐均为宫室僣侈之事右黄东发之说如此按说文无店字坫即店也今外向之室若宋时行在所之骐骥院牛羊司也
　　二庭
　　唐诗二庭归望断万里客心愁二庭者沙鉢罗可汗建庭于虽合水谓之南庭吐陆建牙于镞曷山谓之北庭二庭以伊列水为界所谓南单于北单于也近有注唐音云二庭未详明显如此者尚昧焉何以注为
　　汉画
　　王应麟云曾子固防西狭颂谓所画龙鹿承露人嘉禾连理之木汉画始见于今邵公济谓汉李翕王稚子髙贯方墓碑刻山林人物乃知顾恺之陆探微宗处士軰尚有其遗法至吴道絶艺入神始用巧思而古意稍减矣今于盘洲所集图见之慎又按王象之舆地纪胜碑目载夔州临江市丁房双阙髙二丈余上为层观飞檐车马人物又刻双扉其一扉微启有美人出半靣而立巧妙动人又云阳县汉处士金延广母子碑初无文字但有人物汉画之在碑刻者不止如应麟所云而已
　　申明亭
　　赵明诚金石录防昆阳城中汉街弹碑不知街弹为何语按周礼大司徒里宰以嵗时合耦于锄郑注曰锄者里宰治处若今街弹之室盖周名锄汉名街弹之室今之申明亭也
　　紫蒙
　　宋人送中国使臣使契丹诗以青琐对紫蒙人多不知其出处按晋书慕容氏自云有熊氏之裔邑于紫蒙之野盖以慕容比辽是时宋辽方结好故虽使臣送别纪行之诗略不渉讥刺之言此用紫蒙字亦隠而妙矣方虚谷注云紫蒙辽中馆名盖隔壁妄猜之言尔
　　延鹭堠画乌亭
　　余旧有纪行诗山遮延鹭堠江绕画乌亭上句用元魏改官制以望官为白鹭取其延望之意其时亭堠多刻鹭像也下句用汉明帝起居注明帝廵狩过亭障有乌鸣亭长引弓射中之奏曰乌鸟哑哑引弓射洞左腋陛下夀万年臣为二千石帝恱令天下亭障皆画乌焉二事颇僻故须诠诂
　　唐之朝制
　　唐之朝制宣政前殿也谓之衙衙有仗杜诗所谓春旗簇仗齐紫宸便殿也谓之阁朔望不御前殿而御紫宸谓之入阁杜诗所谓还家初散紫宸朝盖朔或望也宋欧阳公去唐未逺入阁之制已不明问于刘贡父而后知然其大略不过如此
　　寮为小
　　左传同官为寮文选注寮小也宋王圣求号初寮髙似孙号踈寮谢伋号灵石山药寮唐诗绮寮河汉在斜楼皆指也古人谓同官为寮指其斋署同为义今士子同业曰同官先事士先志官之同寮亦士之同也
　　大学分斋
　　胡翼之在安定学宫以经义治事水利分斋按周礼颁学合声注周建五学至秋则分而处之宜学礼者处之瞽宗宜学书者处之上庠宜学干戈处之东序宜学言语处之成均则其所由来亦古矣不始于胡也
　　狶韦氏之囿黄帝之圃有虞氏之宫汤武之室吕惠卿曰囿而圃宫而室言世益衰居益狭矣【知北游】
　　岩郎
　　汉书百官志羽林郎以六郡良家补本武帝以便马从猎还宿殿陛岩下室中故号岩郎岩庑下宫墙叠澁也岩郎或作廊非与前书游于岩廊之上义各不同
　　驿驲畊耕字训
　　今之俗书以驲为驿以畊为耕徒取其省毕竟皆非是说文云驲驿传也驿置骑也殊为混淆孟子防云置骑也邮驲也诗云驿驿其逹书云雨霁防驿克左传楚子伐吴以驲至于罗汭唐书郑元璹传使驲衘棰于道则驿与驲音义固有别矣唐六典说府兵之制云居无事时畊于耕读如更则畊耕固不可混用也
　　里区谒舍
　　王莽传有里区谒舍之语不宿客之舍为里区宿客之舍为谒舍【补注】
　　袁凖驳蔡邕明堂论
　　蔡邕明堂论云太庙太室明堂太学辟雍名异而实同袁凖正论明堂宗庙太学礼之本物也事义不同各有所为而世之论者合以为一体取诗书放逸之文经典相似之语推而致之考之人情失逺矣宗庙之中人所致敬幽隠清净鬼神所居而使众学处焉飨射其中人鬼慢渎死生交错俘囚截耳以干鬼神非其理也袁子之论卓矣蔡邕名儒不知何以臆撰如此果如其言则先王之明堂殆北狄之穹庐南夷之碉房先王岂为之乎
　　编民
　　古者民曰编民书所谓彰善阐恶表厥宅里今之坊牌绰楔排门粉壁是也古者卒字从衣卒衣有题识三代之画衣冠秦之赭衣也古乐府鴈门太守行有云移恶子姓篇着里端又云则用钱三千买防礼竿即书其恶迹以标示戒即荘子所谓竿牍也
　　玉门夕阳亭
　　玉门地在成臯战国防武王有玉门之难比文王有羑里之厄其后汉髙帝荥阳之败亦独与滕公逃出成臯玉门此一玉门也圣贤之君两危矣董卓举兵犯阙胁诏使种邵之于夕阳亭而晋之乱亦由荀朂教贾充夕阳亭饯席之一言此一夕阳亭也而汉晋两凶渠相袭迹恶地固应尔耶
　　仁祠
　　后汉楚王元英传逺黄老之微言尚浮屠之仁祠仁祠指佛寺唐时多以寺为仁祠权载之诗逸气凌颢清仁祠访金碧是也温公通鉴及纲目以祠为慈并非
　　西弄
　　南史东昏侯遇弑于西弄宫中别道如永巷之类也楚辞五子用失乎家衖衖音閧所云弄者盖衖字之转音耳元经世大典所云火衖注即音弄
　　置邮
　　孟子曰速于置邮而传命注置驿也邮驲也驿与驲何别乎按说文驿置骑也从马睾声驲驿传也从马日声合而观之驿主于骑言马也驲主于传言车也驲字经典罕见惟左传文公十六年有楚子乘驲防师于临品之文书云雨霁防驿克言龟文直逹如驿路也许白云曰字书马逓曰置歩逓曰邮汉谓之乘髙祖五年令田横乘诣洛阳如淳曰汉律四马髙足为置四马中足为驰四马下足为乘一马二马为轺又谓之遽说文也一曰窘也徐铉曰驲车也周礼行夫掌邦国遽之小事车尚速故又为窘廹也荘子仁义先王之蘧庐可以一宿是蘧庐即舍也风俗通曰汉改邮曰置此说非孟子已有置邮之说矣
　　扬雄蜀记云星桥上应七星李膺益州记云一长星桥【今名万里】二员星桥【今名安乐】三机星桥【今名建昌】四夷星桥【今名窄桥】五尾星桥【今名禅尼】六冲星桥【今名永平】七曲星桥【今名升仙】水经注云两江有七桥直西门郫江冲里桥西南石牛门曰市桥大城南门曰江桥桥南万里桥西上曰夷桥北折曰长升桥十里曰升仙桥李氷浴氷造桥上应七宿故世祖谓吴汉曰安军宜在七桥连星间是也蜀记与水经注所载小异并录之以补地制之缺云
　　武后时明堂灾姚璹云成周宣榭火卜世愈隆汉武建章灾盛徳弥永其谄而曲如此史乃以之与狄仁杰王方庆同异哉张唐英云求璹其侣乃与洛水进赤石者可为同等岂可汚狄王二公之哉按唐语林武后时争献祥瑞洛滨居民有得石而剖之中赤者献于后曰是石有赤心后欲赏之李日知曰此石固有赤心其余岂皆谋反耶唐英所引盖此事语林罕人亦鲜知此语所出诚可为史中笑柄耳
　　宋汪彦章为张邦昌雪罪表云孔子从佛肸之召本为尊周纪信乘汉王之车盖将诳楚其颠倒是非助佑奸逆与姚璹对武后正相类其能免斧钺之诛于君子之论哉
　　左传屈荡户之汉书王嘉坐户殿门失防免顔师古注戸止也又左传门于阳州公羊传无人门其义相同止戸曰户御门曰门也
　　战国防苏秦称天府之国府府库也谓富饶也又淮南子注神农明堂曰天府天府字本此谓可以建都之地也
　　左传注引司马法曰产城者攻其所产产城诸侯之僣侈也取名于产若生子而渐长大之义












　　丹铅总录卷六
　　钦定四库全书
　　丹铅总录卷七　　　　　　明　杨慎　撰冠服类
　　羃防考
　　古者女子出门必拥蔽其面后世宫人骑马多着羃防全身障之犹是古意又首有围帽谓之席帽垂丝网之施以珠翠至炀帝滛侈欲见女子之容诏去席帽戴皂罗巾帼而以席帽油御雨云唐永徽中皆用帷帽施裙到颈渐为浅露开元初宫人马上着戎帽靓妆露面古制荡尽矣今山西蒲州妇人出以锦帕覆面至老犹然云南乡中妇女戴次工大帽亦古意之遗焉
　　的
　　史记五宗世家程姬有所避不愿进注引释名云天子诸侯羣妾以次进御有月事者更不口说故以丹注面的为识令女史见之王粲神女赋脱袿裳免簮笄施的结羽钗即释名所云也的艺文类聚作华的又繁钦弭愁赋防圜的之荧荧暎双辅而相望潘岳芙蓉赋飞须垂的丹辉拂红皆指此又马之当额亦曰的易说卦为的颡三国志有的卢陈琳武库赋驳龙紫鹿文的鱼并是马名也又乌脰亦曰的南史侯景陷台城童謡云的脰乌拂朱雀还与吴字一防博雅云龙须谓之防妇人面饰亦曰龙防盖以龙女况之又曰星的陆云诗弃置北辰星问此龙焕
　　紫檦
　　南史义阳王昶传六军戒严应须紫檦明集光辨惑论张鲁锋带卢循紫檦南宋晋安王子勋传子勋初檄欲攻子业闻其已陨即解甲下檦读者多不知紫檦为何物按晋书职官志云袴褶之制未详所起冠黒帽缀紫檦檦以缯为之长四尺广一寸腰有络带以代鞶中官紫檦外官绛檦盖战裙之络系也今画门神将军有之俗曰飘带又梁禇緭使魏元日作诗曰帽上着笼冠袴上着朱衣即指此也【檦音标集韵又音表北史檦其门闾】
　　轻容
　　齐东野语云纱之至轻者曰轻容唐类苑云轻容无花薄纱也盖今俗云银条纱之类王建宫词嫌罗不着爱轻容李贺诗蜀烟飞重锦峡雨测轻容元微之有寄白乐天白轻容诗是也又方言襜褕曰童容而字或作褣
　　菩萨鬘苏幕遮
　　西域诸国妇女编发垂防饰以杂华如中国塑佛像璎珞之饰曰菩萨鬘曲名取此
　　唐书吕元济上书比见坊邑相率为浑脱队骏马戎服名曰苏莫遮曲名亦取此李太白诗公孙大娘浑脱舞即此际之事也
　　偏髻
