<!-- { "loadSidebar": true } -->
　　戴埴曰鲁泮宫汉儒以为学宫予观泮水序止曰颂僖公能脩泮宫而诗言无小无大从公于迈则征伐之事言顺彼长道屈此羣丑则克敌之功言淮夷攸服既克淮夷淮夷卒获则颂淮夷之服借曰受成于学献馘献囚可也于此受琛象赂南金可也曰济济多士克广德心似矣而继以桓桓于征逖彼东南不过从迈之多贤曰载色载笑匪怒伊教似矣而先以其马蹻蹻其音昭昭不过宴乐之和乐合序与诗皆无养才之説其可疑一也春秋所书莫大于复古僖公登台望气小事也左氏犹详书之学校久废而乍复盖关吾道盛衰何经传略不一书其可疑二也坰序言史克作颂以脩伯禽之法足用爱民务农重谷数事使果能兴崇学校何不表而出之以侈君之盛美其可疑三也上庠虞制也东序西序夏制也左学右学商周之制也孟子言庠序校皆古之学使诸侯之学果名泮宫何他国略无闻焉其可疑四也记礼多出于汉儒其言頖宫盖因诗而讹郑解诗言泮半也解礼记頖言班也以此班政教使郑氏确有据以泮为学何故随字致穿凿之辞其可疑五也予意僖公作宫于泮池乐成之际诗人善祷欲公戾止于此永锡难老而服戎狄于此昭格孝享而致伊祜于此献馘献囚而受琛贡此篇与宣王考室之诗相表里也又按通典言鲁国有泗水县泮水出焉然后知泮乃鲁水名僖公建宫于上因水以名宫如楚之渚宫晋之虒祈也泮水泮宫泮林一也以泮水为半水泮林亦为半林乎又求之庄子言厯代乐名黄帝有咸池尧有大章禹有夏汤有濩文王有辟雍为天子学亦非也诗言于论鼓钟于乐辟雍亦无养才之意庄子去古未逺当得其真汉儒因解泮水求之义不可得故转辟为璧解以圆水
　　予谓戴氏之见卓矣其辨博矣按左氏晋侯济自泮泮果水名足证矣近世曲为説者曰春秋经也鲁颂亦经也鲁颂既载春秋可略此説又滞矣高克一事诗咏清人春秋书郑弃其师他如庐漕城楚丘木瓜硕人无衣诗与春秋互见不厌其复安有诗载而春秋可略乎或又曰事亦有特载而不见于经传者季氏伐颛臾之类也曰颛臾之事将然而未举也故论语载之而经传略焉泮宫已成之迹春秋岂容不书哉
　　愚尝总春秋与诗而论之信鲁颂之文则僖公为鲁之贤君伯禽以下无其匹者也以春秋所书考之则僖公齐襄卫灵之流乌得为贤哉盖颂乃臣子颂祷之辞例多溢美如今人之亲知贺寿轴文也春秋所书则其实迹素行如今官府之考语也今称人之贤可例信贺轴而略考语哉观其灭项伐邾取须句取訾娄取济西田以楚伐齐皆其恶之大者也至其闺门不肃及夫人姜氏防齐侯于阳谷夫人防齐侯于卞其女季姬始遇鄫子于防而公不至中使鄫子来而公不耻终归于鄫而公不拒淫风流行如此桑中大车不作于鲁而駉与有駜犹以为颂吾谁欺欺天乎夫子存鲁颂见当时上下相好谀悦謟而非以为美也后之学者皆信颂而忽春秋是犹监察取人以贺轴而不稽考语天下皆龚黄卓鲁矣有是理乎又按辟雍泮宫为学名始于王制之傅防呉澄礼纂言曰诗言镐京辟雍又言在泮饮酒未有以见其必为学宫之名也
　　礼器云鲁人将有事于上帝必先有事于頖宫注谓頖宫告后稷也此又頖宫非学之一证
　　説文辟雍作廦廱解云廦墙也廱天子飨宴廦廱也亦不言辟雍为学名也今据诗云镐京辟雍又曰于乐辟雍颂云于彼西雍考古图器名有胥雍疑皆为宫名
　　春秋
　　隐公元年
　　元年鲁隐公元年也郑渔仲云诸侯旧用天子之年至平王失政诸侯并称元年陈傅良曰古诸侯止谓世　慎按共和之世诸侯始分国立元其説见和峤汲冡纪年渔仲亦以意言之而失考也
　　春秋大一统所谓一统天下咸奉元朔也天子立元而诸侯遵也天子颁朔而诸侯行也自共和以来诸侯如蜂房蚁穴不用天子之元年矣晋曲沃庄伯改建夏正则有不奉天子之朔矣春秋所以托始于隐与
　　隐公不书即位左氏曰摄也刘道原曰惠公爱少子立为太子而国人不与而立隐隐曰吾将让焉太子桓公徯望十年不获而羽父弑隐立桓桓曰隐摄也吾取之左氏信桓之欺故曰摄公谷信隐之诈故曰让皆失之
　　丙戌公防郑伯盟于武父丙戌卫侯晋卒【桓公十二年】谷梁曰再称日决日义也
　　杜预曰再书丙戌国史成文也
　　胡安定曰羡文也　郑渔仲曰丙戌一日也不应再书丙戌非后申则前子
　　杨慎曰一日而再举者非两之也同日异地也曷言乎同日异地盟地于武父赴地于鲁都故再日之也若曰丙戌公防郑伯盟于武父卫侯晋卒嫌于同地矣曷谓嫌乎同地后人习其读而失其传将曰卫侯卒于盟地云尔是故谨而再日之故曰再称日决日义也日盟者即而日日赴者追而日国史之体也故曰国史成文也文有两而非羡者虽春秋之谨严不得而损也谷梁解也婉杜预解也深咸知其解也安定曰羡盖惑之渔仲直改焉则妄矣
　　夏四月辛卯夜恒星不见夜中星陨如雨【庄公七年】此记星出之迟也
　　杜预曰辛卯夏四月五日月光尚微盖时无云日光不以昬没日光不匿恒星不见
　　孔颖达曰此言夜者夜未至中谓初昬之后耳非竟夜不见星也慎曰此记日光不匿列星不见之祥也左传以为夜明是也汲冡纪年书天再旦亦是也书曰夜明则称而不隐书曰再旦则曲而不中春秋书曰夜恒星不见圣人之文称而隐曲而中于是为不可及矣
　　谷梁作昔恒星不见日入至于星出谓之昔昔初夜也夜中夜也昔何以谓之初夜昔之为字从日从音残日残为昔也昔又与夕通夕之为字从月半见日残月半见正初夜之时也
　　夜明五行志所云昼晦宵光是也汉书武纪书有如日夜出盖此类也通鉴纲目不达班氏之意増一字云有月如日夜出则谬矣
　　秋大水鼓用牲于社于门【庄公二十五年】
　　慎曰救日古礼也救水非古礼也救日何以为古礼日之食人力不可救也故鼓以充阳也水之灾人力可救也鼓庸愈哉自古水灾莫大于尧之九年鼓何鼔牲何牲乎
　　己卯晦震夷伯之庙【僖公十六年】
　　公羊曰晦者何冥也
　　谷梁曰晦冥也
　　慎按晦非冥也月之三十日也春秋书晦者二此及成公十六年甲午晦晋侯及楚子郑伯战于鄢陵楚子郑师败绩是也公羊乃曲为之説于是月六鹢退飞过宋都之传曰是月者何仅逮是月也何以不日晦也晦则何以不言晦春秋不书晦也朔有事则书晦虽有事亦不书公羊之言何其野哉善乎刘歆之言曰及朔书朔及晦书晦刘原父曰晦朔天之所有取朔弃晦乖伪之深者甲午书晦则无説矣左氏家曲説以为阵不违晦故败噫楚以晦而败晋不晦而胜乎是皆勦説之无理者也
　　陈侯午卒【襄公四年】
　　高闳曰经有云日月之逝改于尸尚未晩也陈成公既为鸡泽之盟而卒则已变于夏矣曽子曰吾何求哉
　　愚谓高氏之説竒矣然春秋之例书卒秪从赴告耳非必有褒也
　　天王入于成周【昭公二十六年】
　　邵泉齐曰成周下都也王既入成周矣曷不遂入王城也子朝之余党在焉故也故苌之建议城成周也谓之迁都其任怨也大矣洛诰曰我卜涧水东瀍水西是谓王城又曰我又卜瀍水东是谓成周业诗説曰大东小东大东平王东迁也小东敬王入成周也王城下都皆周公之所营也一则借平王之迁一则借敬王之入东而又柬西方之人逺矣悲夫
　　盗窃寳玉大弓【定公八年】
　　得寳玉大弓【九年】
　　升庵曰阳虎将杀季孙不克説甲如公宫取寳玉大弓入讙阳关以叛明年乃得之堤下谷梁曰阳虎以解众也得其情矣黄东发曰阳虎窃之无所用故复归之也此岂知巨猾之深奸邪虎初窃时已知无用矣以鲁寳之知必追之以与之则必释已西方有狗国中华人入之窃其筯而逃狗追啮之人以筯投之必啣而返数返则追无及矣阳虎盖欲狗国鲁也乎晋明帝觇王敦逃归湖隂以七寳鞭获免盖祖虎之故智云尔
　　左传
　　君日不悛以乐慆忧
　　乐以忘忧则可以乐慆忧则不可陆贾之燕喜平勃交懽忘忧也太康逸豫汉惠淫乐慆忧也忘忧待时慆忧玩时忘为在下言也慆为在上戒也
　　晋于是乎作爰田
　　爰田国语作辕皆假借字也爰当作许慎曰田易居也爰田之制古者田三歳一易以同美恶商鞅始开阡陌今民各复常业不复之易
　　缮完葺墙以待宾客
　　臧宣伯令修赋缮完
　　缮也完也葺也一义也一墙也缮未足而又加完与葺焉于义为复矣是谚所谓一个孤僧独自归也古人修辞体要若此乎哉审思完字乃宇字之误曰缮宇葺墙辞无复义亦昭矣然此非余臆説也唐李祭酒涪云尔修赋缮完亦当作宇不然则缮完何物哉
　　为七音以奉五声
　　陈旸曰五声者乐之指拇也二变者五声之骈枝也又曰左氏七音之説盖八音耳八音以土为主而七音非土不和故书之益稷礼之乐记其言八音既虚其土犹大衍之虚其一也大衍虚其一无害其为五十七音之虚其土无害其为八音也若为七音为二变在焉是以五声奉五声岂其理耶
　　不樵树不采蓺
　　采音菜谓取人园圃种蓺为菜也旧注非
　　礼记
　　曲礼
　　曲者一偏一曲之谓中庸言致曲易大传言曲成老子云曲则全庄子云曲士不可以语于道易又言其言曲而中指人言曰心曲衷曲地名曰韦曲杜曲皆同义曲礼者言礼之小节杂事而非大体之全文也
　　敖不可长
　　王肃本敖五刀切遨游也以遨游作平声古人燕游曰归之义此胜郑説若傲者不可有也而可长乎长亦平声读
　　礼不妄説人不辞费
　　邵渊曰用器之为便而祭器之为贵防衣之为便而衮冕之为贵哀欲其速而申之三年乐欲其不已而不得终日此不妄説人之谓或贵于多而大或贵于高而文庭实旅百之仪四海九州之荐此不辞费之谓旧説谓不废于言辞岂经防乎
　　或云説读如檀弓税人之税
　　慎曰顔路请车孔子不许不妄説人也旧馆人丧孔子脱骖不辞费也
　　水潦降不献鱼鼈
　　王充曰水潦降蛇虫新化为鱼鼈故不献
　　前有车骑则载飞鸿
　　三代有车马无车骑吉行则六马四马师行则元戎小戎自晋公乘小驷始有骑至废井田去车战始有骑兵然则此制亦秦法也
　　女子许嫁缨
　　缨有二一是少时当佩香缨内则云女子未冠笄紟缨也二是许嫁时系缨昬礼主人亲脱妇缨郑注妇人十五许嫁笄而礼之因着缨是也盖以五采为之又内则曰妇事舅姑紟缨以此而言知有二缨也
　　天子死曰崩诸侯曰薨大夫曰卒士曰不禄庶人曰死冦曰兵羽鸟曰降四足曰渍
　　列言天子诸侯大夫之死别其名义而以羽鸟四足终之何耶旧説谓羽鸟之死降落牛马之死染渍如其説也人与畜比天子诸侯之尊而下同禽兽乎予叔父瑞虹先生云古有羽虫之孽猛兽之害或指此也大胜旧注必有印可者
　　分天下以为左右曰二伯
　　公羊传周召分陜而治出于一时非定制也汉儒作王制遂据以为例亦固矣
　　天子使其大夫为三监监于方伯之国国三人
　　呉幼清曰孟子言周公使管叔监殷殷书序亦言三监及淮夷叛説三监者或以为武庚管叔蔡叔或以为管叔蔡叔霍叔皆非也盖武王分殷之故地为邶卫三国而使管叔蔡叔康叔君之管叔君邶蔡叔君后因叛而废其国惟康叔之卫独存故书言王启监周官言立其监皆谓诸侯之君非谓别以人而监侯国也
