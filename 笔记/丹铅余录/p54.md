<!-- { "loadSidebar": true } -->
　　汉世先儒説左氏皆以五灵配五方龙木也鳯火也麟土也白虎金也神水也其五行之序则木爇生火火灺生土土卝生金金漻生水水液生木五者修其母则致其子水官修龙至木官脩鳯至火官脩麟至土官修白虎至金官修神至故曰视明礼脩麒麟来防思睿信立白虎驯优言从文成而神在沼听聪正知而名川出龙貌恭体仁鳯皇鸣桐
　　巽乎水而上水
　　易井之彖曰巽乎水而上水象曰木上有水井坎水也巽木桔橰也北方井制如此四圣皆北方人取象系辞必据其物朱子生南方又兵戈隔絶不见北方井制纵云书中考见之终不如目覩之真也故其觧支离不通亦何怪乎
　　胡苑
　　张良对髙祖言长安形胜曰南有巴蜀之饶北有胡苑之利史记汉书皆不觧胡苑之义后人或改苑作戎非也按汉官仪引郎中侯应之言曰隂山东西千余里单于之苑囿也又胡人歌曰失我燕支山令我妇女无顔色失我祁连山令我六畜不蕃息所谓胡苑之利当是此义
　　东陵西陵
　　禹贡导江过九江至于东陵今巴陵有道士洑地志即古之东陵庄子盗跖死利于东陵之上葢据波慿涛以济其奸凶其地至今犹为盗巢云夷陵为西陵则巴陵为东陵可知九江不在浔阳明矣
　　冡中枯骨
　　陶谦疾笃曰非刘徳不能安此州也谦卒糜竺迎备备曰袁公路近在夀春此公四世五公君可以州与之孔融曰公路岂忧国忘家者耶冡中枯骨何足介意融云冡中枯骨正谓四世五公今纲目删去此公四世五公六字遂不晓冡中枯骨为何语
　　氷泮氷合
　　汉光武渡呼沱河俄顷氷合真有神助矣其后帝命其处为危渡口示天幸不可恃以戒子孙此其大度何如也石勒击刘曜济自大碣以河氷泮为神灵助号为灵昌津此其去光武逺矣石勒自谓遇光武当并驱中原未论较汉仁暴只兹一事絶尘莫攀石勒何其大言无忌耶其后代王什翼犍撃刘辰河氷未合乃以苇絙约流澌俄而氷合复恐未坚又散苇于上氷草相结有如浮梁出其不意遂大破之此则以人力迎天者也
　　卢山祁连窴顔天山
　　匈奴中有天山又名卢山又名窴顔又名祁连非有二也扬雄防运府库之财填卢山之壑卫青传起冡象卢山汉书作象天山史记青传攻祁连山小顔曰即天山也匈奴谓天曰祁连史炤通鉴释文曰青尝絶幕至窴顔山窴音颠即卢山也窴与天声相近
　　八功徳水【西山有寺名功徳正取此义作记者以神功圣徳敷衍可笑】
　　佛经大仙彼界有池随月増减其水有八功徳一清二冷三香四柔五甘六浄七不噎八除病
　　指掌图
　　地理指掌图蜀人税安礼撰元符中欲上之朝未及而卒书肆所刻皆不著名氏蜀本有涪右任序言之极详宇内辨临江吴澥着今本亦失其姓名故表出之
　　地下而黄曰干
　　韩诗考槃在干注地下而黄曰干江南江有吴干平凉有陇干【今之静宁州也】乐府有长干曲顔延之祭屈原文曰身絶郢阙迹偏湘干
　　无定河
　　陈陶诗可怜无定河邉骨犹是春闺梦里人按无定河在今青涧县东六十里南入黄河一名奢廷水又名银水舆地记唐立银州东北有无定河即圁水也后人因溃沙急流深浅无定故更今召又唐陈祐诗无定河邉暮笛声赫连台畔旅人情函关归路千余里一夕秋风白发生
　　朐忍辨
　　汉地理志有朐忍县顔师古注音劬误也按説文朐脯脡也其俱反字既从句与地名何干通典作朐防朐音如顺切防如尹切读如闰蠢通典之音得之矣而字作朐则因汉志而误也当从乃叶闰字之音朐防虫名夔州地多此虫遂以为名又谓朐防属汉中亦误捡地志汉中实无此县云安之西三十里万户驿下横石滩上土人云驿之左右朐防故地也辨文字与辨职方者宜知之　古李巽岩朐忍辨可谓互证练考订千古之谬矣夫以二字之微以师古许慎杜佑三家尚有误舛今之不悦学者乃以漫浪视之防何不为伏猎侍郎乎水经注瀍水西有真人帛仲理墓墓前碑题曰仲理名护益州巴郡人
　　杜牧睦州诗叠嶂巧分丁字水按水经丁溪水在泗水东泗水冬春浅澁常排沙通道陆机赋所谓乘丁水之捷岸排泗川之积沙是也
　　风俗通山泽篇有沉有沛沛引公羊传齐景公循海而东师大陷沛泽之中左传景公田于沛招虞人以弓传曰送逸禽之超大沛孟子沛泽多而禽兽至沉引传云沉者莽也言其平望莽莽无涯际也沉泽之无水斥卤之类也庄子沉有漏注沉水汚也又左传祭仲杀雍紏尸诸周氏之汪注汪地也沉与汪皆希诂者特着之【管子注草水兼处曰沛説文沉浊黕也汉书沈斥】
　　山海经太行山一名五行山列子作大形则行本音也河图括地象云太行天下之脊郭縁生述征记太行首始河内自河内至幽州凡有八陉崔伯易感山赋上正枢星下开兾方起为名丘妥为平冈巍乎甚尊其名太行葢赶韵之误耳
　　文选魏都赋中山郡出御梨王昌龄诗霜飞天苑御梨秋
　　拾遗记西海之西有浮玉山山下有穴穴中有水其色如水波涛灌阳而火不灭名曰隂火木虚海赋所云隂火潜然者也然李善及五臣注皆不引之唐诗隂火雨中然【顾况诗风晴汨起隂火暝潜烧戴叔伦诗古戍隂传火寒芜晓帯霜】
　　牧誓防卢彭濮伊尹为四方献令正南百濮郑语楚蚡冒始啓濮刘伯庄曰濮在楚西南左传麇人率百濮伐楚通典有尾濮木绵濮文面濮折腰濮赤口濮黒濮尔雅南至于濮铅周书王会篇卜人以丹沙注云西南之蛮葢濮人也诸濮地与哀牢相接今按哀牢即永昌濮人今名蒲蛮其色黒折腰文面是其饰也濮与蒲字音相近而讹尔
　　庾阐扬都赋涛声动地浪势粘天夲自竒语昌黎祖之曰洞庭漫汗粘天无壁张祜诗草色粘天鶗鴂恨黄山谷逺山粘天吞钓舟秦少防小词山抹微云天粘衰草正用此字为竒今俗本作天连非矣
　　东方南方生长之方故七为少阳八为少隂西方北方成熟之方故九为老阳六为老隂也皆本于河图也诗曰民之初生自土漆沮齐作自杜漆沮言公刘避狄而来居杜与漆沮之地杜水名即杜阳也据文义作杜为长
　　汉地理志陈仓有上公明星黄帝孙舜妻盲冡祠即尧之二女乎别一人乎古事茫昧传疑可也
　　工官盐官鐡官铜官锦官服官羞官尊官渇官林官畴官湖官陂官楼船官发弩官均输官橘官【在鱼复】苑官洭浦官【在南海】皆秦官名而汉因之杂见于诸传百官表不悉载者微乎微者也
　　老子曰攘臂而仍之又仍无敌攘无臂汉艺文志据行事仍人道仍训因也古文中亦鲜用仍字
　　汉食货志云后稷始甽田以二耜为耦广尺深尺曰甽顔籀云甽者田中沟也田沟之法耜广五寸二耜相耦一耦之伐广尺深尺谓之甽六甽而为一亩甽即畎也吕览引后稷书曰能使吾土靖而甽浴土乎又曰上田弃亩下田弃甽又耜博八寸所以成甽也又曰亩欲广以平甽欲小以深以此证之则汉志言甽田始于后稷有徴齐民要术又载伊尹甽田法制大抵从后稷其称伊尹者岂尹尝用后稷之法以训民乎
　　今之州非允戎之州今之南阳非晋啓之南阳今之镐非来归之镐今之平陆非孟子之平陆【唐天寳中凿月河得古鐡上有平陆二字明皇改河北县为平陆县】今之新都非王莽所封之新都【王莽新都在南阳见后汉书志注】
　　贾谊新书大禹鬟河而导之九牧吕氏春秋禹身执蔂□以为民先剔河而导九岐凿江而通九路説苑禹酾五湖而定东海鬟本髪名义取环曲剔本梳剔义取疏通酾夲漉酒义取澄清古人用字如此亦甚工矣【臿即挿字】唐地里志安南通天竺道自羊苴咩城西至永昌故郡三百里又西渡怒江至诸葛亮城二百里羊苴咩今在大理怒江今在腾越怒江江波汹涌如怒也或作露江非
　　予又考述异记云空同山有尧碑禹碣皆科斗书淳化阁帖首有禹篆十二字舆地志江西庐山紫霄峰下有石室室中有禹刻篆文有好事者缒入模之凡七十余字止有鸿荒漾余乃檋六字可辨余叵识后复追寻之已迷其处矣福建莆田县陈嵓山有自然仙篆以纸模之形类禹刻何翥诗鸟书虫文不可识如读岣嵝神禹碑禹之遗迹灵閟如此号曰神禹抑有由矣
　　水经注所载事多他书传未有者其叙山水竒胜文藻辨丽比之宋人卧逰录今之玉壶氷岂不天渊予尝欲抄出其山水佳胜为一帙以洗宋人卧逰录之陋未暇也又其中载古歌謡如三峡歌云巴东三峡巫峡长猿啼三声泪沾裳又云朝见黄牛暮见黄牛三朝三暮黄牛如故又云滩头白勃坚相持倐忽沦没别无期记道謡云楢溪赤木盘蛇七曲盘羊乌拢势与天通皆可以入诗材胜俗子看韵府羣玊搜出酸馅恶料令人呕哕也
　　苍颉冡方舆胜览有数处当以关中冯翊今耀州者为是按皇览云有苍颉冡在利阳亭南高六丈又闻人牟凖作卫顗碑文云苍颉冡碑大篆书在左冯翊利阳亭南道旁顗金针八分书也
　　大江自湔堰至犍为有五津曰白华津万里津江首津渉海津江南津出华阳国志王勃诗风烟望五津卢照隣文予自江阳言归五津皆指此也

　　丹铅总录卷二
<子部,杂家类,杂考之属,丹铅余录__总录>
　　钦定四库全书
　　丹铅总录卷三　　　　　　明　杨慎　撰时序类
　　鑚燧改火
　　鑚燧改火四时而五物焉朱子谓夏火太盛故再取此意料之言耳先王取火法五行也春行为木榆栁色青以象木也木生火夏行为火枣杏色赤以象火也火生土季夏行为土桑柘色黄以象土也土生金秋行为金槐檀色白以象金也金生水冬行为水柞楢色以象水也四时平分而夏乃有二焉何也土位在中宫而寄王于四时季夏者土之中位故月令于仲夏之后列中央土素问谓之长夏是其说也统之则为四时分之则为五行五行各七十二日土分王于四时之末各分十八日合之亦七十二日总五行之七十二日合三百六十而成一嵗也慎十四五时先祖留耕公教说如此且云见宋儒某书今不能记其为何书何人也
　　悬炭
　　后汉律厯志古者天子以日至御前殿合八能之士陈八音听乐均度晷景候钟律权土炭放隂阳日冬至阳气至则乐均清景长极黄钟通土炭轻而衡仰日夏至隂气应则乐均浊景短极防宾通土炭重而衡低淮南子曰水胜故夏至湿火胜故冬至燥燥故炭轻湿故炭重萧子云嵗暮赋衡轻炭燥权重泉涸李骞诗流火时将末悬炭渐云轻梁简文帝诗月晕芦灰缺秋还悬炭枯悬炭古气法也今絶其法而人亦罕知其事文人引用亦仅此三条耳
　　湛涔同字
　　论衡云旱火变也湛水异也又引天官书正月朝占四方之风风从南方来者旱从北方来者湛又曰一湛一旱时气也又曰日月之行出入三道出北则湛出南则旱淮南子旱云烟火涔云波水又曰国有九年之畜虽涔旱灾害之殃免困穷流亡也又曰涔水不能生鱼鳖涔水行潦也湛涔音义同皆古字借用
　　禊有春秋
　　禊水上祓除也然有春禊秋禊论语浴乎沂注上已祓除王右军兰亭暮春修禊此春禊也马融西第颂云西北戌亥石承输虾蟇吐泻庚辛之域刘桢鲁都赋曰素秋二七天汉指隅人胥祓禳国子水嬉此用七月十四日指秋禊也
　　养花天
　　花木谱云越中牡丹开时赏者不问疎亲谓之看花局泽国此月多有轻隂微雨谓之养花天诗云野水短芜调马地淡云微雨养花天又云中酒情懐因小防养花天气为轻隂
　　耗磨日
