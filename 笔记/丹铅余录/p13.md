<!-- { "loadSidebar": true } -->
　　史记近无善本屡经翻刻愈益差讹葢苦为不知者妄改耳如韩信传此特匹夫之勇耳也耳下元有也字须溪批云此耳也字异司马相如传文君已失身于司马长卿故倦游须溪云已失身于司马为一句长卿故倦游为一句今俗士不得其读于长卿下又添长卿二字失古人之意矣然俗士以帖括讲簏之耳目而欲窥雄深雅健之心胷无怪其然独可为一二好古之士道耳宋人讥荀卿云卿之学不醇故一传于李斯而有坑焚之祸此言过矣孔子曰与其进也不与其退也弟子为恶而罪及师有是理乎若李斯可以累荀卿则呉起亦可以累曽子矣刘向别録云呉起始事曽子而受春秋于曽申盐铁论曰李斯与苞丘子同事荀卿苞丘子修道白屋之下二事人皆引用而罕知其原故及之孟子载齐桓公葵丘五禁曰无曲防无遏籴公羊曰无障谷无贮粟糓梁曰无雍泉无讫籴左传遏籴作蕴年修辞各不同韩文所谓惟古于辞必已出信矣公羊传云葵丘之防桓公震而矜之叛者九国九国谓叛者多耳非实有九国也宋儒赵鹏飞云葵丘之防惟六国防咸牡丘皆七国防淮八国宁有九国乎公羊本意谓一震矜而九国叛犹汉纪云叛者九起云尔赵氏如数求之真痴人说梦也古人言数之多止于九逸周书云左儒九諌于王孙武子善攻者动于九天之上善守者伏于九地之下此岂实数邪楚辞九歌乃十一篇九辨亦十篇宋人不晓古人虚用九字之义强合九辨二章为一章以协九数兹又可笑宋儒读古文亦似说梦此类甚多不能悉着也
　　糓梁传春秋戊申陨石于宋五是月六鶂退飞过宋都云石无知之物故日之鶂微有知之物故月之此言之诬本不待辨宋万孝恭辨之云梁山沙麓亦无知之物胡为而不日麋与蜮亦微有知之物胡为而不月此殆可作一笑糓梁乃痴人作梦孝恭又痴人解梦也或问栁子厚言封建之非而胡寅仲以为封建不可非区博言井田难行而张子厚以为必可行其说孰是曰孔子论继代曰损益可知孟子论为国曰润泽在子使孔孟生于三代之后其损益润泽可知已言治而必曰井田封建是谓生今反古也亦冝
　　陆机文赋云谢朝华于巳披启夕秀于未振韩昌黎云惟陈言之务去戛戛乎其难哉李文饶曰文章如日月终古常见而光景常新此古人论文之要也近世以道学自诡而掩其寡陋曰吾不屑为文其文不过抄节宋人语录又号于人曰吾文布帛菽粟也予尝戏之曰菽粟则诚菽粟矣但恐陈陈相因红腐而不可食耳一座大笑
　　北史称崔浩尫纎懦弱胷中所怀乃过甲兵不如说苑称孙叔敖秀羸多能四字文而不赘先秦文人造语如商彝周鼎因物赋形文质得中后世不朴则雕矣汉书白头如新倾葢如故说苑作白头而新倾葢而故而如古字通用白头而新虽至老而交犹新倾葢而故谓一见而交已故也作而字解尤有意味

　　丹铅余录卷十三
<子部,杂家类,杂考之属,丹铅余录>
　　钦定四库全书
　　丹铅余录卷十四　　　　　明　杨慎　撰
　　春秋説题辞曰星阳精之荣也阳精为日日分为星故其字从日从下生也按字书星字上作三圏象形非从日也春秋题辞出汉人伪笔未可深信
　　説文引孔子之言甚多如狗叩也叩气吠以守又曰视犬之字如狗也又曰牛羊之字以形举也又曰黍可为酒禾入于水也又一贯三为王此类恐未必孔子之言班固所谓宗师仲尼以重其言也
　　琼赤玉也谢希逸雪赋林挺琼树世岂有赤雪耶李义山已随江令夸琼树李长吉诗白天碎碎堕琼芳相承误用皆不考之过也
　　张伯英称弭仲叔曰仲叔髙徳美名命世之才非弭氏小族所当有新丰瘠土所当产时以为名言愚谓称人之贤必本其家世推其乡里厚也伯英之言不足以重仲叔而祗以自薄也夫
　　诗话云杜常方泽在唐诗人中名姓不显而当时诗句惊人今惟存华清宫一首孙公谈圃亦以为宋人近注唐诗三体者亦引谈圃而不正指其非唐人盖不欲显选者之失耳予又见范蜀公文集中有手记一卷记其一时交防名流中有杜常名姓下注曰诗学又宋史有杜常传云杜常太后之侄能诗以史与谈圃手记防之为宋人无疑矣如唐诗鼓吹以宋胡宿诗入唐选宿在宋史有传文集今行于世所选诸诗在焉观者不知其误何耶鼔吹之选皆晚唐之最下者或疑非遗山观此益知其伪也
　　鼓三百三十三捶为一通鼔止角动吹十二声为一叠故唐诗有叠鼔鸣笳之句【出卫公兵法】
　　蘓老泉诗佳节每从愁里过壮心偶傍醉中来白乐天诗有百年愁里过万感醉中来之句老泉未必祖袭盖偶同耳
　　梁简文帝集云车渠屡酌鹦鹉骤倾车渠鹦鹉皆指酒杯俗传车渠为杯注酒满过一分不溢尝试之信然京师里语目形容短矮曰遳文选有遳脆之语唐书王伾传形容遳陋通鉴音义作七禾切
　　春秋纬曰武露布文露沉注曰甘露降其国布散者人尚武沉重者人尚文文露之説他书所罕闻文人亦罕引用
　　孔北海大志直节东汉名流而与建安七子并称骆宾王劲辞忠愤唐之义士而与垂拱四杰为列以文章之末技而掩其立身之大闲可惜也君子当表而出之晋世人士皆尚虚无而裴頠作崇有论皆尚庄学而王坦之作废庄论二子之言可谓卓然自立不随俗尚矣然夷考其所为则裴之欲而无厌自取伊戚徒能言之耳坦之风格忠鲠始终不易殆不愧其言云
　　晋陆抗拜侍中谓宾客曰以我为三公是天下为无人唐郑綮闻拜相曰郑五作相天下无人矣二子审已量力其视力少任重折足覆餗而犹不知止者有异矣晋载记书列国之史多夸大不实此盖依其本国为史之文不审之过也若李特廪君赤穴土舡盐神之事怪诬之极至于可鄙可笑甚于齐东野人之语而近于今之所谓白莲教矣此流民妖人传语以惑众者乃取而载之信史何哉
　　落星依逺戍斜月半平林梁元帝句也故乡一水隔风烟两岸通陈后主句也唐人髙处始能及之见五代新説
　　省心录乃沈道原作非林和靖也指掌图非东坡所作李卫公问对阮逸伪作文中子元经闗子眀易皆逸伪作龙城录王性之伪作子厚叙事何等笔力此记衰弱之甚皆寓古人诗文中不可晓者于其中凡伪书皆然予闻之朱子云
　　古书不可妄改聊举二端如曹子建名都篇脍鲤防胎虾寒鳖炙熊膰此旧本也五臣妄改作炰鳖盖炰鳖脍鲤毛诗旧句浅识者孰不以为寒字误而从炰字邪不思寒与炰字形相逺音呼又别何得误至于此文选李善注云今之时饷谓之寒盖韩国馔用此法盐铁论羊淹鸡寒崔骃传亦有鸡寒曹植文寒鸧蒸麑刘熈释名韩鸡为正古字寒与韩通也王维老将行耻令越甲鸣吾君此旧本也近刋本为不知者改作呉军盖越甲呉军似是连对不思前韵已有诏书五道出将军五言古诗有用重韵未闻七言有重韵也维岂谬至此邪按刘向説苑越甲至齐雍门狄请死之曰昔者王田于囿左毂鸣军左请死之曰吾见其鸣吾君也今越甲至其鸣君岂左毂之下哉正其事也见其事与字之所出始知改者之妄
　　古人文法皆有祖韩非内储説曰门人求水而夷射诛济阳自矫而二人罪郑袖言鼻恶而新人劓费无忌教郄宛而令尹诛陈需杀张夀而犀首走烧刍廥而中山罪杀老儒而济阳赏班固汉书曰子翚谋桓而鲁隐危栾书构郤而晋厉弑竖牛奔走叔孙卒郈伯毁季昭公逐费忌纳女楚建走宰嚭譛胥夫差防李园进妺春申毙上官譛屈懐王执赵髙败斯二世缢伊戾坎盟宋痤死江充造蛊太子杀息夫作奸东平诛宋景文唐书效之为奸臣賛曰三宰啸凶牝夺辰林甫将藩黄屋奔鬼质败谋兴元蹙崔栁倒持李宗覆东坡赠朱夀昌诗用此法又竒矣
　　字义之多者莫如离离别通训也卦见易黄离仓庚见説文大琴曰离见尔雅流离鸟名见毛诗注前长离而后裔皇注长离凤也见相如赋纎离马名见李斯书侏离夷语也见史记陆离散乱参差也见文选木名见孔子世家水名见地理志人姓见氏族志江离草名接离冠名此皆字书已引者予又见公羊传二人防曰离防谓各是所是各非所非不能定也此离义与二鸟离立之离同
　　楚辞采疎麻兮瑶华注以疎麻即麻也近见南越志载疎麻大二围髙数丈四时结实无衰落则自有此一种木也
　　李白诗风扫石楠花魏玉花木状言石楠野生二月着花实如燕子曲阜古城顔回墓上有石楠二株大三四十围土人云顔子手植之木
　　上林赋卢橘夏熟注不言何物近注唐诗三体者指为枇杷世皆宗其説然予观上林赋又有枇杷橪柿之文不应重出也偶阅呉録云朱光禄为建安郡中庭有橘冬月树上覆裹之至眀年夏色变青黒味絶美此即卢橘卢黒也此説近是
　　汉书赵撰呉越春秋晋书杨方亦撰呉越春秋今世所行耶方耶
　　唫今多作吟字用非也扬雄太有唫首音钦唫闭也素问呿唫之徴
　　拾遗记曰禹治水所穿凿处皆有泥封记使升其上此封堠之始又山海经黄帝逰幸天下有记里鼔道路记以里堆则堠起轩辕时也
　　汉有鉴铭二见博古图其一云汉有善铜出丹阳和以银锡精且眀左龙右虎尚三光朱雀武顺隂阳其二云尚方作鉴真大好上有仙人不知老渇饮玉泉饥食枣又二首其一云有玉辞夏惟金去秦俱随革故共集鼎新仪天写质象日开轮率舞鸾凤奔走鬼神长悬仁夀天子万春其二云练形神冶莹质良工如珠出匣似月停空当眉写翠对脸傅红绮窻绣幄俱照秦宫盖唐人作也
　　黄山谷诗可嗤鄙处极多其尤无义理者莫如双鬟女弟如桃李早年归我第二雏之句称子妇之顔色于诗句以赠其兄何哉朱文公谓其诗多信笔乱道信矣列子云禾生伯子【人姓名】出行经坰外宿于田更更训老老而更事也汉立三老五更更义取此张湛注列子乃云更当作叟误矣
　　杜少陵冬日懐李白诗裋褐风霜入惟宋元本仍作裋今本皆作短褐裋音防二字见列子
　　説苑曰师经鼔琴魏文侯起儛赋曰使我言而无见违知古人一话一言皆曰赋彼所谓登髙能赋者岂必尽如后世之丽滛者哉
　　太平总类载龙逄谏桀之言曰臣尝观君冕非其冕也而冕危石君之屦非其屦也屦春氷未有冕危石而不厌蹈春氷而不陷者也此为六朝文士拟作无疑罗泌路史收之盖亦贪博而忘精者
　　唐文粹日而月之星而辰之本庄子尸而祝之社而稷之语然日月星辰语若出今人之口其不见笑也防希困学纪闻论牛耕不始于赵过引冉耕字伯牛是也但未有眀证按山海经曰稷之孙曰叔均是始作牛耕王伯厚岂亦未考及此邪
　　王羲之先讳正法帖中以正月作一月或作初月其他正字悉以政代之今人正月或作政月过矣
　　朱文公书人皆谓出于曹操操书传世絶少惟贺捷表元时尚有本文公所学必此也刘恭文学顔公鹿脯帖文公以时代久近诮之刘云我所学者唐之忠臣公所学者汉之簒贼耳此又见文公之书出于操无疑也文章有似歇后语处如渊眀诗再喜见友于杜诗友于皆挺防野鸟山花吾友于南史到荩从武帝登楼赋诗受诏即成帝谓其祖蔇曰荩实才子却恐卿文章得无假手于贻厥乎又称兄弟为在原天属称故乡为维桑之里称师曰在三之义称子曰则百之祥皆是类也贡禹乞骸骨元帝诏荅之引传曰亡懐土所称传者即论语小人懐土之文易小人二字作亡盖嫌于以小人称其臣汉世训辞深厚皆此类也后世平交间辩难之文即如怒骂况君臣之间乎
