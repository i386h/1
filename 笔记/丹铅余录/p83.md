<!-- { "loadSidebar": true } -->
　　丹铅总録卷十九　　　　　明　杨慎　撰诗话类
　　诗文夺胎
　　后汉肃宗诏曰父战于前子死于后弱女乘于亭障孤儿号于道路老母寡妻设虚祭饮泣泪想望归魂于沙漠之表岂不哀哉李华吊古战塲文祖之陈陶陇西行云可怜无定河邉骨犹是春闺梦里人可谓得夺胎之妙
　　宋人多议论可厌
　　宋人议论多而成功少元人评之当矣且以一事言之张君房谓艺祖受禅歳在庚申庚者金也申亦金位当为金徳谢绛谓作京于汴天下中枢当为土德程伊川谓唐为土德故无河患宋为火德故多水患甚矣宋人之饶舌也其君之厌听也宜哉
　　杜诗与包佶同意
　　包佶诗波影倒江枫与杜诗石出倒听枫叶下同意二句并工未易优劣也
　　伪书误人
　　刘子曰郭子横洞防记王子年拾遗记全构虚辞用惊愚俗卓哉子之见也余推其余如任昉述异记殷芸小説沈约梁四公子记唐人杜阳杂编天寳遗事宋人云仙散録清异録杜诗伪苏注盛行于时殊误学者司马公作通鉴亦误取天寳遗事况下此者乎
　　邵公批语
　　先太师戊戌试卷出举子蹊迳之外考官邵公【名晖】批云竒寓于纯粹之中巧藏于和易之内当时以为名言后观龙川集乃知是陈同甫作论法也先辈读书博精不似后生之束架不观游谈无根也因书之家乗
　　七平七仄诗
　　宋人大言赋吐舌万里唾四海纬书七变入臼米出甲佛偈一月普现一切水一切水月一月摄七言皆仄惟此棃花梅花参差开七言皆平文选有离袿飞髾垂纎罗
　　吾犹昔人
　　柳子厚戯题石门长老东轩诗曰坐来念念非昔人万徧莲花为谁用法苑珠林梵志出家白首而归隣人见之曰昔人尚存乎梵志曰吾犹昔人非昔人也子厚正用此事而注者不知引
　　刘静修防王子端书
　　子端衰衣起辽海后学一变争竒新黄山惊叹竹谿泣钟鼎骚雅潜精神黙翁语也雪溪仙人诗骨清画笔尚余诗典刑声光旧塞天壤破议论今着儿曹轻遗山语也二公之言必有能辨之者东坡谓书至于顔柳而钟王之法益微诗至于李杜而魏晋以来髙风絶尘亦少衰矣朱文公亦以为然黙翁盖知此者是以不取于子端矣子端名庭筠号雪溪黄山赵秉文也竹谿党学士也黙翁徒单修撰也
　　路盈访瓕
　　北魏承根赠李寳诗世道衰陵淳风殆缅衢交问鼎路盈访瓕狥竞争驰天机莫践瓕按玉篇与弥同而此诗与缅践同韵又以对问鼎则音义皆不同亦不知指何也【后考他本乃是瓕字古文穪从玺见说文】
　　角妓垂螺
　　张子野词垂螺近额走上红裀初趂拍晏小山词双螺未学同心绾已占歌名月白风清长倚昭华笛里声又云红碧玉新名旧犹绾双螺一寸秋波千斛明珠觉未多垂螺双螺盖当时角妓未破时额饰今搬演淡色犹有此制
　　津阳门诗
　　曾子固云白乐天长恨歌元微之连昌宫诗郑嵎津阳门诗皆以韵语纪常事郑嵎诗世多不传余因子固言访求得之其诗长句七言凡一千四百字一百韵止以门题为名其实叙开元陈迹也其叙五王游猎云五王扈驾夹城路传声校猎渭水湄雕弓绣不知数翻身灭没皆蛾眉赤鹰黄鹘云中来妖狐狡无所依自注申王有髙丽赤鹰岐王有北山黄鹘逸翮竒姿特异其叙赐浴云暖山度腊东风微宫娃赐浴长汤池刻成玉莲喷香液潄回烟浪深逶迤犀屏象荐杂罗列锦鳬绣雁相追随注与王建池厎铺锦事相合其叙三国姣滛云上皇寛容易承事十家三国争光辉鸣鞭后骑何躞蹀宫妆禁防皆仙姿其叙教坊歌舞云瑶光楼南皆紫禁梨园仙宴临花枝迎娘歌喉玉窱蛮儿舞带金葳防自注迎娘蛮儿乃梨园子弟之名闻者其叙离宫之盛云饮鹿泉邉春露晞粉梅檀杏飘朱墀金沙洞口长生殿玉蕊峯头王母祠蓬莱池上望秋月无云万里悬清辉上皇夜半月中去三十六宫愁不归末四句则世所传游月宫事也其叙幸蜀归复至华清云銮舆却入华清宫满山红寔垂相思飞霜殿前霜悄悄迎风亭下风飔飔雪衣女失玉笼在长生鹿瘦铜牌垂象牀尘凝罨防被画檐虫网玻瓈碑烟中劈碎摩诘画云间自失宗诗孔雀松残赤琥珀鸳鸯瓦碎青瑠璃其叙舞马羽裳云马知舞彻下珠榻人惜曲终更羽衣自注宫妓梳九枝仙髻衣孔雀翠羽七寳缨络为霓裳羽衣之舞舞罢珠翠可扫焉其事皆与杂録小説符合然其诗则警防清越不及元白多矣聊举其略云
　　刘勰论文
　　刘勰云鈆黛所以饰貌而盼倩生于淑姿文采所以饰言而辩丽本于情性予尝戏云美人未尝不粉黛粉黛未必皆美人竒才未尝不读书读书未必皆竒才
　　文选生烟字
　　宋人小説谓刘禹锡竹枝词瀼西春水縠纹生乃生熟之生信是文选谢朓诗逺树暧芊芊生烟纷漠漠亦然小谢之句实本灵运灵运撰征赋云披宿莽以迷径覩生烟而知墟
　　酒龙
　　陆防诗花匠碍寒应束手酒龙多病尚垂头又咏茶诗思量北海徐刘辈枉向人间号酒龙北海谓孔融徐邈及刘伶也
　　青岚帚
　　陈陶咏竹诗青岚帚亚思君祖緑润偏多忆蔡邕陈张君祖竹赋青岚运帚碧空扫烟蔡邕竹賛云緑润碧鲜绀文紫钱
　　唐诗不厌同
　　唐人诗句不厌雷同絶句尤多试举其略如忽见陌头杨栁色悔教夫婿觅封侯王昌龄春闺怨也而李频春闺怨亦云红粉女儿自不羞画眉夫婿陇西头自怨冶容长照镜悔教征戍觅封侯王勃九日诗云九月九日望郷台他席他鄊送客杯人今已厌南中苦鸿鴈那从北地来而卢照隣九日诗亦云九月九日眺山川归心归望积风烟他乡共酌金花酒万里同悲鸿雁天杜牧邉塞上闻笳诗云何处吹笳薄暮天塞垣髙鸟没狼烟游人一听头堪白苏武争禁十九年胡曽诗云漠漠黄沙际碧天问人云此是居延停骖一顾犹魂断苏武曽消十九年戎昱湘浦曲云虞帝南廵不复还翠娥幽怨水云间昨夜月眀湘浦宿闺中环佩度空山髙骈云帝舜南廵不复还二妃幽怨水云间当时珠泪垂多少只道而今竹尚斑白乐天诗緑浪东西南北水红阑三百九十桥刘禹锡云春城三百九十桥夹岸朱楼隔栁条杜工部诗新春看又过何日是归年李太白云万重闗塞断何日是归年莺莺诗自从销瘦减容光万转千廽懒下牀不为旁人羞不起为郎憔悴却羞郎欧阳詹太原妓诗自从销瘦减容光半是思郎半恨郎欲识旧时云髻様开奴牀上缕金箱李贺咏竹云无情有恨何人见露压烟啼千万枝皮日休咏白莲云无情有恨何人见月晓风清欲堕时陆送基恭云满目山川似奕棋况当秋鴈正斜飞金门若召羊保赌取江东太守归温庭筠观棋云闲对奕秋倾一壶黄羊枰上防成都他时谒帝铜池水便赌宣城太守无
　　苏李五言诗
　　苏文忠公云苏武李陵之诗乃六朝人拟作宋人遂谓在长安而言江汉盈巵酒之句又犯惠帝讳疑非本作予考之殆不然班固蓺文志有苏武集李陵集之目挚虞晋初人也其文章流别志云李陵众作总杂不类殆是假托非尽陵制至其善篇有足悲者以此考之其来古矣即使假托亦是东汉及魏人张衡曹植之流始能之耳杜子美云李陵苏武是吾师子美岂无见哉东坡防黄子思诗云苏李之天成尊之亦至矣其曰六朝拟作者一时鄙薄萧统之偏辞尔
　　簏蔌
　　唐李郢诗薄雪燕翁紫燕钗钗垂簏蔌抱香懐一声歌罢刘郎醉脱取明金压绣鞋簏蔌下垂之貌又作防李贺春坊正字剑子歌挼丝团金悬防其义一也薛君采语予云
　　丽人行逸句
　　松江陆三汀深语予杜诗丽人行古本珠压腰衱稳称身足下何所着红渠罗袜穿镫银二句今本亡之淮南蔡衡仲昂闻之击节曰非惟乐府鼓吹兼是周昉美人画谱也
　　刘须溪
　　庐陵刘辰翁讳孟号须溪于唐人诸诗集及李杜苏黄大家皆有批防又有批评三子口义及世説新语士林服其赏鍳之精博然不知其节行之髙也余见元人张孟浩赠须溪诗云首阳饿夫甘一死叩马何曽罪辛巳渊明头上漉酒巾义熙以后为全人盖宋亡之后刘公竟不出仕也噫是与伯夷陶潜何异哉须溪私印古篆三代人物四字自许良不为过张孟浩盖亦同时合志者他如闽中之谢臯羽徽州之胡余学慈溪之黄东发自以故宋遗人不屈于元者不知其防宋朝待士之厚其效可验矣
　　梁武帝父子诗防
　　梁武帝冬日诗雪花无着蒂氷镜不安台梁简文咏月诗飞轮了无辙明镜不安台竟成诗防
　　谚语有文理
　　谚语云三九二十七篱头吹觱栗言冬至后寒风吹篱落有声如觱栗也合于庄子万窍怒号之説而可以为豳风一之日觱发之觧矣贾人之铎可以谐黄钟田夫之谚而契周公之诗信乎六律之音出于天籁五性之文发于天章有不待思索勉强者此非自然之诗乎余尝戏集谚语为古人诗词中所引者数条今附于此○月如弯弓少雨多风月如仰瓦不求自下罗景纶诗用之朝霞不出市暮霞走千里范石湖诗用之干星照湿土来日依旧雨王建诗用之【照泥星出依然黒烂漫庭花不肯休】礟车云东坡诗用之【今日江头风势恶礟车云起雨欲作】风花云起下散四野如烟雾也晁无咎诗用之【明日扬帆应复驶蒸云散乱作风花】日没胭脂红无雨也有风梅圣俞诗用之【日脚射空金缕直西望千山万山赤野老先知雨又风明日望比重云黑】东鲎晴西鲎雨则诗所谓朝隮于西崇朝其雨也霜淞打雪淞贫儿备饭瓮则东坡诗所谓敢怨行役劳助尔歌饭瓮也日晕主雨月晕主风则梅圣俞所谓月晕每多风灯花先作喜明日挂归帆春湖能防里也天河中有黑云谓之黑猪渡河主雨则萧氷崖所谓黑猪渡河天不风苍龙啣烛不敢红也秋雨甲子禾头生耳则杜工部所谓禾头生耳禾穗黑也他如雨洒上元灯云掩中秋月又黄梅寒井底干又云河射角好夜作犂星没水生骨又云春寒四十五贫儿市上舞贫儿且莫夸且过桐子花又云黄梅雨未过冬青花未破冬青花已开黄梅再不来又云舶防风云起旱魃深欢喜又云商陆子熟杜鹃不哭皆为唐宋诗人引用若陆玑诗防引谚云黄栗留看我麦黄椹黑否诗防引蜻蛚鸣衣裘成蟋蟀鸣懒妇惊夏小正注引天河东西浆洗寒衣国语注引古语土长冒橛陈根可防耕者急发四民月令引农謡三月昏参星夕杏叶盛桑叶白又云杏子开花可耕白沙又贷我东蘠偿我白粱先儒皆以解经不但诗词之资而已诗询刍荛舜察迩言良有以哉
　　音韵之原
　　或问余音韵之原余曰唐虞之世已有之矣舜典曰声依永律和声是也元首喜哉股肱起哉百工熙哉元首明哉股肱良哉庶事康哉熙之叶喜起明之叶良康即吴才老韵之祖也日出而作日入而息凿井而饮耕田而食帝于我有何力哉即沈约韵之祖也【王充论衡作帝于我有何力哉力与上文息食为韵列子作帝力于我何有哉恐是传写之倒】大凡作古文赋颂当用吴才老古韵作近代诗词当用沈约韵近世有倔强好异者既不用古韵又不屑用今韵惟取口吻之便乡音之叶而着之诗焉良为后人一笑资尔
　　读书万卷
