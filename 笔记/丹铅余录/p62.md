<!-- { "loadSidebar": true } -->
　　管子曰野与市争民金与粟争贵又曰狄诸侯亩钟之国也故粟十钟而锱金程诸侯山东之国也故粟五釡而锱金商子曰金生而粟死粟死而金生金一两生于境内粟十二石死于境外粟十二石生于境内金一两死于境外国好生金于境内则金粟两死仓府两虚国弱好生粟于境内则金粟两生仓府两盈国强管商皆功利之流故其术先后若合符然其文亦不易及也
　　三农
　　周礼三农有两训先郑云山农泽农平地农也后郑云原与隰及平地余谓先郑之説为是山农南方之刀耕火种巴蜀之雷鸣田也泽农广东之葑田云南之海簰谚所谓戽水挿秧乗船割谷者也若原隰平地只可言中原不可该邉甸也
　　嘷归
　　史记汉髙祖纪为亭长告归之田韦昭音告语之告师古音古笃切如礼记出必告之例服防音嘷呼之嘷按东观汉记田邑传邑年三十歴卿大夫号霸归厌事少所嗜欲嘷与号同古者当有此音又左传鲁人之噑説文礼祝曰嘷皆可互证书之以广异闻
　　晦庵僻论
　　东坡与伊川以戯语相失门人遂分川洛之党非二公意也朱子学程之学而党意犹不忘故其毁诟东坡于无过中求其有过甚至有云寜取荆公不用苏氏吁可怪哉予尝以此事语人譬如唐髙宗王后与萧氏争宠乃进武昭仪以间之若使荆公狞魂九原尚在必将贻骨醉之祸于朱矣晦庵得无噬脐于地下乎
　　儒枭
　　后汉书董仲绶智为儒枭三国志魏讽有感众才二人其何如人哉文子所谓狙学以拟圣华诬以脇众荘子云使一世之人吞声而阳服之然非心服也然则少正卯之流何代无之孟子曰七十子之服孔子也中心悦而诚服也世固有服而不诚者葢儒枭之流耳
　　宋人议论不公不明
　　治中余杭有周徳恭评王安石为古今第一小人又曰神宗之昏惑合赧亥桓灵为一人者也安石之奸邪合莽操懿温为一人者也此言最公最明矣予尝谓王安石之为相大类商鞅鞅之进由阉人景监安石之得君由宦者蓝元震商鞅设诽谤之禁而安石置逻卒之察鞅力排甘龙杜挚之议安石力战言新法之人秦之亡由商鞅宋之亡由安石安石尝有诗云今人未可非商鞅商鞅能令人必行是其本相尽露矣先奸后奸其揆一也朱子以安石为名臣与司马公并列审如此商鞅亦当与孟子齐名矣程子谓新法之行吾辈激成之此言亦非譬如醉者酗酒击人醒者必羣起力救不能止醉之酗而反罪醒之救可乎谚云无奈冬何捉着瓠子磨其言虽俚其事实类也此言一出遂为后日调停张本陆象山作王安石祠堂记全祖此意终宋之世安石父子配享孔庙而无人公言至理宗独见乃黜去之以此等议论有以入之深也安石之误国生遇孔子必膺少正卯之诛而其死也公享之于庙庭私祠之于州县是宋人之议论不公不明举世皆迷且邪矣宋人迷邪今世犹聋可乎不可因程朱之言而贳此古今第一小人也　季氏富于周公求也为之聚敛而附益之孔子曰非吾徒也小子鸣皷而攻之可也此圣门之公案亦可曰冉求聚敛孔子诸子激成之乎
　　两痴人
　　唐郑璠在岭南象江得怪石绀冰【去声】而平理弹之有好声辇归荥阳费钱六十万宋荣咨道尝以钱三百万买虞世南夫子庙初刻碑或谈此二事有应声曰这两个痴人好一棒打杀何不买百弓上水田九品入流官乎
　　不嫁惜娉婷
　　杜子美诗不嫁惜娉婷此句有妙理读者忽之耳陈后山衍之云当年不嫁惜娉婷傅粉施朱学后生不惜卷帘通一顾怕君着眼未分明深得其解矣葢士之仕也犹女之嫁也士不可轻于从仕女不可轻于许人也着眼未分明相知之不深也古之人有相知之深审而始出以成其功者伊尹孔明是也有相知不深确乎不出以全其名者严光苏云卿是也有相知不深闯然以出身名俱失者刘歆荀彧是也白乐天诗寄言痴小人家女慎勿将身轻许人亦子美之意乎
　　汉文帝重农
　　农者天下之本文帝二年正月亲耕借田之诏见之农天下之大本又于是年九月赐天下今年田租之半见之农天下之本又于十三年六月除田之租税见之可谓三致意于农矣二年正月而赐天下田租之半十二年三月而赐农民今年半租十三年六月而除田之租税除者永除之也始也再赐半租于是遂除之非帝之躬俭国有余蓄能若是乎帝之言曰勤身从事而有租税之赋是为本末无以异也夫其本其重在农则其末其轻在商贾矣文帝之致民殷富者知本末也三代而后一人而已抑农者天下之本一言必古田畯之书畴官之典有之故三见于文帝之诏四见于景帝后三年之诏五见于武帝元鼎六年之诏成帝阳朔四年之诏则曰劭农明帝永平四年之诏则曰祈农章帝元和元年之诏则曰急耕稼致耒耜至昭烈入蜀倥偬戎马而首立督农之官汉氏重农仿佛周人皆文帝之家法也愚尝因是论之汉所用夏人贡法也如龙子之言贡法信不善矣然此言论法也非论人也以禹啓为君皋益为臣有使民盻盻然之事乎汉文帝能赐民田租禹啓岂在汉文之后乎宋王安石行新法害民极君子在州县寛之一分民受赐一分臯益岂不如宋代州县之臣乎意者赐租之法三代之遗文帝去古未逺仿而行之未可知也孟子引龙子之言必欲滕君复井田是时也壊未及半犹可复焉至秦开阡陌已久虽孟子复生亦必因时立法不为此论矣后之欲复井田者必迂儒曲士也有爱民之心若文帝可也
　　小司马索隠注误
　　司马迁既论商鞅刻薄少恩又读鞅开塞书谓与其行事相类卒受恶名有以也索隠曰开谓刑严峻则政化开塞谓布恩惠则政化塞今考其书司马承祯葢未尝见之妄为之説耳开塞乃其第七篇谓道塞久矣今欲开之必刑九而赏一刑用于将过则大邪不生赏施于告奸则细过不失由是观之鞅之术无他独恃告讦而止耳故其治不告奸与降敌同罚告奸者与杀敌同赏此秦俗所以日壊至于父子相夷而鞅不能自脱也太史之言信不诬乎
　　侍中执虎子
　　苏则与吉茂同隠于太白山后则为侍中侍中亲省起居故谓之执虎子茂见则曰仕进不止执虎子则笑曰诚不能效汝蹇蹇鹿车驱按汉世有谚语云仕宦不止车生耳谓重较也吉茂反语以戯苏则谓不得坐重较车而反执虎子也则亦为韵语以荅茂驱叶音上声与汝为韵云
　　宋主礼儒臣
　　宋之君崇礼儒臣过于汉唐正史之所遗者有二事其一真宗临杨砺之防降辇步吊重其清介也其二富弼母卒仁宗为之罢春宴二事虽三代令主不过此也其后徽宗之待蔡京王黼南宋之待秦桧冑似道恩礼倍此然前之则如荡子之交狎客后之则如弱主之畏豪奴岂曰荣遇美事乎书之秪辱
　　容头过身
　　汉书虞诩防公卿巽懦容头过身葢以猫犬喻之凡猫犬鑚穴头可容身即过矣
　　隠民
　　春秋左传隠民皆取食焉国语勤恤民隠而除其害也隠民贫民也诗曰如有隠忧古字殷与隠同
　　符子
　　符子曰周人有制重裘而好珍羞欲为千金之裘而与狐谋其皮欲为少牢之膳而与羊谋其羞言未卒狐相率逃于重丘之下羊相呼藏于深林之中故周人十年不制一裘五年不具一牢何则周人之谋失之矣古谚有之筑舎道傍三年不成虽则不成迟犹有望也若夫休官而谋于子纳妾而谋于妻欲用孔子而谋于晏婴与子西欲成其谋得乎
　　齐民要术
　　九流有农隋书经籍志所载农家凡十数种传于今者惟齐民要术其所引多古书竒字今略载其一二如【乌更切开荒田法林木大者杀之】【无音切玉篇亦无此字其云死不扇便任耕种似防意】楱【鐡齿耙也】防【一感切秋耕防也】耩【故项切耧耰也】耧【熟耕耧下以为良】防【胡滥切虫也】苯【奔去声蠢笨也】缹【方九切缹豚缹鹅引食经】防【乌驿切恣意饱食亦不防】腩【奴感切腩炙】酵【起麫也】餢【无音切】糉防【无音】籷【上草片切下苏革切】【音伐字从】漤【音览盐渍物也】或不得其音或不得其义文士犹嗫之况民间其可用乎
　　败棊有胜着
　　尹徳毅之説萧詧龙敏之献防潞王从珂魏思温之谋防李敬业皆竒谋也谚云败棊有胜着惜乎当局者迷耳
　　东坡与佛印戯语
　　东坡问佛印曰镬汤狱图如何不画和尚佛印曰人间怕阎罗阎罗怕和尚翁曰怕你甚麽对曰若使阎罗有犯亦要和尚懴除坡大笑曰好説好説此言虽戯至理存焉亦可谓嬉笑之斧钺矣
　　韩文公汴州乱诗白乐天哀二良文为宣武军司马陆长源作也及考他史籍则长源酷刑以威骄兵御之已失其道矣又裁军中厚赏髙在官盐直曰我不同河北贼以钱物买徤儿旌节所委任从事杨仪孟叔度浮薄不检常戯入军营调弄妇女自称孟郎三军怨怒遂执长源并杨孟杀之由是论之是长源有以取之何异于云南之张干陀扬州之吕用之哉大雅先人福之所聚小智自私藏怨之府长源之谓乎
　　谚曰慈不掌兵义不主财君子曰惟慈掌兵惟义主财论语曰仁者必有勇非慈何以掌兵易曰理财正辞禁民为非曰义非义何以主财不慈掌兵贼也不义主财盗也
　　世传公冶长能通鸟语不见于书惟唐沈佺期燕诗云不如黄雀语能免冶长灾白乐天乌鹤赠荅诗序云余非冶长不能通其意似实有其事或在亡逸书中如冲波传鲁定公记之类今无所于考耳
　　曹操幼子苍舒死求邴原死女合葬史以为讥余观周礼地官禁嫁殇者注谓生时非夫妇死而葬相从嫁殇嫁死人则此俗古已有之今民间犹有行焉而无禁也周礼秋官有屋诛之文郑注曰夷三族也古者罪人不孥岂有夷三族着之令典古者屋诛葢汉人下蚕室之类耳郑瞀儒曲见误天下而陷人主得罪名敎大矣




　　丹铅总録卷九
　　钦定四库全书
　　丹铅总録卷十　　　　　　明　杨慎　撰人品类
　　别号
　　战国防秦惠王时有寒泉子注云秦处士之号史记索隠云甘茂居渭南隂乡之樗里故号曰樗里子又范蠡去越自称鸱夷子此固后人别号之所昉乎
　　君苗
　　唐人云君苗无姓吕安无字此言何谓也按文选注吕安字仲悌又应玚有与从弟君苗书则唐人所云者止谓史失其传耳亦训人不可不通文选也
　　王子乔
　　史记封禅书注引裵秀冀州记云缑氏仙人庵者昔有王侨犍为武阳人为栢人令于此登仙非王子乔也唐诗王子求仙月满台又云可怜缑岭登仙子犹自吹笙醉碧桃葢世以王侨为王子乔误也久矣
　　两庄蹻
　　贾生吊屈原赋曰谓跖蹻廉注楚之盗曰庄蹻韩非子曰庄王欲伐越杜子谏曰庄蹻为盗于境内而吏不能禁此政之乱也蹻葢在庄王时汉西南夷传庄蹻者楚庄王之裔也以其众王滇去庄王时百年此又一庄蹻也
　　秋胡妻
　　刘子曰列女传载秋胡妻者寻其始末了无才行可称直以怨怼厥夫投川而死轻生同于古冶狥节异于曹娥此乃凶险之顽人强梁之悍妇辄于贞烈为伍有乖其实焉予按小説载刘伯玉妻闻其夫诵洛神赋遂投洛水而死名妬妇津事与秋胡相类秋胡妻可为贞烈则当祠于妬妇津以刘伯玉妻配享可也
　　彭祖
　　王逸楚辞注彭祖好知滋味善斟雉羮以事帝尧司马彪荘子注彭祖八百犹悔不夀恨短晚而唾远又曰彭祖饵云母御女凡数十娶晚妻郑氏妖滛败道而死非夀终也东坡诗空飡云母连山尽不见蟠桃结子时
　　太白子厚
