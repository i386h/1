<!-- { "loadSidebar": true } -->
　　棠字古作裳管子地员篇其木宜赤裳诗云常棣之华常古裳字常转为裳又借裳为棠也常又作唐周南诗唐棣之华小雅常棣之华古今注欲蠲人之忿则赠以青裳青裳一名合欢本草作青唐云
　　萧斋
　　梁武帝造寺令萧子云飞白大书萧字至今存焉李约竭产自江南买归东洛建一小亭以翫号曰萧斋见尚书故实书法苑又载约作萧字赞云抱素日絜含章内融逸疑方外纵在矩中宋荣咨道以五十万钱买虞世南夫子庙碑旧本见山谷文集此庄子所谓真天下之好也今之鄙陋者于所好无如饮食犹秤薪数米况肯轻财贵文如古人乎
　　临摹
　　王绍宗善书与人书云鄙人书翰无工者特由水墨之积习恒精心率意虚神静心以取之又虞世南亦不临写但心凖目想而已然此可与上智道若下学必须临摹唐太宗云卧王蒙于纸中坐徐偃于笔下可以嗤萧子云临摹之益大矣
　　寳月帖
　　秦子明涪州人买石摹刻僧寳月古法帖十卷载入黔中壁之绍圣院寳月帖又在隋开皇帖南唐升元帖之前比之金簿匮纸银锭痕者优劣当悬矣
　　索靖二帖
　　宋太宗刻淳化帖命侍书王着择取着于章草诸帖形近篆籀者皆去之识者已笑其俗其所载索靖二帖脉土处农姬业掌稷犹有古意及计来东言展有期则但行草而已东书堂帖又去其前而存其后其所谓至言不出俗言胜耶孙过庭论书必傍通二篆俯贯八分包括章草涵泳飞白呜呼必如是而后为精艺也不然则刻鹄图龙竟慙真体得鱼获兎犹恡筌蹄未免凡近耳
　　扶竹
　　武林山西旧有双竹院中所产脩篁嫩篠皆对抽并彻王子敬竹谱所谓扶竹譬犹海上之桑两两相比谓之扶桑也扶竹之笋名曰合欢案律书注伶伦取嶰谷之竹阳律六取雄竹吹之隂吕六取雌竹吹之蜀涪州有相思崖昔有童子丱女相悦交赠今竹有挑钗之形笋亦有柔丽之异崖名相思崖竹曰相思竹孟郊诗云竹婵娟笼晓烟指此竹也
　　文章状物
　　嵇含南方草木状云槟榔树皮似青桐节如桂竹下本不大上枝不小稠直亭亭千万若一森秀无柯端顶有叶仰望眇眇如挿丛蕉于竹杪风至独动似举羽扇之扫天俞益期与韩康伯牋云槟榔木大者三围高者九丈叶聚树端房栖叶下华秀房中子结房外其擢穗似黍其缀实似檞其皮似桐而厚其节似竹而概其中空其外劲其屈如覆虹其伸如缒绳步其林则寥朗庇其防则萧条此分明画槟榔图也毛文锡茶谱云茶树如芦叶如栀子花如白蔷薇实如栟榈叶如丁香根如胡桃白居易荔枝图序云荔枝树形团团如帷盖叶如桂冬青华如橘春荣实如丹夏熟朶如蒲桃核如枇杷殻如红缯膜如紫绡瓤肉莹白如氷雪浆液甘酸如醴酪大畧如彼其实过之若离本枝一日而色变二日而香变三日而味变四五日外色香味尽去矣此分明为二物传神也傅肱蟹谱云蟹鹘眼鲎足防脑蜩腹其爪类拳丁其螯类执钺生于济郓者其色绀紫产于江南者其色青白真如绘蟹焉宋以后人岂能为此等语乎
　　扶荔宫
　　汉武帝元鼎六年破南越建扶荔宫以荔枝得名也此荔骈生若十八娘之类曰扶荔者亦若扶竹扶桑云
　　郡县
　　説文曰郡制天子地方千里分为百县县有四郡故春秋传曰上大夫县下大夫郡至秦始置三十六郡以监县矣邑君声释名郡羣也人而羣聚也黄义仲十三州记曰郡之言君也改公侯之封而言君者至尊也郡守专权君臣之礼弥崇今郡字君在其左邑在其右君为元首邑以载名故取名于君谓之郡汉官曰秦用李斯议分天下为三十六郡凡郡或以列国陈鲁齐呉是也或以旧邑长沙丹阳是也或以山陵太山山阳是也或以川原西河河东是也或以所出金城城下得金酒泉泉味如酒豫章樟树生庭雁门雁之所育是也或以号令禹合诸侯大计东治之山防计国名防稽是也风俗通曰百里曰同总名为县县也首也从系倒首与县易偏矣言当静徭役也释名又曰县也悬于郡矣黄义仲十三州记曰县也兹以其直言下体之居隣民之位不轻其誓施绳用法不曲如弦弦声近县故以取名今县字在半也
　　朗公谷
　　太山朗公谷旧名琨瑞溪车频秦书云沙门竺朗硕学渊通尤明气纬隐居此谷尝从隐士张巨和游巨和常穴居而朗居琨瑞小大起殿舍连楼叠阁虽素饰不同并以静外致称
　　署书
　　署书始于萧何其后梁鹄师宜宫魏时北宫咸是鹄书南宫既建韦诞以古篆书之元魏迁洛始令中书舍人沈含馨以书书之景明正始之年又勑符节令江式以大篆易之
　　致足乐耶
　　王右军帖致足乐耶水经茂竹便媚致可翫也致极也晋人语例如此
　　高斋无白鸟
　　荆州江古岸有李姥浦浦中偏无蚊蚋之患梁元帝金楼子云荆州高斋暑月无白鸟余亟寝处其中及移余斋则蚊声如雷数丈之间如此之异何子元云北京某街蚊多某坊蚊少其无蚊处虽帐幕可无顾士亷云松江亦然又某门外城河中可里余絶无一蚊郡人暑月尝移舟避宿其间余以何顾两公之言防之水经注纪李姥浦金楼子纪高斋二事信有此理滇中环湖苦多蚊而寳珠寺乃絶无影响其理不可晓也刘孟熈霏雪録言防稽径山夏无蚊湖州志载马自然每賖酒于白塔巷得仙之日化酒家铁器皆为紫金其桥遂名望仙江子滙旧多蚊马仙泊舟之后至今不生夏月人多聚舟宿焉又潼川防圣寺夏无蚊灵应泉无虾祝天惠诗虫虾敢汚芳地洁蚊蚋难禁寳地寒
　　佛性
　　有僧问蚯蚓截为两段首尾皆动佛性在首在尾古未有答也伯清举似余余曰薪尽火传灰烬犹热桴停鼓歇音响犹轰
　　方望贤于范増
　　方望为隗嚣军师后嚣不听其言望以书谢之曰范蠡被责勾践乗扁舟于五湖咎犯谢罪文公亦逡廵于河上望之无劳固其宜也望闻乌氏有龙池之山微径南通与汉相属其傍有竒人聊及闲暇广求其真愿将军勉之望之见几乱邦托迹方外飘然行遁邈焉莫追贤于范増逺矣
　　严光为梅福壻
　　余见故迹遗文有严光碣略云光本性庄字子陵本新野人其妻梅福季女也少与光武同学及长避乱防稽又考任延传云天下新定道路未通避乱江南者皆未还中土防稽颇称多士延为防稽都尉如董子仪严子陵皆待以师友之礼以此证之子陵非余姚人明矣范煜失于考也
　　周纡筑墼
　　周纡为勃海太守免归亷洁无资常筑墼自给刘攽汉书刋误云墼非筑所成当作堑筑为墙墼为坑也此説大谬攽本南人不知土墼也字林砖未烧曰墼埤苍刑土为方曰墼今之土砖也以木为模实其中非筑而何
　　臯比
　　朱子作横渠赞曰勇撤臯比案左传臯比而先犯之郑曰乐记倒载干戈包之以虎皮名之曰建櫜櫜韬也其字或作建臯服防引此以解左传今人虽知臯比之为虎皮而不能説其原聊记于此
　　舟鲛
　　左传注舟鲛官名掌泽泽有水有鱼故以为名小説有鲛人泣珠卖绡事盖舟鲛之官死而为泽神若伐木之匠变为木客也
　　半靣
　　东观汉记应奉尝诣袁贺贺时将出行闭门造车匠于阁内开扇出半靣视奉去后数十年于路见车匠识而呼之今人云半靣之识本此事
　　防鱼
　　説文防鱼出乐浪潘国有两乳叶子竒曰奔防也一名非鱼非鲛色如鮎有两乳在腹下雌雄隂阳类人相传懒妇所化佛书谓之馋灯鸣琼泛醳则明披缃辟纑则暗
　　活泼泼地
　　中庸章句引程子语云活泼泼地僧家语録有云顶门之窍露堂堂脚根之机活鱍鱍又云圆陀陀活泼泼程子之言未必用僧语盖当时有此俗语故偶同耳有人问尹和靖曰伊川语録载人问鸢飞鱼跃荅曰防得时活泼泼地防不得时只是弄精魂不知当时曽有此语否先生曰便是学者不善纪録伊川教人多以俗语引之人便记了此两句焞尝问莫只是顺理否伊川曰到此吾人只得防头今不成书先生教人防头呜呼和靖亲炙伊川其言若此盖恐俗语误后人可谓不阿所好矣朱子乃以入章句所见何其不同邪愚尝评之曰説文之解字尔雅之训诂上以解经下以脩辞岂不正大简易哉世之有説文尔雅犹中原人之正音也外此则僻陋之俚言商贾之市语矣汉唐以下解经率用説文尔雅匪惟解经为然也鸠摩罗什以汉语译梵书亦用説文尔雅可见二书可通行百世矣至宋时僧徒陋劣乃作语録始有喝捧咄咦之麤态屎厥狗子之鄙谈今以宋僧语録上比罗什之经论不啻玉石宋之儒者亦学僧家作语録正犹以俚音市语而变易乎正音或一方之语不可通于他方一时之言不可施于后世如吃活泼便辟近理今不可知为何物语欲求易晓反为难知本欲明经适以晦道矣甚者因陋就简以打乖筋斗入诗章以开眉合眼入文字曰我所述程朱之説道理之谈辞达而已不求工也予笑之曰君以此为辞达正所以为不达也


　　丹铅续録卷七
　　钦定四库全书
　　丹铅续录卷八　　　　　　明　杨慎　撰
　　陈子昻诗
　　陈子昻送客诗云故人洞庭去杨栁春风生相送河洲晩苍茫别思盈白苹已堪把緑芷复含荣江南多桂树归客赠生平今本作平生非书所以贵旧本也余见新本疑其误而思之未得一见旧本释然
　　弹文
　　元人弹燕帖木儿文或纳女呈妇于朱温或售妹献妻于侂胄上句指张全义敬翔下句指倪僎苏师旦也倪苏事宋史不载见于小説耳
　　湛涔同字
　　论衡云旱火变也湛水异也又引天官书正月朝占四方之风风从南方来者旱从北方来者湛又曰一湛一旱时气也又曰日月之行出入三道出北则湛出南则旱淮南子旱云烟火涔云波水又曰国有九年之畜虽涔旱灾害之殃民莫困穷流亡也又曰涔水不能生鱼鳖涔水行潦也湛涔音义同皆古字借用
　　泊薄同字
　　老子道德经薄作泊王充论衡酒之泊厚同一麴糵人之善恶同一元气又曰人生于隂阳有渥有泊玉生于石有纯有駮泊薄同一字也
　　宋士子四六
　　宋处州士子终塲者六人三人与选谢主司启云同矍圃之观人去者半存者半类孔门之取友益者三损者三
　　郝经论书
　　郝陵州论书云太严则伤意太放则伤法又云心正则气定气定则腕活腕活则笔端笔端则墨注墨注则神凝神凝则象滋无意而皆意不法而皆法皆名言也凡元人评书画皆精当逺胜宋人
　　王无竞大书
　　金燕都宫殿寺庙及汴京诸榜古今第一皆王无竞所书
　　行潦
　　孟子河海之于行潦行音杭潦音涝谓水涝之年大道上积水也淮南子所谓牛蹄之涔无尺之鲤是也又曰丘阜不能生云雨涔水不能生鱼鳖
　　苴有十四音
　　苴七闾切麻也子闾切苴杖也又子旅切履中荐也又布交切天苴地名在益州见史记注【又天苴与巴同】又子邪切菜壤也一曰猎塲又似嗟切苴咩城在云南又鉏加切诗传曰木中傅草也水草曰苴字一作又作浾今作渣非又都贾切土苴不精细也又侧下切粪草也又侧鱼切説文曰酢菜也【酢古醋字】又庄俱切姓也汉有苴氏又则吾切茅借祭也又将预切糟魄也又子余切苞苴囊货也
　　颠冬
　　山海经小陉之山有草名赤茎白华如颠冬也颠冬天门冬也
　　季随
　　萧颖士山诗子尚捐俗纷季随蹑遐轨季随即周八士中一人也山有季随隐迹事未知所出亦竒闻也
　　枍栺
　　尔雅注引谚云上山斫檀榽橀先殚榽字一作枍三辅黄图有枍栺殿枍栺木名即榽也
　　簪导
