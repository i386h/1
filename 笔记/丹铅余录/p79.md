<!-- { "loadSidebar": true } -->
　　易噬嗑九四噬干胏得金矢王弼注金刚也矢直也程子传云金取刚矢取直以九四阳德也朱子本义乃引周礼古之讼者先入钧金束矢而后聴之黄东发云周礼出于王莽之世未必尽皆周公之制若先取出金而后聴其讼周兴来俊臣之所不为况成周之世哉盖刘歆逢王莽之恶为聚财之囮旋激天下之乱而不果施行又可以诬圣经乎其説卓而正矣慎按淮南子齐桓公将欲征伐甲兵不足乃令轻罪者赎以金刀讼不胜者出一束箭百姓皆悦乃矫箭为矢铸金而为刄遂霸天下歆之附防周礼实本于此慎又以为此説乃六国隂谋托之齐桓今观管仲内政何等规模决不为此也呜呼歆既诬圣经以欺一时而余祸犹及后世使大儒如朱子犹售其欺学术害人惨于洪水猛兽信哉
　　三易
　　周礼太卜掌三易之法干令升注云天地定位山泽通气雷风相薄水火不相射此小成之易也帝出乎震齐乎巽相见乎离致役乎坤説言乎兑战乎干劳乎坎成言乎艮此连山之易也小成者伏羲之易也而文王因之连山者列山氏之书也而夏人因之归藏轩辕氏之书也而商人因之夏得人统故岁首建寅而卦首艮商得地统故岁首建丑而卦首坤周得天统故岁首建子而卦首干伏羲之易小成为先天神农之易中成为中天黄帝之易大成为后天予按邵康节之易先天后天其源出于此今之读易者知有先天而不知有中天读尚书者知有古文今文而不知有中文可乎【中文尚书见后汉书】
　　卦爻名义
　　易者庐之名守宫是矣【守宫即蜥蜴也与龙通气故可祷雨与虬同形故能呕雹】身色无恒日十二变是则易者取其变也彖者茅犀之名狶神是矣【彖亦曰茅犀状如犀而小角善知吉凶交广有之土人名曰狶神】犀形独角知几知祥是则彖者取于几也象大荒之兽也人希见生象也按其图以想其形名之曰像故其为字从人于象也孔颖达曰卦者挂也挂之于壁也盖悬物之杙也木经云爻者交疏之窻也其字象窻形今之象眼窻也一窻之孔六十四六窻之孔凡三百八十四也所取于爻者义取于旁通所取于卦者悬有小大也
　　卜
　　唐李华谓卜之法当废余窃是之盖圣王以麟凤龙为四灵而独于刳之煮之何其惨也摘巢毁卵则凤不留刳胎剔孕则麟不游圣王禁之何其仁于麟凤而不仁于也书曰鱼鳖鸟兽咸若卜之法盛行则自天子以至于庶人皆用之一岁杀何啻数百万是鳖亦咸若而独不咸若邪古者重卜亦上世习俗之故圣人不能遽废也筮皆有书孔子赞易而不赞盖亦欲崇此废彼也自孔子赞易之后筮法盛行卜法废矣亦不见后人之迷于吉凶也且惠迪从逆吉凶在人何知焉传称武王伐纣卜而焦以至仁伐不仁何事于卜卜之不吉将遂止乎是败大事不细也其后汉髙帝入闗不闻其卜吉而始胜也至汉文帝将入继乃犹卜赖得吉兆若其不吉将遂不行汉之大事去矣史记策传载宋元王不忍之死欲贷之反覆千百言愚谓元王之不忍于即齐宣王之不忍于牛也二君其有仁心者哉宣王以羊易牛善矣元王聴衞平得可霸之説卒杀其何曾闻元王之兴且霸乎余以为卜衅钟皆可废也且古之衅钟与皷以为除去妖灾也今世此乆不行亦未见皷钟之为人妖灾也
　　外字解
　　内外字皆防意入门曰内夕卜曰外夕卜之义难解説文注云卜尚平旦夕卜于事外矣此意料之言眯目而道黑白者也按唐六典引古占卜法云内卦为贞朝卜用之外卦为悔夕卜用之此义始白
　　蔡邕协和昏赋乾坤和其刚柔艮兑感其股腓其説甚异然咸恒为夫妇取象容有此也
　　饮食类
　　酺字解
　　防聚饮食曰酺酺之为言哺也以食曰餔以饮曰酺诗曰以开百室郑氏笺曰百室出必洫间而耕入必共族中而居又有祭酺合醵之欢周礼族师祭酺注酺者为人物灾害之神田有蝗螟廐有马瘟皆祭之祭毕而合饮遂名为酺也校人冬祭马步杜子春云步即酺也则其音当为步也春秋纬云酒者乳也王者法酒旗以布政施天乳以哺人后世酺祭废而羣饮有禁汉世有赐酺之典丘文庄谓禁民饮尚不可况导之使饮乎此言殊未当终岁勤动岂无一日之欢乎牛饮以亡殷虎酣以败楚者酒也三爵而将徳百拜以成礼者亦酒也奚可因末流之乱而废本始之治因庸医而废药因庸将而废兵可乎哉太祖制不立酒禁不赐酺恩但教民毋多种秫以妨民食斯则张弛之道同于文武而过于汉唐矣【酺今韵音蒲】
　　
　　干寳周礼注曰祭用晋呼为环饼又曰寒具今曰馓子
　　粔籹蜜饵餦餭
　　楚辞粔籹蜜饵有餦餭王逸注餦餭饧也以蜜和米麫熬煎作粔籹黍作饵又有美饧众味甘具也朱子注云以米麫煎熬作之寒具也可山林洪曰楚辞此句自是三品粔籹乃蜜麫之干者十月开炉饼也蜜饵乃蜜麫少润者七夕蜜食也餦餭乃寒食寒具也
　　寒具
　　晋桓喜陈书画客有不濯手而执书帙者偶涴之后遂不设寒具齐民要术幷食经皆云环饼世疑馓子也刘禹锡寒具诗纤手搓来玉数寻碧油煎出嫩黄深夜来春睡无轻重压匾佳人纒臂金盖以寒具为馓子也宋人小説以寒具为寒食之具即闽人所谓煎铺以糯粉和麫油煎沃以糖食之不濯手则能汚物具可留月余宜禁烟用也林和靖山中寒食诗云方塘波緑杜蘅青布谷提壶已足聴有客初尝寒具罢据梧慵复散幽经则寒具又非馓子并存之以俟博古者
　　醑醨
　　醑首酒也【今曰头酒】醨尾酒也
　　粝糳毇精
　　左传粢食不凿字当作糳精细米也诗召旻彼疏斯粺郑曰疏粗粝米米之率粝十粺九糳八侍御七又九章算法云粟三十为粝三十粺二十七糳二十四御二十一皆三之一也或曰粟一石为粝米六斗舂一斗为粺九升又云为糳则八升米之细者乃穷于御通于糳杨桓六书统曰糳米五升舂为四升曰毇为五减而四也古篆作□象四□以见意小篆作毇米减而三曰晶古篆作□象三□以见意粝而糳糳而毇毇而晶细之极也魏校六书精蕴曰精粹字皆从米精者何也米之脱粟也色微黄赤人皆知其粗也糠去而白毇矣未也糳矣未也舂而近心矣色微若青此生意所函也粹者何也始而砻米殻也中而舂米去膜也卒而防米去翳也乃后莹然玉粒万粒与一粒同虽欲去之无可得而去矣学问之极功犹是易曰纯粹精也其是之谓夫○慎按説文一斛粟舂为九斗张晏曰七斗九章算术曰六斗古者斛受十斗一石粟无九斗之理当以九章算术为是○又按纬书引孔子之言曰七变入臼米出甲谓硙之为粝米也舂之则粺米也防之则糳米也之则毇米也又防择之防防之则为晶米即九章所谓侍御米之细者穷于御言其可御于君也以字言之则防字从臼从米即古文毇字后人加殳复且赘矣丵入臼即古文字丵士角切音与龊同揷简于地也舂粟以杵亦象插简于地之形故説文云字从毇省则加米已赘又加殳于傍益赘矣皇象章草止用而汉碑字变作可证之古字之始因附着之
　　饭曰一顿
　　俗语饭曰一顿其语亦古有之贾充传云不顿驾而自留矣隋炀帝纪云毎之一所辄数道置顿元微之连昌宫词駈令供顿不敢藏文字解诂续食曰顿
　　蜜云龙
　　蜜云龙茶名极为甘馨宋廖正一字明畧晩登苏门子瞻大竒之时黄秦晁张号苏门四学士子瞻待之厚每来必令侍妾朝云取蜜云龙家人以此知之一日又命取蜜云龙家人谓是四学士窥之乃明畧也山谷有矞云龙亦茶名也
　　脯腊
　　周礼腊人掌干肉脯腊膴胖之事脯之为言晡也晡时而成也腊之为言夕也经夕而成也周易噬嗑有干肉之文古注云朝曝而夕干又曰晞于阳而炀于日曰干非如今人之腊肉经腊而成也论语祭肉不出三日又服食家陈腌藏皆禁不食则古人脯腊之制亦养生之法也
　　艺文类聚束晳饼赋有牢九之目盖食具名也东坡诗以牢九具对真一酒诚工矣然不知为何物后见酉阳杂爼引伊尹书有笼上牢丸汤中牢丸九字乃是丸字诗人贪竒趂韵而不知其误虽东坡亦不能免也【牢丸今汤饼也】
　　陆羽茶经言茶有九难隂采夜焙非造也嚼味嗅香非别也膏薪庖炭非火也飞湍壅潦非水也外熟内生非炙也碧粉缥鹿非末也操艰搅遽非煮也夏兴冬废非饮也腻鼎腥瓯非器也
　　酩酊醉貌晋山简传及世説皆作茗艼盖假借字也又简文帝曰刘尹茗仃有实理茗仃亦茗艼也今本一作茗柯于义不贯

　　丹铅总録卷十六
　　钦定四库全书
　　丹铅总録卷十七　　　　　明　杨慎　撰干支类
　　六情
　　申子为贪狼寅午为廉贞亥夘为隂贼己酉为寛大戌丑为公正辰未为奸邪六情者甲乙为本情丙丁为合情戊巳为刑情庚辛为冲情壬癸为钩情阳支后三辰隂支前三辰六情者喜怒好恶哀乐也好行贪狼恶行廉贞喜行寛大怒行隂贼哀行公正乐行奸邪也此见风角书可补翼奉传注之遗
　　男女小运
　　容斋随笔载日者卜命以男命起寅女命起申而不知其始余按淮南子已载其説矣而不得其解近观太平广记引王径天门子云阳生立于寅纯木之精隂生立于申纯金之精夫以木投金无往不伤故隂能疲阳也隂人所以着脂粉者法金之白也又隂人之情有急于阳然而外自收抑不肯请阳者明金不为木屈也阳气刚燥至于遇隂言气和柔辞语畏下明木之畏于金也
　　庚辛枋
　　梁元帝赋甲乙之帐庚辛之枋人多不知庚辛枋为何语按后汉书注引马融西第颂曰西北戌亥石承输虾蟇吐泻庚辛之域即此事也
　　数目类
　　五胜
　　五行汉书谓之五胜言交相胜也淮南子谓五度所谓音气不戾八风诎伸不误五度是也又谓之五杀所谓善用兵者持五杀以应是也隂符经窃其意而变其辞曰天有五贼见之者昌五贼即五杀之説也隂符经之文李筌伪作或信以为黄帝者无目者也其文尚不能望六韬三略之藩篱素问汲之万一而以轩辕之书视之有目者如是乎
　　五行五声八音次序
　　五行以生出次序则曰水火木金土以播五行于四时之序言则曰水木火土金而俗称金木水火土不知何序也五声以君臣清浊言则曰宫商角徴羽以律吕相生言则曰宫徴商羽角二者皆通惟八音无定序俗云金石丝竹匏土革木既无意周礼春官金石土革丝木匏竹亦不得其説
　　怪异类
　　鸟衔卵
