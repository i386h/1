<!-- { "loadSidebar": true } -->
　　古之三公论道经邦后世三公则择其老病不任事依违不侵权唐史所云禁声伴食宋代所云敛迹缩手者居之张禹孔光李志曹蜍由此其选也汉唐以来三公滥受莫甚于宋之宣和所授非人固不待言而名体有未正者盖郓王肃王辈为之是以子为师傅也童贯为之是以厮役为师傅也近代又以十三身袭富平侯及平生不读半行书者为之不知何道可师何徳可傅何功可保乎
　　封建
　　唐太宗议封建李百药以为不可魏徴以为事虽至善时即未遑而有五不可之説其度之审矣顔师古则欲封建与郡县并行王侯与守令错处不近于古之中立两可今之阿意二説乎谚云房上好走马只怕躧破瓦东瓜做碓嘴只怕捣出水其师古之类乎
　　仆射
　　朱文公语録引礼云仆人师扶左射人师扶右即周官太仆之职仆射之名盖起于此以其朝夕近君后世承误以为宰相之号据此则射字音赦不当作夜音也
　　青鸟司启
　　左传青鸟氏司启者也注青鸟鸧鸹也鸧鸹于立春鸣立夏止故司启又按易通赴騐立春鸧鸹鸣杨栁津宋初置通判分知州之权谓之监州有钱昆者性嗜蠏常求外补曰但得有蠏无监州处则可此语风味似晋人归田録及扪虱新话皆载其事东坡诗云欲问君王乞符竹但忧无蠏有监州昆去东坡未逺即用其事为诗良爱其语也
　　史记齐世家云顷公朝晋欲尊王晋景公景公不敢当晋世家亦云齐顷公欲上尊景公为王景公让不敢按左传齐侯朝于晋将授玉司马迁误读玉为王故遂节为此谬説耳孔颖达正义云吾取之
　　将军官名古矣不始于汉也国语郑文公以詹伯为将军左传岂将军食之而有不足檀弓衞将军文子孟子慎子为将军后汉书西南夷传帝喾时有呉将军但其説虚诞不可信也
　　汉世有东第所谓爵为通侯列居东第是也有西第马融作大将军西第颂是也有北第赐夏侯婴北第第一是也独无南第盖避南面之故欤
　　尚书伯冏説文冏作臩唐杜佑奏省官疏云伯景为太仆今太仆卿驾部郎中尚辇奉御闲廐使则冏伯是也冏与景古同音字亦相借耳
　　博物类
　　天一生水
　　易传曰天一生水地六成之鲍景翔曰神为气主神动则气随气为水母气聚则水生人之一身贪心动则津生哀心动则泪生愧心动则汗生欲心动则精生可以为天一生水之证地六成之如上天同云而雨雪至地则六出六为隂地数也凡雨露之亦皆六出但碎而不可见耳太隂精石皆六棱是其证也
　　太白梁甫吟
　　李太白梁甫吟手接飞猱搏雕虎侧足焦原未言苦盖用尸子载中黄伯及莒国勇夫事而杨子见萧粹可皆不能注今録其全文于此尸子曰中黄伯曰余左执太行之猱而右搏雕虎夫贫穷者太行之猱也疏贱义之雕虎也而吾日遇之亦足以试矣又曰莒国有石焦原者广五十步临百仞之谿莒国莫敢近也有以勇见莒子者独却行齐踵焉所以称于世夫义之为焦原也亦髙矣贤者之于义必且齐踵所以服一时也
　　觱发
　　风一之日觱发二之日栗烈毛注云觱发风寒也栗烈气寒也后人虽诵之不知觱发何以为风寒栗烈何以为气寒亦是皮肤之见随人耳且昔人所谓用则不差问则不知者也按説文觱羌人吹角也其声悲栗故名觱栗冬日寒风骤发其声似之所以风寒谓之觱发也呉下田家志引谚云三九二十七篱头吹觱栗正谓风吹篱落其声似觱栗与诗意合呜呼田夫之谚乃可发明周公之意信乎刍荛当询而葑菲宜采也然不独俗谚书传可互证者亦多庄子云地籁则众窍是已其曰冷风则小和飘风则大和厉风济则众窍为虚是籁之实也林肃云万象惟风难画庄子地籁一段笔端能画出风掩卷而坐犹觉翏翏之在耳予观周公之诗觱发二字尤为简妙又庄子説风之祖也淮南子云风之过箫清浊各异亦以风声比箫声也字书飋防风声也亦以风声比瑟声也总言之曰箫瑟是也宋玉所谓冲孔动捷及殷仲文所谓爽籁警幽律哀壑叩虚牝皆可互证○觱字从二或相倒音悖楷书难于结构从咸者讹体也省作又作○栗烈谓寒气凛洌使人战栗也故气寒谓之栗烈论语注疏云栗至罅发之时将坠不坠尤有战栗之象由此观之觱发栗烈初皆是实字后人不得其解例以连绵虚字用之朱子答杨元发书云字义音韵是经中一事先儒多不理防不知此等处不理防却枉费了无限乱説而卒不得其本义亦甚害事也但恨早衰无精力整顿得耳予之解经或有异于朱子者非敢立异也亦补朱子所望于后学余意之万一也【陈氏乐书云大者九窍名觱栗小者六窍名风管尤可证风声觱栗之説】
　　水性
　　水性不同予于续録详之矣近阅太平广记诸葛孔明时有蒲元者术鉴同欧冶风胡常为孔明铸刀剑言蜀惟江水爽烈是天分其野大金之元精也汉水钝弱及涪水皆不任淬刀剑或以涪水杂江水元辄能辨之管子论齐之水云其泉白青其人坚劲寡有疥瘙终无痟酲今之济川伏流至东阿井以煮胶和半夏丸皆异常药水性之分信有之矣
　　豹文鼠
　　郭璞尔雅序豹鼠既辨其业益显注谓汉武帝时孝廉郎终军既辨豹文之鼠人服其博物争相传授尔雅之业又挚虞三辅决録云窦攸举孝廉郎光武大防灵台得鼠如豹文以问羣臣莫有知者攸对曰鼮鼠也见尔雅诏案密书如攸言赐帛百匹此事盖两见
　　梅社
　　白虎通引逸书云太社惟松东社惟桐南社惟梓西社惟槐陈祥道曰后世宋有楳社汉有枌榆社楳古梅字也梅社事惟见此亦可为梅诗事料
　　颠当
　　颠当尔雅谓之王蛈蟷鬼谷子谓之蛈鬼唐刘崇逺金华子谓之钧骆槖儿童谚云颠当牢守门螉冦汝无处奔范石湖诗恐妨胡蝶惊梦笑倩颠当守门
　　竹香
　　竹亦有香人罕知之杜诗风吹细细香李贺诗竹香满幽寂粉节涂生翠
　　礼乐类
　　周公用天子礼乐
　　礼记明堂位曰成王以周公有勲劳于天下命鲁公世祀周公以天子礼乐汉儒鲁颂閟宫传遂縁此以解皇皇上帝皇祖后稷之文宋儒程子曰周公之功固大矣然皆臣子之分所当为鲁安得独用天子之礼乐哉成王之赐伯禽之受皆非也其论正矣其事则未之详考也鲁用天子礼乐鲁之末世失礼也非始于成王伯禽明堂位之作周末陋儒之失辞也不可以诬成王伯禽自汉儒傅会之太过宋儒考究之不精使成王伯禽受诬于千载之下寃矣哉昔成王命君陈拳拳以遵周公之猷训为言猷训之大无大于上下之分岂其命伯禽而首废之哉按吕氏春秋鲁惠公请郊庙之礼于周天子使史角往报之所谓天子盖平王也使成王果赐伯禽则惠公又何复请之有其曰天子使史角往报之盖亦未之许也平王犹不之许而谓成王赐之乎且襄王之世衰亦极矣犹不许晋文公之请隧而谓成王不如襄王乎且伯禽之贤虽不及周公然贤于晋文公逺矣岂肯受之哉礼又曰成王康王赐鲁重祭成王既赐康王又何加焉此盖不能自掩其伪矣然则鲁之僭礼何始也曰着在春秋与鲁颂春秋桓公五年书大雩雩之僭始于桓也闵二年书曰禘于庄公禘之僭始于闵也僖三十一年书曰四卜郊郊之僭始于僖也鲁颂閟宫三章首言乃命鲁公俾侯于东锡之山川土田附庸无异典也其下乃言周公之孙荘公之子以及于享祀不忒皇皇后帝皇祖皇稷盖鲁自伯禽而下十有八世自僖公始有郊祀而诗人颂之则其不出于成王之赐益明矣故论语载孔子之言曰禘自既灌而往者吾不欲观之矣礼记载孔子之言曰杞之郊也祀禹也宋之郊也祀汤也鲁之郊禘非礼也当时鲁之僭礼不惟圣人非之天下有识者盖亦非之鲁之君臣恐天下议己乃借名于成王伯禽以掩天下之口鲁之陋儒谄佞遂作明堂位以文其过甚矣其无忌惮也孰甚焉鲁颂曰白牡骍刚白牡周公之牲也周公既用天子礼乐胡为而白其牲乎白者殷之色也宋之郊用之宜也鲁人用之不宜也既不宜矣用之何义噫我知之矣鲁之君臣见宋之郊必私相谓曰宋无功于周而且郊可以鲁而不郊乎于是效宋之郊亦白其牲使后世有王者起以僭分讨鲁则以宋为解若其果受成王之赐则遂用周之赤色矣元儒许白云亦尝考鲁郊庙之事不出成王之赐然以程朱尝引言之终不敢议是敢于非周公孔子而不敢于非宋人也学者膏肓之病也哉
　　高宗梁闇
　　尚书大传子张问曰髙宗梁闇三年不言何也孔子曰古者君薨王世子聴于冡宰三年不敢服先王之服履先王之位而聴焉以臣民之义则不可一日无君矣不可一日无君犹不可一日无天也以孝子之隐乎则孝子三年弗居矣【隐痛也隐或为殷】故曰义者彼也隐者此也逺彼而近此则孝子之道备矣髙宗梁闇非孔子解之葛伯仇饷非孟子解之后世知谅隂仇饷为何语哉今之尚书其为梁闇仇饷之比者多矣生乎千世之下一一欲强通之难矣哉
　　宋人改乐
　　宋神宗元丰中杨杰详定大乐杰欲销王朴旧钟意新乐成虽不善更无旧钟可校诏不得销毁后辅臣按试杰乃陈朴钟已弊者一县乐工不平夜易之而杰不知明日辅臣至杰厉声云朴钟甚不叶美使乐工叩之韵更佳杰大沮按宋乐至此屡变景祐之乐李照主之太常歌工病其太浊私赂铸工使减铜剂而声稍清歌乃叶而照卒不知元丰之乐杨杰主之欲废旧钟乐工一夕易之而杰亦不知崇宁之乐魏汉津主之欲请帝中指寸为律径围为容盛制器不成剂量工人但随律调之大率有非汉津本説而汉津亦不知是乐名虽曰变而实未尝变也订正虽详而铿锵不成韵辨析虽可聴而考击不成声既私为工师所易而懵不复觉则三人者亦岂真为审音知律之士其暗悟神解岂足以希荀朂阮咸万寳常信都芳之万一哉愚谓宋人多言而妬前倔强而无本类如此其説理也解经也论文也评诗也一一皆然不独乐律而已
　　段善本琵琶
　　唐贞元中长安大旱诏移两地祈雨街东有康昆仑琵琶号为第一谓街西必无己敌也遂登楼弹一曲新翻调緑腰街西亦建一楼东市大诮之及昆仑度曲西楼出一女郎抱乐器亦弹此曲移在枫香调中妙絶入神昆仑惊骇请以为师女郎遂更衣出乃装严寺段师善本也翌日德宗召之加奬异常乃令昆仑弹一曲段师曰本领何杂兼帯邪声昆仑惊曰段师神人也德宗令授昆仑段师奏曰且待昆仑不近乐器十数年忘其本领然后可教诏许之后果穷段师之艺矣朱子答人论诗书曰来书谓潄六艺之芳润良是但恐旧习不除渣秽在胷芳润无由入也近日有一雅谑可证此事有一新进欲学诗华容孙世其戏谓之曰君欲学诗乎必须先服巴豆雷丸下尽胸中程文策套然后以楚辞文选为冷粥补之始可语诗也士林相传以为笑盖亦段善僧忘本领朱子除渣秽之意
　　女娲配享功臣
　　宋政和中祀歴代帝王皆以功臣配享而女娲氏独无之盖传记阙也予观纬书云女娲氏命娀陵氏制都良管以一天下之音命圣氏为班管以合日月星辰名曰充乐又令随作笙簧是三人皆女娲之臣也岂云传记阙乎若以为纬书不足信则伏羲氏之金提轩辕氏之风后力牧亦纬书也当时蔡京辈寡学往往如此
　　卦名类
　　噬嗑解
