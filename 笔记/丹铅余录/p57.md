<!-- { "loadSidebar": true } -->
　　古乐府云道傍兎丝何尝可络田中燕麦何尝可获言虚名无用也盖兎丝非丝而有丝之名刘禹锡文作兎葵燕麦非也今按兎丝虚名是也燕麦滇南霑益一路有之土人以为朝夕常食非虚名也或者古昔云南未通中国但有燕麦之名未见其实乎
　　世说蒲栁之质望秋先零蒲水杨也三齐地记无棣县有秦王系马蟠蒲堪为箭非菖蒲之蒲也若然岂堪系马又中为箭乎尔雅杨蒲栁其言可证矣
　　尔雅注荣木梧桐也槖鄂皆五陶诗冉冉荣木结根于兹是也或以为荣华失之
　　苛小草也今但知为苛刻之苛藐紫草也今但知为藐然之藐荩染草也今但知为忠荩之荩
　　青史子载古礼男子生而射天地四方其文云东方之弧以梧梧者东方之草春木也南方之弧以栁栁者南方之草夏木也中央之弧以桑桑者中央之木也西方之弧以棘棘者西方之草秋木也北方之弧以枣者北方之草冬木也是木亦可称草也青史子汉志五十三篇今存者胎教一篇而已其首曰古者胎教之道王后有身瑞七月而就蒌室太师持铜而御户左太宰持升而御户右此三月者王后所求声音非礼乐则太师抚乐緼瑟而称不习所求滋味非正味则太宰荷斗倚升而不敢煎调云云其文义古雅呜呼古书之不传者何限惜哉
　　谢朓诗风动万年枝唐诗青松忽似万年枝三体诗注以为冬青非也草木防云檍木枝叶可爱二月花白子似杏今官园种之取亿万之义改名万嵗树即此也黄山谷诗蕨牙初长小儿拳以为竒句然太白诗已有不知行径下初拳防枝蕨之句已落第二义矣
　　嵇含南方草木状云蒟醤荜茇为豆豉是可证也自本草注以蒟醤为防榔蒌子非也佐防榔蒌子自名扶留藤见蜀都赋草状亦具列于防榔条下与蒟醤全不同东坡云凡木本实而末虚惟桐反之试取其小枝削之皆坚实如蜡而其本皆虚故世所以贵孙枝者贵其实也

　　丹铅总录卷四
　　钦定四库全书
　　丹铅总录卷五　　　　　　明　杨慎　撰鸟兽类
　　鵙
　　月令鵙始鸣鵙即伯劳也左传谓之伯赵乐府谓之百劳今不识为何鸟按禽经注云伯劳飞不能翺翔直刺而已形似鹦鹆喙黄伯劳喙黑以此别之易林曰鵙必单栖鵹必匹飞此鸟好只飞未尝双性亦能击搏鹰集于林则盘旋鸣防俟鹰飞辄击之俗呼为鳯皇皂言百鸟畏之也蜀中名鴐鵹滇中名鐡鹦哥又名榨油郎五更辄鸣不止至曙乃息
　　鹖鴠
　　鹖鴠不鸣礼月令文也礼引诗又作盍旦注鹖旦鸟夜鸣求旦也郭璞方言注鸟似鸡冬无毛昼夜鸣今北方有鸟名寒号虫即此也说文作防鴠又作鳱鴠盖自旱省为干故防或作鳱也犹禽经鸿鴈之鴈作厈省为干故或为鳱皆古鴈字也然则鹖鴠字正当作防省作鳱作鹖非鹖乃鬬鸟古以其羽为勇士冠者非此同也盍旦渇旦皆以义借用耳唐诗暗虫啼渇旦凉叶坠相思
　　舞马
　　杜诗鬭鸡初赐锦舞马使登牀马舞古有之山海经述海外大栾之野夏后启于此舞九代之马杜氏通典鳯花廐有蹀马俯仰腾跃皆合节奏明皇尝令教舞马百驷又施三层板牀乘马而上抃转如飞或命壮士举榻马舞其上观此说则杜诗登牀之语盖纪实也【南史河南国进赤龙驹能拜伏善舞】
　　五花马
　　唐诗朝骑五花马又五花马千金裘杜诗萧萧千里马个个五花文隋丹元子歩天歌五个花文王良星马鬛剪为五花或三花皆象天文王良星义也白乐天诗马鬛剪三花唐六典云外牧嵗进良马印以三花飞鳯之字
　　羊祜鴈赋
　　排云墟以颉颃汰弱波以容与进凌厉乎太清退嬉逰于渚鸣则相和行则接武前不絶贯后不越序齐力不期而并至四趣不要而自聚当其赴节则万里不能足其路茍泛一壑则众物不能易其所临空不能顿其翼扬波不能瀐其羽浮若漂舟乎江之涛色若委雪乎岩之阿邕邕兮悲鸣云间因飞凌虚厉清和眇眇兮瞥入清尘拂日拊翼景光罗【此赋诸类书不载】
　　蚝山
　　韩文公诗蚝相粘为山十百各自生按本草衍义云牡蛎附石而生磈礧相连如房故名蛎房读如阿房之房【音傍见史记】一名蚝山初生海畔才如拳石四靣渐长有一二丈者一房内有蚝肉一块肉之大小随房所生每潮来则诸房皆开有小虫入则合之以充腹宋翟忠惠焦山诗僧居蚝山迷向背佛宇蜃气成吹嘘
　　信天翁
　　信天翁鸟名滇中有之其鸟食鱼而不能捕俟鱼鹰所得偶坠者拾食之兰廷瑞诗云荷钱荇帯緑江空唼鲤含鲨浅草中波上鱼鹰贪未饱何曽饿死信天翁亦可以为讽也廷瑞滇之扬林人
　　阿滥堆
　　张祜诗红树萧萧阁半开玉皇曾幸此宫来至今风俗骊山下村笛犹吹阿滥堆宋贺方回曲子云待月上潮平波灔塞管孤吹新阿滥中朝故事云骊山多飞鸟名阿滥堆明皇采其声为曲子又作鷃烂堆酉阳杂爼云鷃烂堆黄一变之鴘色如鹙鷩鴘转之后乃至累变横理细臆前渐渐微白
　　翠碧
　　唐韵鴗【音立】水狗也尔雅谓之天狗注小鸟青似翠食鱼江东谓之水狗陆鲁望翠碧诗云红襟翠翰两参差径拂烟华上细枝春水渐生鱼易得不辞风雨坐多时张碧诗一条碧緑轻拖水金毛泣怕春江死石林诗话云江东有水禽号鱼虎翠羽而红首顔色可爱崔徳符通羊驿诗云翠裘锦帽初相识鱼虎弯环掠岸飞
　　怪鱼
　　李淳风感应经云河有怪鱼乃名为鳄其身已朽其齿三作即鳄鱼也南州志云斩其首干之防去其齿而更复生
　　熊馆
　　山民云熊于山中行数千里悉有跧伏之所必在石岩枯木中山民谓之熊馆惟虎出百里外则迷失道路
　　鶢鶋
　　鶢鶋海鸟今俗名秃是也出景焕小说
　　集雥异音
　　篆文二鸟曰雔三鸟曰雥音戢三鸟相聚其羽戢戢也集字从此其音与积同下从木鸟集于木也音义皆殊元赵古则周伯温軰妄作解事便以雥为集非也按隋许善心神雀颂曰景福氤氲嘉贶雥集可砭赵周之谬雥之与集犹氤于氲以雥即为集谓氤即是氲可乎
　　鸾鸟
　　汉凉州有县名鸾鸟鸾音雚鸟音雀汉马贤追先零到鸾鸟后魏纪功碑荡龙荒逰鸾朔以鸾鸟为雚雀义不可解以雀为朔义或近之或云北荒以鹳雀为鸾鸟隋髙徳孺指野鸟为鸾亦有其因乎
　　水萤
　　萤火有二种有草萤有水萤梁萧和赋云聊披书以娱性恱草萤之夜翔此草萤也唐李子卿有水萤赋云水萤为虫惟虫能天彼何为而化草此何事而居泉腹可自持故无耿于蟹足能自运亦自怜于蚿色动波间状珠还于合浦影悬潭下若星聚于颍川此水萤也月令腐草化萤说文作蠲解云马蠲也淮南子作蚈水萤之名状亦犹蝶有草蝶水蝶二种云
　　雀鷇熊蹯
　　杜弼移檄梁武云徒探雀鷇无救府藏之虚空请熊蹯讵延晷刻之命雀鷇赵王主殳为故太子章所逼饿死事熊蹯楚成王为太子商臣所弑事梁武之子正徳事盖类之其后台城之祸索蜜不得何以异此庾信哀江南赋亦云探雀鷇而未饱待熊蹯而讵熟弼言之于未形之先信述之于已事之后其偶合耶抑有意耶
　　文貍
　　楚辞九歌乘赤豹兮载文貍王逸注云神貍而不言其状按山海经亶爰之山有兽焉状如貍而有髦其名曰类自为牡牝余在大理尝见之其状如貍其文如豹土人名曰香髦疑即此物也星家衍心星为狐二十八宿真形图心星有牡牝两体其王逸所谓神貍之说乎
　　吐金鸟
　　酉阳杂爼云魏明帝时昆明国贡辟寒鸟常吐金屑如粟昆明今为云南服里之县不闻此鸟其逺至夷徼亦不闻也段成式好张虚大之言其着酉阳杂爼亦似郭子横洞防记唐人杜阳杂编全构虚诳殊无一实也或者昆明多诈以金屑饲鸟以欺侮中国如秦蜀金牛之事乎
　　防鱼
　　石皷文其鱼维何维鱮及鲤何以防之维杨及栁防包也今之渔者多以木杨或箬叶作包覆鱼入市易曰包有鱼是也东坡石皷歌其鱼维鲂贯之栁盖以防为贯也贯鱼包鱼别是一义不可混而为一郑渔仲石皷文作何以防之防字含贯包两义但石皷文无防字不知渔仲何所据也
　　髙斋无白鸟
　　水经注江陵古岸有李姥浦浦中偏无蚊蚋之患梁元帝金楼子云荆州髙斋夏月无白鸟余亟寝处其中及移他斋则蚊声如雷数丈之间如此之异刘孟熈霏雪录云防稽径山夏无蚊蚋湖州志载马自然每賖酒于白塔巷得仙之日化酒家鐡器皆为紫金其桥遂名望仙江子滙旧多蚊马仙泊舟之后至今不生夏月人多聚舟宿焉舆地志潼川防圣寺夏无蚊灵应泉无虾杨天惠诗虫虾敢汚芳池地蚊蚋难禁寳地寒余以古所记数条参之余所见信有此理滇中环湖苦多蚊而寳珠寺絶无影响其故有不可晓者
　　龟文具八卦
　　车频秦书云苻坚建元十二年髙陵县民穿井得大龟三尺六寸背文负八卦古字坚以石作池养之按此则龟有卦文不独上古一见也河图洛书欧阳公何疑焉
　　以龙纪官
　　伏羲氏以龙纪官今考于杂传记如潜龙氏作甲厯飞龙氏制字音荘子有老龙氏姓谱有古龙氏史记有豢龙氏此其证也
　　鹿食九草
　　山谷有一帖云胡居士尝言鹿性惊烈多别粮草恒食九物余则不尝九草者一曰葛叶及花鹿葱鹿药白蒿水芹甘草齐头蒿山耳荠苨也享神用其肉者以其性烈清净故也比饵药者勿食鹿肉必不得力以鹿常啖解毒之草能散诸药性也此可补本草及齐民要术之遗
　　叱拨
　　唐诗紫陌乱嘶红叱拨叱拨马名宋羣牧判官王明上羣牧故事六卷中载九龙十骥之名称西河东门之骨法无不具焉其说马之毛色九十一种又云叱拨之别有八曰红耳叱拨曰鸳鸯叱拨曰桃花叱拨曰丁香叱拨曰青叱拨曰骝叱拨曰榆叱拨曰紫骝叱拨又曰北方马以叱拨及青白紫纯色緑鬃骝为上騘赤骠騧白赤色为中荏騟騘骆防防为下
　　防蝓
　　蜗防蝓也陆佃埤雅云防蝓入三十六种禽是四种角之类营室之精慎按此说出诗纬推灾度所谓鄁国结蝓之宿营室之精是也与今术士星禽不同姑着之隂符经云禽之制在气王起云龟食蟒飞防断猿狼虱啮鹤青要食虎皆以小制大言在气不在形也王起唐贞观时人博学有声太宗尝撰字试之起曰臣于世间字所不识者惟八骏图中数字耳按八骏诸名具列子华骝作服白义作白泰丙作离啇注引石经又怪不可诘起谓之不识者盖谓其不合六书之义疑不了了耳
　　俗传灯蛾萤火所化故慕光
　　中州记载惠帝闻蛙鸣问之侍臣贾对曰在官为官蛙在私为私蛙帝曰若是官蛙可给廪比北史所载为详蛙给廪已自异矣文中子作元经又曰帝问蛙鸣尤可笑也然元经非出文中子盖阮逸赝作耳
　　刘欣期益州记鹲防水鸟黄喙长尺余南人以为酒器盖即今之鹤顶也
　　扬雄蜀都赋石防水螭石防石鱼也如石燕石蟹之类唐太宗回鹘十骥賛殊毛共枥状花蕋之交林异色同羣似云霞之间彩亦竒俊语也
　　马之为物最神骏故古之诗人画工皆借之以寄其精工若杜工部苏东坡极其形容殆无余巧余又爱杜公作九马賛云姚宋庙堂李郭治兵帝下毛龙以驭羣英何其雄伟也李焘长编载元祐西域贡马云龙颅而鳯膺虎而豹章振鬛长鸣万马皆瘖句亦竒矣
