<!-- { "loadSidebar": true } -->
　　茶即古荼字也周诗记荼苦春秋书齐荼汉志书荼陵顔师古陆徳明虽已转入茶音而未易字文也至陆羽茶经玊川茶歌赵賛茶禁以后遂以茶易荼
　　宋史表首称相阿鲁图其实欧阳之笔也其为卷六百文百万言自有史册以来未有若是多者也其自谓辞之烦简以事文之今古以时盖欲自成一代书而不强附昔人是也其可憾者有纪一事而先后不同一人而彼此不同由修之者非一手也愚观自古史籍至宋而憾焉非憾乎人也所憾于上之人壊古修史之法也史始于尚书春秋大抵皆一人之笔尚书虽杂出然而纪一事自一篇一篇自一人春秋则孔子特笔而门人一辞不能賛者矣春秋三传各以其意释经而其事传焉若国语若世本若战国策皆一家言自史记下十七代之书亦皆一人成之唐书虽文忠与景文共之然而卷帙互分两美相合至元修宋辽金三史此法壊矣原其所以由大臣寡学又不欲令下之有学者得擅其所长故不惟其人惟其官不惟其实惟其名其长不知所美其短不知所委其先后矛盾复何怪哉虽然岂始于宋哉后汉东观大集羣儒著述无主条章靡立由是伯度讥其不实公理以为可焚张蔡二子紏之于当代傅范两家之于后叶其传卒亦不广唐中宗世史司取士每记一事载一言皆阁笔相视含毫不断义禀监修辞从指授由是刘知几谓头白可期汗青无日卒不能成其书也原宋史一书其实类此盖汉唐皆文人相聚元则武人相参其形迹之拘忌义例之蒙昧岂特如汉唐人所讥而已呜呼元所壊者宋一代史犹之可也而其法遂使嗣代袭用之今曰一代之史可以一人成不以为骇则以为狂矣其贻害于后学祸于斯文者可重为嘅也夫
　　王全斌伐蜀自益光江趋来苏径不由剑门入是剑门外又别有一路也
　　吕蒙正父图多内宠与其母刘氏不协幷防正出之颇沦踬窘乏刘誓不嫁及蒙正登仕乃迎二亲同堂异室奉养之近世传竒饐亭亦縁此附会也
　　刘锜善射水斛满以箭射防箭水注随以一矢窒之人服其精或言此即古剡注法也
　　札木言于汪罕曰我于君是白翎雀他人是鸿鴈耳白翎雀寒暑常在北方鸿雁则南飞就暖耳言已心坚而他人心不可保也
　　苏味道诗星桥铁鎻开本张陈正见诗天路横秋水星桥转夜流之句
　　杜牧诗尽道青山归去好青山能有几人归比之林下何曽见一人之句殊有含蓄
　　舟有溺骑有坠寝有魇饮有醉食有饐行有蹷其甚则皆可以致毙无非危机其可如土偶木寓耶此权徳舆文章竒语也【木寓见汉书注木寓龙木寓马是也】
　　吕温地志图序粉散百川黛凝羣山亦如今地理图黄为川红为路青为山也
　　裴子野雕虫论力言晋宋以降之文弊其畧曰悱恻芳芬靡曼容与蔡应等之俳优扬雄悔为童子深心主卉木逺致极风云其兴浮其志弱荀卿有言乱代之徴文章匿采斯岂近之乎
　　滕王阁序兰亭已矣梓泽丘墟梓泽石季伦别墅也又山亭序云茂林修竹王右军山隂之兰亭流水长堤石季伦河阳之梓泽
　　隋刘臻为仪同与刘讷同官退朝欲谒讷谓前驱曰识刘仪同家乎从者以为臻欲引归至家坐堂中呼曰刘仪同可出矣其子出臻曰汝亦来此乎今人传以为陈愧斋事亦好事者取此而易其名耳
　　边方备警急作髙土台台上作桔橰桔橰头有兜零以薪苇置其中常低之有冦即然火举之以相告曰烽望其烟曰燧唐诗桔橰烽上暮烟飞
　　北齐曹仲逹画人物衣服窄唐吴道子画衣服飘举时人语曰吴帯当风曹衣出水
　　诗崧髙维岳岳四岳也孔云尧时止有四岳不主中岳故曰崧髙貌山髙大者自名崧不主中岳而言今或以为崧嵩通用误矣
　　周礼疏又有阳皋隂皋之説亦罕见者阳隂盖以深浅向背言也
　　张野庐山记天将雨则有白云或冠峯岩或亘中岭俗谓之山帯不出三日必雨【唐诗风吹山遥知雨】
　　韩子玉巵无当广韵云当底当也徐铉云今俗犹有匡当之言
　　龙钟竹名年老曰龙钟言如竹之揺曳不能自持也行清洁者佩芳徳明光者佩玉能解结者佩觹能决疑者佩玦故孔子无所不佩也见王叔师楚骚注
　　尸子曰春华秋英曰桂王维诗人闲桂花落夜静春山空秋花者乃木犀岩桂耳
　　连山藏于兰台归藏藏于大卜此语见于桓谭新论则后汉时连山归藏犹存不可以艺文志不列其目而疑之至隋世之连山归藏则伪作上官求赏者耳
　　范蠡楚三户人字少伯大夫种姓文氏字禽楚之邹人出吕览髙诱注
　　梁武帝撰金海王应麟撰玉海周兴嗣撰千字文隋潘徽撰万字文
　　欵冬花即尔雅所称莬奚颗涷者紫赤华生水中十二月雪中出花郭縁生述征记云洛水至冬凝厉则欵冬茂悦曽氷之中傅咸欵冬赋序曰余曽逐禽登于此山于时仲冬氷凌盈谷积雪被崖顾见欵冬然始敷佛经云朱炎铄石不靡萧丘之木凝氷惨栗不凋欵冬之花乃知唐诗僧房逢着欵冬花正十二街头春雪时也诗人之兴于时物如此
　　星书云古之支干只用书日不以纪年纪年用嵗阳嵗隂名故温公通鉴纪年以摄提格阏逄之名盖有存古之义不知者议之以为不若直用甲子乃不学之过也隑曲岸头也音巨依切隑碕埼圻矶五字同音哀二世赋曲江之隑越絶芦之碕地理志鲒埼水经赭圻又作矶是也
　　中郎区博谏莽曰井田虽圣王法其废久矣周道既衰而民不从秦知顺民之心可以获大利也故灭庐井而置阡陌遂王诸夏讫今海内未厌其敝今欲违民心追复千载絶迹虽尧舜复起而无百年之渐弗能行也天下初定万民新附诚未可施行区博之言特告王莽非其人耳其实至论也后世儒者必欲行井田何哉天马歌天马徕歴无草草即皁字从艸从早艸字可染皂也后借为皂之皂歴解为槽枥之歴言其性安驯不烦控制也师古解为水草之草失之
　　成都青阳宫后周为至真观【见道经】蜀有锦浦坊三井桥小蛮桥【见佛经】江桥头闗下市【见十六国春秋】
　　禽经云乌向啼背栖燕背飞向宿毛诗燕燕于飞庄姜送归妾义取诸此故曰下上其音差池其羽皆背飞之义余最爱乐府桂殿江乌对雕屏海燕重之句不知何人作也
　　周礼注引司马法云昏鼔四通为鼜夜半三通为晨戒旦明五通为发昫又引司马法云鼓声不过阊柝声不过阆镯声不过闟汉书李广传引登车不式遭丧不服振旅抚师以征不服率三军之心同战士之力故怒形则千里悚威振则万物伏是以名声暴于夷貉威棱憺乎邻国文选注引圣人不贵咫尺之玉而重寸隂之旬史记注引血于鼙鼓神戎器也説文引一举足曰跬跬三尺两举足曰步步六尺又晨夜纳钯车今文皆无之非全书也
　　汉书防于岩郎魏钟繇表庙郎郎当作廊而皆省作郎者上廕下下承上也如凤凰同书省下作皇鹦鹉聫文省下作武若单书则不可也石鼔文旭日杲杲但于旭下作二防借旭之日为下字也秦刻亦有此例
　　汉书王尊传迹射士千人注迹射言能寻迹而射取之也又有射声校尉言闻声而能射之合二条观见汉世武事选练之精如此
　　列子邓析顾其徒曰为若舞彼来者奚若注云世或谓相嘲调为舞弄汉书宣元六王传我危得之注云危殆也我殆得为天子犹今之言险不得之也舞弄险不俗语皆有本也
　　荀子入其央渎注中渎也今人家出水沟则如今称出水窦曰央沟亦有本也太平御览引庄子逸篇羊沟之鸡称羊沟不知何解俗作阳沟云对隂沟之称但未见所出耳
　　文中子一书格言至论甚多若其中拆洗论语之文描画孔门之像若吴楚僣王者名号儿童学长者拜揖皆其门人之罪也试举一条如云陈叔逹行令郡县而盗不止闻文中子门人心化之言退而静居三月而盗贼出境此段明是妆防使盗贼三月入境餔资饩牵亦竭矣不出何待又以为功不亦迂耶
　　唐六典有装潢匠注音光上声谓装成而以蜡潢纸也今制牋法犹有潢浆之说人多不解作平音读又改为装池自谓竒语其谬甚矣
　　今制吹角以为起于曹子建其説出于近世胡公俨集中然不知其所引何书也按杜氏通典文献通考陈氏乐书引证极为博洽且精详但引晋大司马桓温屯中堂夜吹角为司马恬所弹又引陆机为大都督闻众军警角谓孙极曰我闻此殊不如华亭鹤鸣卫公兵法吹角十二声为一叠并不及子建事三公博极羣书者岂有遗耶角事果始自子建何诸书不言自胡公始发之耶恐出臆説未可据耳
　　郡守防事古亦称朝后汉刘宠传山谷鄙生未尝识郡朝是也吏民谒郡守亦曰朝任延临龙丘苌殡不朝三日是也
　　俗语附近古作傅近仲长统昌言宦竖傅近房卧之内交错妇人之间

　　丹铅总録卷二十七
