<!-- { "loadSidebar": true } -->
　　礼记前有车骑则载飞鸿魏鹤山云六经无骑字礼记亦汉世书耳又左传昭公二十五年左师展将以公乗马而归公徒执之注展鲁大夫欲与公俱轻归乗如字骑马也轻遣正反正义曰古者服牛乗马马以驾车不单骑也至六国之时始有单骑汉初犹有车战见夏侯婴传髙祖之败彭城去荥阳出成臯皆以数十骑遁去而鸿门之防弃车骑独骑一马樊哙四人步从以免其非危迫时往往夏侯婴中御车髙祖在左樊哙骖乘为右未尝废车也方万里古今考反覆千余言今撮其要附此
　　老子述而不作
　　杨山云述而不作信而好古窃比于我老彭老老子也老子五千言以自然为宗谓之不作可也朱子曰某亦疑此语只以曾子问中言礼数段证之即述而不作信而好古皆可见周之史官掌国之典籍三皇五帝之书如五千言亦或古有是语而老子传之未可知也盖列子引黄帝书即老子谷神不死章也此説见朱子大全答汪尚书书慎按佛经三教论曰五千文者容成所説老子为尹谈盖述而不作又按庄子引容成氏曰除日无歳无外无内则容成氏固有书矣老子述而不作此其明证
　　太极两仪
　　房氏易传云易有太极是生两仪两仪生四象四象生八卦固非今日有太极而明日方有两仪后日而乃有四象八卦也又非今日有两仪而太极遯明日有四象而两仪亡后日有八卦而四象隐也太极在天地之先而不为先在天地之后而不为后此説精明可以补注疏之遗
　　系表
　　庾子山哀江南赋声超于系表道髙于河上明集道照机前思超系表又言超超而出象理亹亹而逾系系表二字人多不解所出按晋春秋荀粲曰立象以尽意非通乎象外者也系辞以尽言非言乎系表者也象外之意系表之言固蕴而不出矣晋春秋今亡仅见类书所引耳
　　石经考
　　汉灵帝光和六年刻石镂碑载五经文于太学讲堂前此初刻也蔡邕以熹平四年与五官中郎将髙堂谿典禅议郎张训韩説太史令单飏奏求正定六经文字灵帝许之邕乃自书丹于碑使工镌刻立于大学门外此再刻也魏正始中又立中篆三体石经古文用鸟迹科斗体篆效史籀李斯胡母敬体用程邈体晋永嘉中王弥刘曜入洛焚毁过半魏世宗神元年从崔光之请补石经唐天宝中刻九经于长安礼记以月令为首从李林甫请也五代孟防在蜀刻九经最为精确是时僭据之主惟防有文学而蜀不受兵又饶文士故其所制独善朱子论语注引石经者谓孟蜀石经也宋淳化中刻于汴京今犹有存者
　　荀悦申鉴【述此条见学者不可胶守一説而非诸家也】
　　荀悦申鉴云仲尼作经本一而已古今文不同而皆自谓真本经古今先师义一而已异家别説不同而皆自谓真本説仲尼邈而靡质先师没而无闻将谁使知之者秦之灭学也书藏于屋壁义絶于朝野逮至汉兴収摭散滞固已无全学矣文有磨灭言有楚夏出有先后或学者先意有所措定后世相仿弥以滋蔓故一源十流天水违行而讼者纷如也势不俱是比而论之必有可参者焉
　　刘静修论学【述此条见学者不可株守宋人而畧汉儒也】
　　未知其粗则其精者岂能知也迩者未尽则其逺者岂能尽也六经自火于秦传注于汉疏释于唐议论于宋日起而日变学者亦当知其先后近世学者往往舍传注疏释便读宋儒之议论盖不知议论之学自传注疏释出特更作正大髙明之论尔传注疏释之于经十得其六七宋儒用力之勤铲伪以真补其三四而备之也
　　帝德罔愆
　　舜之德冠古今矣而臯陶之谟但以罔愆言之禹之功平天地矣而孔子之语但以无间云之文武之谟烈光日月矣而君陈之书但以罔缺总之孟子曰事亲若曾子可也韩子曰事君若周公可也
　　半山文妙
　　王半山之文愈短愈妙如书刺客传后云曹沫将而亡人之城又刼天下盟主管仲因勿倍以市信一时可也予独怪智伯国士豫让岂顾不用其防耶让诚国士也曾不能逆防三晋救伯之亡一死区区尚足校哉其亦不欺其意者也聂政售于严仲子荆轲豢于燕太子丹此两人者污隐困约之时自贵其身不妄愿知亦曰有待焉彼挟道德以待世者何如哉味此文何让史记乎与读孟尝君传同关纽矣
　　周礼屦人
　　周礼屦人掌王及后之服屦噫王后之屦而使人造之不亦亵乎古之妇工何所用也夫为絺为绤服之无斁周之所以兴也妇无公事休其蚕织周之所以亡也曾谓周公制礼而设一官为妇女作履乎曹操犹使妾卖履周公不如曹操乎
　　五代史学史记
　　呜呼自唐失其政天下乗时黥髠盗败衮冕峩巍吴暨南唐奸豪窃攘蜀险而富汉险而贫闽陋荆蹙楚开蛮服剥剽弗堪吴越其尤牢牲视人岭蜑遭刘百年之间并起争雄山川亦絶风景不通语曰清风兴羣隂伏日月出爝火息故真人作天下同右六一公五代十国世家序也其文丰约中程精彩溢目欧文第一篇也李耆卿谓公之五代史比顺宗实録有出蓝之色似矣然不知五代史本学史记非学韩也古云学乎其上仅得其中俗云髙一丈墙打八尺信其然乎
　　易逆数
　　易逆数也大传云阖户谓之坤辟户谓之干商易之首卦也孔子曰吾得坤干焉大传又曰隂阳之义配日月隂阳不测之谓神不曰阳隂而曰隂阳何也一隂一阳之谓道是其解也犹厯家不曰朔晦而曰晦朔説卦曰物不可穷也故受之以未济终焉呜呼矣
　　弹文
　　元人弹燕帖木儿文或纳女呈妇于朱温或售妹献妻于冑上句指张全义敬翔下句指倪僎苏师旦也倪苏事宋史不载见于小説耳
　　宋士子四六
　　宋处州士子终场者六人三人与选谢主司启云同矍圃之观人去者半存者半类孔门之取友益者三损者三
　　王无竞大书
　　金燕都宫殿寺庙及汴京诸榜古今第一皆王无竞所书
　　一卷为防一条为则
　　道书以一卷为一防音周与轴通陶九成説郛用之佛书以一条为一则洪景卢容斋随笔史绳祖学斋占毕用之佛典又云多罗树叶书凡有二百四十防防古绢字亦借为卷也
　　梓碧山人
　　四明梓碧山人许奎作百忍箴多牵合衍赘予独取其危箴云围棋制淝水之胜单骑入囘纥之军此宰相之雅量非将军之轻身盖安危未定胜负未决帐中仓皇则麾下气慑正所以观将相之事业浮海遇风色不变于张融乱兵掠射容不动于庾公盖鲸鲵澎湃舟楫寄躬白刄蠭午节制谁从正所以试天下之英雄噫可不忍与
　　梦英篆
　　梦英好篆书而无古法其自叙云落笔无滞纵横得宜大者缩其势而漏其白小者均其势而伸其画此正其病处而居之不疑所以不可救药沉疴入骷矣梦英篆传于今者有篆书偏傍亦不工致郭忠恕答之书云见寄偏傍五百三十九字按説文字源惟有五百四十部了字合收在子部今目録妄有更改又集解中误収去部在注中今检偏傍少晶惢至五字故知林氏虚诞误于后进者小説见宜焚之忠恕所称林氏者林罕梦英偏傍全依林罕小説而忠恕谓小説宜焚深不足于彼也书末云何人知之英公知之正谓其不知耳
　　经卦别卦
　　周礼其经卦皆八其别皆六十四古文别字从重八即今之北字也重八为六十四八八之数也故曰其别
　　乆湫大沉
　　秦诅楚文有乆湫大沉之语沉之为义世多未解按説文曰沉浊黕也庄子沉有漏注沉水汚也汉书刑法志山川沉斥应劭风俗通曰沉莽也言其平望莽莽无涯际也郭縁生述征记鸟当沉中有九十台皆生结蒲秦王系马蟠蒲也自注齐人谓湖曰沉顔师古曰沉谓居深水之下深而又深也古云沉潜又云沉溺沉湎又云黙而深沉之思皆取深而又深之意北方谓水皆曰沉不独齐语为然盖北之言沉南之言潭也故沉亦音潭史记陈渉世家渉之为王沉沉者应劭曰沉沉宫室深邃之貌长含反当呼为潭潭也韩退之潭潭府中居正用此语又按管子夏人之王凿二十蝱渫十七湛注湛即沉沛之沉大泽巨漫也是潭与湛字虽不同义可互证故并引之
　　画记
　　东坡不喜韩退之画记谓之甲乙帐簿此老千古卓识不随人观场者也
　　东坡书
　　王初寮履道评东坡书者众矣剑拔弩张骥奔猊抉则不能无至于尺牍狎书姿态横生不矜而妍不束而庄不轶而豪萧散容与霏霏如零春之雨森疎掩敛熠熠如从月之星纡徐婉转纚纚如抽茧之丝恐学者所未到也
　　上林赋
