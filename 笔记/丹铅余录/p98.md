<!-- { "loadSidebar": true } -->
　　宋人讥荀卿云卿之学不醇故一传于李斯而有坑焚之祸此言过矣孔子曰与其进也不与其退也弟子为恶而罪及师有是理乎若李斯可以累荀卿则吴起亦可以累曽子矣刘向别録云吴起始事曽子而受春秋于曽申盐铁论曰李斯与苞丘子同事荀卿苞丘子修道白屋之下二事人皆引用而罕知其原故及之孟子载齐桓公葵丘五禁曰无曲防无遏籴公羊曰无障谷无贮粟谷梁曰无雍泉无讫籴左传遏籴作蕴年修辞各不同韩文所谓惟古于辞必已出信矣公羊传云葵丘之会桓公震而矜之叛者九国九国谓叛者多耳非实有九国也宋儒赵鹏飞云葵丘之防惟六国会咸牡丘皆七国会淮八国宁有九国乎公羊本意谓一震矜而九国叛犹汉纪云叛者九起云尔赵氏如数求之真痴人说梦也古人言数之多止于九逸周书云左儒九谏干王孙武子善攻者动于九天之上善守者伏于九地之下此岂实数邪楚辞九歌乃十一篇九辨亦十篇宋人不晓古人虚用九字之义强合九辨二章为一章以协九数兹又可笑宋儒读古文亦似说梦此类甚多不能悉着也
　　谷梁传春秋戊申陨石于宋五是月六鹢退飞过宋都云石无知之物故日之鹢微有知之物故月之此言之诬本不待辨宋万孝恭辨之云梁山沙麓亦无知物胡为而不日麋与蜮亦微有知之物胡为而不月此殆可作一笑谷梁乃痴人作梦孝恭又痴人解梦也
　　或问栁子厚言封建之非而胡寅仲以为封建不可非区博言井田难行而张子厚以为必可行其说孰是曰孔子论继代曰损益可知孟子论为国曰润泽在子使孔孟生于三代之后其损益润泽可知巳言治而必曰井田封建是谓生今反古也亦宜
　　北史称崔浩尫纎懦弱胷中所懐乃过甲兵不如说苑称孙叔敖秀羸多能四字文而不赘先秦文人造语如商彛周鼎因物赋形文质得中后世不朴则雕矣汉书白头如新倾盖如故説苑作白头而新倾盖而故而如古字通用白头而新虽至老而交犹新倾盖而故谓一见而交已故也作而字解尤有意味


　　丹铅总録卷二十六
　　钦定四库全书
　　丹铅总録卷二十七　　　　明　杨慎　撰琐语类
　　春秋説题辞曰星阳精之荣也阳精为日日分为星故其字从日从下生也按字书星字上作三圈象形非从日也春秋题辞出汉人伪笔未可深信
　　説文引孔子之言甚多如狗叩也叩气吠以守又曰视犬之字如画狗也又曰牛羊之字以形举也又曰黍可为酒禾入于水也又一贯三为王此类恐未必孔子之言班固所谓宗师仲尼以重其言也
　　琼赤玉也谢恵连雪赋林挺琼树世岂有赤雪耶李义山已随江令夸琼树李长吉诗白天碎碎堕琼芳相承误用皆不考之过也
　　张伯英称弭仲叔曰仲叔髙徳美名命世之才非弭氏小族所当有新丰瘠土所当产时以为名言愚谓称人之贤必本其家世推其郷里厚也伯英之言不足以重仲叔而只以自薄也夫
　　鼓三百三十三捶为一通鼔止角动吹十二声为一叠故唐诗有叠鼔鸣笳之句【出卫公兵法】
　　苏老泉诗佳节每从愁里过壮心偶傍醉中来白乐天诗有百年愁里过万感醉中来之句老泉未必祖袭盖偶同耳
　　梁简文帝集云车渠屡酌鹦鹉骤倾车渠鹦鹉皆指酒杯俗传车渠为杯注酒满过一分不溢尝试之信然京师里语目形容短矮曰□文选有□脆之语唐书王伾传形容□陋通鉴音义作七禾切
　　春秋纬曰武露布文露沉注曰甘露降其国布散者人尚武沉重者人尚文文露之説他书所罕闻文人亦罕引用
　　孔北海大志直节东汉名流而与建安七子并称骆賔王劲辞忠愤唐之义士而与垂拱四杰为列以文章之末技而掩其立身之大闲可惜也君子当表而出之晋世人士皆尚虚无而裴頠作崇有论皆尚庄学而王坦之作废庄论二子之言可谓卓然自立不随俗尚矣然夷考其所为则裴之欲而无厌自取伊戚徒能言之耳坦之风格忠鲠始终不易殆不愧其言云晋陆抗拜侍中谓賔客曰以我为三公是天下为无人唐郑綮闻拜相曰郑五作相天下无人矣二子审已量力其视力小任重折足覆餗而犹不知止者有异矣
　　晋载记书外裔源流多夸大不实此盖依其本国为史之文不审之过也若李特廪君赤穴土船盐神之事怪诬之极至于可鄙可笑甚于齐东野人之语而近于今之所谓白莲教矣此流民妖语以惑众者乃取而载之信史何哉
　　落星依逺戍斜月半平林梁元帝句也故乡一水隔风烟两岸通陈后主句也唐人髙处始能及之见五代新説
　　省心録乃沈道原作非林和靖也指掌图非东坡所作李卫公问对阮逸伪作文中子元经闗子明易皆逸伪作龙城録王性之伪作子厚叙事何等笔力此记衰弱之甚皆寓古人诗文中不可晓者于其中凡伪书皆然予闻之朱子云
　　古人文法皆有祖韩非内储说曰门人求水而夷射诛济阳自矫而二人罪郑袖言鼻恶而新人劓费无忌教郄宛而令尹诛陈需杀张夀而犀首走烧刍廥而中山罪杀老儒而济阳赏班固汉书曰子翚谋桓而鲁隐危栾书构郤而晋厉弑竖牛奔走叔孙卒郈伯毁季昭公逐费忌纳女楚建走宰嚭譛胥夫差丧李园进妹春申毙上官譛屈懐王执赵髙败斯二世缢伊戾坎盟宋痤死江充造蛊太子杀息夫作奸东平诛宋景文唐书效之为奸臣賛曰三宰啸凶牝夺辰林甫将藩黄屋奔鬼质败谋兴元蹙崔栁倒持李宗覆东坡赠朱夀昌诗用此法又竒矣
　　字义之多者莫如离离别通训也卦见易黄离仓庚见説文大琴曰离见尔雅流离鸟名见毛诗注前长离而后裔皇注长离凤也见相如赋纎离马名见李斯书侏离夷语也见史记陆离散乱参差也见文选木名见孔子世家水名见地理志人姓见氏族志江离草名接离冠名此皆字书已引者予又见公羊传二人会曰离会谓各是所是各非所非不能定也此离义与二鸟离立之离同
　　楚辞采踈麻兮瑶华注以踈麻即麻也近见南越志载疎麻大二围髙数丈四时结实无衰落则自有此一种木也
　　李白诗风扫石楠花魏玉花木状言石楠野生二月着花实如燕子曲阜古城顔囬墓上有石楠二株大三四十围土人云顔子手植之木
　　上林赋卢橘夏熟注不言何物近注唐诗三体者指为枇杷世皆宗其説然予观上林赋又有枇杷撚杮之文不应重出也偶阅吴録云朱光禄为建安郡中庭有橘冬月树上覆裹之至明年夏色变青黒味絶美此即卢橘卢黒也此説近是
　　汉书赵撰吴越春秋晋书杨方亦撰吴越春秋今世所行耶方耶
　　唫今多作吟字用非也扬雄太有唫首音钦唫闭也素问呿唫之徴
　　拾遗记曰禹治水所穿凿处皆有泥封记使升其上此封堠之始又山海经黄帝逰幸天下有记里鼔道路记以里堆则堠起轩辕时也
　　汉有鉴铭二见博古图其一云汉有善铜出丹阳和以银锡精且明左龙右虎尚三光朱雀武顺隂阳其二云尚方作鉴真大好上有仙人不知老渴饮玉泉饥食枣又二首其一云有玉辞夏惟金去秦俱随革故共集鼎新仪天写质象日开轮率舞鸾凤奔走鬼神长悬仁夀天子万春其二云练形神冶营质良工如珠出匣似月停空当眉写翠对脸傅红绮窓绣幄俱照秦宫盖唐人作也
　　黄山谷诗可嗤鄙处极多其尤无义理者莫如双鬟女弟如桃李早年归我第二雏之句称子妇之顔色于诗句以赠其兄何哉朱文公谓其诗多信笔乱道信矣列子云禾生伯子【人姓名】出行经坰外宿于田更更训老老而更事也汉立三老五更更义取此张湛注列子乃云更当作叟误矣
　　杜少陵冬日懐李白诗裋褐风霜入惟宋元本仍作裋今本皆作短褐裋音竖二字见列子
　　説苑曰师经鼔琴魏文侯起儛赋曰使我言而无见违知古人一话一言皆曰赋彼所谓登髙能赋者岂必尽如后世之丽滛者哉
　　太平总类载龙逄谏桀之言曰臣尝观君冕非其冕也而冕危石君之屦非其屦也而屦春氷未有冕危石而不厌蹈春氷而不陷者也此为六朝文士拟作无疑罗泌路史收之盖亦贪博而忘精者
　　唐文粹日而月之星而辰之本庄子尸而祝之社而稷之语然日月星辰语若出今人之口其不见笑也几希困学纪闻论牛耕不始于赵过引冉耕字伯牛是也但未有明证按山海经曰稷之孙曰叔均是始作牛耕王伯厚岂亦未考及此邪
　　王羲之先讳正法帖中以正月作一月或作初月其他正字悉以政代之今人正月或作政月过矣
　　朱文公书人皆谓出于曹操操书传世絶少惟贺捷表元时尚有本文公所学必此也刘恭文学顔公鹿脯帖文公以时代久近诮之刘云我所学者唐之忠臣公所学者汉之簒贼耳此又见文公之书出于操无疑也文章有似歇后语处如渊明诗再喜见友于杜诗友于皆挺防野鸟山花吾友于南史到荩从武帝登楼赋诗受诏即成帝谓其祖蔇曰荩实才子却恐卿文章得无假手于贻厥乎又称兄弟为在原天属称故郷为维桑之里称师曰在三之义称子曰则百之祥皆是类也贡禹乞骸骨元帝诏荅之引传曰亡懐土所称传者即论语小人懐土之文易小人二字作亡盖嫌于以小人称其臣汉世训辞深厚皆此类也后世平交间辩难之文即加怒骂况君臣之间乎
　　杜子美滕王亭诗春日莺啼修竹里仙家犬吠白云间修竹用梁孝王事犬吠云中用淮南王事人皆知之矣予尝怪修竹本无莺啼字也后见孙绰兰亭诗啼莺吟修竹防鳞戯澜涛乃知杜老用此也读书不多未可轻议古人
　　古书句读多不同朱子语録载方马二解防礼记君赐衣服服以拜赐【句】辟之命铭为烝彛鼎【句】旧防以辟之为一句极无义辟乃君也以君之命铭彛鼎最是又载陆农师防人生十嵗曰防作一句学作一句汉书与老父约【句】法三章耳杀人者死伤人及盗抵罪今皆读作约法三章是何理也孟子冯妇暴虎章一本作晋人有冯妇者善搏虎卒为善【句】士则之【句】野有众搏虎虎负嵎莫之敢撄前士则之后乃为士者笑之文义相属而于章防亦合特难与迂滞者语耳
　　朱子谓孔明之学本申韩渊明之学本老庄此语末学不敢议亦不敢从
　　离骚九章云乗鄂渚而反顾兮欸秋冬之绪风尸子禹有进善之鼔备讯唉也汉韦孟诗勤唉厥生説文欸譍也亚改切又焉开切史记范増撞破玉斗曰唉方言云南楚谓然曰唉説文唉譍也乌开切二字音义并同如叹与叹欬与咳啸与歗实一字耳其语则皆楚语也故元次山有欸乃曲而栁诗亦用此二字皆湘楚间语栁文旧本作霭袄音上字正协亚改之声韵书亦于皆韵收唉字海韵收欸唉二字其説与説文不异但乃字读如袄者未有考耳近世乃有倒读之者又皆冩欵则误益甚矣欵字从欠与唉字不同然防画甚相似故多误也楚辞注及朱文公文集互发此义今详笔之
　　郡县更鼔楼多名谯楼出庄子本魏城门名丽谯壮丽而谯峣也近见王子充作某府谯楼记首引陈涉传误矣
　　正月解冻水二月白苹水三月桃花水四月蔓水五月麦黄水六月山矾水七月豆花水八月荻苖水九月霜降水十月复槽水十一月走凌水十二月蹙凌水见九州记
　　古云梧桐不生则九州异一叶为一月闰十三叶宋人闰月表梧桐之叶十三黄杨之厄一寸
　　河图括地象曰西北为天门东南为地户注天不足西北是天门地不满东南是地户
