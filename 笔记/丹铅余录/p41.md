<!-- { "loadSidebar": true } -->
　　唐李华谓龟卜之法当废余窃是之盖圣王以麟凤龟龙为四灵而独于龟刳之煮之何其惨也摘巢毁卯则凤不留刳胎剔孕则麟不游圣王禁之何其仁于麟鳯而不仁于龟也书曰鱼鼈鸟兽咸若龟卜之法盛行则自天子以至于庶人皆用之一嵗杀龟何啻数百万是鳖亦咸若而龟独不咸若邪古者重龟卜亦上世习俗之故圣人不能遽废也龟筮皆有书孔子賛易而不賛龟盖亦欲崇此废彼也自孔子賛易之后筮法盛行卜法废矣亦不见后人之迷于吉凶也且惠迪从逆吉凶在人龟何知焉传称武王伐纣卜龟而龟焦以至仁伐不仁何事于卜卜之不吉将遂止乎是败大事不细也其后汉高帝入闗不闻其卜龟吉而始胜也至汉文帝将入继乃犹卜赖得吉兆若其不吉将遂不行汉之大事去矣史记龟策传载宋元王不忍龟之死欲贷之反覆千百言愚谓元王之不忍于龟即齐宣王之不忍于牛也二君其有仁心者哉宣王以羊易牛善矣元王听卫平得龟可霸之説卒杀其龟何曽闻元王之兴且霸乎余以为龟卜衅钟皆可废也且古之衅钟与皷以为除去妖灾也今世此乆不行亦未见皷钟之为人妖灾也
　　张鷟奏云自可曳裾紫禁伏奏青规助朝廷之光辉賛明时之喉舌芝泥发彩宣鳯藻而腾文兰检浮香润龙缣而动色
　　柳公权心正笔正之对穆宗知其以笔谏也柳公绰进太医箴曰气行无间隙不在大宪宗曰卿爱朕深者盖以医諌也柳氏世有人矣
　　汉有善铜出丹阳和以铅锡清如明左龙右虎尚三光朱雀武顺隂阳东坡曰清知明如者而也若左传星陨如雨之例又一面云上方作鉴真大巧上有仙人不知老渴饮玉泉饥食枣夀如金石佳且好又颍氏蝢氐一镜铭曰鳯皇双琼瑶装隂阳合为配日月常相对又六花水浮鉴铭曰上方作鉴冝侯王左龙右虎掌四旁朱雀武和隂阳子孙具备属中央长保二亲乐富昌又十二辰鉴铭曰名言之始自有纪链冶铜锡去其滓辟除不祥冝吉求长保二亲利孙子辟如【缺字】众乐典祀夀比金方西王母又一镜铭曰前朱雀后武左青龙右白虎宜官秩保子母又一镜铭曰尚方作镜四夷服多保国家人民息边氛珍灭天下复风雨时节五糓熟长保三亲子孙力待吉后世乐无极又四时鉴春夏秋冬作□文篆特异并附见之
　　唐代人君虽在宫禁出舆入辇宋太祖内训皆步自内庭出御前殿亦欲涉歴唐廷稍冒寒暑此勤身之法也事见吕大防奏议余谓人主之宫阙深逺舆辇不为过今之官府自防事送客至中门多乘轿而回数十步之间何必乃尔况皆起自徒步寒儒乎
　　南史陆徽九综州纲三端府职皆指幕官也六朝称府幕曰府端州幕曰州端节度幕曰节端宪司幕曰宪端官有假而徳无假位有卑而义无卑
　　世传吕布妻貂蝉史传不载唐李长吉吕将军歌榼榼银龟揺白马粉女郎大旗下似有其人也
　　説文荻吹筩也七肖切与哨同音庆防竹筩也洛阳亭长所吹今云南屯戍之所防盗之处名曰哨合用此哨字盖吹荻以警守也宋史刘琦顺昌之战折竹为嘂如市井儿以为戯者人持一为号直犯金营嘂与荻字异而义同元词穿云响一声山哨见风消数防村醪今俗云打哨子是也
　　汉书三登曰太平北史积储九稔谓之太平
　　元微之田家词牛咤咤田确确旱块敲牛蹄趵趵司马迁既论商鞅刻薄少恩又读鞅开塞书谓与其行事相类卒受恶名有以也索隐曰开谓刑严峻则政化开塞谓布恩则政化塞今考其书司马承祯盖未尝见之妄为之説耳开塞乃其第七篇谓道塞乆矣今欲开之必刑九而赏一刑用于将过则大邪不生赏施于告奸则细过不失由是观之鞅之术无他独恃告讦而止耳故其治不告奸与降敌同罚告奸者与杀敌同赏此秦俗所以日坏至于父子相夷而鞅不能自脱也太史之言信不诬乎
　　世传西施随范蠡去不见所出只因杜牧西子下姑苏一舸逐鸱夷之句而附防也予窃疑之未有可证以析其是非一日读墨子曰吴起之裂其功也西施之沉其美也喜曰此吴亡之后西施亦死于水不从范蠡去之一证墨子去吴越之世甚近所书得其直然犹恐牧之别有见后检修文御览见引吴越春秋逸篇云吴亡后越浮西施于江令随鸱夷以终乃嗟曰此事正与墨子合杜牧未精审一时趂笔之过也盖吴既防即沉西施于江浮沉也反言耳随防夷者子胥之譛死西施有力焉胥死盛以防夷今沉西施所以报子胥之忠故云随鸱夷以终范蠡去越亦号防夷子杜牧遂以子胥防夷为范蠡之防夷乃影撰此事以堕后人于疑网也既又自笑曰范蠡不幸遇杜牧受诬千载又何幸遇予而雪之亦一快哉
　　秦汉以前书籍之文言多譬况当求于意外如尚书云説筑傅岩之野筑之为言居也后世犹有卜筑之称求其説而不得遂谓传説起于版筑虽孟子亦误矣伊尹负鼎以干汤谓尹有鼎鼐之才也犹书曰迓衡云耳横议者遂谓伊尹为庖人若然则衡秤也尹曰迓衡其亦舞秤权之市魁乎子贡多学而识之故孔子曰赐不受命而货殖焉庄子便谓子贡乘大马中绀表素之衣太史公立货殖传便首诬子贡如此则子贡一猗顿耳圣门四科子贡善言语太史公信战国游士之説载子贡一出存鲁乱齐破吴强晋而霸越其文震耀其辞辨利人皆信之虽朱文公亦惑之独苏子由作古史考而知其妄考左传齐之伐鲁本于悼公之怒季姬而非田常吴之伐齐本怒悼公之反覆而非子贡其事始白若如太史公之言则子贡一苏秦耳毛诗曰汉有游女不可求思韩婴曲为之説曰孔子南行至楚之阿谷见女子有佩镇而浣者使子贡挑之不得如韩婴之言则孔子乃一马融而子贡不如卢植逺矣又论语为命禆谌草创之左氏遂谓禆谌谋于野则获盖因草之一字诬之也孔父正色而立朝左氏遂谓孔父之妻美而艳盖因色之一字诬之也例此以徃则国语谓骊姬蝎譛申生必将如吉甫之掇蜂礼所云诸侯渔色于下即小説家谓西施因网得之类矣乎姑发此以谂知者
　　诂古人诗句不知其用意用事妄改一字便不佳孟蜀牛峤杨栁枝词吴王宫里色偏深一簇烟条万缕金不忿钱唐苏小小引郎松下结同心按古乐府小小歌有云妾乘油壁车郎乘青骢马何处结同心西陵松栢下牛诗用此意咏柳而贬松唐人所谓尊题格也后人改松下作枝下语意索然矣
　　古书不可妄改聊举二端如曹子建名都篇脍鲤防胎虾寒鼈炙熊膰此旧本也五臣妄改作炰鼈盖炰鼈脍鲤毛诗旧句浅识者孰不以为寒字误而从炰字邪不思寒与炰字形相逺音呼又别何得误至于此文选李善注云今之时饷谓之寒盖韩国馔用此法盐铁论羊淹鸡寒崔骃传亦有鸡寒曹植文寒鸧蒸麑刘熈释名韩鸡为正古字寒与韩通也王维老将行耻令越甲鸣吾君此旧本也近刻本为不知者改作吴军盖越甲吴军似是连对不思前韵已有诏书五道出将军五言古诗有用重韵未闻七言有重韵也维岂谬至此邪按刘向説苑越甲至齐雍门狄请死之曰昔者王田于囿左毂鸣军左请死之曰吾见其鸣吾君也今越甲至其鸣君岂左毂之下哉正其事也见其事与字之所出始知改者之妄
　　五言律诗起句最难六朝人称谢朓工于发端如大江流日夜客心悲未央雄压千古矣唐人多以对偶起虽森严而乏高古宋周伯弼选唐三体诗取起句之工者二酒渴爱江清余酣潄晩汀又江天清更愁风柳入江楼是也语诚工而气衰防余爱柳恽汀洲采白苹曰落江南春吴均咸阳春草芳秦帝卷衣裳又春从何处来拂水复惊梅梁元帝山高巫峡长垂柳复垂杨唐苏颋北风吹早鴈日日渡河飞张柬之淮南有小山嬴女隐其间王维风劲角弓鸣将军猎渭城杜子羙将军胆气雄臂悬两角弓孟浩然八月湖水平涵虚混太清虽律也而含古意皆起句之妙可以为法何必效晩唐哉伯弼之见诚小儿也
　　宋人四六如才非一鹗难居累百之先智异众徂遂起朝三之怒水利云刻石立作三犀牛重见离堆之利复陂谁云两黄鹄讵烦鸿隙之謡四六中古文也
　　管子曰攻坚则辆乘瑕则神唐宪宗欲平藩镇张靖以为淮蔡而后恒冀周世宗欲平天下王朴以为先江南而后河东刘季裴曰自古守淮莫难于谢又莫难于杨行宻谢以八千人当苻坚九十万之众清口之役杨行宻以三万人当朱全忠八州之师众寡殊絶而卒以胜者扼淮以拒敌而不延敌以入淮也
　　管子旧有注近世翻刻者谬为大言强作解事尽删去之然有不可去者试举一二于此凑漏之流曰瀷昌力切【宙合篇流泉防瀷注】兰即所谓兰锜兵架也鞈革重革当心着之所以御兵【小匡篇兰盾鞈华注】緷防为古衮冕字【君臣上篇】卯菱即芡【五行篇】疾者两手相拱着而不伸曰握迎【入国篇】城中无积粮曰无委【事语篇无委致国城脆致衡注】防古字猎而火曰烧式照切【同上】其休切凿也【轻重一篇一凿一注】錰时橘反长鋭也【同上一箴一錰】峥丘即葵丘【轻重丁】二升八合曰鏂鸟区切【轻则重丁篇百泉驱二十日也注】如此类去注殆不可知存之亦何伤乎史记货殖传楚越之俗地广人稀饭稻羮鱼果陏蠃蛤不待价而足张守节正义陏音揺古少字也果揺犹揺叠包裹也余按此説太谬陏之与揺字形既殊音叶又逺今按説文作椭从木从陏车笭中噐也徐锴曰椭噐长狭中广末杀尔雅释贝小而椭注狭长也东坡诗璧美何妨撱顔师古急就章注椭秃颇切小桶也所以盛盐防正合史记果陏蠃蛤之説可证张守莭之谬矣【今按説文在木曰果在北曰蓏蓏朗果切音与秃颇切相讹耳至蒋有核曰果无核曰蓏又木上果在蔓曰蓏广地之生此四者不待贾而足也】
　　孔子出使子路赍雨具有顷果雨子路问其故孔子曰诗不云乎月离于毕俾滂沱矣昨莫月正离毕也他日月离毕孔子出子路请赍雨具孔子不听果无雨子路问其故孔子曰昔日月离其隂故雨昨莫月离其阳故不雨史记仲尼弟子传有子事载此文而删月离阳离隂末节盖有深意作传之防本以见有子不如孔子处故不説尽而文益蕴籍如庄子九渊而止説其三又夔怜蚿蚿怜风风怜目目怜心止解夔蚿风三句而怜目怜心之义缺焉盖悟者自能知之若説尽则无味知此者知古文之奥矣
　　马总意林引相贝经不著作者读初学记始知为严助作汉有博物记非张华博物志也周公谨云不如谁着考后汉书注始知博物记为唐作水经引南中行纪亦不出姓氏考嵇含南方草木状始知陆贾作南中行纪乃知前人或略后或有考焉
　　储光羲诗落日烧雾明农夫知雨止耿纬诗向人微月在报雨早霞生此即谚所谓朝霞不出市暮霞走千里也刘禹锡武陵诗即隂喜暗度将霁雾先昏耿纬诗晩雷期稔嵗重雾报晴天皆用老农占騐语予旧曰秋成诗云草头占月晕米价问天河亦用谚语日晕长江水月晕草头空又七夕视天河显晦卜米价丰歉盖老农有騐之占云
　　易称天盖取幽深之名诗咏彼苍近在逺望之色洛心方等之渊悟怀絶冥之肆
　　南史何防不入城府而性率到好狎人物时人重其通号曰防侠处士也然观豫章王嶷命驾造防从后门遁去竟陵王子良曰豫章王尚望尘不及吾当望岫息心则亦甚介矣
