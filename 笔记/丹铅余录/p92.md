<!-- { "loadSidebar": true } -->
　　华骝不总辔非造父之肆明月不流光非隋侯之掌故曰贤才出国将昌
　　王省惟嵗卿士惟月师尹惟日喻也天子如堂羣臣如陛众庶如地亦喻也京邑犹身王畿犹臂四方犹指亦喻也文章蹊径逺矣哉
　　兴行坠典整缉棼纲
　　卵胎不伤麟凤方至鱼鼈咸若龙乃游故戮民则士徙养民则贤致
　　玉之在璞抵掷则瓦石追琢则圭璋水之发源壅阏则汚泥疏濬则川沼
　　与日同度谓之朔迩一遐三谓之衡分天中谓之朢光尽体伏谓之晦同明相并异明相消谓之交蚀天左舒而起牵牛地右辟而起毕昴
　　易之象有三地上有水地中生木实象也天在山中风自火出假象也天下有山可以遯矣泽中有火可以革矣意象也
　　文王明夷则主可知矣仲尼旅人则时可知矣明夷之卦内三爻周象也外三爻殷象也旅之卦我心不快困于陈蔡之间乎终以誉命得于桑落之下乎【桑落事见荀子】古人训诂缓而简虽数十字而同一训虽一字而兼数用今之存者尔雅説文而已
　　章句之病党枯防朽守缺保残有不非服郑之陋无是正左班之忠故曰依义莫依语师心不师迹难矣哉周宣歌泽雁孟子讽野殍其流民乎韩非陈五蠧商君论六蝎其流士乎安流民易处流士难
　　取生数一三五七九蓍取成数二四六八十
　　生法者君也守法者臣也法于法者民也
　　律吕造夫妇之端宫商合君臣之宜埙篪寄伯仲之睦琴瑟懐志义之恩舞缀以劝劳逸宫轩以等贵贱故曰成于乐
　　秦筝多撮琵琶多拶箜篌多擘栁琴多击
　　玉篇起説文弃楷易籀学废

　　丹铅总録卷二十二
　　钦定四库全书
　　丹铅总録卷二十三　　　　明　杨慎　撰璅语类
　　孟子曰性也有命焉君子不谓性也命也有性焉君子不谓命也不谓性者所以尽性也不谓命者所以立命也善用之则互相发而交相养不善用之则互相失而交相丧
　　鱼生流水中则背鳞白生止水中则背鳞黑
　　越王金铸范少伯晋帝图画宗少文遥闻声而相思也秦王未见韩非则思与之并世不可得既见非则杀之武帝未见相如则思与并世不可得既见相如则摈之日进前而不御也
　　魏女色艳郑袖劓之朝吴忠贞无忌殛之故曰女无美恶士无贤不肖
　　朱草之茎如鍼紫芝之栽如豆真玉火三日而见性豫章生七年而辨名知人实难人实难知也故曰禽息之精隂庆鲍叔之魂黙举难矣哉漆园叹当世不可庄语扬雄谓后世必有子云逺矣哉
　　礼之心悃愊乐之意欢欣悃愊以玉帛效心欢欣以钟鼓验意不发横难不得纵説不发苦语不得甘对众胜寡故水胜火也精胜坚故火胜金也刚胜柔故金胜木也専胜散故木胜土也实胜虚故土胜水也禹将受位迅风靡木有其徳无其咎也成王信谗大风拔木修其徳免其咎也
　　三嵗一闰天道小备五嵗再闰天道大备
　　镜以镜影镜亦有影两镜相镜影以重影故曰与影竞走悲夫
　　古礼容磬折以为恭微磬以为中故坐以微磬之容行以微磬之容趋以微磬之容跪以微磬之容拜以微磬之容立以微磬之容磬之中恭也曰硁硁然小人哉磬之末失也语曰恭而无礼则劳【硁古磬字】
　　铎以声自穴膏以明自铄虎豹之文来射猿狖之捷来措直木先伐甘井先竭翠以羽殃身蚌以珠致破以木击木则拌以水投水则散以冰投冰则沈以涂投涂则陷诗曰载胥及溺
　　将飞者翼伏将奋者足局将噬者爪缩将文者且朴孙武云始如处女敌人开户后如脱兔敌不及拒范蠡曰见之似好妇夺之似惧虎故曰时至而应心暇者胜又抗兵相加哀者胜矣夫惟鸿门之不争故垓下莫能与之争
　　理者太虚之实义数者太虚之定分未形之初因理而有数因数而有象既形之后因象而推数因数以推理击其首则尾至击其尾则首至击其中则首尾至非蛇説也阵説也取君下驷与彼上驷取君上驷与彼中驷取君中驷与彼下驷非马説也兵説也
　　曹伯好田则公孙疆出陈侯好色则仪行父至商辛淫酗则恶来进周厉贪虐则荣夷公起
　　成康没而颂声寝陈灵兴而变风息
　　张子曰造化之妙则糟粕煨烬无非敎也犹庄子云瓦砾粃粺无非道也例是而言东坡深于文者也故嬉笑怒骂皆成文章也张旭深于书者也故歌舞战鬭皆草书也
　　秦有誓而书亡鲁有颂而诗絶
　　七十三嵗扬雄拟经六十三嵗平津对防
　　文道也诗言也语録出而文与道判矣诗话出而诗与言离矣楚骚汉赋晋字唐诗宋词元曲
　　乐以忘忧君子也以乐慆忧小人也易曰鼓缶而歌诗曰我姑酌彼金罍其忘忧乎太康逸豫汉惠淫乐易曰饮酒濡首诗曰俾昼作夜其慆忧乎
　　蚩尤五兵李斯篆书茍便于世人其舎诸鲧之城也桀之瓦也秦之邉防也隋之漕河也至今赖之故曰善用人者无弃人善用物者无弃物
　　蛙消息熊经鸟申
　　鬼谷子书有捭阖篇捭音摆押之者开也言也阳也孟子所谓以言餂之也阖之者闭也黙也隂也孟子所谓以不言餂之也
　　白虎通诸侯之学曰頖宫半者象璜也今或书作黉宫者非宜作璜宫也
　　诗不入我陈尔雅庙中路曰唐堂途谓之陈战国防美人充下陈下陈犹下堂也
　　诗中唐有甓郑注考工记堦前若今辟祴也分其督旁之修以二分为峻盖今辟即甓也祴其道也中央为督峻其督所以去水今按督者匠人言督线缝人言督缝医家言督脉皆训中也
　　礼不下庶人谓酬酢之礼也白虎通徳论之説胜诸家矣唐徐浩书张九龄司徒告身多渴笔渴笔枯无墨也在书家为难
　　智永临右军帖末云度忽肿至可忧虑疾候自恐难邪史乃称许度服巨胜莫知所终意以为仙去也亦诬矣自古史传称仙去者宁非此类邪
　　张又新煎茶水记粉枪末旗苏兰薪桂陆羽茶经育华救沸皆奇俊语
　　乐纬动声仪曰宫为君君者当寛大容众故声以舒其和清以柔动脾也商为臣臣者当发明君之号令其声散以明其和温以断动肺也角为民民者当约俭不奢僭差故其声防以约其和清以静动肝也征为事事者君子之切既当急就之其事当久流亡故其声贬以疾其和平以功动心也羽为物物者不齐委聚故其声散以虚其和断以散动肾也又曰宫唱而商和是谓喜太平之乐角从宫是为哀衰国之乐羽从宫往而不返是谓悲亡国之乐也应相生应即为和不相生应则为乱也
　　晋世不惟士人语清标致而释子辈语亦复可聴高僧传所载是已如鸠摩罗什偈云哀鸾孤桐上清音彻九天慧济谑宝渊曰昔谢氏青箱不至不作文章今卿白簏未到判无讲理渊曰殊不然此乃打狗杖耳道贲闻蟋蟀曰时闻此声是代箫管薛道衡称则公之文曰屡发新彩英英独照慧常闻梵呗曰亹亹溜溜似伏流之吐波又曰却转弄响飞扬长引声发喉中唇口不动又曰以哀婉为入神用腾掷为清举文句则如端夏多隙无事忽景又云依义莫依语又云当为心师不师于心又云笼飡讵贵钓饵难尝又云忘懐去来者朝市一江湖眷情生死者幽栖犹桎梏又云沙漠织寒长风负雪又云庄衿老带弹沐斜埃又云早帐风首春席云阿又云虽泪至之有端固忧来之无兆使入世説固不能辨也
　　民不得有百里之誉千里之交汉注引太公隂符语也乐叶图征云日冬至成天文日夏至成地理作隂乐以成天文作阳乐以成地理阳乐黄钟隂乐防賔也序例曰凡瑞应自和帝以上政事多美近于有实故书祥瑞见于某处自安帝以下王道衰缺容或虚饰故书某处上言也
　　唐庚曰三桓讽鲁作三军合周礼矣其志乃欲卑公室而夺之权曹操讽汉复九州合禹贡矣其志乃欲广冀州而益其地晋曲沃庄伯用夏正合人统矣其心乃欲自立元奸人欲济其邪谋者未尝不引经术也
　　阮籍登广武而叹曰时无英雄使竖子成名岂谓沛公为竖子乎伤时无刘项也竖子指晋魏间人耳李太白诗沈醉呼竖子狂言非至公亦误认嗣宗语也东坡诗聊兴广武叹不待雍门弹
　　古书解者多失其义遂害于理尚书注怪石之贡以为奇怪之石若后世灵壁太湖嵌空玲珑以供戏玩是禹为牛僧孺米元章也又解禹贡三江之水味别是以圣人为品水鬭茶如陆羽张又新之流也战国处士谓舜涂廪浚井遭焚坑而不死列女传又谓二女实敎之是以舜为左慈刘根而二女为李全之妇刘纲之妻也静言思之皆可发一笑
　　尔雅曰垝谓之坫注在堂隅坫防疏坫者堂角也一名垝又曰坫名见于经传者有三礼明堂位反坫出尊崇坫康圭及论语邦君为两君之好有反坫此三者在两楹之间以土为之非此经所谓也案既夕礼云设棜于东堂下南顺齐于坫士冠礼云爵弁皮弁缁布冠各一执以待于西坫南则此经所谓也郑注云坫在堂角然则堂之东南角为东坫西南角为西坫故郭云在堂隅坫防也説文坫屏也垝垣也引诗乘彼垝垣诸经音义坫古文店字陈祥道礼书曰坫者以土为之记曰反坫出尊语曰邦君为两君之好有反坫此反爵之坫也记曰崇坫康圭此奠玉之坫也记又曰士于坫一此庋食之坫也士冠礼爵弁皮弁缁布冠各一执以待于西坫南大射将射工迁于下东坫之东南士丧礼牀第夷衾馔于西坫南既夕礼设棜于东堂下南顺齐于坫此堂隅之坫也盖两君相见于庙尊于两楹之间而反爵之坫出于尊南故曰出尊乡饮酒是乡大夫礼尊于房戸间燕礼燕其臣尊于东楹之西皆无坫特两君相见尊于两楹间有坫管仲之反坫故孔子讥之又于其南为之崇坫以安玉焉故曰康圭庋食之坫在房堂隅之坫坫在北陈尔雅曰垝谓之坫郭璞曰坫防也此堂隅之坫也乡饮乡射燕礼皆奠爵于篚则反爵于奠坫特两君相好之礼也聘礼公受玉于中堂与东楹之间賔出公侧受宰玉而不康之于坫盖亦两君相见之礼也郑康成解康为亢非也按陈氏説坫义为详惟失引汲冡书囘阿反坫此外向之坫也
　　孔丛子载孔子高谓平原君曰重违公子盛防汉书孔光传重违大臣正议东坡晁错论又重违其意重难也言难违其意而勉从之也近世不达此语以重为重大之重失之矣
　　孔颖达云少皥以前天下之号象其徳百官之号象其征颛顼以来天下之号因其地百官之号因其事程伊川云诗小序是当时国史作如不作则孔子亦不能知如大序则非圣人不能作此言可谓公矣朱晦庵起千载之下一以意见必欲力战小序而胜之亦可谓崛强者哉
　　程明道云五运六气须是尧舜时五风十雨方有验而可行
　　文选王巾字简栖作头陀寺碑者説文通释以为王屮音彻朱子易传屯字象屮穿地
　　史通云史记相如传具在相如集中子长因録斯篇即为列传刘知几盖及见相如集也然文君夜奔事亦不自讳何哉
　　五福不言贵而言富盖三代之法贵者始富言富则知贵所谓禄以驭其富也贫富贵贱离而为四起于后世不能制爵禄之失游氏礼记解云
