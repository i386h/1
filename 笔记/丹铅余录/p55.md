<!-- { "loadSidebar": true } -->
　　正月十六日谓之耗磨日张说耗日饮诗云耗磨传兹日纵横道未宜但令不忌醉翻是乐无为又曰上月今朝减流传耗磨辰但令不事事同醉俗中人此日必饮酒官司不令开库而已
　　三澣
　　俗以上澣中澣下澣为上旬中旬下旬盖本唐制十日一休沐故韦应物诗曰九日驱驰一日闲白乐天诗公假月三旬然此乃唐制而今犹袭用之则无谓矣
　　八之绵
　　文选吴都赋国税再熟之稻乡贡八之绵注引刘欣期交州记云一嵗八茧出日南也慎按汉俞益期牋云日南八熟茧软而薄又永嘉记云永嘉有八辈一曰蚖珍三月绩二曰柘四月初绩三曰蚖四月绩四曰爱珍五月绩五曰爱六月末绩六曰寒珍七月绩七曰四出九月初绩八曰寒十月绩凡再熟者皆谓之珍此则八之实也李贺诗将餧吴王八茧则直谓一之收当八茧耳一嵗八绩恐夸者之过也
　　古诗可考春秋改月之证
　　文选古诗十九首非一人之作亦非一时也其曰玉衡指孟冬而上云促织下云秋蝉盖汉之孟冬非夏之孟冬矣汉袭秦制以十月为嵗首汉之孟冬夏之七月也其曰孟冬寒气至北风何惨栗则汉武帝已改秦朔用夏以后诗也三代改朔不改月古人辨证博引经传多矣独未引此耳又唐储光羲诗夏王纪冬令殷人乃正月此亦一证
　　寒食火禁
　　容斋随笔谓寒食禁火不由介推其言似矣近观十六国春秋石勒下令寒食不许禁火后有氷雹之异徐先曰介推帝乡之神也歴代所尊未宜替也纵不能令天下同尔介山左右晋文之所封也宜令百姓奉之勒又令尚书定议以闻韦叟曰子推忠贤令緜介之间奉之于天下则不通矣勒从之令并州复寒食如初容斋岂未见此耶然勒禁天下寒食而至隋唐已复禁火观隋李崇嗣普天皆防焰匝地尽藏烟之句及元稹连昌宫词自注唐时京城寒食火禁极严以鸡羽入灰有焦者皆罪之则其禁亦不久也火禁迨今则絶不知而四时亦不改火自元人有天下卤莽之政也然寒食不必复改火乃先圣节宣天道者而可因元人而废之乎
　　五运六气
　　医家五运皆起于月初天气之先至干知大始也六气皆起于月中地气之后应坤作成物也
　　更防
　　今之更防击钲唐之六典皆击钟也太史门有典钟二百八十人掌钟漏唐诗促漏遥钟动静闻
　　见生树生
　　吕氏春秋五时见生而树生见死而获死言农也见生树生谓望杏敦耕瞻蒲劝穑也见死获死谓靡草死而麦秋至草木黄落禾乃登也
　　粉茘
　　汤东涧贺正启瑞霙饯腊粉茘迎年按金门嵗节洛阳人家正旦造丝鸡蜡燕粉茘枝
　　月令靡草死注云荠葶苈之属董仲舒曰葶苈枯于仲夏欵冬华于严霜淮南子注云荠水菜冬水而生夏土而死又其枝叶细碎谓之靡草
　　张子容诗海气朝成雨江天晚作霞李嘉祐诗朝霞晴作雨湿气晚生寒二诗语极相似然盛唐中唐分焉试辨之
　　左传齐燕平之月【注此年正月】公孙段卒国人愈惧其明月【注此年二月】子产立公孙泄古书传及俗称谓曰明年明日则有之矣明月仅见此尔
　　月令春鴈北秋鸿鴈来又鸿鴈来賔冬鴈北乡七十二而鴈居其四周易干为马坤为牝马说卦震坎皆有马象八卦而马象其四何也鴈知时识序徳禽也马引重致逺徳兽也圣人逺取诸物之义也物有徳且取之况人乎哉
　　孙之翰唐论中宗景龙四年睿宗即位未逾年而改元景云之翰书去其元字而书景云年慎谓前若书景龙四年正月至五月自五月后止书景云六月至十二月庶得其实而贬亦在其中矣之翰之论曰古之人君即位必逾年而改元者先君之年不可不终也后君继位不可无始也一年不可二君也不终则忘孝矣不始则无本矣一年二君则民听惑矣故书景云年戒无礼而正不典也噫凛凛乎春秋之笔也之翰名甫吾蜀人所着唐论笔力在范祖禹之上与青神王当所编春秋名臣传皆有史迁之风今罕传于世惜哉
　　夜漏五五相逓为二十五唐李郢诗二十五声秋防长韩退之诗鸡三号更五防是也至宋时国祚长短防有寒在五更头之忌宫掖及州县更漏皆去五更后二防又并初更去其二以配之首尾止二十一防非古也至今不改焉
　　洪迈老圃赋云织女耀而荐大昴中而芋食春秋元命包云织女星主果孝经援神契云仲冬昴星中收芋莒正用此二事而人罕知其所出
　　郭象荘子注多俊语如云暖焉若春阳之自和故泽荣者不谢凄乎如秋霜之自降故雕落者不怨李白用其语为诗草不谢荣于春风木不怨落于秋天又云舍之悲者操之不能不栗又云寄去不乐者寄来则荒矣苏东坡用其意为诗曰君看厌事人无事乃更悲晋人语本自防俗况子之韵致乎宜为李苏两公之欣赏也








　　丹铅总录卷三
　　钦定四库全书
　　丹铅总录卷四　　　　　　明　杨慎　撰花木类
　　长卿蕑子
　　予往嵗在大理与姜孟宾读萧子云赋有长卿晚翠蕑子秋红之句孟宾吴人博学予举以问曰长卿则草中徐长卿药名是也蕑子亦必草木名出何书耶孟宾亦不能知呼取本草徧检之无有也近观齐民要术云蕑子藤生縁树木实如棃赤如鸡冠核如鱼鳞取生食之淡泊甘苦乃知子云引用必此物也聊笔于此王应麟尝言得一异事如获一真珠舩恨不与孟宾散帙共欣赏耳
　　合浦叶
　　刘欣期交州记云合浦东百里有一杉树叶落随风入洛阳城内汉时有善相者说此休徴当出王者特遣人伐树庾信诗传闻合浦叶逺向洛阳飞吴均诗三秋合浦叶九月洞庭枝薛道衡吴趋行杉叶朝飞向京洛文鱼夜过歴吴洲皇甫冉诗心随合浦叶命寄首阳薇杨盈川文合浦杉叶飞向洛阳始兴鼓木见水经注
　　侧生
　　左思蜀都赋旁挺龙目侧生茘枝故张九龄赋茘支云虽观上国之光而被侧生之诮杜子美絶句云侧生野岸及江蒲不熟丹宫满玉壶讳茘支为侧生虽本之左思张九龄然以时事不欲直道也黄山谷题杨妃病齿云多食侧生损其左车则特好竒尔
　　薜茘
　　楚辞披薜茘兮带女萝注薜茘无根縁物而生不明言为何物也据本草络石也在石曰石鲮在地曰地锦绕丛木曰常春藤又曰龙鳞薜茘又曰扶芳藤今京师人家假山上种巴山虎是也【又云凡木蔓生皆曰薜茘】
　　后稷树艺法
　　后稷教民树艺之法曰五时见生而树生见死而获死又曰五谷生于五木汜胜之曰黍生于榆大豆生于槐小豆生于李麻生于杨大麦生于杏小麦生于桃稻生于栁五木自天生五谷待人生故五谷于五木也故曰见生而树生也靡草死而麦秋至草木黄落禾乃登故曰见死而获死也
　　防门草
　　王筠寓直诗霜被守宫槐风惊防门草物类志曰防门草出常山取置戸下或有过其门者草必叱之一名百灵草
　　苦菜
　　月令四月苦菜秀今人多不识其的为何物也考神农本草一名荼草一名游冬凌冬不死诗云谁谓荼苦又董荼如饴尔雅云荼苦菜是也又顔氏家训引易通卦验图云苦菜生于寒秋经冬歴春乃成一名游冬叶似苦苣而细防之有白汁花黄似菊又按唐王冰注素问引古月令四月吴葵华而无苦菜秀一句本草吴葵龙葵析为二条其形与性所说不殊孙真人千金方治手肿亦用吴葵唐本草注吴葵云即闗河间谓之苦菜者亦既晓了矣乃复分苦菜龙葵为二条何耶俗作鹅儿菜又名野苦荬
　　锦竹
　　杜子美有从韦眀府续处覔锦竹两三丛诗黄鹤注云考竹谱竹纪无锦竹意以其文如锦名之竹纪有蒸竹防堕竹其皮类绣岂即此乎余观锦竹他无见惟杜诗有之刘防孟批杜锦树行云题曰锦树使人刮目锦竹亦新惜无拈出者耳近阅梅宛陵集锦竹诗曰虽作湘竹纹还非楚筠质化龙徒有期待鳯曾无实本与凡草俱偶亲君子室又注其下云此草也似竹而斑始知黄鹤有金注之昬耳
　　四果
　　元云峤居士徐士英作金刚经口义多以儒书证佛言其解一相无相分四果之义以杜诗证之亦甚可喜其说曰第一果云不入色声香味触法则是知欲境当避此果之初生如山梨结小红之始也第二果云一往来则是蹈欲境不再此果之方硕如红绽雨肥梅之时也第三果云不来则是弃欲境如遗此果之已熟如四月熟黄梅之际也第四果云离欲则是去欲境已逺此果之既收如挂壁移筐果之日也以果字说经又一一证以杜诗亦可为诗禅也已
　　竹实【竹谱根干枯朽花蕧乃悬陆龟防诗青未东孤鳯饿唐诗老屋茅生菌饥年竹有花】
　　李畋该闻集云旧称竹实为鸾鳯所食今近道竹间时见花开如结实如麦江淮号为竹米以为荒年之兆其竹即死信非鸾鳯之食也近有余千人来言彼有竹实大如鸡子竹叶层层包裹味甘胜蜜食之令人心肺清凉生深竹茂林宻处顷因得之淮日久枯干而味尚存乃知鸾鳯所食必非常物也
　　扶竹
　　武林山西旧有双竹院中所产脩篁嫩篠皆对抽并王子敬竹谱所谓扶竹臂犹海上之桑两两相比谓之扶桑也扶竹之笋名曰合欢按律书注伶伦取嶰谷之竹阳律六取雄竹吹之隂吕六取雌竹吹之蜀涪州有相思崖昔有童子丱女相恱交赠今竹有桃钗之形笋亦有柔丽之异崖名相思崖竹曰相思竹孟郊诗云竹婵姢笼晓烟指此竹也
　　扶茘宫
　　汉武帝元鼎六年破南越建扶茘宫以茘枝得名也此茘骈生若十八娘之类曰扶茘者亦若扶竹扶桑云汉书地名亦有扶栁
　　香泽
　　史记淳于髠传罗襦襟解微闻香泽礼所谓容臭荀子云侧载睾芷以养鼻注睾泽兰也传写遗其水也贾谊新书从容泽燕夕时开北房从薫服之药即此崔寔四民月令有合香泽法清酒浸鸡舌藿香苜蓿兰香四种以新绵裹浸胡麻油和猪脂纳铜铛中沸定下少许青蒿以发绵羃铛觜瓶口泻之梁简文帝乐府八月香油好煎泽元魏孝文帝诏煎御香泽须钱万贯帝以军旅在外停之
　　末利
　　末莉花见于嵇含南方草木状称其芳香酷烈此花岭外海濵物自宣和中名著艮岳列芳草八此居一也八芳者金蛾玉蝉虎耳鳯毛素馨渠那茉莉含笑也洛阳名园记云逺方竒卉如紫兰抹厉王梅溪集作没利又作抹利陈止斋集亦作没利朱文公集作末利洪景卢集作末丽佛书翻译名义云末利曰鬘华堪以饰鬘北土云柰晋书都人簮柰花云为织女帯孝是也则此花入中国久矣
　　翠菅
　　水葱生水中如葱而中空又名翠菅王维诗水惊波兮翠菅靡是也此草可为席唐六典东牟郡嵗贡水葱席六领
　　虞道园题兰诗
　　虞道园题画兰诗手揽华鬘结化为楼阁云初读不知其解后览华严经有华云鬘云楼阁云乃知其出处其余又有贝云衣云帐云盖云幡云冠云轮云海朝云寳鬘云璎珞云寳灯云寳焰云易通卦验说四时八方之云吕氏春秋淮南子史记天官书说云之变态名状尤竒不悉载云
　　花九锡
　　罗虬作花九锡云一曰重顶幄障风二曰金错刀剪折三曰甘泉浸四曰玉缸贮五曰雕文台座安置六曰画图写七曰艶曲翻八曰美醑赏九曰新诗咏且曰亦须兰蕙梅莲乃可披襟若芙蓉踯躅水仙石榴之类何锡之有
　　君迁树
　　文选蜀都赋平仲君迁皆木名注缺按司马温公名苑云君迁子如马妳俗云牛妳柿是也今之造扇用此柿油【可补文选注】
　　蘘荷子
