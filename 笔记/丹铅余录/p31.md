<!-- { "loadSidebar": true } -->
　　汉故朝请巴郡太守樊府君碑汉分韵碑目有之近四川芦山县石马寳子山乡民任氏与土官高氏争田于草莽中得之其字尚可读碑隂有宋崇宁中知县丘常及睂山程勤懋传题识巡抚心齐李公敬之始命工摹榻以传其文云君讳敏字叔达肇祖宓戱遗苗后稷为尧种树舍漆从岐天硕亶甫乃萌昌发周室衰微云伯匡弼析为韩魏鲁分为扬充曜封邑厥土河东树汉之际或居于楚或集于梁君缵其绪【阙】　南西畺滨近圣禹饮汶茹汸总角好学治春秋谷氏经贯穿道度无文不睹于是国君备礼招请濯冕【阙】　杰立忠謇有夷史之直卓密之风乡党见归察孝除郎永昌长史迁宕渠令布三载遭离母忧五五断仁大将军辟光和之末京师复攘碓【阙】　绥缨冠既同赏封挟长驱卑走枕北国复重察辞病不就再奉朝聘十辟外【阙】常为治中诸部从事举直错枉谭恩旧制弹饕纠贪务鉏民秽患苦改俗喜怒【阙】　案罪杀人不顾猖獗告于僚属敢若此者不入其门州里佥然号曰吏师【阙】　续乗青羌奸狡并起陷附者众君执一心頼无染耻复辟司徒道辞不往牧伯刘【阙】　二世【阙】　重表授巴郡后汉中秋【阙】以助义都尉养疾闾里又辟奋义校尉君仕不为人禄不为己桓桓大度礼道其首当穷台【阙】　松桥协轨八十有四歳在叶洽纪验期臻奄【阙】　藏形凡百咸痛士女涕泠臣子衰术刋石勒铭其辞曰于戱【阙】　考经德炳明劳谦损益耽古俭清立朝正色能无揆【阙】威恩御下持满虑盈所厯见慕遗歌景形书载俊乂股肱干桢有物有则模楷后生宜参鼎珰再建皇灵出经阪险鬼方不庭所戢节足轻宠贱荣故【阙】　天选而捐陪臣晏歳仰发留侯距宜非辞福也乃辟祸兮乱曰浑元【阙】像渎【阙】　匠兮金精火任实生贤兮【阙】　欲救民流弥【阙】　兮遭祸阳九百六防当举遐年命逡巡兮歍嘑怀氏魂神裕兮建安十年三月上旬造石工刘武良镌书宋崇宁壬午知县丘常题其碑隂云此碑相传为魏受禅碑为世絶出而此乃建安十年所立又在黄【阙】之前虽暴露【阙】　埜而字【阙】　醇古文尚可读岂非所【阙】　逺而人【阙】　知者欤然而千余【阙】　间霖雨之所【阙】　阳之所暴有兽已倒有【阙】　已摧而此碑将仆是可悯也余因扶其既倒植其将仆又为屋以庇之庶几永其传也宋绍兴己夘睂山程勤懋传题云皇上励精更化以扬祖宗之大烈属当京师父老流涕太息思欲复见汉官威仪之时而仆仕于芦山天下最穷处乃得建安十年巴郡太守樊君故碑于荒山榛莽间亟作大屋覆其上表而出之目其顔曰巴郡太守樊侯之墓呜呼碑隂所记崇宁壬午距今五十八年而人之任斯邑者皆吾乡人扶倒植仆偶相似然岂物之废兴固有数耶此碑文仅存余故谨録之














　　丹铅续録卷九
　　钦定四库全书
　　丹铅续録卷十　　　　　　明　杨慎　撰
　　书云
　　诗人冬至用书云事宋人小说以为分至启闭必书云物独以为冬至事非也余按春秋感精符云冬至有云迎送日者来嵗美宋忠注曰云迎日出云送日没也冬至独用书云事指此未为偏失也
　　钿金
　　张懐瓘书録云往在翰林见古钟二枚髙二尺许有古文三百余字纪夏禹功绩皆紫金钿似大篆神彩惊人盖三代钿金为篆其精类如此又李伯时得雕戈虫鸟书黄金文铭六字曰主用父作雕戈钿金法金亦不传唐六典有十四种金曰销金曰拍金曰镀金曰织金曰砑金曰披金曰泥金曰镂金曰撚金曰戗金曰圏金曰贴金曰嵌金曰裹金而钿金不在其中今并其名亦不知矣
　　觳糓
　　孟子吾不忍其觳糓言牛将就屠而体缩恐惧也觳本古文斛字见周礼其字从谷省谷而角之是斛也谷字义兼声角字声兼义合为斛字乃正字非借也糓鼎食也俗作餗牛之恐惧字当作豰觫豰从豕尾惧之貌觫从角角惧之貌汉又作豰寒战疾也借作牛之惧貌义亦互通
　　郭璞墓
　　郭璞善地理凡遇吉地必剪爪髪以瘗之故郭璞墓所在有之
　　荆公字说
　　王荆公好解字说而不本说文妄自杜撰刘贡父曰易之观卦即是老鹳诗之小雅即是老鸦荆公不觉欣然夊乃悟其戯又问东坡鸠字何以从九东坡曰鸤鸠在桑其子七兮连娘帯爷恰是九个又自言波者水之皮坡公笑曰然则滑是水之骨也
　　蜀之隐逸
　　谯定字天授其学得于蜀曩氏夷挨袁氏字通洁其学得于富顺监卖香薛翁程子遇青城箍桶翁乃知未济三阳失位为男穷之义又渡涪江舟将危正襟端坐人问之曰心存诚敬尔有一人樵夫同舟登岸乃问伊川曰公是逹后如此舍后如此伊川欲与之言已去而不可追矣此皆宋世蜀之隐逸失名者
　　兰亭杜诗
　　近有士人熟读杜诗余闻之曰此人诗必不佳所记是棊势残着元无金鹏变起手局也因记宋章子厚日临兰亭一本东坡曰章七终不髙从门入者非寳也此可与知者道
　　王粲诗用刘歆赋语
　　刘歆遂初赋望亭隧之皦皦兮飞旗帜之翩翩王粲七哀诗登城望亭隧翩翩飞羽旗实用刘歆语
　　长河既已萦
　　古文苑王融逰仙诗长河既已萦曽山方可砺萦今本误作荣解者遂谬云荣如草木之荣华犹言海变桑田可笑不思萦萦带也帯河砺山眼前事何必逺引
　　棊鹗
　　马融围棊赋横行阵乱兮敌心骇惶迫兼棊鹗兮颇弃其装鹗音义与岳同棊心并四面各据中一子谓之五岳言不可摇动也今谓之势子而中心一子多不下盖古法与今少异
　　胡唐论诗
　　胡子原学尝与予论诗曰人有恒言曰唐以诗取士故诗盛今代以经义选举故诗衰此论非也诗之盛衰系于人之才与学不因上之选取也汉以射防取士而苏李之诗班马之赋出焉此岂系于上乎屈原之骚争光日月楚岂以骚取人耶况唐人所取五言八韵之律今所传省题诗多不工今传世者非省题诗也姑以画论晋有頋凯之唐有吴道唐未尝以画取士也至宋则马逺夏珪不足为頋吴之衙官近代吴小仙林良又不足为马夏之奴画既有之诗亦宜然谓之时代可也余深服其言唐子元荐与予书论本朝之诗洪武初高季廸袁景文一变元风首开大雅卓乎冠矣二公而下又有林子羽刘子髙孙炎孙蕡黄之杨孟载辈羽翼之近日好髙论者曰沿习元体其失也瞽又曰国初无诗其失也聋一代之文曷可诬哉永乐之末至成化之初则微乎矣治间文明中天古学焕日艺苑则李懐麓张沧洲为赤帜而和之者多失于流易山林则陈白沙庄定山称白眉而识者皆以为傍门至李何二子一出变而学杜壮乎伟矣然正变云扰而剽袭雷同比兴渐微而风骚稍逺唐子应徳箴其偏焉嘉靖初稍稍厌弃更为六朝之调初唐之体蔚乎盛矣而纎艳不逞阐缓无当作非神解传同耳食陈子约之议其后焉张子愈光滇之诗人也以二子之论为的故着之
　　塞北江南
　　甘州本月支国汉匈奴转得上所居后魏为张掖郡改为甘州以甘峻山名之山有松栢五木美水茂草冬温夏凉又有仙人树人行山中饥即食之饱不得持去平居时亦不得见也唐韦蟾诗云塞北江南旧有名言其土地美沃塞北之江南也
　　凤艒
　　博雅艒防舟也艒音墨隋志有龙舟凤艒
　　文字
　　王婴古今通论【见意林】云仓颉造书形立谓之文声具谓之字许叔重云独体为文合体为字李登云物相杂故曰文文相滋故曰字
　　为善最乐
　　书云民讫自若是多盘注云民之行已尽用善道是多乐也东平王苍曰为善最乐周公曰心逸日休内典云为善若熟种种快乐亦是此意
　　崔涂王维诗
　　崔涂旅中诗渐与骨肉逺转于奴仆亲诗话亟称之然王维郑州诗他乡絶俦侣孤客亲童仆已先道之矣且王语浑含胜崔
　　鸿安丘
　　鸿安丘成都人与严君平友善作君平诔云无营无欲澹然渊清时又有林闾翁孺者临卭人亦君平同时友









　　丹铅续録卷十
　　钦定四库全书
　　丹铅续録卷十一　　　　　明　杨慎　撰
　　转注
　　唐王叡炙毂子云滑稽者转注之器也若漏巵之类以比人言语捷给应对不穷也余按古六书转注亦取应物不穷之义
　　范季随评诗
　　宋范季随云唐末诗人虽格致卑浅然谓其非诗则不可今人作诗虽白语轩昂但可逺听其理略不可究
　　隐居不当谈时事
　　古之耕莘筑岩钓渭者其于天下非事事而究其利病也非人人而访其贤否也闭门造车出门合辙得志行乎天下举而措之而已今有废居而口谈时事谓之留心世故不过奔竞而已随驾隐士时务道学由此其选也
　　隐民
　　春秋左传隐民皆取食焉国语勤恤民隐而除其害也隐民贫民也诗曰如有隐忧古字殷与隐同
　　汉诏
　　汉武帝元朔三年诏曰夫刑罚所以防奸也内长文所以见爱也以百姓之未洽于教化云云其赦天下内长文之语了不可解张晏云长文长文徳也终不了然许少伊右丞言徃年见江南旧本以内为而长为肆肆文为肆赦于下文尤为贯穿【南窓纪谈】
　　部色
　　教坊家有部有色部有部头色有色长元周伯清讹呼部头为务头可笑也部如法部胡部之类色如杂剧色觱篥部舞旋部参军色之类诸色以杂剧色为首杂剧用四人或五人末泥色主张引戯分付副净色发乔副末色打诨又或添一人妆孤老其吹曲破断送者谓之把色见宋灌园古杭梦逰録
　　左担道
　　益州记隂平县有左担道其路至险自北来者担在左肩不得度右肩也隂平在今之文县
　　简牍
　　古人与朋侪往来者以漆版代书帖又苦其露泄遂作二版相合以片纸封其际故曰简版或云赤牍
　　怪鱼
　　李淳风感应经云河有怪鱼乃名为鳄其身已朽其齿三作此即鳄鱼也南州志云斩其首干之防去其齿而更复生
　　阿滥堆
　　骊山多飞禽名阿滥堆明皇御玉笛采其声翻为曲子名焉左右皆传唱之【尉迟偓中朝故事】
　　画记
　　东坡不喜韩退之画记谓之甲乙帐簿此老千古卓识不随人观塲者也
　　乡里夫妻
　　俗语云乡里夫妻歩歩相随言乡不离里如夫不离妻也古人称妻曰乡里沈约山隂栁家女诗曰还家问乡里讵堪持作夫南史张彪传曰我不忍令乡里落他防姚令威曰防稽人曰家其义同也见西溪丛话
　　呉防
　　防音华大口也字从口从大与呉不同后汉戴就传鋘斧注引张楫纂文音华其字从金从防也若诗不呉不敖吴音娱张子厚理窟云云当矣今多音华非呉自呉防自防何得混耶
　　虞美人草
　　贾氏谈録云褒斜谷中有虞美人草状如鸡冠花叶相对益州草木记云雅州名山县出虞美人草唱虞美人曲应拍而舞酉阳杂爼云舞草出雅州益州方物图賛虞作娱唐人旧曲云帐中草草军情变月下旌旗乱揽衣推枕怆离情逺风吹下楚歌声正三更乌骓欲上重相顾艳态花无主手中莲锷凛秋霜九泉归去是仙乡恨茫茫宋黄载万和云世间离恨何时了不为英雄少楚歌声起霸图休野葛荒葵老吴城暮玉貌知何处至今芳草解婆娑只有当时魂魄未消磨
　　熊馆
　　山民云熊于山中行数千里悉有跧伏之所必在石岩枯木中山民谓之熊馆惟虎出百里外则迷失道路
　　杜诗入画
　　杜诗花逺重重树云轻处处山可作画本
　　石鼓文
