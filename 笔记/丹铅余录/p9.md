<!-- { "loadSidebar": true } -->
　　宋干徳牂牁入贡上令作本国歌舞乃吹瓢笙名曰水曲即今之芦笙也予在大理见之尝作芦笙吟五解其辞云芦笙吟芦笙吟可怜一寸匏能括四海音【一解】芦笙吟芦笙吟可怜一节芦能通四海心【二解】昔我闻芦笙乃在盘江河江邉跳月歌令人髩皤【三解】今我闻芦笙乃在闲南槁短歌和长謡从夕至清朝【四解】悲亦不在声欢亦不在声昔声与今声不是两芦笙【五解】管子曰攻坚则轫乗瑕则神唐宪宗欲平藩镇张靖以为先淮蔡而后恒冀周世宗欲平天下王朴以为先江南而后河东刘季裴曰自古守淮莫难于谢又莫难于杨行宻谢以八千人当苻坚九十万之众清口之役杨行宻以三万人当朱全忠八州之师众寡殊絶而卒以胜者扼淮以拒敌而不延敌以入淮也
　　六书合体为字上下左右可以相易如秋之与秌如之与酬相易而音义同惟重朿为枣并朿为棘日乗干为旱干从日为旰此则不可易又不知何説也
　　抱朴子曰八卦生鹰隼之所被六甲出灵之所负説者谓鹰隼之羽文亦有八卦之象未验无以知其然否也
　　后汉礼仪志清明骑士传火唐诗日暮汉宫传蜡烛又鱼钥清晨散九门天街一骑走红尘则其制古矣废之当自前元入主中国时也
　　北堂书抄载东方朔与公孙书云同类之游不以逺近为故士大夫相知何必以抚尘而游垂髪齐年偃伏以日数哉抚尘谓童子之戏若佛书所谓聚沙也知梵志翻着韈法则可以作文知九方臯相马法则可以观人文章
　　吹台即繁台本师旷吹台梁孝王增筑班史称平台唐称吹台又因谢惠连尝为雪赋又名雪台
　　唐宋务光諌疏云比见坊邑相率为浑脱队骏马胡服名曰苏莫遮浑脱队即所谓公孙大娘浑脱舞也苏莫遮帽制今曲名有之
　　段国沙州记吐谷浑于河上作桥谓之河厉长一百五十步勾栏甚严饰勾栏之名始见此王建宫词风帘水殿压芙蓉四面勾拦在水中李义山诗帘轻幕重金勾栏李长吉诗蟪蛄吊月钩阑下字又作钩宋世以来名教坊曰勾栏
　　唐诗春寒侧侧掩重门王介甫侧侧轻寒剪剪风许奕小词玉楼十二春寒侧吕圣求词寒侧斜雨侧寒字词人相承用之不知所出大意侧不正也侧寒字甚新特拈出之
　　魏鹤山云吾乡观物张先生行成文饶颇得易数之详有通变经世术术翼通灵等凡七书而大意谓理者太虚之实义数者太虚之定分未形之初因理而有数因数而有象既形之后因象而推数因数而知理今不可论理而遗数也其书惜不传而世亦罕知其人矣文选载木虚海赋似非全文南史称张融海赋胜虚惜今不传北堂书抄载其略如湍转则日月似惊浪动则星河如覆信为竒也
　　吕不韦月令自东风解冻至水泽腹坚魏始入厯为七十二候其所载与夏小正淮南时则训管子与汲冢书互有出入朱文公作仪礼经传解备引之予又见王砅注素问亦引吕令七十二候与今世行吕氏春秋及厯中所载不同如桃始华为小桃华雷乃发声下有芍药荣田鼠化为鴽下有牡丹华王生作赤箭生苦菜秀作吴葵华麦秋至作小暑至半夏生下有木槿荣蛰虫坯户下有景天华惟易通卦验亦载节而其书今亡类书所引若条风至而杨柳津景风至而博劳鸣虾蟇无声凉风至而鹤鸣阊阖风至而蜻蛚吟日至而泉跃泉跃即水泉动也可考古今节之异因备録于此其书玉衡杓建天之纲也日月初躔星之纪也今名北斗为天纲本此予尝与客夜坐客指北斗曰此天纲星非北斗也予因笑曰昔人谓文选只有班孟坚文无班固文观子之言信矣其人亦不悟
　　宋太祖曰夏后治水但言河至海随山濬川未闻力制湍江广营髙岸自战国専利堙塞故道以小防大以私害公九河之制遂隳歴代之患弗弭神宗曰后世以事治水故常有碍以道治水无违其性可也如能顺水所向迁徙城邑以避之复有何患虽禹复生不过如此欧阳修曰开河如放火又曰避髙就下水之本性河流已弃之道自古难复文彦博曰河不出于东则出于西利害一也今发夫修治徙东从西何利之有自古治河之説多矣若宋二帝之见二臣之言可为百世法辍耕録载俞豹论诸葛孔明忠于徳而非忠于汉献以汉献尚在而徳之立为不当也此説谬矣习凿齿曰惠公朝秦而子圉以立更始犹存而光武举号先主合义讨贼是宜速尊以奉大统民欣反正出覩旧物可谓识时之卓见豹盖亦未尝见此论也寡陋不学如此不自知而轻议大君子真可恶也陶九成取之亦轻薄子哉
　　诸葛恪与陆逊书曰以道望人则难以人望人则易张子厚云以众人望人则易从其言本此
　　南史何防不入城府而性率到好狎人物时人重其通号曰游侠处士然观豫章王嶷命驾造防防从后门遁去竟陵王子良曰豫章王尚望尘不及吾当望岫息心则亦甚介矣
　　何恢有妓张耀华美而有宠阮佃夫频求之恢曰恢可得此人不可得也佃夫曰惜指失掌邪讽有司以公事弹恢此亦与緑珠事相类
　　杜诗衔杯乐圣称避贤用李适之避贤初罢相乐圣且衔杯句也今本作世贤非更取楸花媚逺天今本作椒花非椒花色緑与叶无辨不可言媚
　　説文重朿为枣并束为棘洪迈曰棘与枣类棘之字两朿相并枣之字两朿相承沈括曰枣棘皆有刺枣独生髙而少横枝棘列生卑而成林以此为别其文皆从朿朿音刺木芒刺也朿而相戴立生者枣也束而相比横生者棘也不识二物观文可辨古人制字之妙义如此孔子曰牛羊之字以形举也又曰视犬之字如画狗也枣棘一字亦何异于画二木哉
　　东坡跋潭帖云希白作字自有江左风味故长沙法帖比淳化为胜世俗不察争访阁本误矣乃知潭帖胜淳化多矣希白钱易也
　　马融笛赋云裁以当簻便易持李善注谓簻马防也裁笛以当马簻故便易持此谬説也安可为马防簻管也古人谓乐之管为簻故潘岳笙赋云修簻内辟余箫外透裁以当簻者余器多裁众簻以成音此笛但裁以簻五音皆具当簻为笛不假繁猥所以便而易持也【此可正选注之失故官表用之】
　　芧栗木果也荘子所谓徂公赋芧者今讹作芋栗沈存中尝辨其非矣杜诗园收芧栗未全贫正指此物今非芧栗解作蹲鸱之芋一何逺哉
　　朱子语録谓与大颠书乃昌黎平生死案呜呼晦翁之言抑何其秋霜烈日邪愚考韩与大颠书刻石于灵山禅院乃僧徒妄撰假韩公重名以尊其道亦犹懐素假李白歌称其草书独步也懐素草书歌人皆信其非白作而独以大颠书为出于韩何哉李白作歌赠懐素不足以损白之名而韩公以道自任一与颠书则所损多矣世人多不成人之美虽心知其非乃乘瑕蹈隙而挤之卓哉李汉之先见序公之文曰无有失坠总其目以七百正虞后人羼入阑増以诬韩公也以此证之则死案犹可翻也呜呼至公无我之心自圣人以下皆不能矣古人谓公论百年而定若此者虽千年犹不定也荘子曰胶胶扰扰乎胶之一字下得不茍韩退之送髙闲上人序虽外物至不胶于心又云一死生解外胶字正应前不胶于心之胶胶之为物有粘着之意解则冇頽败不粘之意韩公用此二字亦不茍也语虽本于荘而得韩之拈出荘意益明乃古今两敌手棊也
　　杜工部诗黄门飞鞚不动尘苏东坡云走马来看不动尘而杜公语益精神焦氏易林云过时不遇防如旦饥而毛诗惄如朝饥之义益明又云枝叶盛茂召伯游暑而毛诗甘棠之义益明非如后人蹈袭之比也







　　丹铅余録卷十
　　钦定四库全书
　　丹铅余録卷十一　　　　明　杨慎　撰
　　唐明皇问张说曰今之姓氏皆云出自帝王后古者无民邪说对曰古者民无姓有姓者皆有土有爵者也故左传云天子命徳因生以赐姓胙之土而命之氏黄帝之子二十五人得姓者十四而已其后居诸侯之国土者其民以诸侯之姓为姓居大夫之采地者以大夫之姓为姓莫可分辨故云皆出自帝王也说此言考古证今不刋之论予因以知尚书所称百姓与论语所言百姓可以类知矣尧典曰百姓昭明协和万邦黎民于变时雍注云百姓者几内之民黎民者四方之民此不通古今之说也圣人之视民逺近一也岂分畿内与四方哉百姓盖禄而土仕而有爵者能自明其徳而后协和万国万国诸侯协和而后黎民于变时雍此其序也若以百姓为民庶则黎民又是何物亦岂有民庶先于诸侯者哉舜典曰百姓如防考妣三年四海遏宻八音此二句今之句读以如防考妣为一句三年四海遏宻八音为一句非也百姓如防考妣三年为一句四海遏宻八音为一句乃协文义百姓有爵命者也为君斩衰三年礼也礼不下庶人且有服贾力役农亩之事岂能皆斩衰则但遏宻八音而已此当时君防礼制如今大行遗诏非百姓四海不由上令而自为也至周人尚文则人皆有姓所称百姓则民庶也论语曰修己以安人又曰修己以安百姓书曰百姓有过又曰非敌百姓也是时则人皆有姓矣故指民庶亦曰百姓耳尧典百姓昭明以百姓为有爵者其説出孔安国尚书古注安国为汉人孔子之后其説必有所授蔡氏生千年之后何据而变之邪予以古注语人俗儒愕然曰先儒成説不可改也予曰蔡沉为先儒孔安国非先儒邪又不悟予曰吾见二事可语以证昔有二生一在府学一在县学相遇争长甲谓乙曰吾府尔县我尊尔卑县学生曰府有文宣王县学亦有文宣王岂亦有异邪又有僧纲司观音僧会司观音祈雨迎祷相遇于路僧纲司行者曰尔寺观音当避吾之观音为姑尔之观音侄女也闻者笑倒如蔡氏之说畿内为百姓畿外为黎民是府县学文宣王有尊卑僧纲僧会寺观音有姑侄之分也达者亦岂不大笑
　　宋饶双峰解孟子引书百姓如防考妣三年四海遏宻八音云天子崩畿内百姓为之服防三年诸侯薨国中百姓为之服防三年此又不通古今之言也盖不考孔氏注百姓为百官又不知沈氏章句百姓如防考妣三年为一句四海遏宻八音为一句也纵古礼文有畿内百姓服防三年之文亦是汉儒误解尚书传而傅会之也若以理论天子天下之主岂有畿内百姓服防而非畿内者不服之理乎是天子之尊亦何异于诸侯乎稽之今制国有大防亦止有位者斩衰而不及庶人盖亦古礼之遗可正饶氏之妄
