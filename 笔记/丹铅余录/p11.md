<!-- { "loadSidebar": true } -->
　　史记世本国语载后稷至文王凡十五世愚按后稷始封至文王即位凡一千九十余年而止十五世可疑也或曰上古人多寿考然而父子相继三十年为一世常理也以十五世而衍为一千九十余年即使人皆百嵗亦必六十而娶八十始生子而后可叶其数岂有此理邪稷与契同封契至成汤四百二十余年凡十有四世而稷至文王年倍而世半之何稷之子皆长年而契之子孙皆短世乎此又可证也夫以周家帝王之世国史载之犹难明若此近世家谱可尽信乎
　　宋元祐党籍碑成于蔡氏父子其意则王安石啓之也安作曹社诗以寓意谓神奸变化自古难知辨之而不疑者惟禹鼎焉魑魅合谋盖非一日太丘之社其亡也晚盖以喻新法异意之人将为宋室之祸也其后门生子婿相继得政果铸寳鼎列元祐诸贤司马光而下姓名于其上以安石比禹绩而以司马诸公为魑魅吕惠卿载诸谢章曰九金聚粹画图魑魅之形自此党论大兴贤才消伏卒致戎马南牧赤县丘墟一言防邦安石之谓也慎按安石之恶流祸后世有如此宋之南迁安石为罪之魁求之前古奸臣未有其比虽后汉晚唐党祸不若是其烈然彼乃宦者阉奴身为恶而显遭戮国史明着为奸臣矣安石以文济奸党恶又众至于后世是非犹舛朱晦庵作宋名臣言行録以王安石为名臣与司马光并烈夫司马光与安石所争者新法也新法之行是则諌沮新法者非安石为名臣则司马光不得为名臣矣今著名臣録自拟于春秋而光与安石并列则是石碏与州吁皆为忠臣崔杼与晏婴皆为义士而孔子可与少正卯同列孟子可与仪秦齐班乎其防意不可知岂暗用绍圣调停之法于史册之间乎朱子平生功业不可见而去取如此可疑也且司马作通鉴书诸葛亮入冦公作纲目正之当矣然通鉴所书因乎陈寿名臣録公之进安石则未有因也公之特笔而天下后世虽儿童走卒未有一人之见同焉者也或曰公之取安石憎而知其善也为其护细行有经学与文章也噫是又不通之甚矣憎而知其善者小恶而可改者也若夫引羣邪害众正误人主亡社稷此元恶大憝虽有小善不足言矣王夷甫褚彦回未尝不防细行孔光张禹未尝无经学李斯曹操岂不能文章史固未尝假借之也予又见他书载金兵入汴见铸鼎之象而叹曰宋之君臣用舍如此焉得久长遂怒而击碎之金人犹知恶安石而大儒朱子反尊崇之何故安得起公于九原而一问之邪








　　丹铅余録卷十一
　　钦定四库全书
　　丹铅余録卷十二　　　　　明　杨慎　撰
　　汉书律厯志上元至伐桀之嵗十四万一千四百八十年列子杨朱云伏羲至今三十余万嵗二说既参差而路史及外纪其年代复与二家参差邵尧夫皇极数断以天地始终止十二万八千年以邵子之言参之汉书列子则天地之始终又两畨矣其孰为是邪善乎庄子之言曰六合之外圣人存而不论汉书列子之言诚荒唐也邵子之言亦知其的然耶存而不论可也
　　吕览楚之衰也作女巫音注女曰巫楚辞九歌巫以事神其女妓之始乎汉曰总章曰黄门倡然齐人归鲁而孔子行秦穆遗戎而由余去又不始于楚矣汉郊祀志祭郊畤宗庙用伪饰女妓今之装旦也其亵神甚矣
　　左传庇焉而纵寻斧焉一本焉下有斯之二字唐人文集引此云防其树者不折其枝庇焉而纵寻斧焉以斯之可乎
　　六朝人才韦叡为冠司马温公曰其临阵也勇其执事也敬其律己也廉其与人也惠其居官也明功成身退明哲保身齐梁之世乃有若人邪是时武帝方鋭意释氏天下从风而靡而叡独不与呜呼叡亦豪杰之士哉五代人才王朴为冠其平边防攻取先后宋兴之初先平江南晩定河东次第不能易也外事征伐内修文治其论乐律宋作大晟乐不能易也其言有曰彼民与此民之心同是与天意同契天人意同则无不成之功近于知道矣五季之世而有若人耶
　　魏书钟繇传明堂所以祀上帝灵台所以观天文辟雍所以修礼乐太学所以集儒林髙禖所以祈休祥既称太学又称辟雍可证辟雍非太学也明矣
　　王肃曰古者一辕之车夏后氏驾而马谓之丽殷益以一騑谓之骖周益以一谓之驷今按周人实兼用之故曰騧骊是骖又曰城门之轨两马之力与
　　刘向赋雁云顺风而飞以助气力衔芦而翔以避矰缴羊祜赋雁云鸣则相和行则接武前不絶贯后不越序辞防超逺出于辞人一等矣
　　夏后氏金行初作苇茭言气变也殷人水徳以首慎其闭塞使如也周人木徳以桃为梗言气相更也荘子曰插苇于户布灰其下童子入不畏而鬼畏之是鬼之智不如童子也今人元日以苇插戸则今之门镮也概梗今之桃符也
　　草堂诗余花深深诗郑文妻孙夫人作
　　枇杷黄医者忙橘子黄医者蔵萝卜上医者回乡言夏多疾病冬自平也古喭云云
　　苏子由云区以别矣如畴芋区之区自反而缩如王祭不供无以缩酒之缩
　　黄几复解荘子消揺游名义云消者如阳动而冰消虽耗也不竭其本揺者如舟行而水揺虽动也而不伤其内游于世若是唯体道者能之
　　陆宣公云兴王之良佐皆季代之弃材欧阳公云胜棊所用败棊之着也兴国所用亡国之臣也
　　古地名多有不字如春秋之不羮华不注史之不周不姜不耐山海经之不津不庭不其或曰不读作丕古无丕字不即丕也诗曰不显惟徳不戢不难皆读作丕亦一説也
　　刘歆云三皇象春五帝象夏三王象秋五伯象冬邵子皇极全用之孝经纬引孔子曰春秋属商孝经属参皇极经世以易书诗春秋配春夏秋冬有所祖述也谯周古史考以炎帝与神农各为一人罗泌路史以轩辕与黄帝非是一帝史皇与苍颉乃一君一臣共工氏或以为帝或以为伯而不王祝融氏或以为臣或以为火徳之主杨朱云三皇之事若存若亡五帝之事若觉若梦三王之事或隠或显亿不识一当身之事或见或闻万不识一目前之事或存或废千不识一至哉信乎予观近日刻国朝登科録洪武庚子至甲子不知取士之科几开张显花纶金璹不知为何科大魁况考论洪荒之世乎
　　袁裒云右军用笔内擫而收敛故森严而有法大令用笔外拓而开扩故散朗而多姿
　　以吾一日长乎尔长老也无吾以也以用也孔子言已老矣不能用也而付用世于四子也故三子皆言用世也晳之言亦用世而非大用也冠者童子雩祭人也浴乎沂涉沂水也象龙从水中出也风乎舞雩风歌也咏而馈咏歌馈祭也职既轻于抱关击柝事更迩于乡俗里闬不必居夷之逺浮海之险也偶一为之时适其适也自适其适而不适人之适也夫子与之者意在言外喟然者所感深矣此王符之説古必有授韩退之以浴为防非宋人尧舜气象天地同流之説又过矣曽晳狂者也本有用世大志而知世之不我以也故为此言以销壮心而耗余年此风一降则为荘列再降则为嵇阮矣岂可鼔之舞之推波助澜哉
　　月中兽蟾除也其类在地螺与坊也月毁于天螺坊舀缺
　　尚书太师太傅太保曰三公书大曰太师天公也大傅地公也太保人公也烟氛郊社不修山川不祀风雨不时雪霜不降责在天公臣多弑主孽多杀宗五品不训责在人公城郭不缮沟池不修水泉不隆责在地公后汉张角作乱称天公将军人公将军盖亦窃古义也事大而急者用钟鼔小而缓者用铃荻与笛同按穆天子传注荻防吏所吹亦犹急就章注云汉时亭长吹鞭也
　　书云尸位诗云素飱商君谓之荒饱吴起谓云枝官史云冗食又曰游手蝝蝗蟊贼下不在田矣
　　商君曰以强去强者弱以强去弱者强管子云攻瑕则坚者瑕攻坚则瑕者坚此用兵之法也为学之説亦然善问者如攻坚木后其节目是也
　　尹子曰诗咏流离史书枭镜流离鸟名少好长丑盖毛郑旧説也
　　关尹子曰狡胜贼能捕贼勇胜虎能捕虎能克己乃能成己能胜物乃能成物
　　朱文公谈道著书百世宗之愚详观其评论古今人品诚有违公是而逺人情者王安石引用奸邪倾覆宗社元恶大憝也乃列之名臣録称其文章道徳文章则有矣焉有用引奸邪而可名为道徳邪苏文忠公文章忠义古今所同仰也乃力诋之谓得行其志其祸甚于安石孔子曰吾之于人也谁毁谁誉如有所誉其有所试文公解之曰善善速而恶恶则已缓矣又曰但有先褒之善而无预诋之恶信斯言也文公于此恶恶得为缓乎无乃自蹈于预诋人之恶也夫以安石之奸则末减其已着之罪以苏子之言则巧索其未形之瘢此心何心哉或曰不惟此也秦桧之奸人欲食其肉者也文公称其有骨力岳飞之死天下垂涕者也文公讥其横又讥其直向前厮杀汉儒如董贾之流皆一一议其言之疵匡衡之言颇纯粹无疵文公则曰匡衡有好懐挟其不成人之美例如此诸葛亮则名之为盆成括又讥其为申韩陶渊明则讥其为荘老韩文公则文致其大颠往来之书亹亹千余言力诋之必使之不为全人而后己盖自周孔以下无一人逃其议古人谓君子当于有过中求无过不当于无过中求有过文公语録论人皆无过中求有过者也观其与同时二三同道私地评论之説直似村汉骂街词讼讦单岂有道者气象耶或者门人记録之过朱子无忠臣遂至此欤
　　王粲英雄记整兵骇鼓韩文公郓州谿堂诗其鼔骇骇袭用其字先辈谓韩文无一字无来歴若此类甚多注者十不能一二耳
　　后汉志襄邑嵗献虎文衣即今彰徳府虎斑绢也不为珍绮而古人重之何耶
　　吕氏春秋宋子罕之邻为鞔工鞔音蛮冒鼔也又曰味众珍则胃充胃充则中大鞔而气不达鞔又作懑音气懑如鼔之鞔也古人用字无定义音亦随转云吕览云辨议而不可为是被褐而入衣锦而出孔明云违覆而得中犹弃敝履而获珠玉盖古有此语善改过也辟雍泮宫非学名予于鲁颂引戴埴之説而申之既详矣近又思之説文辟雍作廦廱解云廦墙也廱天子享宴廦廱也鲁诗解云驺虞文王囿名也辟雍文王宫名也以説文鲁诗之解观之则与诗镐京辟雍于乐辟雍之义皆合矣辟雍为天子学名泮宫为诸侯学名自王制始有此説王制者汉文帝时曲儒之笔也而可信乎孟子曰夏曰校殷曰序周曰庠学则三代共之使天子之学曰辟雍为周之制则孟子固言之矣既曰辟雍而颂云于彼西雍考古图又有胥雍则辟雍也西雍也胥雍也皆为宫名无疑也鲁颂既曰泮宫又曰泮水又曰泮林则泮宫者泮水傍之宫泮林者泮水傍之林无疑也鲁有泮水故因水名以名宫即使鲁之学在水傍而名泮宫如王制之説当时天下百二十国之学岂皆在泮水之傍乎而皆名泮宫邪予又观宋胡致堂云灵台诗所谓于乐辟雍言鸟兽昆虫各得其所鼔钟业莫不均调于此所论之事惟鼓钟而已于此所乐之徳惟辟雍而已辟君也雍和也文王有声所谓镐京辟雍义亦若此而已且灵台之诗叙台池苑囿与民同乐故以蒙瞍奏公终之胡为勦入学校之可乐与钟鼔谐韵而成文哉文王有声止于继伐功作丰邑筑城池建垣翰以成京师亦无縁遽及学校之役上章曰皇王维辟下章曰镐京辟雍则知辟之为君无疑也泮水诗言鲁侯戾止且曰于迈固疑非在国都之中且终篇意防主于服淮夷故献馘献囚出师征伐皆于泮宫乌知泮宫之为学校也特取其中匪怒伊教一句为一篇之证则末矣王制起于汉文时其失已久后世既立太学又建辟雍若有两太学者尤可笑也按致堂之言与予见合而説文鲁诗解戴埴之论皆可迎刃特俗见胶滞已久可与知者道耳
