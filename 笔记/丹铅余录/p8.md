<!-- { "loadSidebar": true } -->
　　予观艺文类聚见东汉妇人徐淑与夫秦嘉两书又观玉台新咏见其与夫诗皆丽则可诵又考史通称其动合礼仪言成防矩夫死毁形不嫁哀痛伤生可谓才徳兼美者也范后汉书作列女传乃舍淑而取蔡琰何见哉
　　古画家有檀色浅赭所合也唐人小词卓女烧香浓羙小檀霞又檀画荔枝红金蔓蜻蜓软又背人匀檀注慢转横波偷觑又钿昏檀粉泪縦横又背留檀印齿痕香又斜分八字浅檀蛾又檀痕衣上新唐末闺庄面注檀痕犹汉世妇女之的也
　　唐诗残霞蹙水鱼鳞浪薄日烘云卵色天东坡诗笑把鸱夷一樽酒相逢卵色五湖天正用其语花间词一方卵色楚南天注以卵为泖非也注东坡诗者亦改卵色为柳色王龄亦不及此邪
　　说文胥蟹醢也言其肉胥胥解也字训云蟹之美在足故从足周礼唐人注青州之蟹胥集韵作蝑音四夜切王伯厚云嘉量之铭祭侯之辞皆极文章之妙而梓人笋簴之制文法竒古盖精扵道者兼物物而后能制器庄子所谓梓庆削木为鐻鐻成见者惊犹鬼神以天合天道与艺俱化岂物物而雕之哉
　　宋世寒食有抛堶之戏儿童飞瓦石之戏若今之打瓦也梅都官禁烟诗窈窕踏歌相把袂轻浮赌胜各飞堶堶七禾切或云起于尧民之击壤
　　古归藏易今亡惟存六十四卦名而又阙其四与周易不同需作溽小畜作畜大畜作畜艮作狠震作厘升作称剥作仆损作员咸作諴坎作荦谦作兼遯作蛊作蜀解作荔无妄作毋亡家人作散家人涣作奂又有瞿钦规夜分五卦岑林祸马徒三复名卦不知当周易何卦也
　　字训云□日出之色橮日入之色□字见说文橮音柳周礼衣翣柳之材注柳之为言聚也诸饰之所聚尚书分命和仲宅西曰柳谷故书翣柳作接橮郑司农云接读为歰橮读柳柳者诸色新聚日将没其色兼有余色故云柳谷引之以见柳有诸色
　　说文巛象髪谓之鬊汉书五行志有云如炎风乱鬊鬊乱髪也古文作巛借作坤字今文作鬊
　　文选冥火夜火也楚辞悬火今之提灯也六韬云火施于云梯之上者
　　黄滔律赋如明皇囬驾经马嵬隔句云日惨风悲到玉顔之死处花愁露泣认朱脸之啼痕褒云万叠断肠新出于啼猿秦树千层比翼不如扵飞鸟景阳井云理昧纳隍处穷泉而讵得诚乖驭朽攀素绠以胡顔又无名氏作孟尝君夜度函谷赋叹秦闗之百二难骋狼心笑齐客之三千不如鸡口亦可喜也
　　王逸少在东晋时盖温太真蔡谟谢安石一等人也直以抗怀物外不为人役故功名成就无一可言而其操履识见议论闳卓当世亦少其比公卿爱其才器频召不就殷深源辅政劝使应命遗之书曰足下出处正与隆替对岂可以一世之存亡必従足下従容之适逸少报曰吾素志无廊庙王丞相欲内吾誓不许之手迹犹存由来尚矣不于足下参政而方进退自儿婚女嫁便怀尚子平之志数与亲知言之非一日也及殷侯将北伐以为必败贻书止之殷败后复谋再举又书曰以区区江左所营综如此天下寒心久矣自防乱以来处内外之任者疲竭根本各従所志竟无一切可论一事可纪任其事者岂得辞四海之责哉若犹以前事为未工故复求之扵分外宇宙虽广何所自容又与防稽王牋曰今虽有可欣之防内求诸己而所忧乃重扵所欣以区区吴越经纬天下十分之九不亡何待愿令诸军皆还保淮须根立势举谋之未晩其识虑精深如是其至恨不见扵用耳而为书名所盖后世但以翰墨称之艺之为累大哉
　　洪容齐作汪庄敏铭诗凡八十句真可与韩公防合联句相敌今録于此其词曰维天生材万彚倾竦侯王将相曽是有种公家江东世绎耕垄桃谿之涘是播是孰丰厥培蓺此珪珙公羁未奋逸驾思駷沈酣春秋蹈廸周孔径防名第稍辞渫防横经湘沅士敬如捧蓬莱方丈佩饰有琫应龙天飞荟蔚云滃千官在序摩厉従臾吾惟片言借箸泉涌正冠霜台过者卞悚端顔殿戺声气不动显仁东攅巫史呼汹昌言一下恩浃千冡獯鬻孔炽边戒毛氄媕娿当位左掣右壅公去当今沸渭混澒天威震耀谁不愤踊遂迁中司西柄是董出闗啓斾筹倥业业荆襄将懦曰拱投袂电赴如尊乃勇邓唐蔡陈驰防系踵佛狸归民恃不恐玺书赐朝百揆掺揔亚勲賛册国势尊巩督军载西寄责冞重方防许洛事援秦陇符离罔功竒画胶拲钧枢建使宰席亢宠还临西州夹道欢拥有御未鬯病癖且尰曽不憗遗使我心懵湘湖高丘草木蔚蓊维水容裔维山巃嵸矢其铭诗词费以冗奈何乎公万禩毋耸
　　释何君阁道碑洪文惠防称其字画之妙云退笔如塜未易窥其籓篱蜀士袁梦麒作汉制丛録亦称之云在雅州荣经县西今不知尚在否也
　　淮南子云马聋虫也而可以通气志犹待教而成况人乎注聋虫喻无知聋虫之名甚竒
　　吕亢守台州命工作蟹圗凡十二种一曰蝤蛑二曰拨棹三曰拥剑四曰彭蝑五曰竭朴六曰沙狗七曰望潮八曰倚望九曰石十曰江十一曰芦虎十二曰彭蜞又曰黄甲鼊蟳蠘在海中鼊岛之东此可补蟹谱之遗然蟹谱亦甚略首不引汲冢书海阳巨蟹其殻専车何邪
　　尹子环龟脱兎之法谓兵法也孙武子敌人开户后如脱兎敌不及拒环龟出司马用众篇云歴沛歴汜兼舍环龟谓环阵如龟也








　　丹铅余録卷九
<子部,杂家类,杂考之属,丹铅余录>
　　钦定四库全书
　　丹铅余録卷十　　　　　　明　杨慎　撰
　　严助相贝经曰尧悬贝毂于坞宫贝毂以贝饰毂也坞宫他书亦未见
　　唐诗多用云府字出庾肃之山赞所谓云霞之府也
　　盛之荆门记天门山角上各生一竹倒垂拂拭谓之天帚
　　琬液琼苏皆古酒名见醉乡日月
　　陈萧邻咏复裙诗晶晶金沙浄离离宝缝分纎腰非学楚寛带为思君
　　昔人谓郭象注庄子乃庄子注郭象耳盖其襟怀笔力畧不相下今观其注时出俊语与郑之注檀弓亦同而异也洪容斋尝録檀弓注之竒者于随笔予爱郭注之竒亦复録于此如逍遥篇注云大鹏之与斥鷃宰官之与御风同为累物耳养生王注云向息非今息故纳养而命续前火非后火故为薪而火传又以生死为寤寐以形骸为逆旅又云多贤不可以多君无贤不可以无君又云通彼而不防我即所谓惠而不费也又云天性在天窦乃开又云尧有亢龙之喻舜有卷偻之谈周公类之走狼仲尼比之逸狗又云律吕以声兼形黄以色兼质又云生之所无以为者分外物也知之所无奈何者命表事也此语尤精可比于荀孟又云草不谢容于春风木不怨凋于秋天李太白用为诗语而人不知其本于子也
　　严君平注老子其文竒世多未见如云肝胆为胡越眉目为齐楚又云生不枉神死不幽志又云天地亿万而道王之众灵赫赫而天王之倮者穴处而圣人王之羽者翔虚而神凤王之毛者蹠实而麒麟王之鳞者水居而神龙王之介者泽处而灵王之百川并流而江海王之又云言为祸匠黙为害工进为妖式退为防容尝鼎一脔可知其味也
　　宋人四六如才非一鹗难居累百之先智异众狙遂起朝三之怒水利云刻石立作三犀牛重见离堆之利复陂谁云两黄鹄讵烦鸿隙之謡四六中古文也
　　韩诗外传载孔子南入楚见阿谷之女而令子贡与之言容斋已辨其妄予观孔丛子载平原君问子髙曰子之先君南游乎阿谷而交辞于漂女信有之乎子髙曰阿谷之言出于近世殆是假其类以行其心之所为也又观王逸楚辞东方朔七谏云路室女之方桑兮孔父取以自侍注谓孔子出游见采桑之女一心不视嘉其贞信遂取以自侍亦此类矣其妄皆不待辨
　　乐律五音之外有二变声曰变宫变征史又谓之闰宫闰徴闰即变也
　　晋庾峻曰秦塞斯路利出一官虽有处士之名而无爵列于朝者商君谓之六蝎韩非谓之五蠧尝有人问于苏文忠公曰公之博洽可学乎曰可吾尝读汉书矣盖数过而始尽之如治道人物地理官制兵法货财之类毎一过专求一事不待数过而事事精覈矣参伍错综八面受敌沛然应之而莫御焉此言也虞邵庵常举以教人诚读书之良法也
　　佛寺曰香界亦曰香阜江总诗息舟香阜怅别在寒林髙适诗香界冺羣有
　　常璩华阳国志云会无县有天马河天马日行千里死于此地遂埋焉今天马冢是也县有天马祠土人牧马山下或产骏驹天马子也今名天谋土语谓马为谋敖陶孙器之评诗曰魏武帝如幽燕老将气韵沈雄曹子建如三河少年风流自赏鲍明逺如饥鹰独出奇矫无前谢康乐如东海扬帆风日流利陶彭泽如绛云在霄舒卷自如王右丞如秋水芙蓉倚风自笑韦苏州如园客独茧暗合音徽孟浩然如洞庭始波木叶微落杜牧之如铜丸走坂骏马注坡白乐天如山东父老课农桑事事言言皆着实元微之如李年说天寳遗事貌悴而神不伤刘梦得如镂冰雕琼流光自照李太白如刘安鸡犬遗响白云覈其归存恍无定处韩退之如囊沙背水惟韩信独能李长吉如武帝食露盘无补多欲孟东野如埋泉断劒卧壑寒松张籍如优工行乡饮醻献秩如时有诙气柳子厚如髙秋独眺霁晚孤吹李义山如百寳流苏千丝铁网绮宻懐妍要非适用宋朝苏东坡如屈注天潢倒连沧海变百怪终归雄浑欧公如四瑚八琏正可施之宗庙荆公如邓艾缒兵入蜀要以险絶为工山谷如陶景入官析理谈而松风之梦故在梅圣俞如关河放溜瞬息无声秦少游如时女步春终伤婉弱后山如九臯独唳深林孤芳冲寂自妍不求识赏韩子苍如黎园安乐排比得伦吕居仁如散圣安禅自能竒逸其他作者未易殚陈独唐杜工部如周公制作后世莫能拟议
　　薛符溪云楚词悲回风云借光景以往来兮施黄棘之柱防盖秦楚尝盟于黄棘后懐王再会武关遂被执是黄棘之盟楚祸所始朱子以黄尘荆棘解之谬矣汉武帝崩后忽见形谓陵令薛平曰我虽失势犹为汝君奈何令吏卒上吾陵磨剑乎因不见乃遣吏按陵旁果有方石可以为砺吏卒常盗磨刀剑霍光欲斩之张安世曰神道茫昧不宜为法故阮公咏懐诗曰失势在须臾带剑上吾丘【汉武故事】
　　抱朴子曰古诗今赋丽则不同俱论宫室而奚斯路寝之颂何如王生之赋灵光乎同説游猎而叔田卢令之诗何如相如之言上林乎并美祭祀而清庙云汉之辞何如郭璞南郊之艶乎等称征伐而出车六月何如陈琳武库之壮乎
　　干寳周礼注曰言司者总其领【司防之属】言师者训其徒【甸师之属】言职者主其业【职内之属】言衡者平其政【虞衡之属】言掌者主其事【掌合之属】言氏者世其官【师氏之属】言人者终其身【庖人之属】不氏不人权其材也【宫正膳夫内外饔食之属】
　　魏何昌曰先王制法建官授任则置副佐陈师命将则立监贰宣命遣使则设介副当难则权足相济陨缺则才足相代韩信伐赵张耳为贰马援讨越刘隆副车宋乾道二年定中兴十三处战功张俊明州吴玠和尚原饶风岭杀金平韩世忠大仪刘锜顺昌张子盖海州李寳海道邵宏渊正月浦桥虞允文采石李道光化次湖刘锜皁角林王宣汲靖确山凢十三而不及岳武穆盖秦桧之党犹存掩之也
