<!-- { "loadSidebar": true } -->
　　周礼居干之道菑粟不迤沈重读菑为恣四切又考工记察其菑蚤不齵注菑谓辐入毂中也泰山平原呼所树立物为菑声如胾博立枭棊亦为菑菑盖借字今文作倳又作剚史记不敢剚刃于公腹管子春有以剚耕夏有以剚耘注齐地谓物立地中为倳管子又谓战士曰剚战之寳
　　古与餔通
　　古餔字字从臼从日餔时申时也説文申字从臼自束持之意吏以餔时聴事申旦政也故臼与申字皆从臼
　　饕餮
　　金台田景延得古饕餮拱泉而垂腹羸其面而坐则人焉其下有若承盘者元裕之考定为古器无疑也
　　山谷论草书
　　山谷一帖云少时喜作草书初不师承古人但管中窥豹稍稍推类为之方事急时便以意成乆之或不自识也余谓山谷岂杜撰者盖自掊击以教人耳
　　土字四音
　　土字四音土爰稼穑如字诗彻彼桑土土桑根之皮也音杜自土沮漆地名亦音杜史记引诗宅殷土芒芒社是土亦借作社也又字书土苴或作防苴泥不熟也是土亦通作防
　　方物
　　易大传方以类聚物以羣分郑注水火也至解乐记则曰方谓行虫也物谓殖生也孔颖达曰二注不同各有以也方者行虫有性识道理故称方也羣分称物者殖生无生但一物而已慎按古之名方不见于训诂但字书有解谷虫名虸蚄见齐民要术又张有复古编虸蚄古只作子方是方为行虫之原也郑之解方为行虫盖縁字之音生义颇亦僻左
　　文用韵
　　文心雕龙声律篇云异音相从谓之和同声相应谓之韵韵气一定故余声易遣和体抑扬故遗响难契宋词元曲皆于仄韵用和音以叶平韵盖以平声为一类而上去入三声附之如东董是和东中是韵也
　　秦纪
　　史记始皇本纪后有低两字一段班固汉明帝时所谓秦纪也其事虽略而其文法最古太史公所以谨録之欲以互证而备遗也亦如郦生传后又附郦生书之例今本作平头刻不复低两字人亦不知为何意也索隠注亦昧此惟魏了翁古今考仅存其説
　　赋比兴
　　李仲曰叙物以言情谓之赋情物尽也索物以托情谓之比情附物也触物以起情谓之兴物动情也
　　窋咤
　　俗语急疾顷刻曰窋咤字一作咄嗟晋书咄嗟而办集韵作咋唶古乐府作咄唶今俗书词曲作趉□
　　否德忝帝位
　　尚书否德忝帝位注否不通言否之音义与不相通非训否为不通也昔年在讲筵有讲官面陈云否是不通的意思侍臣聴者多掩口退而戏之曰不通讲官乃知专经守文之士其误虽乆而骤闻不觉之流犹得其真也
　　□字义
　　□字説文音围象四周匝之形六书故以为府狼切与方圆之方同盖方圆皆象形也淮南子云左画圆右画方论衡云方圆画不俱成圆必作○形方岂不作□形乎田从□会意开方之法出焉画又从囗会意画也者画田之四至也唐人写画字有作画形者是其义也□又作国商子书弱民□强□强民弱有道之□务在弱民国字皆作□盖古文仓颉所制也今文国从□又从或或域同戈守□下一地也内口而外又□复矣且鲧始造城仓颉上世岂有戈守□之事由此观□一形而三音方也围也国也皆同形借用古文所以简而括不若后世之繁赘耳
　　古字轶与辙同庄子夫子奔轶絶尘而回瞠乎其后今谬读轶作逸遂失其义战国策主者循轶之途注轶辙同车迹也
　　战国人名有董之蘩菁董姓也之蘩菁三字其名也复名古之三字名始见此
　　孙子兵法两军相对曰和战国策章子为齐将与秦军交和而舎又楚策开西和门注军门曰和唐郑愔诗戎垒三和夕校文苑英华者不知其事改和作秋
　　晋苻坚以应图谶文改姓其字从草不从竹今多书作符非也符音蒲其音亦别又左传萑苻之泽杜预注苻亦音蒲
　　左传狄之广莫于晋为都杜预注广音义与旷同广莫犹言旷漠也风曰广莫风门曰广莫门音义皆如此刘昼新论云微子感牵牛星顔渊感中台星张良感弧星樊哙感狼星其説皆出谶纬
　　史记封禅书注山阪曰衍周礼注下平曰衍左传地名有昌衍衍战国策地名有卷衍蒲衍水经注有杜衍汉书有鄜衍又水溢曰衍素问泉涌河衍鳞见于陆或体作羡汉沟洫志河灾之羡溢中国也尤甚易需于沙衍在中也地理志有沙羡而音作夷盖方言耳文之溢辞曰羡文璧之溢瑑曰璧羡义亦取此又封禅书沕潏曼羡曼羡即曼衍也因阅韵会衍字下引证未详因疏记之
　　宋苏才翁笔法妙天下不肯下一世人惟称范文正公书与乐毅论同法黄山谷谓才翁傲睨万物众人皆侧目而文正公待之甚厚故才翁评书少曲董狐之笔耳山谷此评似非君子之言文正公字法实入书家之品才翁非佞语也王荆公字本无所解评者谓其作字似忙世间那得许多忙事而山谷阿私所好谓荆公字法出于杨虚白又谓金陵定林寺壁有荆公书数百字惜未见赏音者何荆公字法当时无一人赏音而山谷独称之耶才翁曲笔于范文正公不犹愈于山谷献谀于王安石乎
　　梁乐府夜夜曲或名昔昔盐昔即夜也列子昔昔梦为君盐亦曲之别名
　　空石觙之精思不可谓之微司马徽之坐忘秖可谓之驰
　　大字古音戴音垜而无一驾切者惟今音有之今之韵书二十二祃亦不收大字岂以为非古音乎予考淮南子宋康王世有雀生鹯占曰小而生大必霸天下以大叶下古亦有一驾切之音矣惜乎作韵书者之不考也予作古音略古音余二书于字之形声多所发明而刋补前人者有一得之愚必有后世子云知之耳
　　汉志川塞谿垘水澹池长澹音潭水溢也文选澹淡浮澹音潭淡音琰澹台灭明亦音潭管子淮南子注皆音潭今诵文选者澹淡作一音雌霓谬呼乆矣
　　贾谊鵩赋僒若囚拘苏林音欺全反师古云苏音是也南唐张佖辩之曰説文窘音渠陨切李善文选注窘囚拘之貌五臣注窘困也其字并不从人惟孙强新加字玉篇及开元文字有作僒然者皆音渠陨切疑苏音误今宜从説文音余按此句汉书作僒若囚拘史记作攌若囚拘窘当音渠陨反攌当音斯全反攌即今拴字也史记汉书所见异辞当各从本文解之所谓离之则双美合之则两伤也苏盖以史记之音而移之汉书宜其误而不通张佖辩之是也但不知苏音之误所由耳聊为详説之扬雄云一卷之书必立之师斯虽细事亦诚难哉
　　论语文莫吾犹人也晋书栾肇论语驳曰燕齐谓勉强为文莫陈骙杂识云方言侔莫强也凡劳而勉若云努力者谓之侔此説甚异聊存之以广多闻
　　今之云字乃贠之省文秦誓虽则贠然注贠即云毛诗聊乐我贠石鼓文君子贠猎贠猎贠游
　　广雅曰够多也音遘今人谓多曰够少曰不够是也文选魏都赋繁富伙够不可单究五臣注误音作平声不知够究本文自协韵也
　　曹真有名駃号惊帆言驰骤如风帆也俗遂制颿字音义与帆同然亦赘矣
　　钟繇字元常取咎繇陈谟彰厥有常之义也今多以繇音由非晋世説载庾公谓钟防曰何以乆望卿遥遥不至盖举其父讳以嘲之此可证矣
　　扬雄赋鷤防苏林音殄绢师古音弟桂字书云鷤防伯劳也蜀童謡有阳雀呌鷤防央之语雄蜀人用方言未可知也审若是师古之音得矣
　　唐李嗣真论右军书不同往往以变格难俦其书乐毅论太史箴其体正直有忠臣烈士之象告誓文曹娥碑其容憔悴有孝子顺孙之象逍遥篇孤鴈赋有抱素拔俗之象皆见义以成字非得以独妍也嗣真所举诸字之目盖皆右军得意之笔然传于石刻亦鲜矣太史箴书谱尚有其目逍遥篇孤鴈赋并其目亦不知则右军之书盖泰山一毫芒存于世尔
　　古书善字训多毛诗女子善怀前汉志岸善崩后汉纪蚕麦善收晋春秋陆云善笑皆训多也
　　古文安为语助犹言抑也或作安或作焉荀子安特将学杂识志顺诗书而已礼记三年问作焉战国策秦与韩为上交秦祸安移于梁矣秦与梁为上交秦祸安移于赵矣吕氏春秋呉起谓商文曰置质为臣其主安重释玺辞官其主安轻盖当时人通以安为语助或方言耳又汉华岳碑云台碑并以安为焉字
　　水经注载齐地掘得古冡棺前和有八分书騐文乃太公三世孙胡公之墓以此知八分书不始于秦矣余又按庄子云丁子有尾李颐注云丁字书写皆作右波故曰有尾此又一证也余又尝考之不止八分不始于秦小篆亦不始于李斯自五帝以来有之矣书契既作字体悉具科斗古文大篆小篆各有所用如禹刻岣嵝碑则用科斗宣王刻石鼓则用籀书如今之传世文字也至于用之民庶媒妁婚姻之约市井交易之劵则从简易止用小篆何以知其然也唐人钱谱载太昊氏金尊卢氏币其文具存与今小篆不殊余昔在京得太公九府圜钱近在滇得黄帝布刀其文悉是小篆乃知小篆与大篆同出并用决不始于秦也如今人楷书亦有数体有古字楷书有今字楷书又有一种省讹俗书同一时也文人竒士多用古字官府文移通用今字吏胥下流市井米盐帐簿则用省讹俗字如钱作□圣作圣尽作尽是也由是例之推千万世以上隆古之极未必悉用科斗推千万世以下世变之极未必悉用俗书也详着愚见以俟明哲
　　再考赞皇山中吉日癸巳字乃周穆王书其时代逺在宣王之前然赞皇山石刻乃是小篆而宣王石鼓却是古文籀书此又大篆小篆并用之明证也
　　史记庾死狱中注不明庾义按説文束缚捽抴为臾臾庾古字通也
　　丹铅总録卷十五
　　钦定四库全书
　　丹铅总録卷十六　　　　　明　杨慎　撰官爵类
　　尚字平音非
　　刘熙释名曰尚书者何也尚上也言最在上总领之也韦昭辩释名云尚犹奉也百官言事当省案平处奉之故曰尚书也尚衣尚食亦然慎按春秋传曰百官承事朝而不夕承事者言事而奉其文书也汉世官名尚书义实取此如淳汉书注曰主天子文书曰尚书如主壻曰尚主汉制娶天子女曰尚公主娶诸侯女曰承翁主则尚犹承也尚犹奉也韦昭之解上合左传下协汉制比于刘熙依字音杜撰逺矣
　　虎爪板
　　宋王微与江湛书云所以绵络累纸本不营尚书虎爪板也古者召奏用虎爪书晋宋之代大臣皆得自辟除官属以板召之谓之板官
　　小凤小仪
　　唐人以中书舎人为小凤盖以中书省有凤池也又谓仪部之长曰大仪员外曰中仪主事曰小仪见郑谷集宋人犹袭其称张天觉自小凤拜右揆是也
　　师敦
　　钟鼎古文有师敦步卧切朴也又步候切或云即冦字师者古司冦官也师敦考古图博古图皆不载独见于熊朋来钟鼎韵其字画一一竒古在钟鼎古文中亦独行书之兰亭也
　　长流
　　古呼治狱参军为长流帝王纪云少昊崩其神降于长流之山于祀主秋秋官司冦主刑罚也故取秋帝所居为嘉名也亦犹今称刑官曰白云司也
　　刺史太守不同
　　刺史太守不同今混呼为一非也观后汉郡国志可见矣汉制自三辅之外分九州九州控郡国州部有刺史郡国有太守如豫州刺史部则颍川汝南六郡国冀州刺史部则魏郡而下九郡国畿内则河南尹京兆尹而以司校尉部之外则刺史部之郡国则太守治之州部则自河南京兆两尹至豫冀兖徐青荆益梁并幽交为尹二刺史十一而已郡国则自河南至日南为郡国凡一百十有二太守亦百十有二人严能鹰扬有督察之才刺史之职也安静寛仁有恺悌之徳太守之职也
　　三公
