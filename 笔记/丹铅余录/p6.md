<!-- { "loadSidebar": true } -->
　　祐术开业淳燿天光重黎其上也象星辰授民事立闰月定四时羲和其隆也取象金火革命创制治厯明时应天顺人汤武其盛也故以厯象系之革
　　立秋浚井改火冬至鑚燧改火
　　仁义起而道徳迁礼法兴而淳朴散
　　贵清静者以席上为腐议束名实者以柱下为诞辞六家之防既已异矣三语之掾强而同之
　　地将震而枢星直井无景则日隂蚀
　　医和曰昼选男徳以象糓眀宵静女徳以伏蛊慝程伊川云接贤士大夫之时多亲宦官宫妾之时少
　　一人善射百夫决拾一个负矢百羣皆奔
　　朽瓜化为鱼陈麦化为蝶
　　犀有通石有晕珠有光木有瘿皆文也
　　髪上生心之余眉傍生肺之余须下生肾之余
　　铎穴由扵足响膏灺起于多明
　　漂扵众沬恶利口之覆邦也病扵尺喙恶巧言之伤类也
　　化赤渐乎邻丹为黔资乎迩墨
　　贾谊之过秦以谕汉也陆机之辩亡以警晋也
　　孔子脩鲁史不肯増阙文汉儒校羣经未尝去本字宋人尚书则考订武成毛诗则尽去序说吾未敢以为然也
　　律居隂而治隂因地主气也故曰三命为律观情以律厯居阳而治隂因天主事也故曰五星为厯观性以厯钟期死而伯牙之絶人亡而匠石之斤辍作之难知之难也
　　烽主昼燧主夜
　　中国人众大秦寳众月氏马众
　　河北得水为河塞外得水为海少而多之也滇云称山曰长坡贵竹名雨曰清露多而少之也
　　寡妇哭城城为之崩亡士叹市市为之罢积精曰诚积诚为精也
　　有竒福者必有竒祸有甚美者必有甚恶
　　投醪饮河防不及吻而士卒战气自五也分囊飨糒甘不逾嗌而士卒战气自十也
　　尸鸠以一心养七子君子以一仪养万物
　　齐歌曰讴吴歌曰歈楚歌曰些巴歌曰嬥
　　天有八风噫气也地有八聴孔窍也
　　赤色者鳯青色者鸾黄色者鹓紫色者鸑白色者鹄宁为玉碎毋为瓦全宁为兰摧蕙折不作蒲芬艾荣宁载于义而死不载于地而生志士烈夫古今一揆乎行川之水无不盈之科走盘之珠无可留之影故曰神不可测化不可为
　　明月夜光多逢按剑阳春白雪难为赏音
　　氷壶不可与夏虫飨秋月不可与俗士赏
　　施之则雨潜之则润坊之则塞畎之则流君子之道譬其如水乎
　　几夕为夙其夕惕乎臼辰为防其日干乎造书者深扵易矣
　　骅骝不总辔非造父之肆明月不流光非隋侯之掌故曰贤才出国将昌
　　王省惟歳卿士惟月师尹惟日喻也天子如堂羣臣如陛众庻如地亦喻也京邑犹身王畿犹臂四方犹指亦喻也文章蹊径逺矣哉
　　兴行坠典整缉棼纲
　　卵胎不伤麟鳯方至鱼鼈咸若龙乃游故戮民则士徙养民则贤致
　　玉之在璞抵掷则瓦石追琢则圭璋水之发源壅阏则汚泥防濬则川沼
　　与日同度谓之朔迩一遐三谓之衡分天中谓之望光尽体伏谓之晦同明相并异明相消谓之交蚀天左舒而起牵牛地右辟而起毕昴
　　易之象有三地上有水地中生木实象也天在山中风自火出假象也天下有山可以遯矣泽中有火可以革矣意象也
　　文王明夷则主可知矣仲尼旅人则时可知矣明夷之卦内三爻周象也外三爻殷象也旅之卦我心不快困于陈蔡之间乎终以誉命得于桑落之下乎【桑落事见荀子】古人训诂缓而简虽数十字而同一训虽一字而兼数用今之存者尔雅说文而已
　　章句之病党枯护朽守缺保残有不非服郑之陋无是正左班之忠故曰依义莫依语师心不师迹难矣哉周宣歌泽雁孟子讽野殍其流民乎韩非陈五蠧商君论六蝎其流士乎安流民易处流士难
　　龟取生数一三五七九蓍取成数二四六八十
　　生法者君也守法者臣也法扵法者民也
　　律吕造夫妇之端宫商合君臣之宜埙篪寄伯仲之睦琴瑟怀志义之恩舞缀以劝劳逸宫轩以等贵贱故曰成扵乐
　　秦筝多撮琵琶多拶箜篌多擘柳琴多击
　　玉篇起说文弃楷易籀学废





　　丹铅余録卷七
　　钦定四库全书
　　丹铅余録卷八　　　　　　明　杨慎　撰
　　蛙消龟息熊经鸟申
　　孟子曰性也有命焉君子不谓性也命也有性焉君子不谓命也不谓性者所以尽性也不谓命者所以立命也善用之则互相发而交相养不善用之则互相失而交相防
　　鱼生流水中则背鳞白生止水中则背鳞黑
　　越王金铸范少伯晋帝图画宗少文遥闻声而相思也秦皇未见韩非则思与之并世不可得既见非则杀之武帝未见相如则思与并世不可得既见相如则摈之日进前而不御也
　　魏女色艶郑袖劓之朝吴忠贞无忌殛之故曰女无美恶士无贤不肖
　　朱草之茎如鍼紫芝之栽如豆真玉火三日而见性豫章生七年而辨名知人实难人实难知也故曰禽息之精隂庆鲍叔之魂黙举难矣哉漆园叹当世不可庄语扬雄谓后世必有子云逺矣哉
　　礼之心悃愊乐之意欢欣悃愊以玉帛效心欢欣以钟鼓验意
　　不发横难不得縦说不发苦语不得甘对
　　众胜寡故水胜火也精胜坚故火胜金也刚胜柔故金胜木也専胜散故木胜土也实胜虚故土胜水也禹将受位迅风靡木有其徳无其咎也成王信防大风拔木修其徳免其咎也
　　三岁一闰天道小备五岁再闰天道大备
　　镜以镜影镜亦有影两镜相镜影以重影故曰与影竞走悲夫
　　古礼容磬折以为恭防磬以为中故坐以防磬之容行以防磬之容趋以防磬之容跪以防磬之容拜以防磬之容立以防磬之容磬之中恭也曰硁硁然小人哉磬之末失也语曰恭而无礼则劳【硁古磬字】
　　铎以声自穴膏以明自铄虎豹之文来射猿狖之防来措直木先伐甘井先竭翠以羽殃身蚌以珠致破以木击木则拌以水投水则散以氷投氷则沉以涂投涂则陷诗曰载胥及溺
　　将飞者翼伏将奋者足局将噬者缩将文者且朴孙武云始如处女敌人开户后如脱兎敌不及拒范蠡曰见之似好妇夺之似惧虎故曰时至而应心暇者胜又抗兵相加哀者胜矣夫惟鸿门之不争故垓下莫能与之争
　　理者太虚之实义数者太虚之定分未形之初因理而有数因数而有象既形之后因象而推数因数以推理击其首则尾至撃其尾则首至击其中则首尾至非蛇说也阵说也取君下驷与彼上驷取君上驷与彼中驷取君中驷与彼下驷非马说也兵说也
　　曹伯好田则公孙疆出陈侯好色则仪行父至商辛酗则恶来进周厉贪虐则荣夷公起
　　成康没而颂声寝陈灵兴而变风息
　　张子曰造化之妙则糟粕煨烬无非教也犹庄子云瓦砾粃粺无非道也例是而言东坡深扵文者也故嬉笑怒骂皆成文章也张旭深扵书者也故歌舞战鬭皆草书也
　　秦有誓而书亡鲁有颂而诗絶
　　七十三岁扬雄拟经六十三岁平津对防
　　文道也诗言也语録出而文与道判矣诗话出而诗与言离矣
　　楚骚汉赋晋字唐诗宋词元曲
　　乐以忘忧君子也以乐慆忧小人也易曰鼓缶而歌诗曰我姑酌彼金罍其忘忧乎太康逸豫汉惠滛乐易曰饮酒濡首诗曰俾昼作夜其慆忧乎
　　蚩尤五兵李斯篆书茍便于世人其舍诸鲧之城也桀之瓦也秦之边防也隋之漕河也至今赖之故曰善用人者无弃人善用物者无弃物















　　丹铅余録卷八
　　钦定四库全书
　　丹铅余録卷九　　　　　　明　杨慎　撰
　　鬼谷子书有捭阖篇捭音摆捭之者开也言也阳也孟子所谓以言餂之也阖之者闭也黙也隂也孟子所谓以不言餂之也
　　白虎通诸侯之学曰頖宫半者象璜也今或书作宫者非宜作璜宫也
　　诗不入我陈尔雅庙中路曰唐堂途谓之陈战国防美人充下陈下陈犹下堂也
　　诗中唐有甓郑注考工记堦前若今辟祴也分其督旁之修以二分为峻盖今辟即甓也祴其道也中央为督峻其督所以去水今按督者匠人言督线缝人言督缝医家言督脉皆训中也
　　礼不下庶人谓酬酢之礼也白虎通德论之说胜诸家矣
　　唐徐浩书张九龄司徒告身多渇笔渇笔枯无墨也在书家为难
　　刘泾巨济收许浑手书诗湘潭云尽暮出今本烟作山细思之烟字为胜
　　智永临右军帖末云度忽肿至可忧虑疾候自恐难邪史乃称许度服巨胜莫知所终意以为仙去也亦诬矣自古史传称仙去者宁非此类邪
　　张又新煎茶水记粉枪末旗苏兰薪桂陆羽茶经育华救沸皆竒俊语
　　乐纬动声仪曰宫为君君者当寛大容众故声以舒其和清以柔动脾也商为臣臣者当发明君之号令其声散以明其和温以断动肺也角为民民者当约俭不奢僣差故其声防以约其和清以静动肝也徴为事事者君子之切既当急就之其事当久流亡故其声贬以疾其和平以功动心也羽为物物者不齐委聚故其声散以虚其和断以散动肾也又曰宫唱而商和是谓喜太平之乐角従宫是为衰衰国之乐羽従宫往而不返是谓悲亡国之乐也应相生应即为和不相生应则为乱也
　　晋世不惟士人语清标致而释子辈语亦复可聴高僧传所载是已如鸠摩罗什偈云哀鸾孤桐上清音彻九天慧济谑寳渊曰昔谢氏青箱不至不作文章今卿白簏未到判无讲理渊曰殊不然此乃打狗杖耳道贲闻蟋蟀曰时闻此声是代箫管薛道衡称则公之文曰屡发新彩英英独照慧常闻梵呗曰亹亹溜溜似伏流之吐波又曰却转弄响飞扬长引声发喉中唇口不动又曰以哀婉为入神用腾掷为清举文句则如端夏多隙无事忽景又云依义莫依语又云当为心师不师扵心又云笼飡讵贵钓饵难尝又云忘怀去来者朝市一江湖眷情生死者幽栖犹桎梏又云沙漠织寒长风负雪又云庄衿老帯弹沐斜埃又早帐风首春席云阿又云虽泪至之有端固忧来之无兆使入世说固不能辨也
　　民不得有百里之誉千里之交汉注引太公隂符语也乐叶图徴云日冬至成天文日夏至成地理作隂乐以成天文作阳乐以成地理阳乐黄钟隂乐防賔也序例曰凡瑞应自和帝以上政事多美近于有实故书祥瑞见于某处自安帝以下王道衰缺容或虚饰故书某处上言也
　　孙明复曰扬子云太非凖易乃明天人始终之理君臣上下之分盖疾莽而作也桓谭曰是书也可以大易凖班固曰经莫大于易故作太使子云被僣经之名二子之过也
　　唐庚曰三桓讽鲁作三军合周礼矣其志乃欲卑公室而夺之权曹操讽汉复九州合禹贡矣其志乃欲广冀州而益其地晋曲沃庄伯用夏正合人统矣其心乃欲自立元奸人欲济其邪谋者未尝不引经术也
　　孔子沐浴而朝扵义尽矣胡氏乃云仲尼此举先发后闻可也是病圣人之未尽也果如胡氏之言则不告扵君而擅兴甲兵是孔子先叛矣何以讨人哉胡氏释之于春秋朱子引之于论语皆未知此理也岳飞承金牌之召或劝之勿班师飞曰此乃飞反非桧反也其従容君臣之义虽圣人不过是也
