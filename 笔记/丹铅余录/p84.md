<!-- { "loadSidebar": true } -->
　　杜子美云读书破万卷下笔如有神此子美自言其所得也读书虽不为作诗设然胸中有万卷书则笔下自无一防尘矣近日士夫争学杜诗不知读书果曽破万卷乎如其未也不过拾离骚之香草丐杜陵之残膏而已又尝记宋宣政间文人称翟汝文叶梦得汪藻孙觌四人孙尝自评曰吾之视浮溪浮溪之视石林各少十年书石林视翟忠惠亦然识者以为确论今之学文者果有十年书乎不过抄玉篇之难字效红勒之轧辞而已乃反峻其门墙髙自标榜必欲晩古人而薄前軰何异蜉蝣撼大树乎
　　上林赋连绵字
　　上林赋垂条扶踈落英幡纚纷溶箾参猗狔从风浏莅芔歙数句皆言草木从风之形与声也但其用字既古其音又与俗音不同今略解之○纷溶犹丰茸也猗狔犹猗那也字一作旖旎又作猗傩箾参即萧森浏莅即流丽芔吸即歘吸歘字古作见石鼓文省写作芔五臣注遂误以为卉字按长门赋列丰茸之游树谢灵运诗升长皆丰容则纷溶丰容一也杜诗巫山巫峡气萧森则箾参萧森一也毛诗猗傩其枝楚辞纷旖旎乎都房阮籍诗猗靡情欢爱则猗狔也猗傩也旖旎也猗靡也一也陶景诗凄切嘹唳伤夜情赵彦昭诗流丽鸣春鸟则浏莅与嘹唳及流丽一也杜诗秋风歘吸吹南国则芔吸与歘吸一也字有古今音有楚夏类如此聊举其略耳
　　劝农诗
　　仕宦之身南州北县商贾之身天涯海岸争如农夫六亲对面门无官府身即强健夏绢新衣秋米白饭不知金贵惟闻粟贱鹅鸭成羣猪羊满圏官税早了逍遥散诞安眠稳睡直千直万此诗词防平易可以谕俗程沙随防云不知何人作汪圣锡书于进贤其门人程逈授邑得之髙季安刻于石近蜀中亦刻之竟不知其名氏余按此乃谢艮斋劝农诗也鹤林玉露亦载之而缺数句今据其集録之
　　陆机诗
　　文选陆机诗感别惨舒翮思归乐遵渚舒翮谓鹄遵渚谓鸿言感别之情于舒翮之飞鹄思归之志乐于遵渚之征鸿也
　　张仲举词用唐诗语
　　张仲举踏莎行云芳草平沙斜阳逺树无情桃叶江头渡醉来扶上木兰舟将愁不去将人去唐李端诗江上晴楼翠蔼间满阑春水满山青枫绿草将愁去逺入吴云暝不还张词全用李诗若不知其出处亦不见其工致也
　　崔道融梅诗
　　杨诚斋爱唐人崔道融咏梅云香中别有韵清极不知寒方虚谷云惜不见全篇余近见杂抄唐诗册子此首适全今载之数蕚初含雪孤标画本难香中别有韵清极不知寒横笛和愁听斜枝倚病看朔风如觧意容易莫摧残因思古人诗文前代不传或又出于后未可知也如蒲城县李邕书云麾将军碑已为人击断正徳中刘东阜谪居蒲城乃为鐡束之复完饶州荐福寺碑宋代为雷所轰近日商人取其三段合为一尚可印摹吁亦竒事矣
　　诗文用字须有来歴
　　先辈言杜诗韩文无一字无来歴予谓自古名家皆然不独杜韩两公耳刘勰云灼灼状桃花之鲜依依尽杨柳之貌喈喈逐黄鸟之声嗷嗷学鸿雁之响虽复思经千载将何易夺信哉其言试以灼灼舎桃而移之他花依依去杨栁而着之别树则不通矣近日诗流试举其一二不曰莺啼而曰莺呼不曰猿啸而曰猿唳蛇未尝吟而云蛇吟蛩未尝嘶而曰蛩嘶厌桃叶蓁蓁而改云桃叶抑抑桃叶可言抑抑乎厌鸿雁嗷嗷而强云鸿雁嘈嘈鸿雁可言嘈嘈乎油然者作云之貌未闻泪可言油然荐者祭之名士无田则荐是也未闻送人而曰好荐北堂亲也夜郎在贵州而今送人官广西恒用之孟诸在齐东而送人之荆楚袭用之泄防者秽言也冩懐而改曰泄懐是口中暴痢也馆甥女壻也上母舅诗而自称馆甥是欲乱其女也真如诸天禅家语也而用之道观逺公大颠禅者也而以赠道人送人屡下第而曰批鳞书几上本不用兵而曰戎马豺虎本不年迈而曰白髪衰迟未有兴亡之感而曰麋鹿姑苏寄云南官府而曰百粤伏波试问之曰不如此不似杜是可笑也此皆近日号为作手徧刻广传者后生效之益趋益下矣谓近日诗胜国初吾不信也而且互相标榜不慙大言造作名字掩灭前辈是可为世道嘅岂独文艺之末乎○又有以骚人墨客而合之曰骚墨【见云南志诗文】以汗牛充栋而合之曰汗充【见云南甲午试録序】皆文理不通足以发后世一笑
　　东坡梅诗
　　禅宗颂古唐僧古梅诗云雪虐风饕水浸根石邉尚有古苔痕天公未肯随寒主又孽清香与返魂东坡梅花诗蕙死兰枯菊已摧返魂香入陇头梅正用此事而注者亦不之知也
　　杜诗夺胎之妙
　　陈僧慧标咏水诗舟如空里泛人似镜中行沈佺期钓竿篇人如天上坐鱼似镜中悬杜诗春水船如天上坐老年花似雾中看虽用二句之字而壮丽倍之可谓得夺胎之妙矣
　　仲尼登泰山
　　宋景文公笔记云仲尼登泰山见七十二家字各不同其事甚新但未详其所出
　　梅圣俞诗
　　梅圣俞诗南陇鸟过北陇呌髙田水入低田流山谷诗野水自添田水满晴鸠却唤雨鸠来李若水诗近村得雨逺村同上圳波流下圳通其句法皆自杜子美诗桃花细逐杨花落黄鸟时兼白鸟飞之句来
　　曲名有乌盐角江邻防杂志云始教坊家人市盐得一曲谱于子角中翻之遂以名焉戴石屏有乌盐角行元人月泉吟社诗山歌聒耳乌盐角村酒柔情玉练槌予徃年过剑门闗絶壁上见有唐明皇诗云剑阁横空峻銮舆出狩回翠屏千仭合丹嶂五丁开灌木萦旗转仙云拂马来乗时方在徳嗟尔勒铭才是诗英华及诸唐诗皆不载故记于此又于临潼骊山之温汤见石刻元人一词曰三郎年少客风流梦绣岭蛊瑶环渐浴酒发春海棠睡暖笑波生媚荔子浆寒况此际曲终人不见偃月事无端羯鼓三声打开蜀道霓裳一曲舞破潼闗马嵬西去路愁来无防处但泪满闗山空有香囊遗恨锦袜传看玉笛声沉楼头月下金钗信杳天上人间防度秋风渭水落叶长安再过之石已磨为别刻矣世説新语谓王羲之作兰亭记人以方金谷序羲之甚有欣色金谷序今不传其实兰亭之所祖也余旧得宋人石刻一本今録于此其辞曰余以元康六年从太仆卿出为使持节监青徐诸军事征虏将军有别庐在河南县界金谷涧中或髙或下有清泉茂林众果竹栢药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与众宾共送往涧中昼夜游宴屡迁共坐或登髙临下或列坐水次时琴瑟笙筑合载车中道路并作及住令鼓吹迭奏遂各赋诗以叙中懐或不能者罚酒三斗感性命之不永惧凋落之无期故列叙时人官号姓名年纪又写诗着后后之好事者其覧之哉
　　语林曰殷浩于佛经有所不了故遣人迎支道林林乃虚懐欲徃王右军驻之曰深源思致渊富未易可当且己所不解上人未必能通纵能服彼亦名不益髙若不合便丧十年所保林公乃不往
　　左思别传云思作三都赋疾中犹改作蜀都赋云金马电发于髙冈碧山振翼而云披鬼弹飞丸以礌礉火井腾光而赫羲今本无鬼丸句【水经注泸水傍瘴气特恶气中有物不见其形其作有声中木则折中人则害名曰鬼弹】
　　夏侯湛补亡诗曰既殷斯防仰説洪恩名定匡省奉朝侍昏宵中告退鸡鸣在门孳孳温恭夙夜是敦
　　孙子荆除妇服诗曰时迈不停日月电流神爽登遐忽已一周礼制有叙告除灵丘临祠感泣中心若抽桓作王孝伯诔曰川岳降灵哲人是育既爽其灵不贻其福天道茫昧孰则倚伏犬马反噬豺狼翘陆岭摧髙梧林残故竹人之云亡邦国丧牧于以诔之爰旌芳郁
　　唐史称顔真卿笔力遒婉又称柳公权结体劲媚有见之言哉今人极力仿者但得其遒而失其婉徒学其劲而忘其媚米元章所以有笔头如蒸饼之诮也
　　张衡定情赋曰思在面而为铅华兮恨离尘而无光陶渊明闲情赋祖之○左太冲招隐诗峭蒨青葱间竹栢得其真五言诗用四连緜字前无古后无今
　　文选雪赋注引班媫好素赋疑非媫妤之作盖亦卓见也此赋六朝拟作无疑然亦是徐庾之极笔
　　文选禇渊碑风仪与秋月齐明音徽与春云等润庾信马射赋落花与芝盖齐飞杨柳共春旗一色隋长夀寺舎利碑浮云共岭松张盖明月与岩桂分丛王勃滕王阁序语本此然王勃之语何啻青出于蓝虽曰前无古人可也
　　汉邹长蒨与公孙书山川阻脩加以风露次卿足下勉作功名窃在下风以俟嘉誉公孙字次卿惟见此汉书不载
　　邹穆公引周谚云囊漏贮中今语则云船里不漏针也王弼易略例云隆墀永叹逺壑必盈此艺圃俊语也曰投戈散地六亲不能相保同舟而济胡越何患乎异心又曰言者所以明象得象而忘言象者所以存意得意而忘象犹蹄者所以得得免而忘蹄筌者所以得鱼得鱼而忘筌然则言者象之蹄也象者意之筌也此理窟妙解也自宋人传义行科举宗之此书殆将废矣白乐天半开花诗西日凭轻照东风莫杀吹自注杀去声音厦俗语大甚曰杀容斋随笔序杀有好处元人传奇忒风流忒杀思今京师语犹然大曰杀大髙曰杀髙此假借字俗书作傻平水韵傻俏不仁一曰不慧也老子明道若昧夷道若类进道若退上徳若谷大白若辱广徳若不足建徳若偷质直若渝大方无隅大器晩成大音希声大象无形文皆用韵三句一易李斯泰山刻文其祖此乎
　　公刘诗曰止旅乃密芮鞠之即鞠韩诗作班孟坚云中谷芮水出西北东入泾诗芮雍州川也师古云读与鞠同
　　君子独立不慙于影独寝不慙于魂此晏子语也今例知为宋人语不知祖于晏子
　　宋赏花钓鱼和诗徘无别押者优人有徘太多之谑余思汉书相如传有安翔徐昭帝庙号从扬雄赋有徨徨唐松陵诗有迟徊庾信文有徕当时诸公未之精思耳何可谓无耶○唐书规影徭赋即今律文影射之语
　　儒教实以其实实天下之虚禅教虚以其虚虚天下之实陈白沙诗曰六经皆在虚无里是欲率古今天下而入禅教也岂儒者之学哉
　　白沙之诗五言冲淡有陶靖节遗意然赏识者少徒见其七言近体效简斋康节之渣滓至于防斗様子打乖个里如禅家呵佛骂祖之语殆是传灯録偈子非诗也若其古诗之美何可掩哉然谬解者篇篇皆附于心学性理则是痴人説梦矣
