<!-- { "loadSidebar": true } -->
　　韦应物答徐秀才诗云清诗舞艶雪孤抱莹氷极其工致而艶雪二字尤新又五弦行云如伴流风萦艶雪更逐落花飘御园又乐燕行云艶雪凌空散舞罗起徘徊屡用艶雪字而不厌其复也或问予雪可言艶乎予曰曹子建洛神赋以流风廽雪比美人之飘揺雪固自有艶也然雪之艶非韦不能道栁花之香非太白不能道竹之香非子美不能道也
　　尔公尔侯
　　宋人经义云以尔为公则夙夜在公以尔为侯则谨尔侯度劳于王事逸无期矣职思其忧豫无期矣何如怡然处顺慎哉尔之优游确乎不拔勉哉尔之遁思乎盖为国家计则深惜贤者之去为贤者计则又深体其情之不容不去也此深得诗人之防可补诗传之未备故特録之
　　王摩诘遗诗
　　王摩诘诗今所传仅六卷如轻隂阁小雨深院昼慵开坐看苍苔色欲上人衣来一首见于洪觉范天厨禁脔人家在仙掌云气欲生衣见于董逌画跋而本集不载则知其诗遗落多矣
　　素足女
　　李白诗东阳素足女防稽素舸郎相看月未堕白地防肝肠按谢灵运有东阳江中赠荅二首云可怜谁家妇緑流洗素足明月在云间迢迢不可得荅诗云可怜谁家郎緑流乗素舸但问情若为月就云中堕太白盖全祖之也而注不知引
　　洛阳花雪
　　何逊与范云聨句诗云洛阳城东西却作经年别昔去雪如花今来花似雪李商隠送王校书分司诗云多少分曹掌秘文洛阳花雪梦随君定知何逊縁聨句每到城东忆范云又漫成一首云不妨何范尽诗家未解当年重物华逺把龙山千里雪将来拟并洛阳花二诗皆用此事若不究其原不知为何説也
　　孟浩然诗句
　　孟集有到得重阳日还来就菊花之句刻本脱一就字有拟补者或作醉或作赏或作泛或作对皆不同后得善本是就字乃知其妙唐诗亦有之崔颢玉壶清酒就君家李郢诗闻説故园香稻熟片帆归去就鲈鱼杜工部诗题有秋日泛江就黄家亭子而古乐府冯子都诗有就我求清酒青丝系玉壶就我求珍肴金盘鲙鲤鱼则前人已道破矣
　　李白帖
　　眉州象耳山有李白留题云夜来月下卧醒花影零乱满人襟袖疑如濯魄于氷壶也李白书今有石刻存又见甲秀堂帖
　　濂溪诗
　　濓溪集和费令游山诗云是处尘劳皆可息时清终未忍辞官此乃由衷之语有道之言所以不可及也今之人口为懐山之言暗行媚灶之计良可恶也唐僧昙秀云住山人少説山多杜牧云尽道青山归去好青山曽有防人归
　　卿云歌
　　太平御览引卿云歌卿云烂兮糺漫漫兮糺今诸书所引误作礼
　　古歌铜雀词
　　古歌词长安城西双员阙上有一双铜雀宿一鸣五谷生再鸣五谷熟今文选注所引遗一宿字遂不可韵难读
　　庄子解
　　庄子为书虽恢谲佚宕于六经外譬犹天地日月固有常经常运而风云开阖神鬼变幻要自不可阙古今文士每竒之顾其字面自是周末时语非后世所能悉晓然尚有可征者如正获之问于监市履狶乃大射有司正司获见仪礼解之以牛之白颡者与豚之亢鼻者与人之有痔病者不可以适河乃古天子春有解祠见汉郊祀志唐子乃掌堂涂之子犹周王侯之子称门子义台乃仪台郑司农云故书仪为义其脰肩肩乃见考工记梓人为磬文数目顅胫肩即顅字如此类不一而士无古学不足以知之诸家解者或敷演清谈或牵聨禅语或强附儒家漫曰此文字竒处妙絶又恶识所谓竒妙千八百载作者之意欝而未伸剽窃之用转而多误【罗勉道庄子循本序】内则卵酱读作鲲国语亦云鱼禁鲲鲕皆以鲲为鱼子庄子乃以至小为至大便是滑稽之开端【南史吉翂传鲲鲕蝼蚁尚贪其生】鸴【音渥】蛁蟟【音刁料】鹘鸼【音嘲】
　　西蜀范无隠云未成心则真性混融太虚同量成心则已离乎性有善有恶矣人处世间应酬之际有不免乎成心即当思而求之于未成之前则善恶不萌是非无朕何所不齐哉【其论精当足以尽祛前惑】梦而为蝶不知有周觉而为周不知有蝶其势不能合必有时而分矣万物之化亦如此【休疑独】逍遥游尽性也齐物论穷理也养生主脩身也【碧虚陈景注】○圣人成焉以身狥道而成功圣人生焉以道狥身而全生也【陈详道注】儵忽生而浑沌死以喻外王之功成而内圣之道亏也○陈碧虚曰好生者以世事为乐趣死者以人世为劳唯超生死者可以论其大槩矣【髑髅注】
　　许浑
　　唐诗至许浑浅陋极矣而俗喜传之至今不废髙防编唐诗品彚取至百余首甚矣棅之无目也防不足言而杨仲选唐音自谓详于盛唐而略于晩唐不知浑乃晩唐之尤下者而取之极多仲之赏鉴亦羊质而虎皮乎陈后山云近世无髙学举俗爱许浑斯卓识矣孙光宪云许浑诗李逺赋不如不做当时已有公论惜乎伯谦辈之懵于此也
　　三千歌舞
　　许浑凌歊台诗曰宋祖凌歊乐未囬三千歌舞宿层台此宋祖乃刘裕也南史称宋祖清简寡欲俭于布素嫔御至少尝得姚兴从女有盛宠颇废事谢晦微谏即时遣出安得有三千歌舞之事也审如此则是石勒之邺宫炀帝之江都矣浑非有意于诬前代但胸中无学目不观书徒算声律以侥幸一第机闗用之既熟不觉于懐古之作亦发之而后之浅学如杨仲髙棅郝天挺之徒选以为警策而村学究又诵以教童是以流传至此不废耳
　　石御亭
　　唐人送元中丞江淮转运诗一首王维钱起集皆有之其云去问珠官俗来经石春东南御亭上莫问有风尘用事颇隠僻石砝用荀子紫鱼盐及文选石砝应节而扬葩事也御亭吴大帝所建在晋陵庾信诗御亭一囬望风尘千里昏是也今刻本或改石作右却御亭或改作衍亭转刻转误漫一正之
　　古赋形容丽情
　　九歌满堂兮美人忽独与予兮目成宋玉招魂娭光眇视目曽波相如赋色授魂与心愉于侧枚乗莵园赋神连未结已诺不分陶渊明闲情赋瞬美目以流盼含言笑而不分曲尽丽情深入冶态裴硎传竒元氏防真又瞠乎其后矣所谓词人之赋丽以淫也
　　庾信诗
　　庾信之诗为梁之冠絶启唐之先鞭史评其诗曰绮艳杜子美称之曰清新又曰老成绮艳清新人皆知之而其老成独子美能发其妙余尝合而衍之曰绮多伤质艳多无骨清易近薄新易近尖子山之诗绮而有质艳而有骨清而不薄新而不尖所以为老成也若元人之诗非不绮艳非不清新而乏老成宋人之诗则强作老成态度而绮艳清新槩未之有若子山者可谓兼之矣不然则子美何以服之如此
　　四言诗自然句
　　江淹别赋春草碧色春水緑波送君南浦伤如之何取诗目前不雕琢而自工可谓天然之句他如梁元帝秋水文波秋云似罗唐罗昭谏蟋蟀赋美人在何夜影流波与子伫立徘徊思多抑其次也近世知学六朝初唐而以饾饤生澁为工渐流于不通有改莺啼曰莺呼易猿啸曰猿唳为士林传笑安知此趣邪
　　雨粟鬼哭
　　王充尝辩雨粟鬼哭之妄云河图洛书圣明之瑞应也仓颉之制文字天地之出图书何非何恶而令天雨粟鬼夜哭哉使天地鬼神恶人有书则其出图书非也此乃正论汉书纬书又云兎夜哭谓忧其毫将为笔也堪一笑
　　托物起兴
　　昔崔延伯每临阵则令田僧起为壮士歌然后单马入阵所向无前至僧起死则不复能战宋子京修唐书防二椽烛妾媵夹侍望之如神仙吴元中居翰苑每草制诰则使婢逺山磨墨运笔措词宛若画此所谓托物起兴仗境生法也
　　称赞文章之妙
　　王半山评欧文云积于中者浩如江河之停蓄发于外者烂如日星之光辉其清音幽韵凄如飘风急雨之骤至于雄词闳辩快如轻车骏马之奔驰又称老泉文云其光芒灿烂若引星辰而上也其逸驰奔放若决江河而下也叶水心称李巽岩之文曰风霆怒而江河流六骥饲而八音和春晖秋明而海澄岳静也曽之瑟方希化人之酒欲清
　　玉瑕锦纇
　　杜诗七言律如玉台观第三句遂有冯夷来击鼔第七句更有红顔生羽翼寄马巴州首句勲业终归马伏波第五句独把渔竿终逺去犹王右军书帖多悮字皆玉瑕锦纇不可效尤也今之临文荒率者动以二公为口实是夀陵学邯郸之步良可笑哉
　　诗小序
　　朱子作诗传尽去小序盖矫吕东莱之一时气信之偏非公心也马端临及姚牧庵诸家辩之悉矣有一条可发一笑并记于此小序云菁莪乐育人才也子衿学校废也传皆以为非及作白鹿洞赋有曰广青衿之疑问又曰乐菁莪之长育或举以为问先生曰旧説亦不可废此何异俗谚所谓玉波去四防依旧是王皮乎
　　李益诗
　　尤延之诗话云防真记隔墙花影动疑是玉人来本于李益开门风动竹疑是故人来然古乐府风吹帘动言是所欢来其词乃齐梁人语又在益先矣近世刻李益集不见此诗惟曽慥诗囿载其全篇今録于此微风警暮坐临牗思悠哉开门风动竹疑是故人来时滴枝上露稍沾堦下苔幸当一入幌为拂緑琴埃题云竹闻风寄苖发司空曙○今南方所刻唐诗皆非全帙先公在翰苑日裒集唐诗极为精备较近日所传大有不同縁吴人射利刻各家唐诗取其卷帙齐均厚薄如一以便于售极为可恶如顾况集其中逺寺吐朱阁春潮浮緑烟最为警策乃在削去之卷张籍本十二卷乃削减为四卷而吊韩昌黎一诗最竒亦在减数若杨炯诗不多乃取杨巨源诗妄入之王维集又取王涯诗妄入之陋者骤观竞相语以为新竒未见而争市之是重不幸也聊书以传赏鉴者
　　崔鲁华清宫诗
　　崔鲁华清宫诗四首每各精练竒丽逺出李义山杜牧之上而散见于唐音及品彚渔隠丛话长安古志中各载其一而已今并録于此其一曰门横金锁閴无人落日秋声渭水滨红叶下山寒寂寂湿云如梦雨如尘其二曰银河漾漾月辉辉楼碍星邉织女矶横玉呌云天似水满空霜霰不停飞其三曰障掩金鸡蓄祸机翠华西拂蜀云飞珠帘一闭朝元阁不见人归见燕归其四曰草遮囬磴絶鸣銮云树深深碧殿寒明月自来还自去更无人倚玉防干
　　捶碎黄鹤楼
　　李太白过武昌见崔颢黄鹤楼诗叹服之遂不复作去而赋鳯凰台也其事本如此其后禅僧用此事作一偈云一拳捶碎黄鹤楼一脚踢翻鹦鹉洲眼前有景道不得崔颢题诗在上头傍一游僧亦举前二句而缀之曰有意气时消意气不风流处也风流又一僧云酒逢知己艺压当行元是借此事设辞非太白诗也流传之久信以为真宋初有人为作太白醉后答丁十八诗云黄鹤髙楼已捶碎一首乐史编太白遗诗遂收入之近日解学士缙绅吊太白诗云也曽捶碎黄鹤楼也曽踢翻鹦鹉洲殆类优伶副净太保之语噫太白一何不幸耶
　　李耆卿评文
　　李耆卿评文云韩如海栁如泉欧如澜苏如潮余谓此评极当但谓栁如泉未允易泉以江可也耆卿名涂临川人朱子门人之门人也所着有古今文章精义与陈骙文则识趣相防佛云
　　老子论性
　　文子引老子曰人生而静天之性也感物而动性之欲也汉儒取入礼记遂为经矣若知其出于老氏宋儒必洗垢索瘢曲为讥评但知其出于经则防持交赞此亦矮人之观塲也又如澹泊明志宁静致逺本出于淮南子而诸葛称之若儒者知其刘安语将坐睡唾去也
　　余知古论退之文
　　唐人余知古与欧阳生论文书云韩退之作原道则崔豹答牛亨书作讳辨则张诏论旧名作毛頴传则袁淑大兰王九锡作送穷文则扬子云逐贫赋










　　丹铅总録卷十八
　　钦定四库全书
