<!-- { "loadSidebar": true } -->
　　李长吉诗王子吹笙鵞管长又步虚词鳯皇三十六碧天髙太清元君夫人踢云语吟风飒飒次鹅笙
　　吕氏春秋曰宋子罕之邻为鞔工鞔音蛮冐鼓也又曰味众珍则胃充胃充则中大鞔而气不达鞔又作懑音气懑如鼓之鞔也古人用字无定义音亦随转云　一步一鼓步鼔也十步一鼓趋鼓也音不絶骛鼓也南越志南海有卢头木叶如甘蔗织以为帆名曰防以其疎畅怀风故帆不从竹从巾予按广韵失之防字仅云帆也不知为何等物
　　桞宗元鞭贾云市之鬻鞭者人问之其价值五千必曰五万复以五十则伏而笑之以五百则小怒以五千则大怒必五万而后可此虽寓言亦必因当时鞭价而立说也又顾况有露青竹鞭歌曰鲜于仲通正当年章仇兼琼在蜀川约束蜀儿采马鞭聨灰煑蜡光烂然章仇兼琼持上天忽见扬州北邸前祗有人还千一钱葢言其物贵而价贱也然一鞭之值何至五万而千一之钱犹以为少今世虽以金玉寳珠饰之人亦谁肯以此重价酬之者古今好尚不同如此又唐人进士丝鞭工致为最洪武中江南富家犹有藏之者见髙硌诗
　　杜子美送人迎养诗青青竹笋近船出白白江鱼入馔来用孟宗姜诗事韦苏州送人省觐诗亦云沃野收红稻长江钓白鱼又云洞庭摘朱菓松江献白鳞然杜不如韦多矣青青字自好白白近俗有似儿童白白一羣鵞被人赶下河之謡也岂大家语哉
　　呉人制鲈鱼鲊鰿子腊风味甚美所称金齑玉脍也鲈鱼肉甚杂以香葇花叶紫绿相间以回回豆子一息泥香杏腻坋之寔珍品也鰿子鱼腊亦然回回豆子细如榛之肉味甚美一息泥如地椒回回香料也香杏腻一名八丹杏仁元人饮膳正要多闻此料
　　食经五色小饼作花卉禽兽珍寳形按抑盛之盒中累积名曰鬭钉今人犹云钉果盒钉春盛足也俗书作鬭钉非也今作饾钉








　　丹铅摘录卷四
　　钦定四库全书
　　丹铅摘録卷五　　　　　　明　杨慎　撰
　　刘勰云鈆黛所以饰貌而盼倩生于淑姿文采所以饰言而辩丽本于情性予尝戱云美人未尝不粉黛粉黛未必皆美人竒才未尝不读书读书未必皆竒才
　　宋人议论多而成功少元人评之当矣且以一事言之张君房谓艺祖受禅嵗在庚申庚者金也申亦金位当为金徳谢绛谓作京于汴天下中枢当为土徳程伊川谓唐为土徳故无河患宋为火徳故多水患甚矣宋人之饶舌也其君之厌听也宜哉北魏承根赠李寳诗世道衰陵淳风殆缅衢交问鼎路盈访瓕狥竞争驰天机莫践防按玉篇与弥同而此诗与缅践同韵文以对问鼎则音义皆不同亦不知指何也【后考他本乃是防字古文穪从玺见说文】子端衰衣起辽海后学一变争竒新黄山惊叹竹谿泣钟鼎骚雅潜精神黙翁语也雪溪仙人诗骨清画笔尚余诗典刑声光旧塞天壤破议论今着儿曹轻遗山语也二公之言必有能辨之者东坡谓书至于顔栁而钟王之法益微诗至于李杜而魏晋以来髙风絶尘亦少衰矣朱文公亦以为然黙翁盖如此者是以不取于子端矣子端名庭筠号雪溪黄山赵秉文也竹谿党学士也黙翁徒单修撰也
　　蜀灌县离堆山鬬鸡台之下堑凿石崖尺为之画凡十有一谓之水则水及其九则民喜尽没其画则民困傍有石刻八分书深淘滩低则堰六字皆秦蜀时李氷所为也见李公益州记今志改则为作堰便失其意亦且不文书以存古
　　宋刘裕遣朱龄石伐蜀冦谯纵众军悉从外水取成都臧僖从中水取广汉老弱乘髙舰从内水向黄虎史炤通鉴释文曰巴郡【今之重庆】正对二水口右则涪内水左则蜀外水自渝上合州至绵州曰内水自渝上戎泸至蜀谓之外水慎按外水即岷江自重庆上叙州嘉定是也内水即涪江自重庆上合州遂宁潼绵是也中水即沱江自泸州上富顺资简金堂□州是也曰四川者则取岷江沱江黒水白水四大川以为名尔【沈约宋书资江为中水涪江为内水】
　　文选东京赋黒丹石缁注引孝经援神契曰徳至于山陵则出黒丹魏都赋黒井盐池液素滋注邺西髙陵西伯阳城西有黒井今在彰德府南郭村井产石黒可以书陆士龙与兄书云三台上有曹公石黒数十斤云烧此复消可用然烟中人不知兄颇见之否今送二螺即此物也又宜阳县有石墨山汧阳县有石墨洞赣州兴国县上洛山皆产石墨广东始兴县小溪中亦产石墨妇女取以画眉名画眉石按古者漆书之后皆用石墨以书大戴礼所谓石墨相着则墨是也汉以后松烟桐煤既盛故石墨遂湮废并其名人亦罕知之【水经注商州黄水北有墨山山石悉黑缋彩奋发黝焉若墨】
　　岑参热海行云蒸沙烁石然虏云沸浪炎波煎汉月此循名想説之误参虽仕从边幕亦未曽亲到热海也按奘西域记云凌山葱岭北隅坎雪积凌春夏不解悬釡而炊席氷而寝七日出山有一清池亦曰热海以其对凌山不冻故得此名其水未必温也奘盖躬至目见非参想像之词耳
　　易林舜升大禹石夷之野后汉戴叔鸾传云大禹生西羌水经注禹生于蜀之广柔县石纽村今之石泉县也石纽村今之石皷山其山朝暮二时有五色霞气又有大禹采药亭在大业山其地药气触人往往不可到地志不载闻之土人云
　　教坊家有部有色部有部头色有色长元周伯清讹呼部头为务头可笑也部如法部胡部之类色如杂剧色觱篥色舞旋色参军色之类诸以杂剧色为首杂剧用四人或五人末泥色主张引戱分付副净色发乔副末色打诨又或添一人收孤老其吹曲破防送者谓之把色见宋氏灌园古杭梦逰録
　　论语郑声淫淫者声之过也水溢于平曰淫水雨过于节曰淫雨声滥于乐曰淫声一也郑声淫者郑国作乐之声过于淫非谓郑诗皆淫也后世失之解郑风皆为淫诗谬矣乐记曰流碎邪散狄成涤滥之音作而民淫乱狄与逖同逖成言乐之一终甚长淫失之意也逖成者若古之曼声后世之花字今俗所谓劳病腔之类耳【考工记善功者水淫左传星在嵗纪而淫于枵】
　　箫管之制六孔旁一孔加竹膜焉足黄钟一均声或谓之尺八管容斋随笔引逸史及孙夷中仙隠传吕才传皆有尺八事文醉乡日月唐人酒令云逺望渔舟不濶尺八凴防一吐已觉空喉
　　新嵗芳梅树繁苞四面同春风吹渐落一夜几枝空小妇今如此长城恨不穷莫将辽海雪来比后庭中此刘方平梅花诗也既不用事又不拘对偶而工致天然虽太白未易先后也梅花诗被宋人作坏令人见梅枝条可憎而香影无味安得诵此诗及梁元帝徐陵隂鉴江总诸作一洗梅花之辱乎
　　晋世释子帛道猷有陵峯采药诗曰连峯数千里修林帯平津茅茨隠不见鸡鸣知有人此四句古今絶唱也有石刻在沃州岩按明集亦载此诗本八句其后四句不称独刻此四句道猷自删之耶抑别有髙人定之耶宋秦少防诗菰蒲深处疑无地忽有人家笑语声道潜诗隔林彷佛闻机杼知有人家在翠微虽祖道猷语意而不及庚溪作诗话谓少防道潜比道猷尤为精链所谓苏粪壤以充帏谓申椒其不芳也
　　南齐髙祖性清俭主衣中有玉导上曰留此正是兴长源即命击碎之玉导未知何物又按晋书冯迁追及桓拔头上玉导与之曰汝何敢杀天子以此例之则玉导者玉簮或冠箆之类耳导择也义取择髪然自唐以后不闻其名
　　孟浩然诗草堂时偃曝兰枻日周旋偃曝谓偃卧曝背也用文选王僧达寒荣共偃曝之句今刻孟诗不知其出处改作掩瀑可笑而谬者犹曰诗刻必去注释从容咀嚼真味自长此近日强作解事小儿之通也盖頥中有物乃可言咀嚼而出真味若空肠作雷鸣而强为戛齿之状但垂饥涎耳真味何由嗜哉
　　汉有厌胜钱藕心钱状如干盾长且方不圆盖古刀布之变也与近世花蕋夫人封绶及穿钥钱相似见封濥及李孝羙钱谱赵寳文以红罗命匠作烛心匠以绢易之召诘之伏罪罗烧则灰飞绢则余烬而已出博闻録宋代官烛以龙涎香贯其中而以红罗纒炷烧烛则灰飞而香散又有令香烟成五彩楼阁龙鳯文者不知何药物也
　　唐世诗人多用金膏水碧字但知为竒寳之属莫究其出也穆天子传黄金之膏束晳曰金膏可以续骨崔寔政论呼吸吐纳非续骨之膏水碧水玉也山海经耿山多水碧墨子大药有水脂碧诗絶顶水底花开谢向渊腹揽之不可得滴沥空在掬又采碧时逢婺女船宋韦禹锡道州皷角楼记云鼓角之制其来逺矣肇黄帝之御宇战蚩尤于涿野克壮乎虎旅取象乎龙吟尔后始备于卤簿稷嗣定于雅乐前征乌蛮之国遂寝于兠勒之曲后分熊轼之寄乃限于天骄之奏故有屹襄湖之峻雉敞云构之飞谯三吹之调切深七萃之师成肃丕显乎威武底宁乎边鄙则知圣人备物制用其利博哉近世胡祭酒俨云画角之曲曹子建所作其词云为臣难难又难其説甚新然不着出处诸书亦不见其事按陈氏乐书文献通考事物纪原最为博引亦不载其事韦禹锡此记偏徴皷角前事可谓无遗曹植名人岂应遗漏胡氏此説似为无稽恐出俗口不载典册未可据也如近世传双陆为子建制予亦疑之及阅洪迈双陆谱云世传为曹植制非乃知典册所不収者皆俗传之妄耳
　　孙承节谓周子无极而太极一句为墨翟言添此一层令士子古今懵然而哓哗无已也方逢辰曰孟子发性善一语反以激荀扬韩子之争端周茂叔説无极而太极亦以启陆子静之排诋立言之难如此孔子所以欲无言遂知后人之乎
　　唐开元宰相奏请状及郑畋鳯池稿多用四六皆宰相自草五代亦然至范质始除其烦辞故莱公谓杨文公曰予不能为唐时宰相盖孏于命词也然其间应制词草比今犹百倍焉是以唐之词华逺过于宋而今之词华又不及宋之万一焉亦由此故也
　　东坡议学校贡举书斥士大夫主佛老之为非又策别云天子有七庙今又饰佛老之宫而为之词固已过矣又使大臣兼官以领之嵗给费以钜万计此何为者邪其言与佛骨何异又作胜相院记谓治其学者太抵设械以应敌匿形以迯败窘则推堕滉漾中不可捕捉如是而已矣此数句尽古今禅学自欺欺人之病东坡于禅学深入冥契而其言如此何也盖其与世不合姑以消其不平庄子云因之以曼衍所以穷年也殆东坡之谓乎【又贺坤成节表放亿万之羽毛未若消兵以全赤子饭无数之缁褐不如散廪以活饥民】
　　宋周公谨癸辛杂识谓三苏皆不取孔明非也予按东坡谓出师二表与伊训説命相表里颍濵上皇帝书云孔明用兵如神而以粮道不继屡出无功由是言之茍无其财虽圣贤不能以自致于跬步二公以伊傅神圣为比许之亦至矣老泉谓孔明弃荆州而就巴蜀吾知其无能为也止谓弃荆一事然不考孔明草庐见先主之言已云荆州用武之地弃而不取乃先主之失以此病孔明不亦误乎
　　姓氏书以姓配郡望甚为无谓虚髙族望起于江南侯景求婚王谢而不允遂诟曰防须以吴儿女配奴江东散乱职此之由【事虽不由此一端而官人以世其酿祸非一日矣】其后河北亦效尤以崔卢为首比江东之王谢薛宗起不得入郡姓至碎防争于帝前乃取入郡姓今之百氏郡望起于元魏胡卢之事何足为据也是时韩显宗上疏有云门望者乃其父祖之遗烈亦何益于皇家茍有才虽屠钓可相卒伍可将茍非其才虽三后之嗣坠于皂矣又曰陛下岂可以贵袭贵贱袭贱李冲曰不审鲁之三卿孰若四科真名言哉
