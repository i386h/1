<!-- { "loadSidebar": true } -->
　　汉张禹居家国家每有大政必与定议　董仲舒去位归家朝廷有大议使使者及廷尉张汤就其家问之其对皆有明法　赵充国乞骸骨就第朝廷每有四夷大议常与叅兵谋问筹策焉　后汉桥征拜大鸿胪老乞骸骨经传有疑使小黄门就问之　晋刘寔以侯就第怀帝诏曰国之大政就谘于君
　　给札
　　上读相如子虚赋善之召相如相如曰此诸侯之事未足观请爲天子游猎赋上令尚书给笔札乃爲上林赋【史记】　荀悦志在献替【一作纳】献帝好典籍常以班固前汉书文繁难省乃依左氏传体以作汉纪辞约事详诏尚书给笔札【后汉书】　张华有文才晋仪制度厘革勑有司给笔札多所损益【王隐晋书】
　　文章不起草
　　北齐杜弼从髙祖破西魏命爲露布手即书绢曾不起草　魏收以文章见知奉诏爲封禅文下笔便就不起草藁
　　重席
　　戴凭正旦朝贺帝与群臣説经义不通輙夺其席凭重十五席　殷亮拜慱士诸儒讲论胜者赐席亮重席八九【殷氏世传】
　　卤簿
　　蔡邕独断曰天子车驾次第谓之卤簿有大驾小驾有法驾大驾属车八十一乘祠天于甘泉备之官有其注名曰甘泉卤簿中兴以来希用之法驾公卿不在卤簿中惟河南尹执金吾洛阳令奉引小驾属车三十六乘祠宗庙则用之后汉志曰乗舆大驾公卿奉引太仆卿大将军骖乘贾谊过秦论曰伏尸百万流血漂卤孔璋檄文曰伏尸千万流血漂樐卤乃从木通典所载卤簿则战楯居外刀楯居内汉书注曰樐大楯也复古编卤所以进船或作樐字卤者干橹之义簿者记籍之称也应劭有汉官卤簿图古秘画珍图目有天地郊祀卤簿图一卷大驾卤簿图三卷晋有卤簿图一卷齐有卤簿仪一卷陈有卤簿仪三卷卤簿图一卷唐世卤簿正用汉制行列次第并着仪衞志唐王象有画卤簿图皇朝天圣中王钦若撰卤簿图三卷皇祐中诏修卤簿图宣宪宋公修撰凢十卷至犦槊不得其义【尔雅曰犦牛犎牛也此兽抵触百兽无敢当者故金吾仗刻犦牛于槊首以碧油囊之荆楚嵗时记説与尔雅同】宣和间亦修卤簿图【温庭筠诗早鴈惊沉细波起晩花卤簿龙飞回此施之奉引者也张祐诗晏车悲卤簿广乐遏箫韶王建诗拜陵日到公卿发卤簿分头入太常此施之凶礼者也阎朝隐诗卤簿山川暗琵琶道路长此施之于臣下者也清画诗红尘驱卤簿白羽拥嫖姚此又兵事也】
　　天公牋
　　晋刘谧之与天公牋曰昔辛酉之际遭汤旱流烟今子亥之嵗值尧水防天火延其庐水坏其田何人小子顿偷双船由是行无担石室如罄悬　宋吴道元与天公牋曰道元居在城南接水近塘草木幽蔚蚊防所藏茨漏宇才容数牀无有髙门大屋来风致凉积汗累熏体日萎黄未免夏暑逆愁冬霜【缺】则两幅之薄被上有牵绵与敝絮彻以三股之丝綖聮以四升之麤布狭领不掩其巨形促縁不覆其长度伸脚则足出挛踡则脊露　王逸天问章句曰天问者屈原之所作也何不言问天天尊不可问故曰天问刘禹锡问大钧赋先儒有言其不然者而况牋耶桞宗元天对精深瓌古成一家言离骚而后一人而已
　　八风
　　易通卦騐曰冬至广莫风至诛有罪断大刑立春条风至赦小罪出稽畱春分明庶风至正封疆修田畴立夏清明风至出币帛礼诸侯夏至景风至辨大将封有功立秋凉风至报土功祀四乡秋分阊阖风至解悬垂琴瑟不张立冬不周风至修宫室完边城八风以时则隂阳变化道成万物得以育生王当顺八风行八政当八卦也　春秋考异邮曰八风杀生以节翺翔距冬至四十五日条风至条者达生也【距犹起也自冬至后四十五日而立春东北风应其方而来生万物】四十五日明庶风至明庶者迎惠也【春分之后庶众也阳以施惠之防德迎众物而生之】四十五日清明风至精芒挫收【立夏之后挫犹止也时荠麦之属秀出已备故剉止其锋芒收之使成实】四十五日景风至景者强也强以成之【夏至之候也强言万物强盛也】四十五日凉风至凉风者寒以闭也【立秋之候也闭收也言隂寒収成万物也】四十五日阊阖风至阊阖者当寒大收也【秋分之候也阊阖盛也时盛收物盖藏之阊阖或爲当】四十五日不周风至不周者不交也隂阳未化合也【立冬之候也未化合言消息纯坤无阳也月令曰天地不交而闭塞成冬也】四十五日广莫风至广莫者精大满也【冬至之候也言冬物无见者风精大羙满无偏】风之爲言萌也其立字防动于凡中者爲风【防动于凡言阳气无不周也明昆防之属得阳乃生遇隂则死故风为隂中之阳者也】　易纬曰八节之风谓之八风立春条风至【东北方风】春分明庶风至【东方风】立夏清明风至【东南方风】夏至景风至【南方风】立秋凉风至【西南方风】秋分阊阖风至【西方风】立冬不周风至【西北方风】冬至广莫风至【北方风】吕氏春秋曰何谓八方风东北曰焱风【髙诱注一曰融风】东方曰滔风【一曰明庻风】东南曰薰风【一曰清明风淮南子作景风】南方曰巨风【一曰凯风】西南曰凄风【淮南子作凉风】西方曰飕风【一曰阊阖风】西北方曰厉风【一曰不周风】北方曰寒风【一曰广莫风】
　　避风
　　养性经曰治身之道春避青风夏避赤风秋避白风冬避黑风　孙思邈论卫生以爲人当避暗风箭风者盖此之谓也
　　风经
　　黄帝风经曰调长祥和天之喜风也抑扬奔厉天之怒风也　晋江逌风赋所谓若飔厉狂触物怒号卷扬江海囬防陵崤此盖用庄子中事喜风二字未经人用也
　　云贯斗
　　韩休喜雨赋曰天垂贯斗之云神召离星之月此二语瓌新之甚按天文集要曰北斗不欲云覆之有黑云覆天大雨休正用此事
　　汉唐人物
　　公孙传賛曰儒雅则公孙董仲舒倪寛笃行则石建石庆质直则汲黯卜式推贤则韩安国郑当时律令则赵禹张汤文章则司马迁相如滑稽则东方朔枚臯应对则严助朱买臣厯数则唐都洛下闳恊律则李延年运筹则桑羊奉使则张骞苏武将帅则卫青霍去病受遗则霍光金日防其余不可胜纪是以兴造功业制度仪文后世莫及孝宣承綂纂循洪业招选茂异而萧朢之梁丘贺夏侯胜成严彭祖尹更始以儒术进刘向王褒以文章显将相则张安世赵充国魏相丙吉于定国杜延年治民则黄覇王成龚遂郑邵信臣韩延寿尹翁归赵广汉严延年张敞之属皆有功迹见述于世叅其名臣亦其次也后世非唯无此人物亦无此文章每读此爲之太息以武帝人才之盛而固所賛殊不及相业也王珪尝侍宴太宗谓珪曰卿识鍳精通尤善谈论自房龄等咸宜品藻又可自量孰与诸子珪对曰孜孜奉国知无不爲臣不如龄才兼文武出将入相臣不如李靖敷奏详明出纳惟允臣不如彦博处烦理剧众务毕举臣不如戴胄以諌诤爲心耻君不及尧舜臣不如魏征至如激浊扬清嫉恶好善臣于数子亦有一日之长太宗深然其言群公亦各以爲尽已所怀谓之确论此殊有典谟气象唐人物之盛至如此似非汉所及
　　御撰晋书
　　晋书之首置以御撰今观天文志曰天聪明自我人聪明以民爲人太宗不应自避其名又洛书乾曜度以干爲甄太宗又不应爲太子承干避也只是史官所修间有经御览裁整者谓之御撰则不可也
　　白麕
　　晋中兴书曰中兴所在献白麕王述有上白麞表曰毛色防素斯诚嘉祥按穆天子传有曰天子赐黄金之鹿白银之麕正谓是也尔雅曰麕牡麌【鱼矩反】牝曰麜【音栗】其子麆【音助】
　　棋
　　后汉马融围棋赋曰三尺之局爲战闘之塲陈聚士卒两敌相当怯者无功贪者先亡先据四道保甬依傍縁边遮列往往相朢离离马目连连鴈行踔度间置徘徊中央收取死卒无使相伤当食不食反受其殃离乱交错更相度越守规不固爲所唐突深入贪地杀亡士卒狂攘相救先后并没计功相除以时早讫事畱变生拾棋欲疾营或窘乏无令诈出深念远虑胜乃可必　晋曹摅围棋赋曰二敌交行星罗宿列云防中区网布四裔合围促阵交相侵伐用兵之象六军之际也张甄设伏挑敌诱防纵败先锋要胜复后寻道爲塲频战累闘夫保角依边处山营也隔道相朢夹水兵也二闘共生皆自并也持棋合连择地形也览斯戯以广思仪群方之妙理讶竒变之可嘉思孙呉与白起世既平而功絶局告成而巧止　晋蔡洪围棋赋曰旅进旅退二骑迭驱翻翻马合落落星敷各啸歌以发愤运变化以相符乍似戯鹤之干霓又类狡兎之绕丘散象乘虚之飞电聚类絶贯之积珠然后枕以大罗缮以城郭缀以悬险经以絶落眇朢翼舒翺翔容与弯掌南指情实西射扬尘奋迹虽动详悉或临局寂然惟棋是陈静昧无声潜来若神抑舒之役成子之贤也或声手俱发諠哗噪扰色类不定次措无已再衰三竭鋭气已朽登轼朢轶其乱可取也尔乃心闘犇竞势使挥谦携手诋欺朱顔相嫌然局不席子不盈卷秉二仪之极要握众巧之至权若八卦之初兆遂消息乎天文屈则尺蠖舒则龙翻崔嵬云起巄嵷浪传崟岑山结沓如雾分静若清夜之列宿动若流彗之互奔殿未结而筭了首不得窥其门局覆乱而不惑妍【一作研】桑不足识其源或设死而称枉臯陶不能治其怨或巧逸以乐胥后防不足以之讃乱云势貌多矣孰能防传远求近取予一以贯　梁武帝围棋赋曰圆奁象天方局法地枰则广羊文犀子则白瑶玉方眼无斜直道不曲尔乃建将军布将士列两阵驱防轨徘徊鹤翔差池燕起用忿兵而不顾亦凭河而必危无成术而好鬪非智者之所爲运疑心而犹豫志无成而必亏今一棋之出手思九事而爲防敌谋防而计屈欲侵地而无方不失行而致防不助彼而爲强不让他以増地不失子而云亡落重围而计竆欲佻巧而行促剧踈勒之迍邅甚白登之困辱或龙化而迢絶或神变而速悟勿胶柱以调瑟专守株而待兎或有少基已有活形失不爲悴得不爲荣若其苦战未必能平用折雄威致损令名故城有所不攻地有所不争东西驰走左右周章善有翻覆多致败亡虽蓄鋭以将取必居谦以自牧譬猛兽之将击亦俛耳而固伏若局势已胜不宜过轻祸起于所忽功坠于垂成至如玉壶银台车厢井栏既见知于曩日亦在今之可观或非刼非持两悬两生局有众势多不可名或方四聚五花六持七虽渉戯之近事亦临局而应悉或取结角或营边鄙或先防而亡或先撇而死或君子以之游神先达以之安思尽戯奕之要道穷情理之奥秘　梁宣帝围棋赋曰蜂起百涂纵横万制或无厌而反失或先羸而后济后汉班固奕防曰或虚设豫置以自衞防盖象庖牺
