<!-- { "loadSidebar": true } -->
　　梁范筠咏蓍诗曰数竒不可偶性直谁能纡祯蔡伏灵异祥云降温腴　晋傅蓍赋曰迈衡德于青阳混百卉而萌生逮朱夏而修茂暨商秋而坚贞虽离霜而未雕与潜乎通灵于是原极以道形极以度以类万物之情以通天下之故岂唯终始于事业乃参天而倚数洪范五行传曰蓍之爲言耆也草木之寿知吉防者也此説甚竒【夫揲蓍之法四十九蓍聚之则一而四十九隐于一中散之则四十九而一隐于四十九中一者道也谓之无则一在谓之有则不可取焉四十九者用也静则归于一动则唯覩其用一在其间而不可取此所谓大衍之数五十其用四十有九也】
　　碧芙蓉颂
　　顔延之碧芙蓉颂曰泽芝芳艳擅竒水属练气红荷比符缥玉擢丽沧池飞暎云屋实纪仙方名书灵躅水属二字全未见人用齐王融谢紫鲊启曰东越水羞实罄乘时之美南荆任土方揖鲊鱼之味刘孝威谢藕启曰凢厥水羞莫敢相辈水羞二字亦新
　　招隐诗
　　晋张华招隐诗曰隐士托山林遁世以保真连惠亮未遇雄才屈不伸又诗栖迟四野外陆沉背当时循名奄不着藏噐待无期羲和策六龙弭节越崦嵫盛年俛仰过忽若振轻丝　晋张载招隐诗出处虽殊途居然有轻易山林有悔人间实多累鹓雏翔穷防蒲且不能视鹤鹭遵臯渚数爲矰所系隐显虽在心彼我共一地不见巫山火芝艾岂相离去来捐时俗超然辞世僞得意在丘中安事愚与智　晋张恊招隐诗结宇穷岚曲耦耕幽薮隂荒庭寂以闲山岫峭且深凄风起东谷有渰兴南岑虽无箕毕期肤寸自成霖泽雉登垄雊寒猿拥条吟谿壑无人迹荒楚郁萧森投竿修岸垂时闻樵采音重棋可拟志回渊可比心养真尚无爲道胜贵陆沉游思竹素园寄辞翰墨林　晋闾丘冲招隐诗大道旷且夷蹊路安足寻经世有险易隐显自存心嗟哉岩岫士归来从所钦右晋人招隐诗四家今録于此梁昭明所采招隠唯左太冲陆士衡王康琚耳
　　箕子名
　　司马彪庄子注曰箕子名胥余书传所不载
　　楚辞
　　楚辞注楚有先王之庙及公卿祠堂图画天地山川防灵奇伟及古贤圣怪物行事屈原周流罢倦休息其下仰见图画因书其壁呵而问之以泄愤懑舒写愁思读此则九歌之意全本于此图画鬼神之间犹足以泄愤懑冩愁思况其余乎今观屈宋骚辞所以激切顿挫有人所不可爲者盖皆发于天如羗谇蹇纷侘傺些只者楚语也沅湘江澧修门夏首者楚地也兰茝荃药蕙若苹蘅者楚物也以其土风形于言辞故风雅比兴一出于国风二雅之中不可及已严助荐买臣召见言楚辞帝甚説之宣帝修武帝故事征能爲楚辞者九江被公等自汉以还文人词客慕其【一作摹拟】轨躅摛华竞秀而识其体要者亦寡尔后才士但袭其体追其韵言杂燕粤事兼夷夏亦谓之楚辞失其旨矣
　　湘君
　　山海经曰洞庭之山帝之二女居之郭璞疑二女者舜后不当降小水为其夫人因以二女为天帝之女又曰天帝之女处江为神即列仙传所谓江妃二女也刘向列女传曰帝尧之二女长曰娥皇次曰女英尧以妻舜于沩汭舜既为天子娥皇为后女英为妃舜死于苍梧之野二妃死于江湘之间俗谓之湘君罗含湘中记曰舜二妃死为湘水神故曰湘妃韩愈黄陵庙碑曰秦博士对始皇帝云湘君者尧之二女舜妃者也刘向郑康成亦皆以二妃为湘君而离骚九歌既有湘君又有湘夫人王逸以为湘君者自其水神而谓湘夫人乃二妃洪兴祖曰尧之长女娥皇为正妃故曰君其二女女英自宜降曰夫人也故九歌谓娥皇为君女英为帝子如山海经凢言帝者皆为天帝如所谓帝之宻都帝之下都帝之平圃至言帝俊帝颛兼称其号其以娥皇女英曰帝之二女者其称谓审矣九歌所谓帝子者亦本山海经言之礼曰舜于苍梧之野盖三妃未之从也郑康成注曰帝喾立四妃象后妃四星其一明者为正妃余三者为次妃帝尧因焉至舜不告而娶不立正妃但三妃而已谓之三夫人离骚所謌湘夫人舜妃也夏后氏增以三三而九合十二人春秋説曰天子娶十二即夏制也康成之论本取帝王世纪耳世纪曰长妃娥皇无子次妃女英生商均次妃癸比生二女宵明烛光是也乃知康成所注为有据依又按秦纪曰死而塟焉今王逸以为溺死非矣
　　玉带
　　王荆公作谢玉带表甚恨无玉带事既上表有客【失记姓名】曰何不用虹玉围腰公惋怅良久虹玉围腰四字出常衮谢赐玉带表可谓竒事李贺诗曲沼芙蓉波腰围白玉冷便不及常公四字薛逢诗带文雕白玉符理篆黄金带文二字亦佳如李贺又用金鱼公子夹衫长宻装腰鞓割玉方玉方二字亦佳贺诗又云越衫罗袂迎春风玉刻麒麟腰带红王光庭诗玉碾盘龙带金装凤颈骢李郭诗玉鴈排方带金鹅立仗衣此三诗当时侍卫供奉之人所服者然唐制三品以上皆服玉带韩愈诗不知官髙卑玉带悬金鱼
　　茂陵中书
　　武帝遗诏以杂道书四十卷置棺中元康二年河东功曹李及入上党抱犊山采药于岩室中得此书盛以金箱卷后题日月是武帝时也河东太守张纯以箱及书奏上之武帝时左右见之流涕曰此是帝崩时殡物宣帝怆然以书付茂陵【内传】宋元宪公诗怪牒汲郡来幽经茂陵聚此事与兰亭入昭陵相类【尚书故实曰唐太宗酷好书有大王真迹三千六百纸率以一丈二尺为一轴内行书有五十八卷禇遂良以兰亭为第一太宗寳惜者独此为最于座侧朝夕观覧尝一日附耳语髙宗曰吾千秋万嵗后与吾兰亭将去也及奉讳之日用玉匣贮之藏于昭陵江南别録曰郑元素温韬之甥也从韬入昭陵见太宗散髪以玉架桁之堂两厢皆石榻以五金之匣蔵钟王墨迹仅千轴兰亭亦在其中自是散在人间不知流落何所】
　　黛
　　楚辞曰粉白黛黑施芳泽长袂拂靣善畱客后汉书曰明德马后眉不施黛独左眉角小阙补之如粟宋起居注曰西河王沮渠逊献青雀头黛百斤説文曰黱画眉也【黱与黛同】释名曰黛代也灭去眉毛以此代其处也通俗文曰染青石谓之防黛武元衡诗艶歌愁翠黛寳瑟思清商张谓诗残妆添石黛艶舞落金钿用石黛二字正用通俗文也
　　脂泽
　　蔡邕女诫曰傅脂则思其心之和泽发则思其心之润冯衍集衍与妇弟任武达书曰惟一婢武达所见头无钗泽靣无脂粉世説曰江淮以北谓靣脂爲靣泽释名曰泽人发恒枯瘁以此濡泽人唇脂以丹作象唇赤也北史后妃传曰晋旧仪典栉三人掌宫中栉膏沐膏沐二字出诗岂无膏沐王维诗邀人傅脂粉不自着罗衣此言脂也夏英公诗绛唇不敢深深注却怕香脂汚玉箫用脂字尤妙温庭筠诗兰膏坠发红玉春燕钗拖颈抛盘云即泽也
　　熊经鸟伸
　　庄子曰吹喣呼吸吐故纳新熊经鸟申爲寿而已矣此导引之士养形之人也彭祖寿考者之所好也魏志曰呉普尝问道于华佗佗谓普曰人体欲得劳动但不当使极耳如揺动则糓气易消血脉流通病不得生譬犹戸枢不蠧流水不腐以其常动故也是以仙者法之及汉时有居士旧爲导引之事熊经鹄顾引挽腰体动诸关节以求难老吾有一术名五禽之戯汝可行之一曰彪二曰鹿三曰熊四曰猿五曰鸟亦以除疾病利蹄足以当导引体中不快起作一禽之戯普行之年九十余春秋繁露曰猿长臂所以寿好引其气也【陆诗所以亲逋客兼能助五禽宋景文诗五禽习　作戯探仙术万法观空证佛縁又诗惊猿参　鹤伸鸟杂经熊】
　　息
　　抱朴子曰城阳郄俭少时行猎堕空中饥见中先有大数廻转所向无常张口吞气或俛或仰俭素亦闻能导引乃试随所爲遂不复饥百余日后人有偶窥中见俭而出之后竟能咽气断糓魏王拘置土室中闭试之一年不食顔色悦泽气力自若龟防传曰南方老人以支床行二十年老人死而犹活以吐纳息也王维诗鸠形将刻杖殻用支床许浑诗游从依野鹤休息过灵宋景文公诗度日衔花翻翠鸟经年支榻养灵
　　笳却敌
　　晋刘琨在晋阳爲胡骑所围乃乗月登楼清啸贼闻之皆凄然长叹中夜奏胡笳贼又流涕并弃围走刘畴爲羣胡欲害之畴无惧色援笳而吹爲出塞之声以动其游客之思于是羣胡垂涕而去二公皆以笳声却敌真壮士也
　　鸡鸣度关
　　鸡鸣度关皆曰孟尝君出秦关中鸡未鸣关未开下客爲鸡声群鸡和之乃得出然燕太子丹质于秦迯归到关丹爲鸡声遂迯前乎此已有之矣
　　猎碣
　　周宣王石鼓文韦应物韩退之最所賛善如老杜李潮八分小篆歌亦曰陈仓石鼓亦已讹唯欧阳公以爲可疑者三苏朂载记曰石鼓文谓之猎碣共十鼓其文则史籒所篆周宣王所创猎碣二字甚生苏氏用此必有所据任昉述异记曰崆峒山有尧碑禹碣亦用碣字
　　烧香
　　佛图澄传曰襄国城堑水源暴竭石勒问澄澄曰今当勑龙取水乃置澄上坐绳床烧安息香呪数百言水大至李相之贤已集曰烧香盖始于此按汉武故事曰昆邪王杀休屠王以其众来降得其金人之神置之甘泉宫金人者皆长丈余其祭不用牛羊唯烧香礼拜事又在佛图澄之前也
　　千弩俱发
　　汉李陵至浚稽山与单于相值骑可三万围陵军居两山间以大车爲营引士出外爲阵前行持防盾后行持弓弩令曰闻鼓声而纵闻金声而止虏见汉军少直前就营陵转战攻之千弩俱发应而倒虏走上山汉军击杀千人单于大惊汉丞相亮出军围祁山魏司马宣王使张郃拒于祁山亮粮尽军还至清风木门郃追之亮驻车大削树皮题曰张郃死此树下预令兵夹道以数千弩备之郃果至千弩俱发射郃而死【袁希之列传】厐涓追孙膑膑度其行暮当至马陵马陵道狭而傍多阻隘可伏兵乃砍大树白而书之曰厐涓死此树下涓果夜至斫木下见白书乃鑚火读之未毕齐军万弩俱发魏军大乱相失涓乃自刭曰遂成竖子之名【史记】此言万弩俱发也
　　解鸟语【和菟有鸟鸣书一卷王乔有解鸟语书一卷】
　　魏尚字文仲髙皇帝时爲太史晓鸟语【谢承后汉书】杨宣爲河内太守行县有群雀鸣桑树上宣谓吏曰前有覆车粟此雀相随欲往食行数里果有覆车粟【益州耆旧传】秦仲知百鸟之音与之语皆应【史记】管辂闻有鸣鹊来在阁屋上其声甚急辂曰东北一妇昨杀夫牵引西家父离娄候不过日在虞泉之际告者至矣到时果有东北五人来告隣妇手杀其夫诈言西家人与夫有嫌来杀我聓【管辂别传】
　　解六畜语
　　广汉阳翁伟能听鸟兽之音尝乘蹇马之野而田间有放马者相去数里鸣声相闻翁伟谓其御曰彼放马目眇其御曰何以知之曰骂此辕中马曰蹇马蹇马亦骂之曰眇马御者不信往视马目竟眇【论衡】李南乘赤马行道逢人白马先鸣而赤马应之南谓从者曰此马言汝今当见一黄马左目盲者是吾子也可告之快行相及从者不信行二里果逢黄马而左目盲南之马先鸣而盲者应之其盲果白马子【抱朴子】介葛卢来朝闻牛鸣曰是生三牺皆用之矣【左传】东方有国人数数解六畜语盖偏智之所得矣【缺】廷尉沈僧照校猎中道而还左右问其故荅曰国有边事当选人丁何以知之荅曰南山彪啸所以知尔【梁典】
　　陆羽水品
　　一庐山康王谷帘水
　　二无锡惠山石泉水【东坡诗闲携天上小团月来试人间第二泉】
　　三蕲州兰溪石下水
　　四峡州扇子峡虾蟆口水
　　五武丘寺井水
　　六庐山招贤寺下方桥潭水
　　七扬子江南零水
　　八洪州西山瀑布水
