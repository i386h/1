<!-- { "loadSidebar": true } -->
　　九桐栢淮源水
　　十庐山龙池山顶水
　　十一丹阳观音寺井水
　　十二扬州大明寺井水
　　十三汉江中零水
　　十四归州玉虚洞香谿水
　　十五商州武关西洛水
　　十六吴松江水
　　十七天台千丈瀑布水
　　十八郴州圆泉水
　　十九严陵滩水
　　二十雪水
　　刘伯刍水品【张又新煎茶水记曰刘伯刍谓水之宜茶者有七较之陆氏品固有异同也】
　　一扬子江南零水
　　二惠山石泉水
　　三武丘石井水
　　四丹阳观音寺井水
　　五扬州大明寺井水
　　六呉松江水
　　七淮水【最下】
　　六一居士曰陆羽茶经其论水曰山水爲上江水次之井水爲下又曰山水乳泉石池漫流者上瀑涌湍潄勿食食之令人有瘿疾江水取去人远者井水取汲多者其説止于此未尝品第天下之水也张又新煎茶水记曰代宗朝李季【一作秀】卿刺湖州至维扬逢陆处士命谨信者操舟取南零水至陆以杓扬水曰非南零者既倾而半陆曰此南零矣使大骇曰至岸舟荡覆半挹岸水增之【李德裕常令所亲取扬子江中零水其人醉忘乃汲石头城水以绐之德裕能辨其非是盖不止羽能辨也】德裕好惠山泉置驿取水有僧言长安昊天观井水与惠山泉通杂他水十余缶试之僧独指其一曰此惠山泉水也文饶爲罢水驿【东坡爱玉女洞泉日致两瓶恐为使者所绐因破竹为契使寺僧藏其一为信谓之调水符洞在大秦寺】按蒲元传曰元性多竒思于斜谷爲诸葛亮铸刀三千口刀成以汉水钝弱不任淬乃取水蜀江水至元曰水杂涪水不中用取水者捍言不杂元以刀画水言杂八升取水者叩头云于涪津覆水以涪水八升益之然则别水固有此事淄渑之辨盖始于易牙也【易牙名巫牙其字也见孔頴达左传疏】如东坡汲江水煎茶诗活水还湏活火烹自临钓石取深清此二句直入茶泉理窟夫天下名泉不知有几岂止如二公所品而已哉欧公汝隂诗水味甘于大明井山谷省中烹茶诗阁门井不落第二竟陵谷帘空误书谓此也

　　纬略卷一
　　钦定四库全书
　　纬略卷二　　　　　　　宋　髙似孙　撰五神车
　　金匮曰武王伐纣都洛邑雪深丈余甲子平旦不知何神五大夫乗马车从两骑止门外王使太师尚父谢五大夫賔幸临之尚父使人持粥一器出进五车两骑王曰不知有名乎曰南海神曰祝融东海曰勾芒北海曰防西海曰蓐収河伯雨师请使谒者于殿下门内引祝融五神皆惊相视而叹徐陵雪诗明朝阙门外应见海神车李峤诗大周天阙路今日五神车刘庭琦雪诗姑射山中符圣寿芙蓉阙下降神车盖用此事
　　周玉律
　　晋诸公讃曰世祖时以荀朂所造律得周时玉律比校正同荀朂奏曰中所出御府铜竹律二十五具其三具与杜防左延年法同周庾信上玉律表曰零陵庙前徒寻舜琯始平城下空论谈天上制其礼下习其仪君定其法臣行其事谨造玉律一具并玉秤尺斗合等至于分粟累黍量兹数籥仰禀圣防叅详神思节移隂管无劳河内之灰气动阳钟不待金门之竹而琰琬事轻般倕虑浅不足展采成均增辉度量庾开府之文亦佳作也
　　鱼先至
　　大戴礼曰二月祭鲔鲔者鱼之先至也月令曰季春荐鲔于寝庙注曰进时美味也毛诗义疏曰鲔鱼出海三月从河上形似鲤而色青黑头小而尖如鐡兠鍪口在颔下淮南子曰禹决江防河凿龙门辟伊阙龙门本有水门鲔鱼由其中上行得上过者便爲龙门乃禹辟而大之故言凿
　　三素云
　　修真入道秘言曰立春日清朝北朢有紫緑白云者爲三元君三素飞云也乘八舆之轮上诣天帝天子候见再拜自陈某乞得侍给轮毂三过见元君之辇者白日升天【一云出洞真黄老经】唐试进士以立春日朢三素云诗为题盖出于此陶景水仙赋曰迎九于金阙朢三素于太清李义山送宫人入道诗九枝灯外朝金殿三素云中侍玉楼吴筠诗琼台刼为孤暎大罗表常有三素云凝光自飞绕黄庭经注曰紫青红谓之三素云【苏魏公作春帖子词万年枝上防春色三素云中望玉宸许冲元春帖子词三素云飞依北极九农星正见南方鲍溶温泉宫诗山蒸隂火云三素落日温泉鸡一鸣】
　　代将
　　乐毅为燕王合五国之兵攻齐下七十余城尽郡县以属燕唯莒即墨二城未下昭王死惠王即位用齐人反间疑乐毅而使骑刼代之乐毅奔赵【战国防】秦师伐赵王使亷颇御之颇固壁不战赵王惑秦之间以赵奢之子代颇赵师大败【史记】晋杜预都督荆州袭吴西陵督张政大破之政吴之名将据要害之地耻无备取败不以实告于孙皓预欲间吴边将乃请还其所获之众于皓皓果召政遣武昌监刘宪代之晋军将至将帅移易倾荡之势竟殄灭焉【晋书】成败之机在于信间轻易有如此者
　　老将
　　史记曰秦始皇问李信曰吾欲攻荆用几何人而足信曰不过用二十万人始皇问王翦翦曰非六十万人不可始皇曰王将军老矣何怯也翦谢疾归老于频阳李信攻鄢郢破之引兵而西与恬防城父荆人因随之三日三夜不得顿舎大破李信军始皇闻之大怒自驰如频阳谢翦曰不用将军计李信果辱秦将军独忍弃寡人乎翦谢曰老臣罢病悖乱唯大王更择贤将始皇谢曰已矣将军勿复言王翦曰大王必不得已用臣非六十万人不可始皇曰听将军计耳于是王翦将六十万人代信击荆大破荆军虏荆王负刍平荆地爲郡西羗反时赵充国年七十余上老之使御史大夫丙吉问谁可将者充国对曰无逾于老臣耳上遣问焉曰将军度羗虏何如当用几人充国曰百闻不如一见兵难隃度臣愿驰至金城图上方畧然羗戎小夷逆天背叛灭亡不久愿陛下以属臣勿以爲忧上咲曰诺充国日飨军士士皆欲爲用虏数挑战充国坚守捕得生口言羗豪相数责曰语汝无反今天子遣赵将军来年八九十矣善爲兵今欲一鬪而死可得耶　建武二十四年武威将军刘尚击武陵五溪蛮夷深入军没马援因复请行时年六十二帝愍其老未之许援自请曰臣尚能被甲上马帝令试之援据鞍顾眄以示可用帝笑曰矍铄哉是翁也遂遣援夫翦充国援以区区老臣策勲秦汉李广之视三子特伯仲间耳请击匃奴上以其老不许竟坐数竒引兵失道岂非天哉
　　使酒
　　汉书曰灌夫刚直使酒不好靣防汉季布任侠有名孝文时召爲御史大夫有言其勇使酒难近宋孔顗【一作凯】使酒仗气醉则弥日不醒僚宷【一作类】之间多所凌忽
　　月竁
　　顔延年诗月竁来賔日际奉土竁窟也杜子春周礼注曰今南阳人呼穿土爲竁木虚海赋曰大明镳辔于金枢之穴注曰月窟也
　　琴心三叠
　　黄庭经曰端居蘂珠十九年琴心三叠化胎仙梁丘子曰三叠琴心三丹田也黄庭经一曰琴心文大率黄庭妙处全以三丹田爲根吐纳爲用也
　　真真
　　闻竒録曰唐赵顔于画工处得一图画美女工曰神画也呼真真百日即应果如其言一友人以爲妖赠之寳剑欲斩之真真曰某南岳地仙也君呼妾来今又疑妾妾不可住即携其子上图图上添一小儿矣简斋【一作山谷】墨梅诗窓间光景晩来新半幅溪藤万里春从此不贪江路好賸心力唤真真
　　五图
　　鲍明远诗五图发金记九籥隐丹经采芝法有五故曰五图出太清金匮记仙经有九转金液丹法故云九籥沈休文诗淹留访五药顾歩伫三芝五药草木石防糓也三芝石芝灵芝肉芝
　　截肪蒸栗
　　玉书称玉白如截肪黑譬纯漆赤拟鸡冠黄侔蒸栗【魏文帝书】或问玉符曰赤如鸡冠黄如蒸栗白如猪脂黑如纯漆玉之符也【王逸玉部】唐寳记曰黄天符色如蒸栗泽若凝脂仙人山卿新宫铭曰碧瓦鳞差瑶阶肪截用肪截竒甚
　　白瑶宫
　　李贺卒母夣贺言上帝建白瑶宫令作记又剙凝虚殿使某纂乐章今爲神仙中人甚乐也【物类相感志】上帝迁都于月圃构新宫命曰白瑶召李贺爲记【尘外记】长吉忽昼日见一绯衣人驾一赤虬持一版书若太古篆或霹雳石文者云当召长吉长吉了不能读倐下榻叩头言阿弥老且病不愿去绯衣人笑曰帝成白玉楼召君爲记天上差乐不苦也长吉独泣道邉人尽见之少之长吉气絶常所居窓中勃勃有烟气闻行车嘒管之声太夫人急止人哭待之如炊五斗黍许时长吉竟死【李义山作贺小传】义山之传盖得于长吉姊嫁王氏者
　　文君诔
　　西京杂记曰司马相如死文君爲作诔列女传曰桞下季死妻自爲诔门人不能损一字古人已如此
　　占
　　随笔谓终风诗愿言则郑氏笺曰女思我心如是我则也今俗人云人道我此古之遗语也此风自古已有之按汉艺文志有耳鸣占十六卷其多如此则者亦古人深以爲事月令曰季秋行夏令则人多鼽是爲病也
　　习旧事
　　黄琼迁尚书令明习故事　李直爲侍中章帝西谒园陵直陪乘问旧事輙对【东观汉记】　蒋叠爲太仆久居台阁明习故事在九卿位数言便宜奏议可观　胡广爲太傅时年八十四练达事体明解朝章屡有补阙之益京师号曰万事不理问伯始　龚遂拜尚书侍郎弥纶旧章深识故典毎入朝奏事当廷所问应时防对【谢承后汉书】王傅拜尚书习汉家旧事在台歴载夙夜警戒内外不漏　杨乔拜尚书明习国家旧事故干机宻之职夙夜周慎退食自公　刘裕爲尚书侍郎自在台阁闲习国家故事毎有奏议决之于口　魏王粲拜侍郎博物多识问无不对时旧典废弛兴造制度粲恒定之　李固荐杨淮累世服事台阁练达旧典【益部耆旧传】　刁恊爲左仆射时中兴草创恊以早歴中朝多谙诸事朝廷政体一禀于恊【晋起居注】
　　故事之始
　　贤爲丞相老病乞骸骨罢归丞相致仕自贤始　封丞相爲平津侯后以爲故事丞相封侯自始　梁丘贺爲郎祠孝昭庙贺筮有兵谋故事上常夜入庙其后侍明而入自此始　武帝征伐四夷令民产子二十嵗乃出口钱口钱自此始　惠帝游离宫叔孙通曰古者春尝果方今樱桃熟可献之宗庙献果由此始　诸葛丰爲司举节收许章章自归上于是收丰节司去节自丰始　任隗爲大匠建武以来常侍谒者大匠置自隗始　尚书郎旧典科补长史郑爲仆射奏台职任尊而赏薄人无乐者补二千石自此始　魏许禇从太祖征马超韩遂破之迁武卫中郎将武卫中郎号自此始　崔邑爲司空封安阳亭侯邑六百戸三公封侯自此始　郑黙拜大鸿胪母防旧法既塟还职黙陈恳至久而见许听大臣终防自黙始　傅初母忧去职及塟母诏给太常五等吉凶导从其后诸卿大夫给导自此始　石苞拜骠骑加侍中羽葆皷吹出叅军于都督无敬孙楚揖于苞更相表上故叅军有敬自楚始谢尚采拾乐人制钟石以备太常乐江表有钟石之乐自尚始　中宗赐谥多由封爵不考德行王导上疏曰臣闻大行受大名小行受小名近代已来唯爵谥宜体前训使行以谥彰中宗纳焉公卿无爵而谥自导始【何法盛晋中兴书】　王导拜丞相汉魏以来群臣不拜山陵导以中宗契阔布衣匪止君臣而已毎一崇进无不亲拜山陵哀动左右拜陵自导始【晋书】　后魏李崇除襄州刺史悬鼓捕盗诸州置楼鼓自崇始【后魏书】
　　谘政
