<!-- { "loadSidebar": true } -->
　　郑为太尉时举第五伦为司空班次在下每正朔朝见曲躬自卑上问知其故遂听置云母屏风分隔其间【汉书】　景帝时纪陟父亮为尚书令陟为中书令每朝会诏以御屏风分隔其座【张勃呉録】　唐人试进士尝以隔座云母屏风为题　梁刘孝威谢敕赉画屏风啓曰纪亮所隔唯珍云母武秋所顾止贵琉璃岂若写帝台之基拂昆山之碧画巧吴笔素逾魏赐冯商莫能赋李尤谁敢铭此乃用纪氏故事也
　　十种琉璃
　　大秦国出青白黑黄赤緑绀缥红紫十种琉璃【魏略】又有五色玻璃红色者最贵【中记】程氏繁露引魏书有天竺国人至京自言能铸石为五色琉璃于是采石铸之所谓琉璃者谓其如玉也若以石铸之曾何足珍按广雅曰琉璃珠也韵集曰琉璃火齐珠也则知琉璃为玉物也晋潘尼琉璃碗赋曰济流沙之絶险越防岭之峻危于是逰西极望大厯钟山闚烛龙觐王母访仙童取琉璃之攸华诏旷世之良工纂仪以取象准三辰以定容光映日曜圆盛月盈纎瑕罔丽飞尘靡停灼烁旁烛表里相形凝霜不足方其洁澄水不能喻其清刚过金石劲励琼玉磨之不磷湼之不浊如潘尼所赋的非以石铸之者矣
　　碧
　　古人赋中最好用碧字　张衡南都赋曰緑碧紫英青雘丹缥左思吴都赋曰紫贝流黄缥碧素玉又蜀都赋曰青珠黄环碧砮芒消李邕石赋曰苔藓剥落雨露淋漓氷碧藻曜绘画纷披用氷碧二字尤佳广志曰碧有缥碧有緑碧出越巂説文曰碧石之美者矫世论曰碧似玉唯猗顿能别之
　　木难
　　曹植乐府诗曰明珠交玉体瑚间木难广志曰木难珠黄色生东夷南越志曰木难金翅鸟口结沫所成碧色珠也大秦土人珍之崔豹古今注以木难为莫难
　　水仙赋
　　余二十年前作水仙赋自恨笔力欠奇伟五年前杨仲囦自萧山致水仙花一二百本极盛乃以两古铜洗艺之学洛神赋体再作后水仙花赋颇惬人意近读金楼子云刘子好学有文才为水仙花赋时人以为不减洛神赋余固不敢望知几万分一亦知名人制作自有意会古人也【杨仲囦今名囦道】
　　画二踈
　　晋王彪之诗序曰余求致仕诏累不听因扇上有二踈画作诗一首以述其美王彪之诗不可见东坡有二踈图賛则二踈故事后人每以为图然隋朝画品有髙贵乡公所画祖二踈图今当不复有此矣旧读顾况诗有云踈家父子错挂冠梁鸿夫妻虚适越殊不可晓当有激云尔
　　顺下风
　　齐孔稚圭馆碑曰赤松家石室之下神农行弟子之敬广成居崆峒之上轩帝禀顺风之礼葢用庄子黄帝闻广成子在崆峒之山故徃见之广成子南首而卧黄帝顺下风膝行而进再拜稽首而问焉稚圭下语瓌壮如此越王请于范子称曰寡人用夫子之计幸得成矣寡人闻夫子之于隂阳进退之理预知未形来听下风【越絶书】听下风听于下风也
　　不喜俗人
　　嵇康与山巨源絶交书曰不喜俗人而尝与之共事或宾客盈坐鸣声聒耳嚣尘臭处千变百技在人目前阮修性简不修人事絶不喜见俗人误相报遇輙便舍去【臧荣绪晋书】晋人风尚髙旷往往如此不止嵇阮而已
　　削藁
　　汉孔光典枢机十余年时有所言輙削草藁　周就素重慎周密上封事輙削去草藁　后汉樊谦柔畏慎所上便宜及陈得失輙手自写毁草藁　皇甫嵩畏慎前后上表陈其补益者百余事皆手书毁藁　魏陈羣前后密谏得失每上封輙削草　魏任嘏每纳忠谏輙手书壊本　北齐封隆文首参经略奇谋异算密以啓闻上书削草藁　宋谢微每有献朁及论时事必手书焚草
　　罚酒
　　梁孝王逰忘忧之馆集诸逰士使各为赋枚乗为栁赋路乔如为鹤赋公孙诡为文鹿赋邹阳为酒赋公孙乗为月赋羊胜作屏风赋韩安国作风赋不成邹阳代之罚酒三升余各赐绢五匹【出西京杂记】　帝幸辟雍会命羣臣赋诗侍中和逌尚书陈骞等作诗稽留有司奏免官诰曰吾以闇昧爱好文雅广延诗赋以知得失而乃尔纷纭良用反侧其和逌等各罚酒【魏志】　石崇元康六年从京出为征虏将军有别庐在南县界涧谷中时征西大将军王诩当还长安与众贤共送往涧中昼夜逰宴遂各赋诗不能者罚酒邑令潘豹散骑常侍刘南郡太守石嶲各罚酒三胜【金谷园诗序】观此三事则兰亭修褉赋诗不成者罚酒非止此也
　　楷书
　　晋中经簿曰有缃素书白缣楷书黄纸楷书白绢行书二尺竹牒楷书白练绢楷书广内置楷书吏自晋始唐宗始以楷书易古文尚书今儒不识古文自唐开元始宋景文公尝言苏颋撰朝觐坛颂曰有乩虞氏馆阁校讐官于乩字之右防曰疑不知有杨备者得古文尚书释文知乩字为古稽字此开元以楷书易古文之失也
　　孔子因史作春秋
　　阮籍孔子诔曰养徒三千升堂七十潜神演思因史作书【因史作书四字甚佳】
　　璧
　　楚明光者楚王大夫也昭王得氏璧欲以贡于赵王于是遣明光奉璧之赵古和字【琴操】今善琴者传卞和操有其声而亡其辞惟存一句可认云卞和三献人不识以余观之非当时操也蔡邕记卞和楚野人尝居山耕种因得玉璞以献于懐王王以为欺谩斩其足和作操曰悠悠沂水经荆山兮精气郁决谷岩岩兮中有神宝灼灼明兮穴山采玉难为功兮
　　云梦
　　尚书曰云梦土作又本朝太宗得古本尚书作云土梦作乂诏改禹贡从古本按孔安国注云云梦之泽在江南是不然也左传曰吴入郢楚子渉睢济江入于云中王寝盗攻之以戈撃王王奔郧楚子自郢西走渉睢则当出于江南其后渉江入于云中遂奔郧郧今之安州渉江而后至云入云然后至郧则云在江北也又曰郑伯如楚子产相楚子享之既享子产乃具田备王以田江南之梦杜预注曰楚之云梦跨江南北曰江南之梦则云在江北明矣
　　元丰中有郭思者能言汉沔间地理亦以为江南为梦江北为云予以左传騐之思之説信然江南即今之公安石首建宁等县江北则玉沙监利景陵等县乃水之所委其地最下江南二浙水出稍髙方土而梦已作乂矣此古本之为允也以上皆笔谈所记余按寰宇记曰云梦泽半在江南半在江北其水中平土立半出寰宇记本乐史所撰史太宗时人则沈郭未尝见寰宇记也然沈辨未得其详且周礼荆州云其泽薮曰云梦郑康成注曰云梦在华容禹贡云云土梦作乂昭三年左传楚子与郑伯田于江南之梦又定四年楚子渉睢济江入于云中杜预云南郡枝江县西【一作南】有云梦城江夏安陆县东南亦有梦城或曰南郡华容县东南有巴丘湖江南之梦也云梦一泽而每处有名者司马相如子虚赋云云梦者方九百里则此泽跨江南北亦可独称云称梦耶郦道元水经谓自江陵东界为云梦北界为云梦之薮亦不明指一处不可専以梦在江南云在江北
　　图
　　张衡图曰者包含道徳搆掩乾坤槖籥元气禀受无原又曰者无形之类自然之根作于太始莫之与先其言冥眇契理如此殊少传斯图也
　　太素
　　易干凿度曰太素质之始也雄含物魂号曰太素【雌雄俱行故能含物魂而生物也独言雄主于阳故也】　帝王世纪曰形变有质谓之太素太素之前幽清寂寞不可为象惟虚惟无盖道之根自道既建由无生有太素始萌萌而未兆谓之厐洪盖道之干既育万物成体于是刚柔始分清浊始位天成于外而体阳故圆以动盖道之质　礼斗威仪曰二十九万一千八百六十歳而反太素冥茎乃道之根也张衡灵宪注曰太素之前幽清静寂寞冥黙不可
　　为象厥中惟灵如是永久焉斯为防茎【扬雄覈灵赋曰太易之始太初之先冯冯沈沈不可奋与此同意】由无生有太素始萌萌而未兆并体同色坤屯不分【坤屯音浑沌】　陈思王髑髅説曰昔太素氏不仁劳我以体苦我以生今也幸变而之死是反吾之真也　阮籍通老论曰焉得松乔頥神太素逍遥区外登我年祚陆机诗澄神漠流栖心太素域弭节欣髙视俟我大梦觉顾公直答陆机曰恢恢太素物物初基在昔哲人观众济时
　　天圆地方【内景外景】
　　单居离问曾子曰天圆而地方诚有之乎曾子曰天之所生上首地之所生下首上首之谓圆下首之谓方如识天圆而地方则是四角之不揜也参尝闻之夫子曰天道曰圆地道曰方方曰幽圆曰明明者吐气是故外景幽者含气是故内景广雅曰天圆广南北二亿三万三千五百里七十五歩东西短减四歩周六亿十万七百里二十五歩从地至天一亿一万六千七百八十一里半下地至厚与天髙等
　　天九野
　　吕氏春秋曰天有九野何谓九野中央曰钧天东方曰苍天【尚书考灵曜曰举天广雅曰上天】东北方曰变天北方曰天西北方曰幽天西方曰颢天【尚书考灵曜广雅皆曰成天】西南方曰朱天南方曰炎天【尚书考灵曜曰赤天】东南方曰阳天　淮南子亦曰天有九野春秋内事曰天有十二分次日月之所也所谓十二分次者即分野也前人多与分野并言少言天分　翟楚贤碧落赋曰五石难补九野环舒星辰丽之而照曜日月凭之而居诸盖用九野事也
　　天宇
　　梁元帝纂要曰天地四方曰六合四方上下谓之宇往古来今谓之宙　顔延年诗太微凝帝宇瑶光正神县用此宇字　刘允济天赋曰粲黄道以开域辟紫宫而为宇　徐彦伯南郊赋曰告紫宙之成功定皇天之宝位　王勃七夕赋曰霜凝碧宙水莹丹霄用字皆新奇
　　浑天记
　　贺道养浑天记曰昔记天体者有三浑仪莫知其始书曰璇玑玉衡以齐七政盖浑仪体也二曰宣夜夏殷之法也三曰周髀周髀所造非周家术也近世复有四术一曰方天兴于王充二曰轩天起于姚信三曰穹天由于虞喜皆以臆断浮説不足观也惟浑天之事徴验不疑此论精确
　　汉浑仪土圭
　　义熙起居注曰十四年相国表曰间者平长安获张衡所作浑仪土圭厯代宝器谨遣奉送归之天府宋顔延之请立浑天仪表曰张衡创物蔡邕造论戎夏相袭世重其术臣昔奉使入闗值大军旋斾浑仪在路肆观奇秘絶代异宝旋及王府考诸前志诚应夙闻尚书璇玑玉衡以齐七政崔瑗所谓数术穷天地制作侔造化经志所云图宪所本故体度不渝精测尚矣则七晷运变无匪康时九代真观不絶司厯臣夙懐末意惧于非任今忝惟职统敢昧死以闻
　　月节
　　范子计然曰月行疾二十九日三十日间一与日合取日之度以为月节【月节二字他书未之见也】
　　天鸡
　　中记曰东南有桃都山上有大树名曰桃都枝相去三千里上有天鸡日初出照此木天鸡即鸣天下鸡皆随之物类相感志曰大荒东极至鬼府山臂焦山脚巨洋海中升载海日盖扶桑山有玉鸡玉鸡鸣则金鸡鸣金鸡鸣则石鸡鸣石鸡鸣则天下之鸡鸣潮水应之温庭筠诗漏转霞髙沧海低颇梨枕上闻天鸡用天鸡也　陈陶诗朝天半夜闻玉鸡星斗离离碍龙翼用玉鸡也　李白诗半壁见海日空中闻天鸡
　　云占
