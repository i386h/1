<!-- { "loadSidebar": true } -->
　　南史韦叡字怀文京兆杜陵人世为三辅着姓事继母以孝闻梁军发郢留守郢州初郢城之拒守也男女垂十万闭垒经年疾疫死者十七八积尸床下生者寝处其上比屋盈满叡料简隐恤咸为营理百姓赖之攻魏小岘军众迟疑叡指其节曰朝廷授此非以为饰韦叡之法不可犯也乃进兵魏军败急攻之城拔叡素羸每战以板舆自载督励众军昼接宾客夜算军书三更起张灯达曙抚循其众常如不及故投募之士争归之所至顿舍修立馆宇渖篱墉壁皆应准绳合肥既平有诏班师去魏军近惧为所蹑叡悉遣辎重居前身乘小舆殿后魏人服叡威名望之不敢敌全军而还诏救昌义之于锺离径阴陵大泽过涧谷辄飞桥以济师人畏魏军盛多劝叡缓行叡曰锺离今凿穴而处负户而汲车驰卒奔犹恐其后而况缓乎旬日而至魏将杨大眼将万余来战大眼以勇冠三军所向皆靡叡结车为阵大眼聚骑围之叡以强弩二千一时俱发洞甲穿中杀伤者众矢贯大眼右臂亡魂而走中山王元英自率众来战叡遣小船载草灌膏焚桥风怒火盛军人奋勇呼声动天地无不一以当百魏人大溃元英遁走义之且悲且喜但叫曰更生更生以功进爵为侯会救马仙琕至安陆坟筑城二丈余更开大壍起高楼众颇讥其示弱叡曰不然为将当有怯时是时元英追仙琕闻叡至乃退叡于故旧无所惜居朝廷恂恂未尝忤视武帝甚礼敬之性慈爱抚孤兄子过于己子历官所得禄仕皆散之亲故家无余财虽老暇日犹课诸儿以学弟三子棱尤明经史世称其洽闻叡所发摘棱犹弗之逮武帝之锐意释氏天下咸从风而化叡自以信受素薄位居大臣不欲与众俯仰所行略如他日卒于家年七十九谥曰严叡雅有旷世之度莅人以爱惠为本所居必有政绩将兵仁爱士卒营幂未立终不肯舍井灶未成亦不先食被服必于儒者虽临阵交锋常缓服乘舆执竹如意以麾进止初昌义之甚德叡请曹景宗与叡会因设钱二十万官赌之景宗掷得雉叡徐掷得卢遽取一子反之曰异事遂作塞景宗与羣帅争先启之捷叡独居后其不尚胜率多如是世尤以此贤之
　　吾观史所载叡之子放孙粲放弟正正子载鼎正弟棱棱弟黯俱以功名经业世其家而孙粲起兵勤王与侯景战死谥为忠贞以节义着鼎字超盛通晓经史明阴阳逆刺尤善相术先识陈武帝望气知其当王后识隋文帝知其贵则天下一家何其神也迄唐之韦氏簪缨赫奕率多叡之后裔
　　曹景宗以武将赋竞病然正不独能诗梁书本传景宗性躁动出行常欲赛车帷幔左右辄谏景宗谓所亲曰我昔在乡里骑快马如龙与年少辈数十骑拓弓弦作霹雳声箭如饿鸱叫平泽中逐麞数肋射之渴饮其血饥食其胃甜如甘露浆觉耳后风生鼻头出火今来扬州作贵人动转不得路行开车幔小人辄言不可闲置车中如三日新妇遭此邑使人无气观此是何意态文亦雄杰殊胜
　　文中子谓谢朓浅人也其文捷按不浅不捷后人则以捷为贵矣
　　金楼子六卷梁孝元帝撰即湘东王绎也所论醇疵参半其中颇重孝行然释救父逗遛致台城之戹实不孝之尤者空言亦谁欺哉摘录数则以备考核亦有与他书出入者颜延年云大喜荡心微抑则定甚怒倾性小忍则歇  伯乐教其所憎者相千里马其所爱者相驽马  镌金石者难为力摧枯朽者易为功居得其势也  秋早寒则冬必暖春雨多则夏必旱天地不能两而况于人乎  一兔走街万夫争之由未定也积兔满市过者不顾非不欲兔分已定矣虽鄙人不争故治国存乎定分而已  失火而取水于海海水虽多火必不灭矣远水不可救近火也
　　吕览云衣人在寒食人在饥陈思王云投虎千金不如一豚肩塞者不思尺璧而思襁衣  夫以众勇无所畏乎孟贲矣以众方无所畏乎乌获矣以众视无所畏乎离娄矣以众智无所畏乎尧舜矣此君人者之大宝也  狂者东走逐者亦东走溺者入水救者亦入水事虽同而心异也
　　又云女国有横[一作潢]池水妇人入浴出则孕若生男子三年即死  鲸鲵一名海鳅穴居海底入穴则水溢为潮来出穴则水入为潮退出入有节故潮有期  扶南国今众香皆共一木根是旃檀节是沈香花是鸡舌叶是霍香胶是熏陆  东平思王生埋所宠幸者号呼之声后数十年犹有闻者  孔子游山使子路取水逢虎于水与职揽尾得之内于怀中取水还问孔子曰上士杀虎如之何子曰上士杀虎持虎头中士杀虎如之何子曰中士杀虎持虎耳下士杀虎如之何子曰下士杀虎捉虎尾子路出尾弃之复怀盘石曰夫子知虎在水而使我取水是欲杀我也乃欲杀夫子问上士杀人如之何曰用笔端中士杀人如之何曰用语言下士杀人如之何曰用盘石子路乃弃盘石而去按此盖附会子路之勇孔子知之而失之诞者也金楼之言此最不经
　　北史高允表请制大郡立博士二人助教四人学生一百人次郡立博士二人助教二人学生八十人中郡立博士一人助教二人学生六十人下郡立博士一人助教一人学生四十人其博士取博闻经典履行忠清堪为人师者年限四十以上助教亦同若道业夙成才任教授不拘年齿学生取郡中清望人行修谨堪束修名教者先尽高门次及中等按此郡县设学之始甚矣允之有功于名教也
　　颜氏家训人生小幼精神专利长成已后思虑散逸固须早教勿失机也吾七岁时诵灵光殿赋至于今日十年一理犹不遗忘二十之外所诵经书一月废置便荒芜矣然人有坎壈失于盛年犹当晚学不可自弃孔子之五十以学易曾子七十乃学名闻天下荀卿五十始来游学易论语皇甫谧二十始授孝经论语皆成大儒幼而学者如日出之光老而学者秉烛夜行按此论最切惟曾子七十乃学一言似传闻之讹陆放翁亦云曾子七十文学乃就予曾辨之经学质疑录
　　隋书李谔传魏之三祖更尚文辞忽君人之大道好雕虫之小艺下之从上有同影响竞逞文华遂成风俗江左齐梁其弊弥甚贵贱贤愚唯务吟咏遂复离理存异寻虚逐微饶一韵之奇争一字之巧连篇累牍不出月露之形积案盈箱惟是风云之状世俗以此相高朝廷据兹擢士禄利之路既开爱尚之情愈笃于是闾里童昬贵游总丱未窥六甲先制五言至如羲皇舜禹之典伊傅周孔之说不复关心何尝入耳以傲诞为清虚以缘情为勋绩指儒素为古拙用词赋为君子故文笔日繁其政日乱良由弃大圣之轨模构无用以为用也按士恢此书可谓切中时弊
　　唐书薛登传炀帝始置进士等科后生复相驰竞赴速趋时缉缀小文名曰策学不指实为本而浮虚为贵按以此隐僻考人势必至此策之名始于贾长沙董江都继之如唐之刘蕡宋之苏轼其最着也要皆通达治体究切时务之言沈约之徒乃有射策之说专取隐僻小数以夸博洽实如射覆之戏术耳即其工者只可言考不可言策于时政究何所补后世之策乃驱天下于无策者也与其以张华沈约律天下士何如得贾董刘苏之才哉使贾董刘苏而射后世之策我知其无幸矣
　　新唐书刘子元传尚书郑惟忠尝问自古文士多史才少何耶子元曰史有三长才学识世罕兼之故史才少夫有学无才犹愚贾采金不能货殖有才无学犹巧匠无楩枏斧斤不能成室善恶必书使骄君贼臣知惧此为无可加者时以为笃论按才学识三者尤重在识识尤在通事理达时务至平至允至明至公不然且有以铁为金而弃楩楠如樗栎者矣
　　池北偶谈寇莱公准作相诸司公移讳其名改为准至今相沿然求古录载五代石刻已用准字唐韵二字并收按准准二字古本通用文移之易准为准或以寇故耳
　　汉文固称极盛然自贾傅晁董史迁刘向班掾诸公虽沓引经传必有透快之笔动人正孔子所谓辞达之义也东汉以下迄于唐初文笔每犯不快之弊未可以先儒醇实之说弥缝其失也其它浮藻更无论矣故必昌黎出而始豁然轩天地浩乎沛古今子厚配之欧曾苏王继之他美固多总不离快之一言也韩柳以前快者其陆宣公乎故韩苏多取径于陆或云太快则少温厚之气不知温厚亦必以快出之也
　　樊迟问仁，子曰爱人。孝经先之以博爱，而民不遗其亲。昌黎本此，言博爱之谓仁，最确。不知程伊川何以又言：便以博爱为仁则不可。宋儒支离多如此类。朱紫阳作仁说，千歧万转，究不外博爱之旨，又何也？独无兼爱之虑耶？博爱与兼爱亦大有辨，博爱有差等，兼爱无差等。
　　史记礼书连用五为之句法韩昌黎原道本之连用十七为之句法而参差转换更极意态大抵古人行文亦必有本而能者为之则变换以自用其才斯为善耳
　　陆宣公论两河及淮西利害状夫投胶以变浊不如澄其源而浊自变之愈也扬汤以止沸不如绝其薪而沸止之速也昌黎原道篇是亦责冬之裘者曰曷不为葛之之易也责饥之食者曰曷不为饮之之易也机轴相同至苏家相喻乃极其妙
　　尧舜传贤禹传子孟子论天道昌黎论人事二者之言相足
　　进学解昌黎用六朝体结云是所谓诘匠氏之不以杙为楹而訾医师以昌阳引年欲进其豨苓也奇宕古脱乃其本色文字
　　为裴相公让官表与宣公相近亦韩文中变体也
　　天竟如何命竟如何乃昌黎上崔考功书语
　　释言市有虎听者庸也曾参杀人以爱惑聪也巷伯之伤乱世是逢也间以韵语妙
　　讳辨明确之至日知录历引当时讳浒势秉机者谓退之所言未为定论故旧史以韩愈为李贺作讳辨为纰缪学如退之固无如好为宦官宫妾之忠孝者何矣
　　送高闲上人序为旭有道利害必明无遗锱铢情炎于中利欲鬬进有得有丧勃然不释其意盖为寂灭者下砭然如此立说恐未足关释氏之口
　　杨子法言貌则人心则欤昌黎送郑尚书序好则人怒则兽
　　鸡牕剩言昔郭汾阳治第谓工人曰好筑墙勿令不牢筑者对曰数十年来京师达官贵人一皆某所筑今某死某亡某败某绝人自改换墙固无恙公闻之惕然请老恐系窃取昌黎王承福传而为之说者然亦足以振聋醒寐
　　昌黎答崔立之书末段亦仿曹子建与杨德祖书但其笔力豪迈透出其上所谓起八代之衰者观此尤可得其意境大约昌黎陶冶百家自用其才真集古文之大成者也
　　韩文治不收声事出名上按礼表记唯欲行之浮于名也系韩语意所本约六经之旨成文此其一端
　　韩与陈给事书愈也道不加修而文日益有名又曰聪明不及于前时道德日负于初心其自歉也如是不似宋儒专事矜己抑人
　　吾于古无似也而于昌黎与崔虞部书所谓惟念得失固有天命不在趋时而偃仰一室啸歌古人者窃亦敢自况焉
　　杨升庵曰陆机文赋谢朝华于已披启夕秀于未振昌黎谓惟陈言之务去戛戛乎其难哉李文饶曰文章如日月终古常见而光景常新此古人论文之要也
　　国史补韩愈与陆长源同在使幕或讥其年辈相悬周愿曰大虫老鼠俱为十二属何怪之有此语本出周愿余冬叙录讹为退之语韩谓李程曰崔大丞相群同年往还直是聪明过人李曰何处过人韩曰与愈往还三十余年不曾说着文章刘梦得诗话云尔今读其与崔羣书何等恳至恐不如此轻薄也
