<!-- { "loadSidebar": true } -->
　　朱子谓：赵歧注孟子拙而不明，东汉文之弊也。王弼注易，巧而不明，六朝文之弊也。除此二弊，始可言文。
　　上蔡语录：横渠着正蒙时，处处置笔砚，得意即书。伯淳云，子厚却如此不熟。按熟之一字，难言哉！刘晏会计熟，见钱流地上。庖丁目无全牛，伯乐所见无非马者，熟之谓也。然得意即书，正足为我辈生手立法。急起而追其所见，东坡亦云[近人有教作文法者，机神一到，捉笔迅埽，瑕字句姑置之，稍纵即逝矣。实得个中甘苦]。
　　朱子谓横渠作正蒙不会睡王荆公作字说亦不曾睡后人谓横渠熬得有益荆公熬得无益然会意之法岂尽可泯闲尝思得数字如有子为存有土为在自大为臭一和为香之类皆有至理但不知亦蹈连爷搭娘为九乌之诮否
　　左邱明古论语训云鲁太史史记十二诸侯年表序鲁君子左邱明则为鲁人无疑独郑夹漈通志序曰左氏楚人其书多楚语公羊齐人其书多齐语又讥史记本之为俚公羊齐语说见注疏不知所谓楚语及俚者果何在也岂于菟之类与日知录亦云公羊多齐言淮南多楚语若易传论语何尝有一字哉然今取公羊读之不觉齐语之累也人患不能文耳能文则方言亦增古趣必概斥之何以处大学苗硕之谚孟子镃基之言哉[诗经开口关关二字即是方言]史家纪实更当别论特恨无左公手笔耳郑顾之徒博览则有之于文事之妙正隔
　　维古于辞必己出降而不能乃剽贼后皆指前公相袭昌黎数语古今定案盖后人才力日薄势不能自作一语且古语相形杜撰者必觉可笑字字寻来历实万不及古人处若以后人指前相袭之见反议古人辞必己出之书为俚为俗岂不妄甚
　　金高陵扬兴宗当宋南渡着龙南录以见正统之所在见元裕之记与习凿齿身居晋世而能以蜀为正统者同矣然金当日不以杨为罪亦厚矣哉
　　宋史载章惇用事尝曰元佑初司马光作相用苏轼掌制诰所以能鼓动四方乃使林希典书命逞毒于元佑诸臣是故元许衡谓姚燧曰弓矢为物以待盗也使盗得之亦将待人吁可畏哉
　　宋史丁谓命宋绶草寇准责辞令用春秋无将汉法不道绶虽从谓旨然卒改易及谓贬绶即草词曰无将之罪旧典甚明不道之诛常刑罔赦朝论快焉余冬叙录载龙川志亦叙此事而宋绶作宋庠又其辞作无将之罪深着于鲁经不道之诛难逃于汉法五总志则以为杨文公志乃宋吴炯作其说尤在前矣
　　学与文一而二者也兼长者鲜矣少于左史韩欧之书者不能文为其已薄也多于左史韩欧之书者不能文谓其已滞也郑夹漈讥太史不博王荆公笑欧九不学然终不掩其文之妙者用心于文者多也徒博徒学而其文反不妙者用心于文者少也夹漈是也徒博徒学可以勉而能文不可以强而致
　　东坡尝谓刘壮舆[道原子]曰三国志注中好事甚多道原欲修不果君不可辞刘曰端明曷不为之坡曰某虽工于语言也不是当行家[详曲洧旧闻]可见考据与文章是一是二坡盖有不暇耳
　　著书之道在于忠不忠则剽剥欺谩之弊作阅书之道在于恕不恕则刻核锻炼之患生明人之书剽剥欺谩自所不免而顾炎武辈诋之或以一字斥一书或以一书斥一代锻炼酷毒亦甚矣凡书必有可取之处舍短从长可也
　　简明书目谓明人首推杨升庵为博洽今按之信然且其持论允心术正其讹谬皆无心之失然亦鲜矣顾炎武阎若璩辈皆不及也阎氏四书释地潜邱剳记窃升庵说而掩其名如百姓谓百官四海有二说之类不一而足至陈耀文等之攻杨尤蚍蜉撼大树矣近李雨村刊函海丛书收升庵遗迹最多
　　杨用修曰宋人多言而妬前倔强而无本其说理也解经也论文也评诗也一而已矣按此语似乎太过实深中其弊非升庵之明识不能言也
　　五代史明宗谓其子从荣曰经有君臣父子之道然须硕儒端士乃可亲之吾见先帝好作歌诗甚无谓也汝将家子文章非素习必不能工传于人口徒取笑也吾老矣于经义虽不能晓然尚喜屡闻之其余不足学也按明宗可谓知务矣不但帝王宜知此即士人亦宜知此经书随分读之皆有益若诗文实有天焉不可强也未能见工不如藏拙
　　又崔玚不识文字而虚有仪表号为没字碑
　　晋景建善射尝教其子延广曰射不入铁不如不发是说也可通之于学
　　陆文安送宜黄何尉序最佳当推南宋文第一民甚宜其尉甚不宜其令吏甚宜其令甚不宜其尉是令尉之贤否不难知也尉以是不善于其令令以是不善于其尉是令尉之曲直不难知也此种高妙虽韩柳不多观结云何君尚何憾虽然何君之心何君之学遽可如是已乎不然何君固无憾吾将有憾于何君矣曲隽有味不必理语重重迭床架屋始堪勉人进德也
　　朱文公答韩尚书书熹狷介之性矫揉万方而终不能回迂疏之学用力既深而自信愈笃自知决不能与时俯仰以就功名二十年来自甘退藏以求己志所愿欲者修身守道以终余年因其暇日讽诵遗经参考旧闻以求圣贤立言本意之所在既以自乐闲亦笔之于书以与学者共之且以待后世之君子而已此外实无毫发余念也按此字字皆鄙心所欲出者读之不禁手舞足蹈也
　　文公上宰相王淮书规画荒政最善其一曰广籴米斛以备支拨其二曰连行赏典以劝捐输皆切中事情但后幅云明公不如早罢其官守熹谨当缄口结舌归卧田闲养鸡种黍以俟明公功业之成羞愧以死是亦明公始终之厚赐也呜呼何其忿与文公自言气质上有病多在忿懥此其一也予之忿懥受病尤深因以自警
　　潜邱剳记云为命一章即圣人教人作文之法诗可以兴一章即圣人教人作诗之旨其论最妙然后人于作文草创修饰润色皆有而讨论多阙作诗兴观羣怨草木鸟兽皆有而事父事君多缺人可不知所重哉
　　才与不才岂有常也世所用楩梓豫章也则楩梓豫章才而栎不才矣世所用栎也则栎才而楩梓豫章不才矣归震川为张余峯栎全轩记云尔真通论也顾天石彩焚琴子传今天下将有变得如余者数辈委以兵农财赋诸大政犹可镇定顾乃郁郁以青衿子困英雄俾儿曹口臭者登廊庙而食肉诚何为哉诚何为哉按此真古今一概伤心岂独焚琴子哉
　　沈确士曰李将军不侯而李蔡下中人侯从古已然且传不传不在名位葆真培根学人所重按数语可消人无限躁心壮人无限正气
　　归愚解文毅[缙]集序人之死生有不可以常情测者公在洪武时抗直敢言宜乎得祸而帝受言纳谏极君臣相遇之隆在永乐时委婉孙言宜乎邀福而帝惑于谮言致不得终老牖下按解下诏狱锦衣帅纪纲毒刑毙之何如当日靖难兵入与周是修同死岂非一烈丈夫哉
　　任真二字出晋书王导传任真推分语予尝谓君子惟任真故百为百成小人惟不任真故百为百败然举世不任真成俗有一任真者转受其毒矣予性任真思此悚然然差有把握处却在此
　　南史元帝性爱书籍令左右读书直夜五人各伺一更恒致达晓常眠熟大鼾左右有睡读失次序或偷卷度纸帝必惊觉更令追读颜之推曰元帝倦剧愁愤辄以讲自解亦古今之一癖矣
　　马端临贵与着文献通考元王寿衍进表云前宰相碧梧先生廷鸾子再任衢州路柯山书院山长又云议论本诸经史而可据制度会之典礼而可行
　　文太师彦博题程伯淳墓碑为明道先生伊川受之而不辞然明道实仁宗年号也于臣子之心安乎此后世之必不可行者也
　　汉末有三李杜谓李固杜乔李云杜众李膺杜密也皆被害唐之李太白杜少陵亦以李杜称然太白非郭汾阳必不免少陵亦几为严武所杀李杜抑何不幸邪李商隐杜牧时亦称李杜然而小矣
　　元好问谓赵氏秉文[字周臣]之文出于义理之学故长于辨析极所欲言而止不以绳墨自拘
　　喻樗宋人陈栎元人
　　今以入相为大拜金刘京叔祁归潜志卷十记张仲淹事有云不然大拜矣是金时已有此语
　　搉音觉引也较也庄子徐无鬼篇则可不谓有大扬搉者乎汉书叙传扬搉古今左思蜀都赋请扬搉而陈之北史崔孝芬传商搉古今是商搉即本扬搉为义谓商最比较也近人误为商确然黄山谷与人论文书作文要商确精通或以为商确语所自出予谓此必传刻之讹必云商搉精通犹言商较精通方成文理不然确精通三字连缀岂复成语哉清波杂志亦有通情商确语则亦误耳
　　鲁鱼帝虎从古叹之如史记引绳披根讹用批根朱子语类曾辨之韩文目擩耳染讹用作目濡之类不可胜数
　　管子君不夺农时则一国之人皆有余食矣不夺蚕要则一国之人皆有余衣矣古今黈蚕要者亦谓切要之时也
　　后汉书刘元传论夫为权首鲜或不及陈项且犹未兴况庸庸者乎按权首犹左传始祸之意传曰无始祸庄子曰无为祸首前汉书曰无为权首将受其咎
　　后汉书郑兴传帝尝问兴郊祀事曰吾欲以谶断之何如兴对曰臣不为谶帝怒曰兴之不为谶非之邪兴惶恐曰臣于书有所未学而无所非也帝意乃解是不为谶乃兴事或误为郑众众乃兴子也无此事郑众为大司农或谓注疏中所谓郑司农乃众非康成然康成传载公交车征为大司农以病自乞还家是康成正可称司农也经注属康成多属众甚少疑所谓郑司农仍指康成也
　　池北偶谈家语礼运篇官有衔职有序注衔治也执辔篇古之衔天下者以六官总治焉故曰衔四马者执六辔衔天下者正六官官衔之义本此
　　风闻二字始见赵佗报文帝书
　　尔雅不律谓之笔武王笔铭毫毛茂茂庄子宋元君画图众史舐笔和墨可见笔自古有之且子张书绅非笔莫能为也韩毛颖传谓蒙恬造笔何燕泉谓作秦笔良允
　　晋史山涛始布衣家贫谓妻韩曰忍饥寒我后当为三公不知卿堪公夫人否后人我做夫人便做得过只看你福命如何正翻用其语
　　曲洧旧闻刘道原日记万言终身不忘壮舆亦能记五六千壮舆之子所记才三千晁以道戏壮舆曰更两世当与我相似
　　叶石林问予兄惇济曰自东坡名思无邪斋德有邻堂世争以三字名堂宇前此有否惇济曰非狮子吼寺乎石林笑曰是也详曲洧旧闻
　　罗泌路史宛丘有羲神实注实者对虚之名
　　后汉书郡国志注释慧远庐山记略有匡俗先生出殷周之际隐居此山时谓所上为仙人之庐而命焉豫章旧志匡俗字君平夏禹之苗裔也宋曾几茶山集诗岩岩匡俗庐顶踵极高大
　　旧唐书武后问狄仁杰曰朕要一好汉任使有乎仁杰乃荐张柬之按此好汉二字所本新唐书为奇士通鉴易为佳士皆不如好汉朴老正不嫌其俚俗也古今黈谓当称奇男子亦太做作盖纪实之文与雕绘之辞自不同体所以三传多方言也
　　史记载晁错父称错为公如上初即位公为政及口语多怨公吾去公归矣之类是父亦称子为公也古今黈疑当时公亦而汝之通称宋蔡京称子攸为公岂京亦本此与要之不可为训
　　蔡谟之几死劝学非劝学悮之也馋为之驱也温飞卿之悔读南华非南华误之也矜为之累也
　　以张华之博物而丰城剑气必辨于雷焕嵩高竹简必问之束皙况下此者邪
　　曲洧旧闻唐以身言书判设科一时无不习书故遗迹虽非知名之人亦有可观后来此科废非性自好之者不习工者甚少势使然也
　　颜氏家训真草书迹微须留意江南谚云尺牍书疏千里面见然此艺不须过精夫巧者劳而智者忧常为人所役使韦仲将遗戒深有以也
