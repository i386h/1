<!-- { "loadSidebar": true } -->
　　李穆堂曰语录本出佛家后道学家无知之门人记其师语亦曰语录不知其拨儒而入释也两橛字亦系释氏俚语儒者袭用可笑按予所刊经学质疑录亦屡用两橛字因李说追改犹未尽也
　　陆深燕闲录民间用宋金元钱谓之好钱好饯不行惟行新钱谓之倒好俗语倒好本此
　　予尝用世纷二字人以为杜撰予一时难指其出典阅洪迈御书阁记略于世纷万殊泊无一嗜是宋人已用之矣
　　多填经语是抄书非文也然经语又不可少祇在典耍上引证一两句如地之有山焉漫衍俚语是语录非文也然俚语又不可少祇在筋脉上透露一两句如肉之有骨焉
　　以人情诂经而经愈显矣以比喻说理而理弥鲜矣故曰朽腐化于神奇
　　吴可曰新烧{火夫}火谓之煴火儿苏武传烧汤谓之燂汤见内则灶中烧火谓之炀灶见战国策晓天赤如霞者谓之阴沦见尔雅纪晓岚曰尔雅无此文王逸楚辞注引陵阳子明经曰沦阴者日没以后赤黄气也又广雅引之作渝阴吴盖误广雅为尔雅又舛乱其文耳
　　后汉书中山王焉传今五国各官骑百人称娖注称娖守捉也军校名袁子才诗集屡用称娖作行路状似与本义迥别
　　魏志管辂传到鼓一中注中半也
　　丁鸿汉人白虎观与诸儒集论
　　宋史篾叟酱翁皆蜀隐君子
　　汉书艺文志太史以六体试学童注六体古文奇字篆书隶书缪篆虫书师古曰缪篆谓其屈曲缭绕所以摹印章也
　　七修类藁图书古皆铜铸王冕以花乳石易之
　　后汉书宦者蔡伦字敬仲造意用树肤麻头及敝布鱼网以为纸故称蔡侯纸
　　癸辛杂志道学之名起于元佑盛于淳熙凡治财赋者目为聚敛开阃打边者目为粗才论书作文者目为玩物丧志留心政治者目为俗吏其所读者四书近思录通书太极图东西铭语录之类
　　诗疏自二十至二十九皆为盛年
　　董贤传柱槛衣绨锦
　　说文巳已也四月阳气已出阴气已藏吴才老韵谱辰巳之巳如已矣之已顾亭林曰季春之月辰为建巳为除故用三月上巳祓除不祥古人谓病愈为已亦此意仇沧注曰据此则辰巳之巳不当音士当音以
　　前汉陆贾传乃欲以新造未集之越屈强于此注屈强不柔服也宋史秦桧谓赵鼎此老崛强犹昔实本于此盖屈崛通用也又前汉书周昌传赞周昌木强人也强字书皆音强去声韵书载二十四养作上声无作平声用者
　　
　　平书卷八
　　文艺篇下
　　文以法备气至为主气至而法不备客气也法备而气不至死法也
　　昌黎谓醕也而后肆焉文之道尽之矣理醇而笔肆理者文之主也无主则乱气者文之辅也无辅则颠意者文之帅也无帅则溃辞者文之卒也无卒则衰格者文之阵也无阵则困笔者文之兵也无兵则钝法者文之律也无律则败度者文之礼也无礼则凶机者文之变化也无变化则穷趣者文之鼓吹也无鼓吹则闷书者文之蓄积也无蓄积则亡
　　文章妙处全在以无厚入有间
　　文有二妙曰奇曰抝抝而谐抝之善者也奇而稳奇之真者也不谐不稳不值一哂
　　于平取奇于常取抝
　　文章须于平实之中寓奥峭之致平实者理也奥峭者笔也不平不实理不足不奥不峭笔不足
　　十三经之文平实奥峭兼者也自庄列诸子至北宋大家奥峭有余平实不足南宋以降平实有余奥峭不足此古今一大关限
　　十三经语尽神奇惟论语于极平淡中透出神奇故能笼罩一切庄子谓万物一也臭腐化为神奇神奇复化为臭腐惟文亦然读古人书臭腐也成本家文神奇也食古不化终于臭腐虽多奚为
　　文章理法易才情难运才情于理法尤难理法可以人为才情必由天赋肆才情而兼理法则天人两优而文事乃造其极古今数人而已一人数篇而已
　　古今有三语至人至语快人快语妙人妙语诸经多至语诸史多快语诸子集多妙语
　　古人为文有特造之句有因习之句二者未可偏废特造中须有因习根柢系焉孔子所谓述而不作也因习中须有特造颖悟存焉孔子所谓温故知新也
　　文有二妙一曰披却导窍寻虚逐微一曰指事类情坚光切响
　　诗文必有一段精气盘结不可磨灭之处方能成家垂久
　　文贵周密在理不在辞前人之文妙在不周密而周密反余于意言之外后人之文患在太周密而周密反歉于意言之中史记汉书优劣已然后世史书愈趋愈下职此故耳
　　人有中行狂狷乡原鄙夫数等文亦如之
　　经史子集譬之谷也讲学考据诸书譬之舂谷为米也古今诗文譬之蒸米作饭也诗文之声音采色譬之酒醴肴馔也
　　夏云所以多奇峯者乘阳气盛也气盛则变化嵯峨千汇万状随势涌出而不可方物惟文亦然
　　初学为文有二要曰法曰笔法犹阵也必以练而熟笔犹兵也必以炼而精迨乎既熟且精兵可忘阵阵可忘兵左旋右抽无不中的故曰文成法立意到笔随
　　意到笔随意尽而止文成法立法与俱融
　　过求简捷则说未备而理不员广事征寻则语多歧而义反晦
　　乱头粗服之中自觉风光细腻亦祇山林佳趣天册宝典何尝不恻恻动人若修饰而无骨儿女子态耳
　　有所应有无所应无者上也补其所无尽其所有者次也有其所无无其所有者下而已矣貌离而神即者上也貌即而神即者次也貌即而神离者下而已矣
　　文章须有介气不可有骄气须有和气不可有丐气吾所见介非介也骄焉而已矣吾所见和非和也丐焉而已矣
　　起如天外转如山外收如弦外情在性中趣在理中味在书中
　　用经避腐用史避粗用子避蒙用集避野
　　理以无枝叶为上文以有波澜为上枝叶非波澜也理外之卮言耳波澜非枝叶也文中之兴会耳或欲斩除枝叶并波澜而埽之是自困于潢池语人曰此江海之观也谁其信之试取六经读之波澜何似无枝叶又何似
　　晋以前虽有九流文家约四而已曰古文曰诗赋曰注疏曰说部晋以后至今则有若四书文有若律诗律赋有若四六有若填词有若语录有若外卷有若佛经道藏学日杂而文日卑岂一端之故哉
　　杨用修曰唐明皇诏谓进士以声韵为学多昧古今明经以占诵为功罕穷旨趣道尽唐人取士之病进士如许浑谓宋祖刘裕有三千歌舞至于张打油胡钉铰极矣明经有谓尧舜为一人班固与班孟坚为两人者按此则废学之过不得独归咎于四书文矣夫以诗赋策论既如彼四书文复如此何也皆功利之心害之也一属科举则惟利是趋不能究心于学而卤莽灭裂之害无穷又天之生才豪杰少而凡民多所以固陋之习辗转相仍也
　　杨用修曰汉书律历志引书曰先其秝命师古曰逸书也秝古算字俗士改作先算其命可笑甚矣古字不可轻改他如斠若画一通鉴改作较不知斠勘斗斛也较车耳也其义殊远陈平虽美如冠玉耳其中未必有也冠玉下去一耳字便失其指
　　谷梁传公子友谓莒拏曰吾二人不相说士卒何罪屏左右而相搏公子友处下左右曰孟劳孟劳者鲁之宝刀也公子友以杀之战国策叙荆轲刺秦王左右曰王负剑及史记项王愿与王挑战语同一机柚
　　顺乐三逆乐三负强壮躯干天下事遇知心人谈惬意语读古今籍获快畅文此之谓顺常小疾病生谨慎念逢不晓事动自反情看翻板书悟讹别字此之谓逆吾于顺之乐得一作文颇快耳于逆之乐盖得予视杨用修顾亭林阎百诗毛西河朱竹垞五先生之渊博望洋而叹然以言乎学有心得真知是非而以至平至允出之则未遑多让
　　天下无无用之物天下无无用之书
　　李太白谓黄河落天走东海万里泻入胸怀间可以喻文心之奇杜子美谓将军下笔开生面一洗万古凡马空可以喻文品之真苏子瞻谓当其下手风雨快笔所未到气已吞可以喻文气之雄
　　读书与作文须用破用逆坼得开方合得拢所谓于破获全翻得透方发得清所谓以逆取顺
　　絜净精微乃文中至高之境然实不可孤据属辞比事疏通知远广博易良温柔敦厚之体全而文始备
　　孤削已甚者必不与福为邻刻划太过者每至与德相戾
　　天伦之顺宫室之安农服之适饮膳之宜玩好之雅加以读书之乐行文之快必立心行善方堪消此清福
　　曹子桓言在乎文章弥患凡旧若无新变不能代雄诚格论也
　　金刘氏祁归潜志文章各有体不可相犯故古文不宜蹈袭前人成语当以奇异自强四六宜用前人成语复不宜生涩求异
　　或曰何以四六文不如散体曰天工人巧之别也试观云霞变态山川之诡势树木之瓌形无一齐者而归于不可方物此散体之模范也天工也若四六之体非所拟矣人巧焉得而比之然有云构之自然不可无栋宇之庇荫四六应世之文何可废乎
　　杨用修曰宋大中祥符闲注辇国入贡表辞偶丽当时天书尚可人为况外夷之表乎按此知凡外国文字多属中国假托被用修慧眼勘破
　　曲洧旧闻为帅守踵父祖尝所居衣冠以为荣事欧阳棐[叔弼]知蔡州父文忠公之旧治也谢宰执启曰惟近辅之名邦实先人之旧治高城不改自疑华表之归老吏几希尚守朱门之旧追怀今昔倍剧悲欣翟公巽守会稽父思之旧治也谢表曰朱邑世嗣犹有奉尝之旧恬侯家法自怜孝谨之衰皆谓是也
　　元丰间四明唱和诗序惭非白雪之词辄效青唇之唱赵元考谓青唇指妇人也见小说章惇被谪钱勰草词云硁硁无大臣之体鞅鞅非少主之臣章甚衔之绍圣初召拜首台曾布子宣草麻有赤舄几几对南山岩岩士夫戏语云今则几几岩岩昔何硁硁鞅鞅钱眨知池州东坡有云横费之财犹可以力补既死之民不可以复生真保国者药石之论也孔平仲为陕西提刑谢表云吕刑三千人命所系秦关百二地望匪轻晁无咎称为光前绝后韩师朴内徙谢表云转徙风波独在于近地归还里闬最早于他人上读此曰我固怜忠彦忠彦亦自知我也无尽居士召还谢表云三年去国门前之雀可罗一日还朝屋上之乌亦好当时传诵亦不免为有识所窥也
　　宋贤事汇孙宣公奭致仕语客有曰乐以忘忧自得古人之志歌而鼓缶不兴大耋之嗟公始终全德近世少比又诏起范宣忠公镇公辞曰六十三而求去盖已引年七十九而复来岂云中礼
　　池北偶谈名非霸越乘舟难效于陶朱志切投秦出境遂称于张禄此郑准复姓表也见钓矶立谈范文正全袭其语又蜀梼杌范禹偁冒姓张复姓启昔年上策偶标张禄之名今日故园复作范睢之裔在文正之前引用尤切
　　耆旧续闻曾元丰代时相撰秋宴乐语颂圣德一联云惟天为大荡荡乎无能名焉如日之升皜皜乎不可尚已坐客皆击赏又云东坡十岁时拟欧公谢对衣金带马表有曰匪伊垂之带有余非敢后也马不进老苏笑曰此子他日当自用后召入院谢表各益以枯羸之质敛退之心二句
　　又曰洪容斋草亲征诏曰惟天惟祖宗方共扶于基绪有民有社稷敢自夫于宴安又云岁星临于吴分定成淝水之勋鬬士倍于晋师可决韩原之战又檄书云为刘氏左祖饱闻思汉之忠徯汤后东征必慰饭商之望汪浮溪王绹复官制曰圣人之心如权衡之公法无私者君子之过如日月之食人皆见之靖康二年皇太后手诏汉家之厄十世宜光武之中兴献公之子九人惟重耳之尚在
　　杨升庵曰宋人书启自叙云性本枣昬质惟木讷范蔚宗香序枣膏昬蒙语本此
