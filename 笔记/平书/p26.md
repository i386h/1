<!-- { "loadSidebar": true } -->
　　又曰宋赠鄂王岳飞谥忠武文李将军口不出辞闻者流涕蔺相如身虽已死凛然犹生云云今犹沿称武穆盖前谥也宜以忠武为正
　　近日学者于董江都王文中之书未尝开卷即韩昌黎之文亦如隔膜惟剿袭宋儒刻核之论随声诋斥至于陆文安之学亦未梦见或谓其遗问学则曰遗问学也或谓其宗顿悟则曰宗顿悟也其实陆子之书具在何尝有此二端一犬吠影百犬吠声并为一谈牢不可破此种策略只好当呓语听耳乙未六月十三日为儿辈点定李礼理学策书此
　　徐文长渭为胡宗宪上严嵩启有云知我比于生我益征古语之非虚感恩思以报恩其柰昊天之冈极人品扫地矣
　　明流贼檄文云君非甚晴孤立而炀蔽恒多臣尽行私比党而公忠绝少狱囚累累士无报礼之心征敛重重民有偕亡之恨三冈志略载为周锺降贼笔沈确士曾辨之或传黎志升笔为贼草檄罪无可逭然其言未尝非当日切弊也吁亦可慨矣
　　成周盛时卿大夫三年大比考其德行道艺兴其贤者能者以礼宾乃献贤能之书于王后世乡举之名盖出于此然所谓考乃就平日言之岂就一日之长短任一夫之去取也哉又况取者不必长而去者不必短也
　　王制升之司徒曰选士司徒论选士之秀者而升之学曰俊士今之贡生似之升于司徒者不征于乡升于学者不征于司徒曰造士今之举人似之大乐正论造士之秀者以告于王而升诸司马曰进士今仍其名然名同而实则否矣
　　唐杨绾疏古之选士必取行实自隋炀帝始置进士科犹试策而已至高宗时进士加杂文明经加帖括从此成俗公卿以此待士长老以此训子其明经则诵帖括以侥幸又令举人投牒自应如此欲其返淳朴崇廉让何可得也请置孝廉科令县令取仁着乡间学知经术者荐之按后世科举之法已不可尽废乡举里选已不可专行如绾之议令州县兼举行实仍严滥举之罚厚得举之赏或亦得人之一法也
　　曲洧旧闻[朱弁少章]科举自罢诗赋以后士趋时好专以三经义为快捷方式非徒不观史而于所习经外他经及诸子无复有读之者故于古今人物及治乱兴衰之迹亦漫不省元佑初有举人程文云古有董仲舒不知何代人与定陵时省试举子于帘前请云尧舜是一事是两事同可笑也按宋时已如此自明以四书文取士不通今古者更如恒河沙矣
　　庄子谓自大视细者不明自细视大者不尽此古今文古律诗所以难兼美也
　　事兼束缚与驰骤依样葫芦岂薄技譬如拈题作时文一缕脉萦微妙旨多少诗古文辞家掉头弗屑挂牙齿一朝执笔就绳墨泛驾跅弛不成理乃知传神阿堵中惨淡匠心几生死赵云崧赠写照沈锦诗云尔古今文界画譬诸杂画与写真最确
　　古文之道博而其弊也杂四书文之道精而其弊也空救空惟字字寻来历则必周览羣书语语求包罗则必穷究事变而以精运博亦古文之支流也有明诸大家及本朝熊刘李方之徒庶几焉亦无憾于为四书文矣至昧者为之既不能精而适得乎空或曰彼满纸经语何空也呜呼此其所以不精而空也盖于本文之语脉神理如坠云雾而所填之经又从稗贩而来杂凑臃肿正如病伤寒人阳明满腔燥粪非大攻大下其疾不瘳攻下之后祇一尪羸皮壳谓非空极也哉又三代以后事迹既以口气限之适便庸鄙束书不观即观之而心源否塞初不知圣经语言包罗万古皆有此等事实在内持之无故言之无物更空疏之尤者也时文令人废学岂苛论哉然谓学四书文必无扶危定变之才则不可明朝于忠肃王文成张文忠非皆学四书文者耶使竟其用何让古人大抵以言取人实无良法舒元舆论贡生书睹今之甲赋律诗皆是偷坼经语侮圣人之言乃知非圣人之徒也]苏子瞻[议学校贡举剳子自文章而言之则策论为有用诗赋为无益自政事言之则诗赋策论均为无益矣虽知其无用然自祖宗以来莫之废者以为设法取士不过如此也又曰近世士人纂类经史缀辑时务谓之策括待问条目搜抉略尽临时剽窃窜易首尾以眩有司有司莫能辨也且其为文也无规矩准绳故学之易成无声病对偶故考之难精又曰人才有定分施之有政能否自彰今进士日夜治经传子史贯穿驰骛可谓博矣至于临政曷尝用其一二顾视旧学以为虚器]论之详矣即王介甫所谓困天下于无补之学者由今视之亦非仅此一体也至四书文大家亦有不捡之处如曲肱而枕读作上声皋陶为士误作士师之类[明人于典制一体实疏然无损其它美]阎百诗拈定发议大毁诸家然使其与诸家角艺得毋膑胸绝脰也哉且士师之误始于唐人宋蔡沈阑入书传又不得独归罪于四书文也四书文与古文气脉相联大家必以古文局段行之其实古文难而易四书文易而难古文非根柢深厚笔力坚强不能道其只字故难可以我行我法则易也四书文虽村学究可敷衍成篇故易而非于圣学实有所得高才博辨总无是处则难也要知四书文可废古文必不可废则不易之论也
　　乾隆九年大学士鄂尔泰等谨奏共议舒赫德敬筹取士之方一折据称今之时文空言不适实用云云谨按取士之法三代以上出于学汉以后出于科举科举之法每代不同而自明至今则皆出于时艺三代尚矣汉法近古终不能复古自汉以后累代变法不一而及其既也莫不有弊九品中正之弊毁誉出于一人之口至于贤愚不辨阀阅相高刘毅所云下品无高门上品无寒士者是也科举之弊诗赋则祇尚浮华而全无实用明经则专事记诵而文义不通唐赵匡举所谓习非所用用非所习当官少称职吏者是也时艺之弊则今舒赫德所奏是也夫时艺取士自明至今殆四百年久知其弊而守之不变者非不欲变诚以变之而未有良法以善其后且就此而责其实亦未尝不适于实用而未可槩訾也夫时艺所论皆孔孟之真传精微之奥旨未有不深明书理而得称为佳文者今徒见世之腐烂钞袭以为无用不知诸大家皆冥搜幽讨殚智毕精殆于圣贤之义理心领神会融液贯通然后参之经史子集以发其光华范之规矩准绳以密其法律而后乃称为文虽曰小技而文武干济英伟特达之才未尝不出其中至于奸邪之人迂懦之士本于性成虽不工文亦不能免未可以为时艺咎若今之钞袭腐烂乃事久生弊不思力挽末流之失而转咎作法之凉不已过乎必变今之治行古之制则将治宫室养游士百里之内置官立师狱讼听于是军旅谋于是又将简不率教者屏之远方终身不齿其毋乃徒为纷扰而不可行又况人心不古上以实求下以名应兴孝则必有割股庐墓以邀名者矣兴廉则必有恶衣菲食敝车羸马以饰节者矣相率为伪其弊尤繁近日所举孝廉方正曾庸人之不若又何益乎若乃无大更改仍不过求之语言文字之间则论策今所见行诗赋亦未尝废至于口问经义背诵疏文如古所谓帖括者又仅可资记诵而于文义多致面墙其余若三传科史科名法书学算学崇文宏文生等或驳杂放纷或偏长曲技尤不足以崇圣学而励真才矣则莫若惩循名之失求责实之效由今之道振作补救之为得也然此亦特就文学而言耳至于人之贤愚能否有非文字所能决定者立法取士不过如是而治乱盛衰初不由此无俟更张定制为也
　　沈碻士曰八股兴而古学废有问以经史而瞠目不识何语者然其人往往取科第去而枕经葄史之人湮郁以终虽然一躭浮华一探阃奥古人有云各从所好士之轻一时志千古者尚坚其志哉或讥时文家拘守宋儒者如入桃花源不复知有汉无论魏晋可谓雅谑
　　天下之物至俗者莫如钱而至利莫如钱古今之文至俗者莫如时文而至利者莫如时文此为乾坤二圈昏浊者溺入钱圈即清明者亦难出时文圈也其实二圈实一圈殆如太极生两仪乎
　　言之可共守而乐传者必其简易者也如科举所行之易朱子本义书蔡沈集传诗朱集传礼陈澔集说其倍谬可笑者甚多然众守之而不废者为其简也汉注唐疏精详不啻十倍而人不观为其烦也即四书朱注之盛行亦简之故也简有得有失
　　本朝御纂各经详明完美而不责人以必从所以宽待中材也有志之士本注疏之精详者发为文章售者不胜枚举何尝以异于朱注而遭屏哉
　　方望溪以明人多死节者归于读朱子集注之功当日有菜佣汤之琼及乞丐死节者岂读集注者耶李岩牛金星以举人从贼生员之开城迎降者比比而有非读集注者耶偏袒者议论之愚而可笑甚矣哉
　　池北偶谈予尝见一布衣有诗名者其诗多格格不达以问汪钝翁汪云此坐未尝解为时文耳故理路终不分明王恽玉堂嘉话鹿庵先生曰作文字当从科举中来不然汗漫披猖是出入不由户也按袁简斋说亦如此高明者不可不知
　　欧阳公与乐秀才书时文虽浮巧然其为功亦不易也仆天资不好而强为之故比时人之为者尤不工然已足以取禄仕而窃名誉者顺时故也观此无怪今之专读考墨卷者矣
　　古文之气宜粗而刚时文则当排粗入细炼刚为柔故时文兴而古文废
　　薄经学者妄尊时文者愚
　　经学可以该科举科举必不可以尽经学
　　经史子集犹五谷时文犹米渖也日从事于时文而忘经史子集者犹以渖易谷也
　　读书原为明义理化气质达时务而设诗文其末耳然就文艺正可为读书之法如学古文则就古文以贯羣书学诗赋即就诗赋以贯羣书即四书文亦无不可贯也然必以明义理化气质达时务为主文艺特其所假之途径耳此为本末一贯之学专为学时文应举读书此犹饭从脊梁上过
　　四书文体高明者多攻之如阎百诗毛西河朱竹垞其最着也然细思之且夫尝思古文亦不为禁若曰本之尚书以句法论整句仍四六之体散句仍古文之体总之论学与不学读书与不读书有心得与无心得体非其疵也
　　讥文家者曰獭祭曰挦扯曰偷拆经语曰集中作贼曰缉缀小文曰稗贩得来然皆不可少也特必有本以贯之耳其本亦曰明理而已矣理明则辞达而意以主之笔以运之机以宣之调以谐之则所谓獭祭挦扯偷拆稗贩之类皆如金银铜铁融于洪炉铸鼎象物而出之不见其为金银铜铁只见其为完浑精莹之一鼎然则理也者文之鼎也由偷拆经语而精之即昌黎约六经之旨而成文也由集中作贼而精之即昌黎纂言必提其要纪事必钩其元也愿世之为文者毋为古人大言所欺而不得其方也若夫专以獭祭为事而不求明理则终于饾饤之俗学而已矣虽多奚以为读书作文以领悟为上无所领悟虽十年八年归于无益有所领悟虽一刻两刻可以有功
　　阎百诗谓从古文章之体无代他人语言者始于元之套曲四书文体似之袁子才亦谓时文如优伶扮戏谗如伯寮恶如阳虎亦将代其语言以予论之尚书王若曰即代人言语也毛诗我以为君我以为兄之类亦代人之言语也由此推之历代之制诘及史官纪录皆代人言体古诗如焦仲卿一篇代为诗人言语何谓始于套曲至代伯寮之类左史记小人之言备极纤悉亦铸鼎象奸之意时文之可议在空疏与庸滥不在代言也
