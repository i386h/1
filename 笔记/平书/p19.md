<!-- { "loadSidebar": true } -->
　　孔丛子平原君谓公孙龙曰公无复与孔子高辨事其人理胜于辞公辞胜于理按千古立言之体尽于此矣理胜于辞者圣辞胜于理者困然有理必有绝妙好辞以达之此则贵乎能文辞胜终归于理也
　　韩非子载文王不予胶鬲玉版以待费仲为恶贤者之得志按此战国之阴谋而乃以诬圣人也
　　韩非子人主以二目视一国一国以万目视人主又曰吏者民之本纲也圣人治吏不治民又曰渔者持鲈妇人拾蚕利之所在皆为贲诸又曰必恃自直之箭百世无矢必恃自圜之木千世无翰皆名言也
　　韩非子宋人刻玉为楮叶三年而成杂之楮叶不辨列子曰使天地三年而成一叶物之有叶者鲜矣
　　吕氏春秋先王之所以治乱安危也注乱者治之危者安之按安危犹持危之意
　　荀子后王者天下之君也舍后王而道上古譬犹舍己之君而事人之君按况之言如此李斯师心蔑古诚哉其师有以致之矣
　　涧泉日记神宗论孙武书爱其文辞意指王安石曰孙武谈兵言理而不言事所以文约而该者博上论及韩信安石曰信但用孙武一两言即能成功名上曰如韩信自是奇才因诸将问引书应之非因兵书而能及此也按安石泥古败事即此论已见之
　　国之有史也皆所以为实录也战国策亦据其事直书之而是非自见耳读者每苛论之何其不达也
　　国策非一人所作其记事多矛盾亦颇有汉初人笔如记高渐离击秦皇之类是也
　　国策苏代说燕王曰夫无谋人之心而令人疑之殆有谋人之心而令人知之拙谋未成而闻于外则危史记载为子贡说越句践语疑本系代之言史记附会为子贡也
　　左传考叔以小人有母动庄公国策触詟以幼子舒祺动太后同一机柚但左传苍劲国策婉妙各极其胜
　　王氏崇询曰鸡口牛后古本鸡尸牛后国策辛义曰尸鸡中之主牛后牛子也俗写误耳按涌幢小品云古语庸为鸡口毋为牛后口后叶韵非误也未知孰是
　　丹铅总录详载禹碑源委宋嘉定中何政子一模刻于岳麓书院其文云承帝曰嗟翼辅佐卿洲渚与登鸟兽之门参身淇流而明发尔兴久旅忘家宿岳麓庭智营形折心罔弗辰往求平定华岳泰衡宗疏事裒荧余申禋郁塞昬徙南渎衍亨永制食备万国其凝窜舞永奔按此恐系后人摩拟之文赵云崧曾详辩之
　　博物志载东方朔饮不死酒帝欲杀之朔乃曰杀朔若死此为不验以其有验杀亦不死语从战国策阍者食不死药事化出
　　黄长睿曰诸骚皆楚语作楚声纪楚地名楚物些只羌谇蹇纷楚语也悲壮顿挫或韵或否楚声也沅澧修门夏首楚地也兰茝荃蘅楚物也
　　甲午春馆吴瀹斋学使处瀹斋于安陆试院偶论及楚辞纫秋兰以为佩谓为泽兰始可佩非今兰蕙之兰其言甚辩幕友胡光伯焯笑曰不知集芙蓉以为裳又系何物瀹斋笑而不答盖亦悟矣芙蓉岂可为裳秋兰又岂可为佩皆极喻志洁行芳之意使视为真则以芰衣蓉裳而处药房荷屋屈子岂生之水仙者乎凡读楚辞强半当如是观
　　木兰之坠露如何可饮秋菊之落英如何可餐彼纷纷辩菊之落与不落及以落训始者非皆痴人说梦邪人知庄子多寓言不知屈子寓言尤伙
　　贾长沙过秦论上后一段机柚本国策
　　顾黄公曰隋改梁萧安县为木兰县皆因木得名也木兰县今黄陂县是古多木兰故名一说离骚朝搴阰之木兰即此阰陂同今土人以木兰女附会可笑
　　贾谊新书鬻子曰圣王在上位则天下不死军兵之事民免于一死而得一生矣圣王在上位而民无冻馁民免于二死而得二生矣圣王在上位民无夭阏之诛民免于三死而得三生矣圣王在上位则民无厉疾民免于四死而得四生矣按民生有道之世无往而不得生民生无道之世无往而不得死吾观鬻子之言而幸身居太平也犹望长享太平也
　　汉高祖入关告谕悱恻真纯正大高古实与汤誓泰誓相表里特句调不同耳惟不因袭愈高四百年之帝业基于此即文章亦基于此若自为之真天授矣代言者谁与其萧何张良抑随何陆贾之伦与
　　说苑贞良而亡先人余殃猖蹶而活先人余烈
　　司马迁字子长汉书本传失载扬子法言始见之
　　太史公点窜尚书论语左传诸书皆不及原文自运则奇奥澒洞前无古人乃知文章须空所依傍
　　史记于战国策每直录原文以其文本至妙无可增损也方望溪欲抑国策转谓纂国策者从史记抄出恐不然望溪中宋儒深痼之病爱人加诸膝恶人坠诸渊议论大率如此
　　古今黈辨史记载庄生陷朱公子事为诬深有理
　　包氏韺曰史汉传名字志与表多不相应而史疏愈甚平原君之子使匈奴中匈奴无礼骂匈奴而死太史公自言与余善者初亦不记其名其它疏阙又何怪邪
　　史体应纪实而史记多借题写意其文之高奇在此其不足为信史亦在此然左氏浮夸自古已然故曰文胜质则史
　　这音彦迎也正字通周礼掌讶主迎讶古作这毛晃曰凡称此为者个俗改用这字这乃迎也按史记孟尝君传齐愍王不自得以其这孟尝君孟尝君至正迎字之义
　　池北偶谈鹿庵先生曰前汉列传多少好样度于后插一铭词篇篇是个碑表墓志
　　汉书制胜处尤在诸赞至诸纪传点窜史记有逊之者亦有胜之者要之史记之奇宕变化出鬼入神非班所及也
　　汉书尹翁归传结云由县世称田延年为知人王温舒传结云温舒死家累千金言外苍茫不尽尤据胜场
　　汉书删润史记实有不及处如史记外戚窦后传叙后初见弟广国持之而泣泣涕交横下侍御左右皆伏地泣助皇后悲哀形容绝倒汉书则云后持之而泣侍御左右皆悲此在史笔删烦所谓辞尚体要然以传神写照笔外有笔则失之远矣
　　杨升庵曰汉书白头如新倾盖如故说苑作白头而新倾盖而故而如古字通然作而字解尤有意味
　　后汉书邓禹传光武使持节拜禹为大司徒诏功效尤着下即接云百姓不亲五品不训汝作司徒敬敷五教在宽直写尚书数句并不用书曰最为大雅若点窜便不妙矣用古有此一体可为法式
　　后汉书董仲绶智为儒枭
　　韩非司马相如杨子云俱以口吃善著书亦天之附其翼者两其足也
　　汉赋虽体近离骚而实导源雅颂推波助澜扬诩发皇包罗万有自是炎刘一种极盛文字左思三都差堪嗣响自后无继之者扬子云所谓雕虫小技壮夫不为正后之壮夫所不能为者也
　　三国蜀志秦宓与王商书蜀本无文学文翁遗相如东受七经还教吏民于是蜀学比于齐鲁故地理志曰文翁倡其教相如为之师按此则相如之文实亦原本七经人徒赏其奇丽而不揆其本根亦傎矣
　　马良与孔明书曰闻雒城已拔此天祚也尊兄应期赞世配业光国魄兆见矣
　　周栎园书影谓人讥扬子云僭经夫圣人之言偶成一体何妨效法左传本之尚书四言本之三百后人文因前人规模者何限即如尊经翼圣莫如朱子而纲目全拟春秋孔子藉鲁史以襃贬所凭者天子之权耳至无所凭借且以进退天子之爵号由此言之晦庵僭经之罪浮于子云多矣顾于晦庵则尊之子云则斥之乎又谓潜居录云扬子云恬澹寡营不竞时名以卖文自赡文不虚美人多恶之及卒其怨家取法言益之曰周公以来未有汉公之懿也云云此说与其疑也庸信美新可知矣冯元成以美新为刘棻作又谓蜀秦宓与王商书如扬子云潜心著述有补于世泥蟠不滓行参圣师于司马相如云虽有王孙之累犹孔子大齐桓之伯云云使美新果出于子云宓亦当云虽有美新之累矣何称行参圣师耶焦澹园为子云辨证甚明似可引此为助又谓子云投阁之事宋孙明复曰太玄一书乃明天人始终之理君臣上下之分盖疾莽而作也上符命投合系谷子云事按合此数则可以破莽大夫之谤矣
　　西京杂记扬子云曰飞书驰檄用枚皋高文典册用相如按文体能如此各用所长则可兼收并蓄而一切是丹非素之见不存矣
　　杨子既谓高文典册用相如又谓相如文丽用寡一为事言之一篇道言之
　　马伏波与杨广书及今成计殊尚善也过是欲少味矣语澹而永
　　李陵答苏武书自是强辞夺理然其文则激昂慨慷不减子长大抵陵与迁善故笔墨蹊径如一耳苏子瞻乃谓齐梁小儿为之夫齐梁名家犹不能为况小儿乎子瞻非不知文者特一时意见耳宋人意见最大其所善扬之九天所恶抑之九渊而究非其实也
　　诸葛武侯后出师表蜀志不载文选亦无裴松之据汉晋春秋以为此文出张俨池默记近人多疑之者然忠肝披豁与其疑也庸信
　　徐干未仕于魏当属汉人先贤行状称干笃行体道不耽世业所著中论多可取曾子固亦极推之
　　陈琳反复小人也既为绍草檄骂操复为操草檄骂权且其文笔实累缀不工
　　曹丕爱文学之士典论犹称孔融或亦隐恨乃父之残与
　　文章可觇人福寿曹子桓书启非不小有清致然语言琐屑气象衰薾篡汉即夭不应尔耶
　　陆士衡吊蔡邕文故尼父之惠训智必愚而后贤大约用智必守之以愚然士衡正苦于不能愚者也所谓人患才少子更患其多岂非责人斯无难自责厥惟艰哉
　　稽康绝交书吾昔读书得并介之人并介犹言兼善独善也二字甚奇
　　士衡文赋序文每自属文尤见其情恒患意不称物文不逮意盖非知之难能行之难也故作文赋以述先士之盛藻因论作文之利害所由按文赋曲尽文心之妙士衡自作颇不逮序真不欺人语也然有此赋一篇已足以传士衡余作鳞爪观可也呜呼自秦汉以来意称物文逮意者有几人哉
　　李兴代刘宏祭诸葛武侯文匪皋则伊奚比管晏当时已极推崇不待少陵始云伯仲之间见伊吕也[王隐晋书兴密之子一名安]
　　晋书卞壸对阮孚曰诸君以道德风流相尚执鄙吝者非壸而谁与乐广名教自有乐地之语皆中流砥柱也
　　晋傅元着傅子原本久佚今武英殿聚珍本所刊凡四十八条系从永乐大典纂成者言颇纯正其仁论篇德比于上则知耻欲比于下则知足二语尤精
　　傅子矫违篇桀信其佞臣推侈以杀其正臣关龙逄而夏以亡纣信其佞臣恶来以剖其正臣王子比干而殷以亡按推侈之名仅见于此
　　晋庾峻曰秦塞斯路利出一官虽有处士之名而无爵列于朝者商君谓之六蝎韩非谓之五蠹按此议出而天下之为儒者难矣然儒中邪僻贪婪者亦多今谓之蝗虫其蝎蠹之流与续晋阳秋谢安优游山水以敷文析理自娱
　　汉书蒯通传通论战国时说士权变亦自序其说凡八十一篇号曰隽永按此为自订文集之始惜后世莫视其书耳
　　隋志列总集一门谓建安之后众集滋广晋挚虞于是条贯论之谓之流别选事自此权舆
　　杜预集古人文章之善者曰善文此选本之始在昭明文选前
　　昭明世称其贤然以厌蛊得罪亦闇识也即其所著文选于汉贾董治安天人诸策为三代后文章巨观者不录所取多浮浪小文使其为君取舍之间必傎矣视河间献王之尊崇经术者岂可同日语哉
　　世传昭明不选兰亭序因丝竹管弦犯复又有谓因天朗气清似秋非春者其实古文中此类语句甚多不足病也惟其文作楚囚对泣之况殊煞风景一生死齐彭殇固属放荡而必计较生死彭殇更愚矣逸少誓墓激于王述未忘生死即其未忘富贵之症结也兰亭考丝竹管弦乃用汉书语固不足病也
