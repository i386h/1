<!-- { "loadSidebar": true } -->
　　仙传拾遗载韩昌黎甥某弱冠慕道后忽归染白牡丹云来春作含棱碧花又一朵五色遂不知所之花如其言事与湘子作顷刻花相类或因昌黎不信仙佛展转附会以嬲之耳
　　人多悮以朱兰作美人蕉按羣芳谱朱兰花开肖兰色如渥丹叶阔而柔粤种也今所见正属此种与留青日札所谓美人蕉花办尖大红色甚美者迥异特以并产广西狃而为一耳花镜一云朱兰即箬兰今叶正与箬类
　　枫窗小牍鸡冠花汴中谓之洗手花中元节前儿童洗手以供祖先
　　锦屏松湖北处处有之而花谱不载其名按陆祚蕃武园粤西偶记锦屏松叶似松而翠密过之绛花长茎甚可爱产桂林即此是也
　　湛渊静语相传木芙蓉根三年不除食之杀人因忆乐府云昔为芙蓉花今为断肠草或以此
　　格致镜原载曾瑞伯名花十友梅花清友瑞香殊友海棠名友酴醿韵友栀子禅友荷花净友兰芳友桂仙友菊佳友而遗其一张景修十二客梅花清客瑞香佳客丁香素客牡丹贵客蔷薇野客酴醿才客兰幽客茉莉雅客菊寿客而遗其三张翊九品九命仅载牡丹一品九命第二蜡梅一品九命第三酴醿一品九命第四芍药三品七命第一菊四品六命第一其去取未知何据三余赘笔载瑞伯十友有茉莉雅友芍药艳友而无兰然兰为香祖古人取象曰同心之言其臭如兰又曰如入芝兰之室取友何得遗此当黜茉莉而冠以兰更芳友为益友焉又丁香情客桃花妖客杏花艳客玫瑰刺客酴醿才客杨花狂客芙蓉醉客见西溪丛话海棠蜀客杜鹃仙客紫薇高调客见三柳轩杂识水仙岁寒友见学圃杂疏
　　梅之香清兰之香幽水仙之香永玫瑰之香结蔷薇之香敛忍冬之香澹木香之香古栀子之香雅枣花之香细香橼之香韵茉莉之香艳夜香之香妖珠兰之香窜荷花之香远桂之香烈菊之香冷诸香皆有奇致而必以梅兰荷桂清幽远烈独据四时之胜其品为尤高焉以下水仙栀子茉莉珠兰抑亦可以为次矣木香枣花香橼菊花譬之商山四皓不受汉高笼络也
　　荷苞牡丹即当归花见张船山诗注
　　司马相如上林赋卢橘夏熟注卢黑也又曰枇杷捻柿是分卢橘枇杷为二汇苑枇杷即卢橘余冬叙录遂以相如误分为二李濒湖本草谓即金橘有谓指樱桃者则大谬矣
　　苏文忠咏谏果诗待得微甘回齿颊已输崖蜜十分甜向谓指蜜耳及观尔雅注樱桃最大而甘者谓之崖蜜乃知以果较果故为亲切
　　野史载吕惠卿对神宗曰凡草正生嫡出也甘蔗斜生庶出也
　　按便民图纂凡上半月移栽者多实望后者实少医书称种子者亦然岂人物之性固有同与又圃史曰植物以土为母于土留心拣择栽植之道思过半矣此又择母之说也
　　太虚真人曰服日之精华者欲得常食竹笋竹笋者日华之胎也
　　本草菊有二种一种紫茎气香而味甘美可作羹一种青茎作蒿艾气味苦不堪食名薏非真菊
　　羣芳谱山丹一名渥丹四月开红花鲜艳可爱诗颜如渥丹疑即指此犹之颜如舜华皆以草木喻其颜色之盛耳
　　曲洧旧闻熙宁末浙西荒歉杭州境产物如珠可炊可饭水产蔬如菌可以为菹民赖以济前此不闻按近年汉川一带大荒野产草根如豆芽状白脆而甘土人名之饭藤掘食者男女络绎盖荒歉者气数之危而特生者造物之仁也饭藤岁丰则少闲有之味苦难食天不兼与如是
　　秋灯丛话载煮蔓菁汁治痢神效椒囊杀巨蝎雄黄蛇触其气遂酥然二物须多乃效小儿生三日后取鸡子白粘擦前后心手足心及两肩井穴各十数遍见有黑丝即用尖镊拔出以不见为度可除一切胎毒惊风等症出痘亦稀颇效中砒毒者白矾三钱研调水饮立解跌打损伤用红砂瓦器击成碎片夏日溺桶中三伏后火煅而淬以醋研末冲酒服之奇效真麻油浸乌稍蛇饮油治癞溃烂者皆效须多服久服水磨橄榄汁涂跌打伤信宿而愈毫无瘢痕猫头骨煅灰敷沸渖伤痛立止经宿结痂三日后痂落完好如旧雄鸡卵汁点眼复明与空青同乌梅治疫奇效黄土研末敷儿生无皮越日即生
　　荔枝七个连皮核烧存性为末白汤调服呃逆立止
　　乌药能治猫犬百病
　　虞初新志河底泥能涂汤火伤
　　玉壶清话张不疑传岳顶断碑方猪牙皂角及生姜西国升麻蜀地黄木律[即川椒]旱莲槐角子细辛荷叶要相当青盐等分同烧煅研就将来使最良揩齿牢牙髭鬓黑谁知世上有仙方不疑五十齿已疎摇后
　　擦此药复固胜前遵用者皆效
　　池北偶谈凡鸟翅足折喂以芝麻仍嚼烂敷患处即瘥见客座新闻
　　游宦纪闻[宋张世南]薏苡仁一名叶珠用东方壁土炒黄水煮烂入砂盆内研成膏用无灰酒调下二钱消癞疝奇效有道人教辛稼轩后传程沙随皆验
　　附子性热本毒火以炮之攻去其热故不能为毒朱砂性冷本无毒入火则热遂成毒而杀人也
　　程沙随尝病血淋百药不效偶阅本草白冬瓜治五淋日食三大瓯七日而愈
　　丛谈猬捕金蚕蛊入其家即匿墙隙亦擒出之托胎虫杀蜈蚣虽极毒者伤之以涎涂痛即止按托胎即蜗涎也又云王氏博济方中保灵丹解一切行毒极验又解食葫蔓草毒
　　颜氏家训庾肩吾常服槐实年七十余目看细字须发犹黑邺中朝士有服杏仁枸杞黄精赤箭者得益甚多按槐实性凉必体素热属阳者方可服之杏仁泻气亦非可常服者
　　又抱朴子牢齿之法朝建齿三百颇效
　　真党参一两五钱真于朮一两三钱云苓一两甘草九钱西砂仁七钱藿香七钱川芎七钱香薷七钱滑石七钱共药八两三钱炒末用姜汁白蜜调分为六十丸名消暑百益丸每日吞三丸行路则含口中使其自化酷暑不侵精神饮食倍健并免秋后疟痢诸疾真神方也暑时大气发泄命中气易伤故用参朮补气为君云苓甘草佐之以消湿热香砂川芎去上中焦之暑滑石和甘草为六一散导暑湿从小便出辅正却邪内外交治也
　　
　　平书卷五
　　经学篇上
　　朱竹垞经义考引尚书考灵曜逸文春夏民欲早作故令民先日出而作是谓寅宾出日秋冬民欲早息故令民候日入而息是谓寅饯纳日春迎其来秋送其去无不顺矣按此深合敬授人时之旨孔冲远疏寅宾寅饯专属羲和此言教民宾之饯之下文东作西成俱有根矣
　　父为子隐尧以丹朱为嚚讼何也曰隐者一己之至情也不隐者天下之公养也
　　绩用弗成孔疏祭法以鲧鄣洪水列诸祀典功虽不就为罪最轻按此极平允蔡传不采昧甚
　　后汉书郑兴谓尧知鲧不可用而用之者屈己之明因人之心也
　　蔡蒙旅平钱氏时曰旅平水患既退行旅往来皆安平无险阻也荆岐既旅亦同独言于梁雍二州者九州岛惟二州山最多最险尤为利害水平而行旅可以往来所以特书也专言山则平夷之路可知梁举蔡蒙雍举荆岐二州可以概见非止谓四山也九山刊旅刊去林木行旅可通九山则举九州岛之山概言之也按此实胜以旅为祭之说若祭当徧及山川不当独举山而遗川又不当独举蔡蒙荆岐也诗曰彼岨矣岐有夷之行即旅平之谓也柞棫拔矣行道兑矣即刊旅之谓也
　　汉孔衍[安国孙]疏安国得古文科斗尚书孝经论语世人莫有能言者安国为改今文读而训传其义又撰次孔子家语既毕会值巫蛊事起遂阁废不行按衍所论则古文尚书实安国以今文改之犹言译释耳
　　以孙言祖为至亲切后世何疑古文之甚耶又家语系安国所撰则以为王肃伪造者亦不然也
　　汉书儒林传信都秦恭延君守小夏读说文恭增师说至百万言桓谭新论秦延功君说尧典篇目两字十万余言但说曰若稽古三万余言按说经辞费如此得无严光买菜求益之讥耶
　　陟方乃死宋钱时融堂书解魂气升于天之谓也谓之陟方者殆以明虽死而未尝死也此惟觉者知之未觉不惟不知亦不信
　　女作士蔡传以尔为士师之官按士为刑官之长即周之大司寇士师乃其属官蔡氏误以士当之其荒唐如此无怪后来时文家之沿讹也
　　商书曰与治同道罔不兴与乱同事罔不亡此足食足兵民信之说也春秋繁露曰不由其道而胜不如由其道而败此自古皆有死民无信不立之说也
　　庸蜀羌髳见于牧誓是蜀之通中国旧矣侈者乃有秦武王五丁开山之说
　　微子之命不作惩创之辞信其德者深也
　　书文义有相属者有不相属者有可通者有不可通者后世不难加以穿凿恐非其本意也
　　宋葛洪涉史随笔虞书所谓肆赦者为过误而丽于刑者设也吕刑所谓有赦者为刑罚之入于疑者设也未始有罪无轻重普赦之文也按此最深明经义
　　孔子曰赦小过可见大罪不赦矣蜀志诸葛武侯曰治世以大德不以小惠故匡衡吴汉不愿有赦先帝亦言吾周旋陈元方郑康成闲每见启告治乱之道悉矣曾不语赦也若景升季玉父子岁岁赦宥何益于治唐书太宗谓侍臣曰古语有之赦者小人之幸君子之不幸一岁再赦善人喑哑夫养稂莠者害嘉谷赦有罪者贼良民故朕不欲数赦此论真宜补入书传
　　惄如调饥杨用修曰韩诗作惄如朝饥焦氏易林{亻丙}如旦饥语意甚合按楚词天问而快朝饱快莫如朝饱则惄莫如朝饥对观更显
　　无感我帨兮尘史妇人服饰独言帨者按内则注云帨妇人拭物之巾也居则设于门右佩则分之于左常以自洁之用也古者女子嫁则母结帨而戒之王渔洋曰徐太室径定野有死麇为淫诗甚有理按诗明言有女如玉明言无感我帨是乃拒淫之词昭然揭白何反以淫诬之朱传淫诗之说方如狂澜而不可挽其未指为淫者复扬其波而污之诚何心哉
　　驺虞凡三解白虎黑文毛传之说也淮南道应训散宜生得驺虞鸡斯之乘司马相如封禅书囿驺虞之珍群是皆以为兽矣礼记射义云天子以驺虞为节乐官备也吕大临曰所以归功于二官也汉书序传云膝公厩驺是驺乃掌御之官戴埴鼠璞引月令命仆及七驺咸驾左传使训群驺知礼谓驺为临御虞为虞人是皆以为官矣贾谊新书驺者文王之囿虞虞官也是又以为囿官矣三说皆出于汉惟以驺为囿无他证据
　　陟彼岵兮尔雅山多草木曰岵无草木曰峐刘公嘉话拾遗施士丐云山无草木曰岵所以言陟彼岵兮无可怙也以其无草木故以譬之朱传想从施说然未见其确也如以无草木之岵比无父何怙下明言父曰嗟予子实有父矣愈觉牵强不通何取而易历代相传之古训乎新唐书曰士丐传春秋传文宗喜经术宰相李石因言士丐春秋可读文宗曰朕见之矣穿凿之学徒为异同但学者如浚井得美水而已何必劳苦旁求然后为得邪斯言真说经者之药石也
　　夭夭是椓杨用修曰汉张衡传引之云利方始萌害渐亦牙速速方谷夭夭亦加以速速对夭夭良为有理今本作天恐系误字
　　吴礼部诗话[师道正传]卫武公抑戒宾筵二诗极言荒湛之失本以刺王而引以自归至于丧乱回遹等语皆所不讳盖所以致其警戒之切尔旧序之言为是
　　奚斯所作古今黈谓作新庙经文甚明扬子云班孟坚颜鲁公皆误谓作颂太史公谓正考父作商颂亦误
