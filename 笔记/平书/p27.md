<!-- { "loadSidebar": true } -->
　　时文之益有十藉此通四书以明义理一也读经以求根柢二也读史以悉情变三也读诸子以长笔力四也学古文以立间架五也考诸儒论说之得失六也可以熟天理人情七也可以反己自修八也为时所用先资拜献致君泽民九也光祖宗荫子孙十也时文之害亦有十腹无书卷游谈无根不知古今空疏蒙昧一也读书不暇详考源委信手填写文义不通二也渐染庸腔俗调阑入诗古文面目皆庸如油入麫不可祓濯三也拘于宋儒一偏之说使圣贤精义埋没沈渊四也明知宋儒之弊诱于利禄强为偏袒尤坏心术五也经书本赖七十二子而成堕宋儒恶习极口诋斥诸贤以夫子之道反害夫子莫此为甚六也自明至今数百年陈言剿袭架屋迭床已成败腐七也专作语言文字看待忘却身心为何物静言庸违莫此为甚八也一入高头讲章腐烂考墨窠臼不知人情世务为何竟成废物九也以仁义道德之说为徇私利己之谋侥幸得仕误尽苍生十也
　　
　　壬辰孟冬望迄仲冬朔冒冷排纂成此与所箸经学质疑录读易类纪及警书相为表里未必非学术之权衡也重甫跋
　　予游四方此册不离左右称心者辄书之甲午自吴瀹斋学使幕中归里重编一过博洽不及前人杂考诸编平允敢自信焉或曰子之理解多得于朱文公文学多得于韩苏诸公皆不讳其短何也曰此其所以为平也诗不云乎园有树檀其下维萚记不云乎好而知其恶榆邨又识
　　先父著述三十二种皆生平精力所聚其尤注意者则在易象通义质疑录读书比事警书读史剩言文钞诗钞诗话诗家隅见楚诗心赏集至平书八卷亦朝夕不离左右者尝以论事平允自信非尤注意者乎道光己酉洪水为灾亘古未有居室漂荡几尽书籍竭力救出不知几费经营易象通义及诗文钞等书予馆各处常携手边平书及诗话等编存二弟本征处咸丰甲寅粤匪肆虐楚省蔓延几遍穷乡僻壤无处不扰二弟侨居垧冢地近皂市财富之区贼匪聚集尤众肆扰殆无虚日烽火烦警避贼时携书藏赵家场之赵氏祖祠事平后二弟往取则有赵永吉训蒙祠中他书失者尚少平书则前四卷仅存后四卷乌有矣托赵代觅值其酣醉后大相龃龉后托友人代觅音信杳然乙卯春贼复扰楚奔走不遑无暇及书已丙辰岁予馆李采珊学博书斋知平书残缺如骨鲠在喉非不托人代求卒不可得中秋后与一弟本支挟平书前册奔往赵祠拟托人穷觅广悬招帖许其厚谢以冀必得然事已三年得不得未可知也及到赵祠则永吉仍馆其中一见如故礼貌之隆情意之洽与前之醉时先后判若两人及谈至平书则已代为觅得矣予喜出意表不啻天外得来璧返赵廷珠还合浦岂有加诸以己酉奇水所漂没不知几千万倍于此者以数年粤匪所焚毁不知几亿万倍于此者以兹残帙历劫无恙且以失去三年复还原主古云典守者子孙呵护者鬼神谓非鬼神呵护吾不信矣职司典守者其可稍懈乎前四卷予三伏时课徒之暇挥汗疾书不论字之工拙业已钞成副本兹拟将下四卷钞全适有大梁之游饥驱奔走不能自如爰嘱二弟三弟各钞一卷从子业干诗学颇有可观深服平书议论之允因倩其代钞一卷以期速竣合成全帙与原本分置二处以待将来校刊虽不知此愿得偿与否聊存两帙或不至均失记此更俾子孙知所保守云咸丰六年岁次丙辰八月二十五日本祖谨识于李氏书屋
　　
