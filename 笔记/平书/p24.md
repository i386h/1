<!-- { "loadSidebar": true } -->
　　秦程邈作隶即今楷书也八分又汉人为之在隶后今悮以八分为隶日知录曾详辨之
　　汉书陈平传或谗平曰平虽美丈夫如冠玉耳其中未必有也孟康曰饰冠以玉光好外也中非所有也按今截美如冠玉作誉人语殊失本旨
　　宣和书谱文章字画时以古今浇之不尔则尘生其间下笔便同众人
　　吕东莱曰于实字看义理于虚字审精神
　　天下山河秦得百二齐得十二顾亭林曰二犹倍也
　　世说周顗曰吾若万里长江何能不千里一曲东方朔七谏以直钩而钓兮又何鱼之能得为人于斯二者权之可矣
　　宾退录汉人称太守为明府县令为明庭唐人称县令为明府
　　后汉书陈蕃传大丈夫处世当扫除天下安事一室乎
　　杜少陵朝献太清宫赋隶事颖脱清光大来
　　铁围山丛谈六卷宋蔡绦撰绦为京之子其书大抵欲掩其父恶所称叔父文正则卞也伯兄则攸也一门奸党标榜可笑然其中亦有不满其兄之意京攸本互相倾绦盖党父而畔兄者也一门水火可笑又孰甚焉凡徽宗邪侈亡国之事彼津津称为盛德惟憾其伸道绌佛获报而昧其亡国之本在不知为君崇邪丑正自底灭亡小人之闇于是非有锢之者耶然其中所称司马公东坡公则又若等所目为奸党而立碑申禁以绌之者兹之称何为者耶毋亦其良心未能尽死而然与而要亦其流窜之后述数公以诳后世若自附于正人者若前之陷害己不与焉者其亦何益之有哉然观其载司马倅太原误筑堡一事而伸父书法于苏之上仍未尝不含蜂虿之毒于蚁慕之中小人终为小人而已矣于其书反而观之以得奸宄之情即谓之供状也可所载佚事未必尽确然恢诡亦颇悦目又未尝不惜小人之有才而误用以至斯极也
　　丛谈一府尹曰夜来不能寐偶读孟子一卷好甜张台卿曰必非孟子此定唐书一座为哄
　　湛渊静语二卷元白珽[廷玉]撰颇有考据摘录于后：
　　文之繁简系乎人代如春秋陨石于宋五公羊传闻其磌然视之则石察之则五多经七字义犹未尽书曰尔惟风下民惟草论语衍为十六字孟子又多二也字至刘向载泄冶子书曰夫上之化下犹风靡草东风则草靡而西西风则草靡而东在风所由而草为之靡衍为三十一字  书曰能自得师者王谓人莫己若者亡刘向载楚庄王之言曰其君贤君也而又有师者王其君下君也而羣臣又莫君若者亡衍为二十五字  古者及汉人用字毛诗序刺不壹也经文其仪一兮孟子市价不贰赵注无贰价也周礼天官参谓卿三人伍谓大夫五人周礼注编悬之四八曰肆六六亡奇马援传今作陆陆可见皆通用也  眉州苏先生杲明允之祖好施破产饥寒以终后三苏以文章名世  思陵翰墨志云卫夫人名铄字茂漪晋汝阴太守李矩妻又羊欣笔阵图云尚书郎李充母以己姓卫自称李卫充必矩之子又绛州帖云李氏卫和南盖冠夫姓于上也  魏书许泛曰陈元龙豪气不除昔尝见之无主客意自上大床卧使客卧下床刘元德曰君有国士名今天下大乱望君忧国忘家而君求田问舍言无可采何缘当与君语如小人欲卧百尺楼上卧君于地何但上下床之间耶如此当云元德百尺楼今用作元龙误
　　责备余谈二卷明方鹏[矫亭]撰其书责人无己痛斥苏文忠尤为妄诞今摘其平允者以备参考  叔孙昭子当徧告与国请盟三家共扶公室求君反国鞠躬尽瘁继之以死此正命也祈死而死非正命也盖踵范文子之故智而误者也  微子抱祭器归周非降之也果有何罪而以死自待耶逢伯欲尊其君为武王而厚诬微子为亡国之虏蔡氏释书遂取其说不亦误乎  将在军君命有所不受此管氏之说非六经之训也李牧误执之被杀后人以此责岳武穆不知岳果执此贼桧益得以借口而族之矣  王生命张释之结袜贫贱骄人战国之习也释之跪而结之专气致柔黄老之术也  京房死于恭显郭璞死于王敦谢石死于秦桧岂明于知人而暗于谋己耶
　　投机之会闲不容发神宗感韩琦之疏面谕执政立罢新法安石遂称疾不出陈升之等即欲奉诏赵抃独曰新法皆安石所建不若俟其出罢之及安石再起持之益坚而宋社墟矣  王昭明不肯锻炼欧阳修之狱黄经臣不诬陈了翁之词邵成章能死陷洪州之难宦官有此三人当时缙绅犹多愧之  陈无己却衣冻死苦节不可贞者也  钱思公上厕手不释卷宋祁公走厕必挟书以往可谓勤矣然污书实甚尝见缁黄者流崇奉其书函之甚护卫之甚严何吾儒之弗逮也  张浚劾罢李纲浚闇于知人短于制敌轻师失律嫉贤恶能多可訾议或谓其类孔明不亦谬乎
　　方矫亭谓皋陶为士师不知皋陶为士乃刑官之长即周大司徒士师乃属官也岂非沿时文之讹不知考与
　　汉书张安世传郎有醉小便殿上按小便二字使出后人手俗恶矣
　　汉书东方朔传毕公高拾遗于后师古曰毕公高文王之子也为周太师按论语邢疏同
　　杨用修曰刘锜善射水斛满以箭射拔箭水注随以一矢窒之或言即剡注也
　　又曰吕温地理图志序粉散百川黛凝羣山
　　又曰隋潘徽撰万字文
　　又曰尔雅疏尔近也雅正也谓其近于正也此妄言也但近正犹未得其正矣所载皆六经之言有何不正而云近正乎诗彼尔维何维常之华三苍解诂云尔华繁也犹言丽也尔雅犹丽则也汉书文章尔雅训辞深厚尔雅与深厚为对岂近正之说乎
　　薛敬轩读书录谓无极非虚即是天载之无声无臭按上天之载无声无臭正于太极上见盖太极生两仪天载特两仪之一若无极则在太极前何得以天载当之总之无极之悬空索渺本支离之论腐儒之推衍无极者又支离之支离也瑄又谓本诚敬无欺之心至上下交孚而后能格心定国瑄坐视于忠肃之奇寃而不救格心定国何在理学家祇是说得好听真静言庸违者也
　　严羽沧浪诗话太白天才豪放语多卒然而成者谓之开门见山按今人论文语本此
　　庾信哀江南赋狐假虎威实用楚国策虎不知兽畏己而走以为畏狐事
　　沈归愚幻云阁记天下自有不幻者富贵幻矣能利济民物则不幻文乱幻矣能修明道德则不幻此身幻矣能实践伦物则不幻且即以云言肤寸而合雨泽天下瘁者起槁者润不有其功而功必归之记曰天降时雨山川出云则云非幻者也真实语未经人道归愚又曰昔贤谓天与之资父母与之闲家与之温饱身与之无疾病而后可以专力读书
　　谭友夏太公墓铭不求于人而自铭焉明乎其有子也不求乎备而务实焉明乎其有耻也呜呼此先君之指也最质实有味
　　池北偶谈康熙二十三年以周公裔孙奉祀生员东野沛然世袭五经博士沛然自云昔鲁公伯禽季子鱼赐东野田一成因以为氏其说本之东野志世表然所载世系名目恐亦未免附会
　　顾庶其[万祺]三余赘笔三叔周之畔臣实殷之忠臣也
　　学斋占毕[史经祖]杜牧之阿房宫赋未雩何龙雩当作云按前人有议龙字谬者观此不禁洒然原非用左传龙见而雩也
　　予尝有诗云王莽为贼臣朱温为正统不知朱紫阳如何分轻重阅宋既庭[实颖]作黜梁纪年图论不禁大快有云王莽不得为新安禄山不得为燕全忠岂得为梁乎其时移檄兴复唐室者有晋岐蜀淮南四国或为唐之臣子或为唐之赐族则唐实未尝亡也当以晋岐淮南之称天佑者为主始于天佑四年至后唐庄宗同光元年而止亦春秋书公在干侯之义也详载池北偶谈
　　孙樵云史家纪职官山川地理礼乐衣服宜直书一时制度不得取前代名品王渔洋曰此病在唐人已有之近日钱牧斋艾千子訾謷沧溟弇州本此
　　渔洋曰柳开论文曰古文非在词涩言苦令人难读在于古其理高其意然开河东集但觉苦涩何耶
　　倪闇公[灿]文选疏解序云蔡中郎以反舌为虾蟆淮南子以蛩为蠛蠓高诱以干鹊为蟋蟀文人谬误自古已然是故无恙虫也孟浪草也三户亡秦三户城也千里莼羹千里湖也破镜飞上天破镜兽也寒砧木叶亦城也徐夫人男子也许负老妪也八日青精制火于食也五日竞渡制火于水也介子推屈原之说无稽也按三户有三说有指城者不在楚地楚虽三户亡秦必楚自谓楚虽三家之少必亡秦赵云崧陔余丛考曾辨之
　　吕览文王嗜昌歜[菖蒲葅]孔子闻而服之皮日休请立孟子为学科书仲尼爱文王嗜昌歜以取味后之人将爱仲尼者其嗜在乎孟子矣{鼃欠}之讹歜合诸书而如一今使必书{鼃欠}人转不识而嗤之矣
　　后汉书冯异进光武麦饭兔肩
　　养和即靠背也陆放翁诗夭矫竹如意鳞皴松养和
　　虞世南称李守素为仓曹人物志是仓曹指李官名拾遗记曹曾积石为仓藏书号书仓是曹仓指曹书仓也二字颠倒用皆有典而未可混
　　国语蒙谷献鸡次之典鸡次山名在德安
　　说文依山前为牛马栏曰阹扬雄长杨赋序以网为周阹
　　国语一纯二精宋史乐志郊祀乐章帝飨于郊一精二纯本国语而变其文
　　陕人以茜染数珠谓之茜珠历久不变
　　西京杂记斩蛇剑开囊拔鞘风气射人
　　锦伞夫人隋书谯国夫人传高凉洗氏女高凉大夫冯宝妻杨升庵曰夫人战则锦伞宝幰至老未尝败年八十终智勇福三者俱全古今女将第一人也
　　史注凡言除者除故官就新官按诗云何福不除恐即借除为授之意又唐宋以某官知某州某县事是另有一官兼知此官事也若今之知府知州知县则专为一官而书衔者每亦云知某府事某州事某县事亦误书除字之类也
　　朱子曰礼云仆人师扶左射人师扶右仆射之名盖起于此杨用修曰射当音赦不当音夜
　　实录犹行述行状之名不必定属之朝廷也李翱尝自为其皇祖考州司法参军楚金实录求韩文公铭其墓则实录上下可通用矣然近日既属朝廷所用则宜谨避只从行述行状为安如朕字三代以前通用秦以后则不可矣
　　臧为奴获为婢
　　苏明允号老泉之讹以王伯厚之博洽犹误称之茶余客话东坡得钟山泉公书寄诗云宝公骨冷唤不闻却有老泉来唤人果明允号老泉东坡敢作尔语乎惜不令焦文端见之也然此公知明允之不号老泉不知老泉实东坡号也余家藏东坡书归去来辞墨迹真本印文为东坡居士老泉山人其确据也艮斋杂说亦云东坡家有老泉故号老泉山人见之印章今以称明允误茶余客话实窃之阎百诗潜邱剳记剳记亦载印章之说
　　或谓考亭非朱子所居然宋道学名臣言行录晦翁晚居考亭作精舍曰沧洲号沧洲病叟又李梅亭代上杨提刑书十年身事于考亭未闻大道则以考亭称朱子当时已然矣
　　杨升庵曰战国策秦惠王时有寒泉子注云秦处士之号史记索隐甘茂号樗里子又范蠡称鸱夷子此后人别号之所昉乎又曰宋人多云周有八士姓名叶四韵随音驮騧音窝
　　庐山石镜晨光初曜则延曜入室毫细必察出太平寰宇记延曜二字近人引用本此
　　刘臻熟读汉书人称汉圣
　　凡引古有二例有必注出处者有不必注出处者必注出处如古人引诗云书云之类是也不必注出处如夫子言射不主皮言为山九仞言草上之风之类是也本此例而通之大抵涉于考据者必注出处专言义理者详叙书名杂于运用成言之内便于文体有碍此必待他人注者也凡古文皆然余之为警书也有人疑未尽注出处也书此答之
　　升庵外集宋时僧徒陋劣作语录宋儒亦用之
