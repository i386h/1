<!-- { "loadSidebar": true } -->
余少壮取友于吴江。得周子安期。及从弟季侯。皆珪璋特达君子雄骏人也。季侯与余偕举于乡。已而取科第。历雄职。臿牙拊颊。忤珰考死。易名赐祠。蔚为名臣。安期晼晚。不能取一第。与余交益亲。因得见其二弟安石安仁。所谓瑶环瑜珥。称其家儿者也。余每过吴江。泊舟垂虹亭下。安期垫巾扠衣。信步追蹑。若与长年要约。或舟未舣映望亭畔。招手叫呼。舟人讙笑。知为安期也。安期殁后。间复过垂虹。追忆安期步屧。登舟足迹。犹可指数。招邀笑语。咳吐宛然。辄潸然泣下。不忍久泊而去。衰年念故。辄作数日恶。以是故于安石兄弟。亦不促数相闻。今年征求内典。书尺往复。安石以修葺家谱示余。使为其序。余惟周氏南渡世家。恭肃为盛世名卿。远有代序。忠毅趾美。相继庙食。炳着琬琰。固无俟于余言。恭肃之诸孙。有叔宗季华两征君者。外服儒风。内閟梵行。执侍巾瓶于紫柏大师。为白衣弟子。而其母薛太君。精修赡养。端坐往生。于是周氏一门。承紫柏之付嘱。熏化母之教观。莫不持木叉。奉檀度。旁行插架。漉囊依户。吴中高门甲第。兰锜相望。未有是也。季侯解八识规矩。潜虚慈恩之一灯。安期定径山祖位。默护曹溪之一叶。愭拄末法。金汤俨然。安石辑古今禅门文字。州次部居。不下数百卷。珠林宝藏。于斯为盛。当世文人词客。著书满家。相与捜虫鱼矜篆刻者。亦未有是也。恶浊昏迷。残劫腥秽。阎浮提臭气上直光音天四十万里。如周氏者。斯可谓栴檀之林。香积之国也。昔者颜侍郎作家训。建立归心一篇。以告戒其子姓。然则广之推之意。其不欲以七叶之汉貂。六阙之唐尹。夸诩周氏之谱牒也。可知已矣。余老归空门。将与安石为梵侣。知其有异乎世之君子也。于是乎书。有学集卷四十九
列女传
余藏列女传古本有二。一得于吴门老儒钱功甫。一则乱后入燕。得于南城废殿中。皆仅免于劫灰。此则内殿本也。功甫尝指示予。图画虽草略。尚是顾恺之遗制。苏子容尝见旧本于江南人家。其画为古佩服。而各题其颂像侧。今此画佩服古朴。坐皆尚右。儒者生百世之下。得见古人形容仪法。非偶然者。吾子其宝重之。余心识功甫之言。不敢忘。近又简吴中旧刻。赞后又赞。乃黄鲁直以己作窜入。与古文错迕。读者习焉不察久矣。秦汉古书。多为今世妄庸人驳乱。其祸有甚于焚燎。不可不辨。有学集卷四十六
广宋遗民录
元人吴立夫。读龚圣予撰文履善陆君实二传。辑祥兴以后忠臣志士遗事。作桑海余录。有序而无其书。明朝陈学士克勤。取立夫之意。撰宋遗民录。谢皋羽已下凡十有一人。余惜其仅止于斯。欲增而广之。为续桑海余录。亦有序而无书。淮海李小有。更陆沉之祸。自以先世相韩。辑广遗民录以见志。取清江谷音桐江月泉吟社。以益克勤所未备。其所采于逸民史。其间录者殊多谬误。以王原吉为宋人。张孟谦与谢唐同时。令人掩口失笑。近世著书。多目学耳食之流。踳驳杂出。是其通病。惜乎小有辍简时。不获与余面订其阙失也。小有殁。以其稿属王于一。于一转以属毛子晋。而二子亦奄逝矣。余问之子晋诸郎。止得目录一帙。后有君子。能补亡刊正。厘为全书。则小有犹不死也。撰序者李叔则氏。谓宋之存亡。为中国之存亡。深得文中子元经陈亡具五国之意。余为之泣下沾襟。其文感慨曲折。则立夫桑海录序。及黄晋卿陆君实传后序。可以方驾千古。非时人所能办也。小有字长科。故相国李文定公之孙。叔则。名楷。秦之朝邑人。逝者如斯。长夜未旦。尚论遗民者。殆又将以二君为眉目。呜呼尚忍言哉。有学集卷四十九
于广文崇祀录
语有之。桃李不言。下自成蹊。于公为广文。恂恂不胜衣。举杯浮白。听然移日。一旦捐馆舍。弟子废讲行服。缙绅先生及里巷细人。皆为流涕。此岂非太史公所谓忠实心诚信于士大夫者欤。唐张旭为尝熟尉。志但载其与老父判牍一事。而草圣祠之祀。至于今不废。公之酒德。与旭略相似。昔王无功所居。东南有盘石。立杜康祠祭之。尊为师。以焦革配。他日附公草圣祠。比于杜康之焦革。有如王无功其人者。埽地而祭。吾知公必顾而享之。以为贤于两庑之余沥也。初学集卷八十四
吴越春秋
余十五六喜读吴越春秋。流观伉侠奇诡之言。若苍鹰之突起于吾前。欲奋臂而与共撇击者。刺其语作武子胥论。长老吐舌击赏。华颠胡老。重观此书。灯牕小生。搤腕奋笔之状。宛然在行墨间。老阿婆临镜。追理三五少年时事。不免掩口失笑。有学集卷四十六
舆地歌
天官家有步天歌。相传为李淳风所作。三垣二十八宿。各为一歌。千载而下。观象玩古。未有能出其范围者。今娄江之位初。博学好修。有志经世大业。作舆地歌。以追配步天。南条北戒。山河经纬。尽在歌诀中。堵墙瓮牖之夫。熟记闇诵。可以横览八区。坐抚四海者也。吾尝谓天官家言。至□□宋秦之世。则□□南北□□毕□昴之占穷。舆地家言。至□□宋元之世。则甸侯要荒□□□□之制穷。天地翻覆。劫灰迁改。虽有重献司天。坚亥步地。其若之何。寒灯竹几。朔风萧然。使童子雒诵此歌。不禁喟然叹息。然维摩居士。晏坐丈室。妙音世界。以右手断取如陶家轮。则亦何虑于是哉。有学集卷四十八
邵北虞筑城议
世庙年间，倭寇内讧。濒海诸邦。蹂践无宁宇。吾邑苍野王公。殉身倭难。城幸以全。是城也。人知守之维艰。不知未成之先。经画指定。凿凿不刊。实北虞先生为之倡也。其议坚论弘卓。形势详明。洵足为当事者之鉴。呜呼。世之俎豆先生。百有余年矣。童蒙者师其文。表德者高其品。而此屹然如带。扞灾御患。以至于今。不尤可尸而祝哉。先生老于公交车。未尝建立于天下。使当日身膺大任。发挥事业。其有裨于斯世斯民。必不托诸空言已也。噫。太岁玄黓摄提格之壮月蒙叟钱谦益题。牧斋外集卷二十五
张天如立嗣议
天如馆丈之殁也。诸执友议立后焉。论宗法以次及次房之应立者。又于应立之中。推择其稚齿。便于抚育者。天如之母夫人暨其夫人。咸以为允。诸晜弟皆曰诺。呜呼。天如之殁而耿耿视不受含者。独念母夫人耳。自今以往。庭户依然。田庐如故。夫人甘衣美食。僮奴指使。久而忘天如之亡也。天如之魂魄晨夕于母夫人之侧。久而自忘其亡也。季札有言。苟先君无废祀。民人无废主。吾谁敢怨。吾辈庶可以慰天如于地下乎。嗣子生十龄。未有名字。诸公以狗马之齿属余。余为命其名曰永锡。而字之曰式似。诗有之。孝子不匮。永锡尔类。又有之。教诲尔子。式榖似之。是子也。推孝子不匮之思。应蜾蠃类我之祝。善事其大母及母。天如犹不死也。岂必属毛离里而后。使人曰幸哉有子也哉。初学集卷八十四
述古堂宋刻书
辛丑暮春。过遵王述古堂。观所藏宋刻书。缥靑介朱。装潢精致。殆可当我绛云楼之什三。纵目浏览。如见故物。任意渔猎。不烦借书一瓻。良可喜也。吴儿穷眼。登汲古阁。相顾愕眙。如入羣玉之府。今得覩述古堂藏书。又复如何。遵王请余题跋。乃就所见各书数语归之。有学集卷四十六
王稚子石阙碑
子羽令新都。归囊无长物。惟搨得王稚子石阙碑数纸耳。今全蜀残破。锦官少城。皆为□□□□。文翁石室圣贤图像。恐不中作礟车用。此碑装潢完好。不惟江夏子孙。奉为廉石。实劫火后希世之宝也。是岁玄月十八日。蒙叟为子羽题。牧斋外集卷二十五
武林两关碑记
神庙庚戌之后。族子用章水部。司榷南关。舟船上下。颂声殷殷然也。越四十有四载。用章之孙福先。复起甲第。司榷北关。计口食俸。洗手奉公。蠲除琐科。爬搔敝蠹。征输鳞次。行旅乌集。帆樯廛舍。舆诵周浃。及瓜之日。荐绅怀铅素。童髦卧辕辙。相与咨嗟涕洟。伐石诵美。访求用章遗爱之碑树北关者。磨洗摩搨。合为一帙。自昔甘棠之封殖。兴思剪伐。岘首之沉碑。致叹陵谷。未有丰碑齐竖。绰楔交矗。祖武孙谋。项背相望。如今日者。班固有言。士服旧德之名氏。工用高曾之规矩。盖百年以来。庞丰熙洽。羔羊素丝之风。操兆于一门。非独阀阅之美谈。箕裘之盛事也。昔我先王。有国吴越。当五代浊乱之季。生全十四州之苍赤。仰父俯子。昌大繁庶。今用章祖孙。司榷临安。实惟我先王故土遗民。是用保乂还乡之歌曰。斗牛无孛人无欺。将无枌榆。故国先王之精神。盼蠁式凭在兹。有徼福假灵焉者乎。用章之尊人侍御公。建五王祠庙。尊祖合族。大书表忠碑文。刻于球门之上。漆书煌煌。昭垂金石。作忠教孝。其用意良远。今日之举。先河后海。咸归美于侍御。猗欤休哉。昔者表忠观成。苏文忠公有诗送守祠之僧曰。堕泪行看会祠下。姓名终拟附碑阴。我先王之遗爱余休。兹久勿替如此。今日者南北两关。考贞珉而镌乐石。金银之管。琬琰之录。炳烺于沧桑变易劫火洞然之后。德泽之在人心。与天壤俱敝。可知已矣。诗不云乎。无念尔祖。聿修厥德。邹长倩之勉公孙次卿。以谓针纪緵襚。积而有成。此修之之道也。德福之基也。基厚矣。墉则在子。福先念之哉。余宗老也。不可以不志。于是乎书。有学集卷四十九
毛黼季所藏定武兰亭
长安兵火后。有竖子以稻艹为标。持宋刻兰亭三十余纸求售。胡井研以三十钱易之。乃游丞相家经进本也。余攘得四纸。装潢携归。烬于绛云之火。闻其存者。亦散落无几矣。见此本怃然有故剑之感。善本良不易得。毛子其珍惜之。牧斋外集卷二十五
毛黼季所藏麻姑仙坛记
余所见麻姑仙坛记。惟汪仲淹娄子柔二本最佳。今并此而三矣。乱后见此。如对故人。为之叹息。己亥余月望日。牧斋外集卷二十五
程孝直印籍
私印之作。独盛于元。吾子行三十五举。言之最详。而赵子昂陆友仁辈。靡不究心于此。盖印文虽一艺。实原本于六书。六书之学。自非上窥六经。下穷小学。其有能贯穿者。鲜矣。吉日之题。岐阳之鼓。仲山甫之鼎。以至于欧阳永叔。赵明诚之所录。洪景伯之所释。朱伯原之所编。苟不荟蕞而通醳之。则上下千古。其能免于驳乱混淆者。亦鲜矣。然则非博雅君子。深思而好古者。印文亦胡可轻议哉。吾友嘉定程孟阳。有子曰士颛。字孝直。善擘窠大书。且志篆籀之学。以所摹印章见眂。余观世之篆刻者。人自为谱。几如牛毛。喜孝直之有志于此。而又欲其进而之古。学吾赵之学。而不以一艺自小也。故书此以告之。初学集卷八十五

杜苍略史论
