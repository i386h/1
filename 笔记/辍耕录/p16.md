<!-- { "loadSidebar": true } -->
　　天下兵甲方殷而淮右之军嗜食人以小儿为上妇女次之男子又次之或使坐两缸间外逼以火或于銕架上生炙或缚其手足先用沸汤浇泼却以竹帚刷去苦皮或乗夹袋中入巨锅活煑或刲作事件而淹之或男子则止断其双腿妇女则特剜其两乳酷毒万状不可具言总名曰想肉以为食之而使人想之也此与唐初朱粲以人为粮置捣磨寨谓啖醉人如食糟豚者无异固在所不足论唐张鷟朝野佥载云武后时杭州临安尉薛震好食人肉有债主及奴诣临安止于客舎饮之醉并杀之水银和煎并骨销尽后又欲食其妇妇知之逾墙而遯以告县令令诘之具得其情申州録事奏奉勑杖一百而死段成式酉阳杂爼云李廓在頴州获火光贼七人前后杀人必食其肉狱具廓问食肉之故其首言某受教于巨盗食人肉者夜入人家必昏沉或有魇不寤者卢氏杂説云唐张茂昭为节镇频吃人肉及除统军到京班中有人问曰闻尚书在镇好人肉虚实笑曰人肉腥而且防争堪吃五代史云苌从蕳家世屠羊从蕳仕至左金吾卫上将军尝歴河阳忠武武宁诸镇好食人肉所至多潜捕民间小儿以食之赵思绾好食人肝及长安城中食尽取妇女幼稚为军粮每犒军辄屠数百人三国志云吴将髙沣好使酒嗜杀人而饮其血日暮必于宅前后掠行人而食之宋庄季裕鸡肋编云自靖康丙午嵗大金入汴盗贼官兵以至居民更互相食全躯暴以为腊登州范温率忠义之人泛海到钱唐有持至行在犹食者老瘦男子庾词谓之饶把火妇人少艾者名之下羮羊小儿呼为和骨烂又通目为两脚羊赵与时賔退録云本朝王继勲孝明皇后母弟太祖时屡以罪贬后以右监门卫率府副率分司西京残暴愈甚强市民间子女以备给使小不如意即杀而食之太宗即位会有诉者斩于洛阳又知钦州林千之坐食人肉削籍隶海南嗟夫食人之肉人亦食其肉此兵革间之流惨耳君子所不愿闻者其薛震辈当天下宴安之日而又身为显宦岂无珍羞美膳足以厌其口腹顾乃喜啖人肉是虽人而无人性者矣终至于诛斩窜逐而后已天之报施不亦宜乎
　　王眉叟
　　王眉叟【夀延】号溪月杭州人出家为道士受知晋邸后以文辅道粹徳真人管领郡之开元宫浙省都事刘君时中【致】者海内名士也既卒贫无以为躬往吊哭周其遗孤举其柩于徳清县与己之夀穴相近春秋祭扫不怠然此事行之于异教中尤不易得钱唐
　　钱唐二字其来甚逺按史记始皇本纪至云梦浮江下丹阳至钱唐临浙江上会稽立石刻颂秦徳西汉地理志亦有钱唐县今唐字从土则误矣盖以钱易土及捐钱筑塘等事皆傅会之辞自注世説者已然况后世乎
　　漱芳亭
　　道士张伯雨【雨】号句曲外史又号贞居尝从王溪月真人入京初燕地未有梅花吴间闲宗师【全节】时为嗣师新从江南移至防以穹庐扁曰漱芳亭伯雨偶造其所恍若与西湖故人遇徘徊既乆不觉熟寝于中真人终日不见伯雨深以为忧意其出外迷失街道也梦觉日已莫矣归道所由嗣师笑曰伯雨素有诗名宜作诗以赎过伯雨遂赋长诗有风沙不惮五千里将身跳入仙人壶之句嗣师大喜送翰林集贤尝所往来者学士伯长谢博士敬徳马御史伯庸吴助教养浩虞修譔伯生和之他日伯雨往谒谢诸公惟虞先生全不言儒者事只问道家典故虽荅之或不能详末问能作几家符曰不能先生曰某试书之以质是否连书七十二家伯雨汗流浃背辄下拜曰真吾师也自是托交甚契故与先生书必称弟子焉伯雨杭州人
　　食品有名
　　水之咸淡相交处产河豚河豚鱼也无鳞颊常怒气满腹形殊弗雅然味极佳煑治不精则能杀人所以东坡先生在资善堂与人谈河豚之美云据其味真是消得一死浙西惟江隂人尤珍之每春首初出时必用羞祭品毕然后作羮而邻里间互相餽送以为礼腹中之膟曰西施乳夫西施一美妇也岂乳亦异于人耶顾千载而下乃使人道之不置如此则夫差之亡国非偶然矣若鲚鱼子名螳螂子及松江之上海杭州之海寜人皆喜食蟛蜞螯名曰鹦哥嘴以有极红者似之故也二物象形而云又非西施乳之比矣按编鱼部引博雅云鯸防【盈之反】鲀也背青腹白触物即怒其肝杀人正今人名为河豚者也然则豚当为鲀
　　火灾
　　至正辛巳莫春之初江浙行省平章政事济尔噶岱入城之任之日衣红儿童謡曰火殃来矣至四月十九日杭州灾燬官民房屋公寺观一万五千七百五十五间烧死七十四人明年壬午四月一日又灾尤甚于先自昔所未有也数百年浩繁之地日就凋实基于此
　　落水兰亭
　　予尝见落水兰亭一卷乃五字不损本今吴中分湖陆氏所藏而赵彛斋之物也彛斋宋宗室子讳孟坚字子固彛斋其自号居嘉兴之广戌酷嗜古法书名画能作墨花于水仙尤长此帖姜白石旧藏后归霅川俞夀翁彛斋复从夀翁易得喜甚乗夜回櫂至升山大风覆舟行李皆渰溺无余彛斋立浅水中手持此帖示人曰兰亭在此余不足介吾意也因题八字于卷云性命可轻至寳是保
　　隂府辩词
　　李子昭者松江府提控案牍李宗庆子也侧室刁氏有娠妻怒之棰挞苦楚昼夜不息数次自经与溺以省觉不得死窃自念曰我苦就蓐亦必死耳等死何自求早死之为幸因多食海蛰与冷水胎既落血上充心而身遂亡不数日怪百出妻得竒疾宛若死者但只心胷防温支体不僵其家就床褥作一窍任其便溺时以少饮纳口中辄咽不与亦不言饥经三年余形骸枯槁无复生理家人益厌之一夕忽诣舅姑所扣寝室戸舅姑曰汝恶得至此必为矣曰妾已复生实非也愿见舅姑具告所然舅姑惊恐呼家人悉起取火烛之果此病躯及觇其卧榻已空始信之因问其详曰妾为亡婢诉寃摄至隂府即今岳祠也命妾与婢对词妾以汝懐孕时打骂则或有之然未尝令汝吞药损堕婢仇执甚坚妾不得白遂招承枷禁幽圄中日得小叔以饼饵粥饭之相餽故不馁今复得送妾还入门弄其儿戱挞之一下儿哭遂推妾置灶上即梦觉者但觉怠倦故勉强至此舅姑曰汝既被禁何自得释曰防上帝有赦故也急呼小郎妻问之曰适间儿子惊啼云梦见乃父击其首小郎盖提控之次子泰甫先为其妺夫金可大所杀者此妇至今强徤与夫见寓府城西郭又复生两子矣志怪古或多然漫书于此以为世之妬妇劝诗法
　　赵魏公云作诗用虚字殊不佳中两聨填满方好出处才使唐已下事便不古
　　姓名者
　　庄绰鸡肋编云太史公作伯夷传但云伯夷叔齐孤竹君之二子也而论语音注引春秋少阳篇谓伯夷姓墨名允一名元字公信叔齐名智字公达夷齐諡也陆徳明取之不知少阳篇何人所着今世犹有此书否吾衍闲居録云孤竹君姓墨【音眉】名台【音怡】初见孔丛子注中子名伯辽见周昙咏史诗注伯当作仲若如吾説则伯夷叔齐似又是名非諡矣
　　女谏买印
　　淮海龚翠岩先生开寓吴门日一僧权道衡者颇聪慧识道理先生与之游偶市肆粥汉印一颗权尝酬价归取镪先生适见主人以实告遂用十五缗买之语诸女女曰大人乃亦夺人所好先生惊悟即持送权曰先生爱而收藏奚以赠曰在彼犹在此也权固辞曰在彼犹在此也相让乆之沉诸渊而别吁若先生者可谓善矣孰谓异端中有此哉然先生之女尤可敬也
　　吴江塔颠箭
　　吴江华严寺浮图之颠望之二矢着其上簳羽宛然可辨相传宋南渡初金人尼玛哈乗快一发而中又贾似道出督时祝矢自誓亦中焉故留题者有至今塔杪留遗迹犹是元戎金仆姑之句大徳庚子其寺主僧善信大修浮图更其颠而新之视向二矢实圆鐡条二交贯横亘盖必昔人以示辅颠且以防鹳鹘之巢故耳传者所谓大妄也且着此以祛后世之惑长乐郭徳基尝有华严塔頴辨疑行于时盖郭尝官此州目击其非
　　素领
　　项后白髪曰素领汉冯唐白首为郎官素髪垂领

　　辍耕録卷九
<子部,小说家类,杂事之属,辍耕录>
　　钦定四库全书
　　辍耕録卷十　　　　　　元　陶宗仪　撰御史五常
　　周景逺先生驰名能文为南台御史时分治过浙省每日与朋友往复其书吏不乐似有举刺之意大书壁上曰御史某日访某人某日某人来访御史忽见呼谓曰我尝又访某人汝乃失记何也第补书之因复谓曰人之所以读书为士君子者正欲为五常主张也使我今日谢絶故旧是为御史而无一常寜不为御史不可灭人理吏赧服而退
　　官仓入粟
　　今官府收敛秋粮之际比先涓吉啓仓于青龙方敖房入粟六石六斗六升六合以应日盖国家初无定制不知各处何以一皆如此予意必取上下四方六合之意耳
　　食物相反
　　凡食河豚者一日内不可服汤药恐内有荆芥盖与此物大相反亦恶乌头附子之属予在江阴时亲见一儒者因此防命其子尤不可食能使人胀死尝水寖试之经宿颗大如芡实世传中其毒者亟饮物乃解否则必亡又闻不必用此以龙脑浸水或至寳丹或橄榄皆可解后得一方用槐花防炒过与干燕支各等分同捣粉水调灌大妙
　　先辈谐谑
　　赵魏公刻私印曰水晶宫道人钱唐周草窓先生宻以玛瑙寺行者属比之魏公遂不用此印后见先生同郡崔进之药肆悬一牌曰养生主药室乃以敢死军医人对之进之亦不复设此牌魏公语人曰吾今日方为水晶宫吐气矣先辈虽谐谑自是可喜
　　马判
　　冯公士啓【梦弼】尝言为八番云南宣慰司令史曰尝因公差抵一站日已莫矣站吏告曰今夜马判上岸麻线须暂停驿程以避之问其故闭目揺手不敢言公怒便上马行数十里至大溪忽见一物如屋所谓乌剌赤者下马跪泣若告诉状呼问何为亦闭目揺手弗荅于是下马祝之曰某许昌人窃禄来此茍天命合尽尔其啖之否则容我行祝毕即转入溪中腥风臭雾触人口鼻既而各上马比曙抵前站站吏惊曰是何麻线大胆若是耶公问此为何物始敢言曰马蟥精也麻线方言曰官人乌剌赤站之牧马者公官至礼部尚书
　　字训
　　善字训多字诗载驰女子善懐郑笺善犹多也汉书岸善崩善亦多也
　　丘真人
