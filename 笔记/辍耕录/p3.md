<!-- { "loadSidebar": true } -->
　　中书令耶律文正王楚材字晋卿在金为燕京行省员外郎国亡归于我朝从太祖征伐诸国夏人巴勒津者以治弓见知于上诧王曰本朝尚武而明公欲以文进不已左乎王曰且治弓尚须弓匠岂治天下不用治天下匠耶上闻之喜自是用王益密
　　以官为氏
　　中书平章政事廉希宪字善甫封恒阳王諡文正本辉和尔氏王之父布鲁堪为回鹘王归朝官至顺徳诸路宣慰使封魏国公諡孝懿拜廉访使之命时适王生顾曰是儿必大吾门吾闻古者以官受氏天将以廉氏吾宗乎吾其从之举族承命
　　受孔子戒
　　世祖一日命廉文正王受戒于国师王对曰臣已受孔子戒上曰汝孔子亦有戒耶对曰为臣当忠为子当孝孔门之戒如是而已上喜
　　不食死
　　谢君直先生枋得号叠山信州弋阳人宋景定甲子江东漕闱校文发防问权奸误国赵氏必亡忤贾似道贬兴国军三年遇赦得还天兵南下郡城溃弃家入闽至元二十三年御史程文海承防留梦炎等交荐累召不赴二十六年春正月福建行省参知政事魏天祐复被诏防集守令戍将迫蹙上道临行以诗别常所往来者曰雪中松柏愈青青扶植纲常在此行天下岂无龚胜洁人间不独伯夷清义髙便觉生堪舍礼重方知死甚轻南八男儿终不屈皇天上帝眼分明夏四月至京师不食死年六十有四秋八月子定之奉柩归葬门人诔而题之曰文节先生谢公墓嗟乎伯夷叔齐在周虽为顽民而在商则为义士孰谓数千载后有商义士之风者复见先生焉
　　染髭
　　中书丞相史忠武王天泽髭髯已白一朝忽尽黑世皇见之惊问曰史巴图汝之髯何乃更黑邪对曰臣用药染之故也上曰染之欲何如曰臣览镜见髭髯白窃伤年且暮尽忠于陛下之日短矣因染之使而报效之心不异畴昔耳上大喜人皆以王捷于奏对推此一事则余可知矣汉人赐名巴图者惟王与太师张献武王范及真定新军张万户兴祖耳杀虎张
　　真定新军张万戸兴祖中山无极人至元十九年丞相楚国文定公阿尔哈雅以中书右丞南取汉郢公实从有功授前职平生射虎数十一日遇虎一发而踣语人曰吾闻生虎之髭剔齿疾可已风因拔之虎怒爪鞾裂赖其气息垂尽不能伤足由是人目之曰杀虎张后赐名巴图尔讹作防突又讹抜都都与突字虽异而声相近盖译语无正音故也
　　御史举荐
　　姚文公先生燧为中台监察御史时忽御史大夫谓曰我天子以汝贤故擢居耳目之官今且岁余至如兴利除害之事未尝有片言及之但惟以荐举为务何邪先生荅曰某所荐者百有余人皆经世之才其在中外并能上禆圣治则某之报効亦勤矣又何待屑屑于兴利除害然后为监察御史之职任乎大夫曰真宰相器也叹赏久之
　　切谏
　　太宗素嗜酒晩年尤甚日与大臣酣饮耶律文正王数言之不听一日持酒槽之金口以进曰此乃铁耳为酒所蚀尚致如此况人之五脏有不损耶上说赐以金帛仍勑左右日惟进酒三钟而止夫以王之切谏不已而上终纳之可谓君明臣良者矣
　　丁祭
　　内翰王文康公鹗字百一开州东明人国初自保定应聘北行时故人马云汉以宣圣画像为赠既达北庭值秋丁公奏行释奠礼世祖说即命举其事公为祝文行三献礼礼毕进胙于上上既饮福熟其胙命左右均霑所赐自是春秋二仲岁以为常盖上之所以尊师重道者实公有以啓之也
　　髙学士
　　国朝儒者自戊戌选试后所在不务存恤往往混为编氓至于奉一札十行之书崇学校奬秀艺正户籍免徭役皆翰林学士髙公智耀奏陈之力也公河西人今学校中往往有祠之者
　　大黄愈疾
　　丙戌冬十一月耶律文正王从太祖下灵武诸将争掠子女玉帛王独取书籍数部大黄两驼而已既而军中病疫惟得大黄可愈所活几万人吁廉而不贪此固清慎者能之若其先见之明则有非人之所可及者
　　置台宪
　　御史台至元五年置秩从二品二十一年陞正二品大徳十一年陞从一品台有大夫一人后增一人中丞二人后又增二人随复故侍御史二人治书侍御史二人殿中侍御史二人治朝着之事典事二人掌幙府文书之事后改为都事三人后又以都事之长蒙古若色目一人为经歴检法二人后废管勾三人其一人兼照磨监察御史十二人后增至十六人皆汉人又增蒙古色目人如汉人之数今三十二人至元十四年既取宋置南行台二十七年専莅江南之地号江南诸道行御史台秩如内台而监察御史今二十四人西行台初由云南廉访司陞行台大徳元年移治陜西号陜西诸道行御史台莅陜西甘肃四川云南之地延祐间暂废随复其官秩如南台而监察御史今二十人各道提刑按察司至元六年置正三品有使副使佥事察判经歴知事二十八年改肃政廉访司使副使佥事各二人大司农奏罢各道劝农司以农事归宪司增佥事二人经歴知事照磨各一人今天下凡二十二道始建台时大夫则塔齐尔也内御史署衘
　　内监察御史署衔无御史台三字以为天子耳目之官非御史大夫以下所可制也行台则不然
　　令史
　　国朝凡省台院吏曰掾史独江南行台作令史者盖縁至元十四年初立行台日御史大夫授三品秩故也后虽陞一品而乐因循者不为申明改正西台立视南台已陞品秩则曰掾史焉
　　台字
　　三台凡公文所书台字并从士从口不敢作其字头若然则伪文也按许氏说文台从至从之从髙省则土乃之之正书耳当从土从口为是
　　诏西番
　　累朝皇帝于践祚之始必布告天下使咸知之惟诏西番者以粉书诏文于青缯而绣以白绒网以真珠至御寳处则用瑚遣使赍至彼国张于帝师所居处五刑
　　国初立法以来有笞杖徒流死之制凡七下至五十七下用笞六十七下至一百七十用杖徒之法徒一年杖六十七一年半杖七十七二年杖八十七二年半杖九十七三年杖一百七此丽徒者杖数也盐徒既决而又镣之使居役也数用七者建元以前皆用成数今匿税者笞五十犯私盐茶者杖七十私宰马牛者杖一百旧法犹有存者大徳中刑部尚书王约数上言国朝用刑寛恕笞杖十减其三故笞一十减为七今之杖一百者宜止九十七不当反加十也议者惮于变更其事遂寝流则南之迁者之北北之迁者之南死则有斩有凌迟而无绞
　　钱币
　　世皇尝以钱币问太保刘文贞公秉忠公曰钱用于阳楮用于隂华夏阳明之区沙漠幽隂之域今陛下龙兴朔漠君临中夏宜用楮币俾子孙世守之若用钱四海且将不靖遂絶不用钱迨武宗颇用之不久輙罢此虽术数防纬之学然验之于今果如所言巴尔斯
　　河南江北行中书省参知政事姚忠肃公天福字君祥平阳人至元十一年拜监察御史弹击权臣无所顾畏世祖赐名巴尔斯国言虎也后条奏宰相阿哈玛特罪二十有四召廷辩公枚数之彼輙引服数至于三气沮色丧上曰此三者罪巳不在宥因目公曰巴尔斯臣下有违太祖之制干朕之纪者汝抨击毋廷臣皆震悚时方倚相理财姑释不问众人莫不为公危之公之太夫人有贤识朂之曰为国者忘其家汝第尽力効忠果不测吾追踪陵母死日犹生年也公泣谢白其长曰万一得谴乞不以老母连坐语闻上叹曰是母子有古义烈勅侍臣符寳郎董文忠宣付史馆书之
　　善谏
　　至元二十四年僧格之为尚书丞相也专权擅政虐焰薰天贿赂公行畧无畏避中书平章武宁正献王彻尔时为利用监独奋然数其奸赃于上前上怒以为丑诋大臣命左右批其颊王辨不为止且曰臣思之熟矣国家置臣子犹人家畜犬譬有贼至而犬吠主人初不见贼乃棰犬犬遂不吠岂良犬哉上悟收僧格籍其家明日王拜御史中丞余按北史宋游道毕义云奏劾游道杨遵彦曰譬之畜狗本取其吠今以数吠杀之恐将来无复吠犬诏除名则王之以犬自况为有所本矣
　　使交趾
　　翰林学士元文敏公明善字复初清河人参议中书日会朝廷遣蒙古大臣一员使交趾公副之将还国之伪主赉以金蒙古受之公固辞伪主曰彼使臣已受矣公独何为公曰彼所以受者安小国之心我所以不受者全大国之体伪主叹服
　　刻名印
　　今蒙古色目人之为官者多不能执笔花押例以象牙或木刻而印之宰辅及近侍官至一品者得防则用玉图书押字非特赐不敢用按周广顺二年平章李谷以病臂辞位诏令刻名印用据此则押字用印之始也
　　国玺
　　文宗开奎章阁作二玺一曰天厯之寳一曰奎章阁寳命臣虞集文今上作二小玺一曰明仁殿寳一曰洪禧命臣杨瑀文洪禧璞纯白而纽墨色宣文阁
　　天厯初建奎章阁于西宫兴圣殿之西廊为屋三间髙明敞爽南间以藏物中间诸官入直所北间南向设御座左右列珍玩命群玉内司掌之阁官署衔初名奎章阁阶正三品隷东宫属官后文宗复位乃陞为奎章阁学士院阶正二品置大学士五员并知经筵事侍书学士二员承制学士二员供奉学士二员并兼经筵官幕职置参书二员典籖二员并兼经筵防赞官照磨一员内掾四名内二名兼检讨宣使四名知印二名译史二名典书四名属官则有羣玉内司阶正三品置监羣玉内司一员司尉一员亚尉二员佥司二员典簿一员令史二名典吏二名司钥二名司膳四名给使八名専掌秘玩古物艺文监阶正三品置太监兼检校书籍事二员少监同检校书籍事二员监丞防检校书籍事二员或有兼经筵官者典簿一员照磨一员令史四名典吏二名専掌书籍鉴书博士司阶正五品置博士兼经筵参赞官二员书吏一名専一鉴辨书画授经郎阶正七品置授经郎兼经筵译文官二员専一训教集赛官大臣子孙艺林库皆从六品置提典一员大使一员副使一员司吏二名库子一名専一收贮书籍广成局阶从七品置大使一员副使一员直长二员司吏二名専一印行祖宗圣训及国制等书特恩剙制象齿小牌五十上书奎章阁三字一面字一面蒙古字与辉和尔字分散各官悬佩出入宫门无禁学士院凡与诸司往复惟劄送参书防行移而已命侍读学士虞集撰记御书刻石阁中今上皇帝改奎章曰宣文其记曰大统既正海内定一乃稽古右文崇徳乐道以天厯二年三月作奎章之阁备燕闲之居将以渊潜遐思缉熙典学乃置学士员俾颂乎祖宗之成训毋忘乎创业之艰难而守成之不易也又俾陈夫内圣外王之道兴亡得失之故而以自儆焉其为阁也因便殿之西庑释髙明而有容不加饰乎采斵不重劳于土木不过啓乎牖以顺清燠树阁以栖图书而已至于器玩之陈非古制作中法度者不得在列其为处也跬步戸庭之间而清严邃密非有朝会祠享时巡之事几无一日而不御于斯于是宰辅有所奏请宥密有所图维争臣有所绳纠侍从有所献替以次入对从容密勿盖终日焉而声色狗马不轨不物者无因而至前矣自古圣明睿知善于怡心养神培本浚源泛应万变而不穷者未有易乎此者也盖闻天有恒运日月之行不息矣地有恒势水土之载不匮矣人君有恒居则天地民物有所系属而不易矣居是阁也静焉而天为一动焉而天弗违庶乎有道之福以保我子孙民于无穷哉至顺辛未孟春二日记占验
