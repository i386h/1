<!-- { "loadSidebar": true } -->
　　至正壬辰秋边宼防常州守吏望风奔溃徐妇倡者防命以佐燕乃愤詈弗从竟刺死之未几江浙平章定定来尅复儒流吴寅夫赵君谟等以从逆伏诛嘉兴张翔南【翼】作忠徐倡诗以白于世曰西神峩峩睢孽蔓乗兵涂甿膏国武乏兴唶尔尸素营贿朋城弗典守妖狐凌彼章逢之徒冠伦魁能蒲伏詟服倒授太阿傔以承天廓不白暑雨氷纲常沦隳线絶罔凭胡为优徐倡冶容倚市矜鬕妖驱之俾侑乐頩玉肆詈无陵兢噤讴裭舞余怒鬟植鬅鬙铅为钢刃划膺载营覇灼上升顾守臣钜儒汗恧衔愧死莫惩二仪磅礴忠义气犹出下里孰可仍桓桓执夷徒乃反经沟塍尔倡丹烛日月易粉黛誉声绳绳污渎流回清澂盖吴尝室其少妹且与生子名教中所不齿者一死固有余辜赵颇纯谨老成乃亦在列可哀也已随隐漫録载宋端平二年李全据髙邮城叛召官奴毛惜惜佐酒骂曰汝本徤儿官家何于汝而反吾有死耳不能为反贼行酒全以刃裂口立命脔之骂至死不絶后阃臣以闻特封英烈夫人且赐庙潘紫岩有诗曰淮海艳姬毛惜惜蛾眉有此万人英恨无匕首学秦女向使裹头真杲卿玉骨花顔城下土氷魂雪魄史闲名古今无限要金者歌舞筵中过一生噫当是时也奸凶得志埶熖熏天虽厚禄重臣峩冠世儒罔不效力执事战兢奔走于指挥之下而倡优下贱乃能奋不顾身独何人与夫徐氏之与英烈夫人同一死耳而无有为之举申朝廷褒赠封号以为世劝惜哉
　　志怪
　　至正乙未正月廿三日日入时平江在城忽望东南方军声且渐近惊走觇视他无所有但见黒云一簇中彷佛皆人马而前后火光灯烛者莫知其迤由西北方而没惟葑门至齐门居民屋脊龙腰悉揭去屋内牀榻屏风俱仆醋坊桥董家杂物铺失白米十余石酱一缸不知置之何地此等怪事竟不可晓
　　粥爵
　　至正乙未春中书省臣进奏遣兵部员外郎刘谦来江南募民补路府州司县官自五品至九品入粟有差非旧例之职专茶盐务塲者比虽功名逼人无有愿之者既而抵松江时知府崔思诚惟知曲承使命不问民间有粟与否也乃拘集属县巨室防科十二名众皆号泣告诉曽弗之顾辄施拷掠抑使承伏即填空名告身授之平江路达噜噶齐卒不避谴斥力争以为不可竟无一人应募者崔闻之深自悔赧还金絶交
　　曹公克明【鉴】号以斋宛平人为湖广行省员外郎日麻阳主簿顾渊白致书问讯且以辰砂一包见寄未及啓封漫尔置箧笥中后有宪官过访因论制药为苦无好辰砂公曰我一故人尝以此为恵当奉送及取视乃有砂金三两杂其内公惊叹曰渊白以我为何如人也时渊白已没呼其子归之其防洁如此官至礼部尚书諡文穆
　　画师
　　王渊字水钱唐人善山水人物尤长于花竹翎毛幼时获侍赵魏公故多得公指教所以傅色特妙天歴中画集庆龙翔寺两庑壁时都下刘总管者总其事刘命若水于门首壁上作一其壁髙三丈余难于着笔因取连粘粉本以呈刘曰好则好矣其如手足长短何若水不得其理因具酒礼再拜求教于刘刘曰子能不耻下问吾当告焉若先配定尺寸画为躶体然后加以衣冠则不差矣若水受教而退依法为之果善

　　辍耕録卷七
<子部,小说家类,杂事之属,辍耕录>
　　钦定四库全书
　　辍耕録巻八　　　　　　元　陶宗仪　撰写山水诀
　　黄子乆散人【公望】自号大痴又号一峯本姓陆世居平江之常熟继永嘉黄氏颖悟明敏博学彊记画山水宗董巨自成一家可入逸品其所作写山水诀亦有理致迩来初学小生多效之但未有得其髣髴者正所谓画虎刻鹄之不成也
　　近代作画多宗董源李成二家笔法树石各不相似学者当尽心焉
　　树要四面俱有榦与枝盖取其圆润
　　树要有身分画家谓之纽子要折搭得中树身各要有发生
　　树要偃仰稀宻相间有叶树枝软面后皆有仰枝画石之法先从淡墨起可改可救渐用浓墨者为上石无十步真石看三面用方圆之法湏方多圆少董源坡脚下多有碎石乃画建康山埶董石谓之麻皮皴坡脚先向笔画边皴起然后用淡墨破其深凹处着色不离乎此石着色要重
　　董源小山石谓之矾头山中有云气此皆金陵山景皴法要渗软下有沙地用淡墨扫屈曲为之再用淡墨破
　　山论三逺从下相连不断谓之平逺从近隔开相对谓之濶逺从山外逺景谓之髙逺
　　山水中用笔法谓之筋骨相连有笔有墨之分用描处糊突其笔谓之有墨水笔不动描法谓之有笔此画家要处山石树木皆用此
　　大槩树要填空【去声】小树大树一偃一仰向背浓淡各不少相犯繁处间踈处须要得中画得纯熟自然笔法出现
　　画石之妙用滕黄水浸入墨笔自然润色不可用多多则要滞笔间用螺青入墨亦妙吴妆容易入眼使墨士气
　　皮袋中置描笔在内或于好景处见树有怪异便当模写记之分外有发生之意登楼望空濶处气韵看云采即是山头景物李成郭熈皆用此法郭熈画石如云古人云天开图画者是也
　　山水中唯水口最难画
　　逺水无湾逺人无目
　　水出髙源自上而下切不可断要取活流之源山头要折搭转换山脉皆顺此活法也众峯如相揖逊万树相从如大军领卒森然有不可犯之色此写真山之形也
　　山坡中可以置屋舎水中可置小艇从此有生气山腰用云气见得山埶髙不可测
　　画石之法最要形象不要石有三面或在上在左侧皆可为面临笔之际殆要取用
　　山下有水潭谓之瀬画此甚有生意四边用树簇之画一窠一石当逸墨撇脱有士人家风才多便入画工之流矣
　　或画山水一幅先立题目然后着笔若无题目便不成画更要记春夏秋冬景色春则万物发生夏则树木繁冗秋则万象肃杀冬则烟云黯淡天色糢糊能画此者为上矣
　　李成画坡脚须要数层取其湿厚米元章论李光丞有后代儿孙昌盛果出为官者最多画亦有风水存焉
　　松树不见根喻君子在野杂树喻小人峥嵘之意夏山欲雨要带水笔山上有石小块堆在上谓之矾头用水笔晕开加淡螺青又是一般秀润画不过意思而已
　　冬景借地为雪要薄粉晕山头
　　山水之法在乎随机应变先记皴法不杂布置逺近相映大槩与写字一般以熟为妙上难画绢上矾了好着笔好用顔色易入眼先命题目此为之上品古人作画胷次寛濶布景自然合古人意趣画法尽矣
　　好绢用水喷湿石上槌眼匾然后上帧子矾法春秋胶矾停夏月胶多矾少冬天矾多胶少
　　着色螺青拂石上藤黄入墨画树甚色润好看作画只是个理字最要吴融诗云良工善得丹青理
　　作画用墨最难但先用淡墨积至可观处然后用焦墨浓墨分出畦径逺近故在生上有许多滋润处李成惜墨如金是也
　　作画大要去邪甜俗赖四个字
　　邓山房
　　平江会道观主邓山房道枢绵州人在宋季为道士时斋法已精际遇理度两朝一日谢后遣巨珰召至内后门泣降徳音且令其责军令状使无他泄后谓曰吾昨夜梦见济王怒甚以为吾且将兵由独松闗入灭汝社稷矣吾此梦颇可怪汝可就南髙峯顶为誊心章哀告上帝已而黄头先锋斩闗而来宋亡后邓遂筑今观
　　狗站
　　髙丽以北名别十八华言连五城也罪人之流尼噜罕者必经此其地极寒海亦氷自八月即合至明年四五月方解人行其上如履平地征东行省每嵗委官至尼噜罕给散囚粮须用站车每车以四狗挽之狗悉谙人性站有狗分例若尅减之必啮其主者至死乃已
　　五马入门
　　吾乡陈刚中先生【孚】临海县人国初时尝为僧以避世变一日大书所作诗于其父执某之粉墙上云我不学防丞相地黄变髪髪如漆又不学张长史醉后挥毫扫狂墨平生绀髪三十丈几度和云眠石上不合感时怒冲冠天公罚作圆顶相肺肝本无儿女情亦岂惜此双髩青只忆山间秋月冷搔首不见髼松影父执见之曰此子欲归俗也呼来馆谷之命养髪经半年余谓曰汝当娶吾将以女事汝先生辞谢再三既而命寓他所遣媒妁行言择日迎归父执喜曰五马入门矣先生虽获佳偶自妻母以至妻之兄姊弟妹皆不然遂挈家入京馆阁诸老交章荐举入翰林会朝廷遣使交趾授先生礼部郎中副之至交州尝有诗曰老母越南垂白髪病妻塞北倚黄昏蛮烟瘴雨交州客三处相思一梦魂及抵安南国以文字言语谕之其国遂降将其世子并国相入朝后以功授治中典乡郡终老焉若父执者可谓识人也已隐逸
　　吾乡吕徽之先生【阙】　家仙居万山中博学能诗文问无不知者而安贫乐道常逃其名耕渔以自给一日携楮币诣富家易谷种值大雪立门下人弗之顾徐至庭前闻东阁中有人分韵作雪诗一人得滕字苦吟弗就先生不觉失笑阁中诸贵防子弟辈闻得遣左右诘之先生初不言众愈疑亲自出见先生露顶短褐布袜草屦辄侮之询其见笑之由先生不得已乃曰我意举滕王蛱蝶事耳众始叹伏邀先生入坐先生曰我如此形状安可厠诸君子问请之益坚遂入阁众以藤滕二字请先生足之即援笔书曰天上九龙施法水人间二鼠啮枯藤鹜鹅声乱功收蔡蝴蜨飞来妙过滕复请和昙字韵诗又随笔写云万里闗河冻欲含浑如天地尚函三桥边驴子诗何恶帐底羔儿酒正酣竹委长身寒郭索松埋短髪老瞿昙不如乗此擒元济一洗江南草木惭写讫便出门留之不可得问其姓字亦不荅皆惊讶曰尝闻吕处士名欲一见而不能先生岂其人邪曰我农家安知吕处士为何如人恵之谷怒曰我岂取不义之财必易之刺船而去遣人遥尾其后路甚僻逺识其所而返雪晴徃访焉惟草屋一间家徒壁立忽米桶中有人乃先生妻也因天寒故坐其中试问徽之先生何在荅曰在溪上捕鱼始知真为先生矣至彼果见之告以特来谢之意隔溪谓曰诸公先到舎下我得鱼当换酒饮诸公也少顷携鱼与酒至尽欢而散回至中途夜黒不良于行暂憇一露棚下适主人自外归乃尝识面者问所从来语以故喜曰是固某平日所愿见者止客宿翼旦客别主人蹑其踪则先生已迁居矣又一日先生与陈刚中治中遇于道治中防蹇驴时犹布衣见先生风神髙简问曰得非吕徽之乎曰然足下非陈刚中乎曰然握手若平生欢共论驴故事先生言一事治中荅一事互至四十余事治中止矣先生曰我尚记得有某出某书某出某传又三十余事治中深敬之
　　闗节梯媒
　　杜阳杂编云元载宠姬薛瑶英善为巧媚载惑之瑶英之父曰宗本兄曰从义与赵娟相逓出入以搆贿赂号为闗节赵娟本岐王爱妾后出为薛氏妻生瑶英三人更与中书主吏卓倩等为腹心而宗本辈以事告者载未尝不领之天下赍寳货求大官无不恃载权埶指薛卓为梯媒又李肇国史补总叙进士科云造请权要谓之闗节刘轲牛羊日歴云由是轻薄奔走鞭驰骛以闗节慢为甲乙以此推之则谚所谓打闗节有梯媒者不为无祖矣
　　市利
　　利市之説到处皆然易説卦巽为利市三倍
　　老苖
