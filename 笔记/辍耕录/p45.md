<!-- { "loadSidebar": true } -->
　　御史中丞崔彧进传国玺牋曰资德大夫御史中丞臣崔彧言至元三十一年嵗次甲午春正月既旦臣番直宿卫御史台通事臣库库珠即卫所告曰太师国王之孙曰实廸者尝官同知通政院事今既殁矣生产散失家计窘极其妻托克托珍荣病一子甫九歳托以玉见贸供朝夕之给及出玉印也库库珠古人不晓文字兹故来告闻之且惊且疑乃还私家取视之色混青緑而光采射人其方可尺四寸厚及方之三不足背纽盘螭四压方际纽尽玺□之上取中通一横窽可径二分旧贯以韦条面有文八刻画捷径位置匀适皆若虫鸟鱼龙之状别有彷佛有若命字若寿字者心益惊骇意谓无乃当此昌运传国玺出乎急召监察御史臣杨桓至即读之曰受命于天既寿永昌此传国寳玺文也闻之果合前意神为肃然乃加以净緜复以白帕率御史臣杨桓通事臣库库珠等直趋青宫因镇国上将军都指挥使詹事王庆端嘉议大夫家令臣阿斯罕少中大夫詹事院判臣布萨寿导谒进献皇太后御前【徽仁圣皇后】啓曰此古传国玺也秦以和氏璧所造厥后有天下者寳之以君万国然自前代失之乆矣今当宫车晚出诸大臣佥议迎请皇太孙【成宗】龙飞之时不求而见此乃天示其瑞应也宜早达于皇太孙行殿以符灵贶已嘉纳翼日令资善大夫中书右丞詹事臣张九思少中大夫詹事院判臣布萨夀传皇太孙亲为付授此葢皇太妃懿虑深逺非臣愚所能及也臣前又啓收藏寳玺之家不知甄别循常以玉求粥臣见而识之特持来献彼犹未知望恩防其家传防赐收玉之家楮币二千五百贯并逮臣等进辨其寳者三人衣縀各一表里纹金绮素有差以为异日旌实之徴臣等已诣府前敬受讫自惟无状不胜惭赧是日金紫光禄大夫中书右丞相臣旺札勒率集贤翰林侍从诸臣入贺御前命出寳玺徧示羣臣此又出于皇太妃至正至大之量翰林学士臣董文用等前啓曰此诚神物出当其时若非皇太妃皇太孙圣感何以臻此丞相以下台臣等次第上夀自是内外称庆咸曰天命有归臣闻诗序曰文王有明徳故天复命武王今神寳之出葢因先帝有明徳故天命复归于皇太孙也又曰皇天亲有徳享有道以言皇天非有徳有道则不亲不享也又闻之书曰皇天无亲惟徳是辅又曰天命有徳克享天心受天明命作善降之百祥歴观上世诗书之防未有无徳而能致天命之归也钦惟太祖圣武皇帝秉资神裕始为天下除祸定乱隆功盛徳简在天心受命而为天下主以至我宪天述道仁文义武大光孝皇帝徳配乾坤功包海岳孝格宗庙子育元舆地所记悉主悉臣照临无幽咸遂生乐施及明孝太子天锡仁慈之徳上感君亲之悦下系亿兆之望至元建号日月重明无为而治者迨廿年虽由太子进徳修业之洪溢亦頼元妃内助之渊宻也敬惟皇太妃聪明淑懿母仪崇严徳量溥厚孝敬慈恕出乎天性徃古未有也自明孝太子升遐内则皇孙翼翼训导端严外则百司班班临御整饬由是圣上君父大见倚重虽于时皇太孙未昭储副之托而詹事之司未尝一日废阙以见皇天定命于青宫之位无时不在诚非人力所能为也钦惟皇太孙殿下徳资刚明才兼文武英谋独断大肖祖宗族属系望遐迩归心圣祖宪天述道仁文义武太光孝皇帝灼知天命之所在乆存隆顾将付以抚军之重于至元三十年夏六月二十二日赐以皇太子金寳大正储位而后诏以出师之期天下闻之室家胥庆和气穰穰出于两间是歳秋稔数年罕遇臣切念天象无言托命不爽岂期又于大行皇帝宫车晚出之后甫八日传国神寳不求而出于大功臣子孙之家速由台谏耳目之司直达于皇太妃御前斯葢皇天授命皇太孙诞膺龙飞以正九五之位俾符寳玺之文既夀而永永而又昌臣又见皇天之心大頼我皇元继体之君不疾不迟景命适至以允四海之望者其瑞应之兆有三按唐史代宗之将为太子先封楚王及位正储副而监国楚州献定国寳一十有三因曰楚者太子之封今天降寳于楚宜建元寳应盖以寳为太子瑞应也昔明孝太子封为燕王今皇太孙燕王之子也将主神器而神寳出于燕适与前事相符此瑞应之兆一也又寳玺之出正当皇元圣天子六合一统之时宫车晚出之近朝以见天心正为继体之君设也此瑞应之兆二也又寳玺之出适当月之三十日有终而复始之象以见先圣皇帝御世太平之功既成俾继体之君复其始也此瑞应之兆三也今以此三兆观之益见天命之来际合于青宫也臣区区之情无任倾向辄罄所见以賛其万一谨将寳玺之出处古今始末详据考按许慎説文玺玉者印也以守土故为文从尔从土其义盖曰天付尔此器俾寳之以守尔土也至周太史籀易为从尔从玉义取天付尔此玉寳以为天下君也三代以上玺文无所考诸史籍并寳玺文圗説曰传国玺方四寸其文文饰如前楚以卞和所献之璞琢而成璧后求昬于赵以纳聘焉秦昭王请以十城易之而不获始皇并六国得之命李斯其文玉工孙夀刻之太平御览又以为蓝田玉所刻二世子婴奉玺降沛公于轵道旁高祖即位服其玺因世传之谓为传国玺厥后孺子未立藏于长乐宫及莽簒位使安阳侯王舜廹太后求之太后怒骂而不与舜言益切出玺投之地玺因归莽及更始灭莽校尉公賔得玺诣宛献于更始赤眉杀更始立盆子玺为盆子所有后盆子面缚奉玺于光武至献帝董卓作乱掌玺者投于井中孙坚征董卓于井中得之术夺于坚妻术死荆州刺史徐璆闻帝为曹操迎在许昌以玺送之帝后逊位并以玺归魏常道乡公禅位玺归于晋懐帝遇刘聪之害玺归于聪聪死归曜曜为石勒所灭玺入于勒勒灭入于冉闵闵败见收于闵之将军蒋干晋征西将军谢尚购得之以还东晋时穆帝永和八年也自玺寄于刘石共五十三年晋复得之是后宋齐梁陈相传以至于隋灭陈萧后与太子正道并传国玺并入于突厥唐太宗即位寳玺未获乃自刻玉曰皇帝景命有徳者昌贞观四年萧后与正道自突厥奉玺归于唐唐始得焉朱温簒唐玺入于温荘宗定乱玺入于后唐荘宗遇害明宗嗣立再传养子从珂是为废帝后氏簒立自焚自是玺不知所在至宋哲宗咸阳民叚义献玉玺及徽宗为金所执凡有寳玺金皆取之内玺一十有四青玉传国玺一其色与今所献玉玺相同则知宋之南迁二百年无此寳玺也明矣然自金既取于宋之后寳玺出处得失亦未见明説以及我元适集皇太孙寳命所归之际应期而出臣职总御史亲会盛事不可以不録又圗中别有玺其文亦八旁注曰此传国玺背文也今见寳玺之背皆刻螭形蟠屈凹凸不齐徧视压四际无地可置此文按太平御览太元十九年雝州刺史郄恢表慕容永称藩奉玺方六寸厚七分蟠螭为鼻今高四寸六分四边文下有字曰受天之命皇帝夀昌原其所由未详厥始以斯言之当别是一玺非今传国玺也此又不可不辨臣彧诚惶诚恐顿首顿首谨奉牋上进以闻伏希听览微臣不胜瞻望之至谨言此文乃桓所譔桓字武子兖州人防警悟为人寛厚事亲笃孝愽览羣籍尤精籀之学由儒学教授仕至国子司业卒库库珠拓防氏成宗即位近臣以其事闻授汉中廉访司佥事仕至湖广廉访使卒国史于安札尔传谓实廸乃国王缫古察之子谓桓辩其文曰受命于天既夀永昌于桓传谓桓辩其文曰受天之命既夀永昌盖秦别有受天之命皇帝夀昌一玺又非此玺此则史之误也今取宋薛尚功此编歴代钟鼎彛器欵识法帖碑本第十八卷内玺文模勒于后以备愽古者之一览云
　　尚功云二玺文本只一器縁传摹字画不同形制大小有异因并刻之亦疑以传疑之意也









<子部,小说家类,杂事之属,辍耕录,卷二十六>
<子部,小说家类,杂事之属,辍耕录,卷二十六>
　　瑞应泉
　　湖州长兴州金沙泉唐时用此水造紫笋茶进贡泉不常出有司具牲牢祭之始得水事讫即涸宋季屡加浚治泉迄不出至元十五年嵗戊寅中书省遣官致祭一夕水溢可溉田千畆遂赐名瑞应泉
　　疑
　　曹操疑七十二在漳河上宋俞应符有诗题之曰生前欺天絶汉统死后欺人设疑冡人生用智死即休何有余机到丘垄人言疑我不疑我有一法君未知直湏尽发疑七十二必有一藏君尸此亦诗之斧也
　　卢橘
　　世人多用卢橘以称枇杷按司马相如上林赋云卢橘夏熟黄柑橙楱枇杷橪【而善切】柿夫卢橘与枇杷并列则卢橘非枇杷明矣郭璞注蜀中有给客橙冬夏花实相继通嵗食之谓即卢橘也意者橙橘惟熟于冬而卢橘夏亦熟故举以为重欤唐三体诗裴庾注云广州记卢橘皮厚大如柑酢多至夏熟土人呼为壶橘又曰卢橘
　　五龙车
　　叶公李为宋太学生时上书极言贾似道权奸误国几为所害及世祖平江南即召见官之至中书右丞凡有军国大事必问曰曽与蛮子秀才商量否盖指李也一日议事大廷乃不在列问其故则病足遂以所御五龙车召之至命坐而谘决焉尝于其孙以道处见当时所画应召圗五龙车中坐一山野质朴之老其遭遇有如此者使无贾似道以发其正大之论直一书生耳而望功名显天下亦难矣
　　伏波将军
　　琼州一水南北有两伏波将军庙世人莫明其故尝考之史记及东汉书盖汉元鼎五年卫尉路博徳为伏波将军出桂林下滙水不特马援为伏波将军也至元钞料
　　至元印造通行寳钞分一十一料
　　贰贯　　壹贯　　伍伯文　叄伯文
　　贰伯文　壹伯文　伍拾文　叄拾文
　　贰拾文　壹拾文　伍文
　　雕传
