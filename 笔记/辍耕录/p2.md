<!-- { "loadSidebar": true } -->
　　完顔汉姓曰王　乌库哩曰商　赫舍哩曰髙　图克坦曰杜　纽祜禄曰郎　乌雅曰朱　富察曰李　延扎曰张温特赫曰温　舒穆噜曰萧　鄂屯曰曹　富珠哩曰鲁伊喇曰刘　沃哷曰石　纳喇曰康　尔佳曰仝　费摩曰麻　尼玛哈曰鱼　威准曰赵　阿克展曰雷　阿里罕曰何　温都曰空　乌噜曰惠　穆延曰孟　都哷曰强萨塔曰骆　阿布哈曰田　乌凌阿曰蔡　布萨曰林　珠格曰董　果尔嘉曰汪
　　平江南
　　至元十一年甲戌宋之咸淳十年也秋七月世祖命中书右丞相巴延总制大军取宋谕之若曰朕闻曹彬不嗜杀人一举而定江南汝其体朕心法彬事毋使吾赤子横罹锋刃巴延叩首奉命惟谨既而混一职方岂非不嗜杀人之验与独松闗
　　明年乙亥春诸郡望风降败丞相巴延遣员外郎石天麟诣阙奏闻世皇喜顾谓侍臣曰朕兵已到江南宋之君臣必知畏恐兹若遣使议和邀索嵗币想无不从者遂勅巴延按兵乃命礼部尚书亷希贤侍郎严忠范计议官宋德秀秘书丞柴紫芝等赍奉国书使宋次建康希贤等借兵卫送巴延曰方今两军相阨互有设险宜令行人先往道意便拥兵前进吾恐别生罅隙则和议之事必难成矣希贤等坚请乃简阅鋭卒五百畀之至独松闗戍闗者宋浙西安抚司参议官张濡也以为北兵叩闗率众掩击杀忠范执希贤希贤亦病创死世皇闻之大怒趣进攻嗟夫宋之亡也非有桀纣之恶特以始之以拘留使者肇天兵之兴终之以误杀使者激世皇之怒耳借使独松之使不死宋之存亡未可知其亦有数也与
　　浙江潮
　　明年正月甲申丞相巴延驻军臯亭山宋奉表及国玺以降遣千户囊嘉特等入城慰谕令居民门首各贴好投拜三字及闻益王广王如婺州即命分兵屯守诸门范文虎安营浙江沙浒太皇太后望祝曰海若有灵当使波涛大作一洗而空之潮汐三日不至军马宴然文虎吕文焕壻安庆守臣降于我者
　　宋兴亡
　　宋之兴始于后周恭帝显徳七年恭帝方八岁及其亡也终于少帝徳祐元年少帝时四岁名显而显徳二字竟与得国时合周以主幼而失国宋亦以主幼而失国周有太后在上宋亦有太后在上始终兴亡之数昭然如此
　　万岁山
　　万岁山在大内西北太液池之阳金人名琼花岛中统三年修缮之其山皆以玲珑石叠垒峰峦暎松桧隆郁秀若天成引金水河至其后转机运汲水至山顶出石龙口注方池伏流至仁智殿后有石刻蟠龙昂首喷水仰出然后东西流入于太液池山上有广寒殿七间仁智殿则在山半为屋三间山前白玉石桥长二百尺直仪天殿后殿在太液池中圆坻上十一楹正对万岁山山之东也为灵囿奇兽珍禽在焉车驾岁巡上都先宴百官于此浙省参政齐达尔尝云向任留守司都事时闻故老言国家起朔漠日塞上有一山形埶雄伟金人望气者谓此山有王气非我之利金人谋欲厌胜之计无所出时国已多事乃求通好入贡既而曰他无所冀愿得某山以镇压我土耳众皆鄙笑而许之金人乃大发卒凿掘辇运至幽州城北积累成山因开挑海子栽植花木营构宫殿以为游幸之所未几金亡世皇徙都之至元四年兴筑宫城山适在禁中遂赐今名云留守司在宫城西南角楼之南专掌宫禁工役者
　　大军渡河
　　世皇取江南大军次黄河苦乏舟楫夜梦一老曰陛下欲渡河当随我来引至一所指曰此即是已帝遂以物标识之及觉歴歴可记明日循行河浒寻梦中所见处果是方惊顾间忽有人进曰此间水浅可渡时帝征梦中语因谓曰汝能先涉否其人乃行大军自后从之无一不济帝欲重旌其功对曰富与贵悉非所愿但得自在足矣遂封为达尔罕与五品印拨三百戸以食之今其子孙尚有存者此事杨元诚太史瑀所云
　　檄
　　世皇下江南檄枚举贾似道无君之罪宋国臣民其有不诚服者与其文曰宅中图大天开一统之期自北而南雷动六师之众先谓吊民而伐罪盖将用夏而变夷欲制江浙以削平极汝海隅而混一堪嗟此宋信任非人处之师相之尊委以国柄之重世济其恶真凶悖之贾充谋及乃心效奸雄之曹操不学无识舞术弄权夸浒黄仅免其身比河清莫大之绩承君之宠如彼之专贪天之功确乎不拔惜官爵以总寳货苛条法以苦贤才夺土田而无地可耕变关会而物价溢涌借鄙猥者伴食于庙堂任反侧者失兵于边徼恬视雷星之召异罔闻水火之降灾满朝皆其私人用将因其重赂用白劄而破世守之法曲丹笔而容天讨之刑民心已离而不知天命将革而未悟方且贪湖山之乐聚寳玉之珍弗顾母死夺制以贪荣乃乘君宠立幼而固位以已峻功硕徳而自比于周公欺人寡妇孤儿反不如于石勒深懐祸慝自肆奸邪合正两观之诛可纾百姓之怒我大元皇帝聪明智睿神武慈仁焚香祝天誓莫杀而混海宇振兵畧地随所向而宣皇威一战乘胜而渡江诸将列降而献土厥角稽首迎我前矛后实先声易如破竹昭天顺人信之助成风行草偃之功合宇宙以清寜苏人民而镇抚恩寛幼主以下罪止元恶之身自今檄到应守令以境土投拜除大支犒赏外仍其官职谨檄
　　朝仪
　　大元受天命肇造区夏列圣相承至于世皇至元初尚未遑兴建宫阙凡遇称贺则臣庶皆集帐前无有尊卑贵贱之辨执法官厌其喧杂挥杖击逐之去而复来者数次翰林承防王文忠公磐时兼太常卿虑将贻笑外国奏请立朝仪遂如其言
　　科举
　　皇庆癸丑冬十一月诏曰其以皇庆三年八月天下郡县兴其贤者能者充赋有司明年二月会试京师中选者朕将亲防焉按遗山元公好问所撰廉访使杨文宪公奂墓碑云太宗即位之十年戊戌开举选特诏宣徳课税使刘公用之试诸道进士公试东平两中赋论第一奏授河南路征收课税所长官兼廉访使则国朝科举之设已肇于此寥寥七十余年而布延图皇帝克不坠祖宗之令典尊号曰仁不亦宜乎初焉试论赋盖反宋金余习后则一以经学为本非复向时比矣
　　江南謡
　　汲郡王公玉堂嘉话云宋未下时江南謡云江南若破百鴈来过当时莫喻其意及宋亡盖知指丞相巴延也
　　白道子
　　太宗时诸国来朝者多以冒禁应死耶律文正王楚材进奏曰愿无污白道子从之盖国俗尚白以白为吉故也
　　官不致仕
　　大徳七年诏内外官年及七十并听致仕时郭守敬字若思顺徳邢台人知太史院事以旧臣且熟朝廷所施为独不许其请至今翰林太史司天官不致仕者咸自公始
　　达尔罕
　　达尔罕译言一国之长得自由之意非戚不与焉太祖龙飞日朝廷草创官制简古惟左右万户次及千户而已丞相顺徳忠献王【哈喇哈逊】之曾祖竒彻勒以英材见遇擢任千戸锡号达尔罕至元壬申世祖録臣后拜王宿衞官袭号达尔罕
　　皇族列拜
　　己丑秋八月太宗即皇帝位耶律文正王时为中书令定册立仪礼皇族尊长皆令就班列拜尊长之有拜礼盖自此始
　　内八府宰相
　　内八府宰相八员视二品秩而不降授宣命特中书照会之任而已寄位于翰林之缫琳缫琳宫门外院官会集处也所职视草制诏赦之文则非其掌也至于院之公事亦不得与焉例以国戚与贵之子弟充之
　　伊勒都齐
　　国朝有四集赛台官集赛者分宿衞供奉之士为四畨畨三昼夜凡上之起居饮食诸服御之政令集赛之长皆总焉中有伊勒都齐乃侍御之至亲近者虽官随朝诸司亦三日一次轮流入直骨朶于肩佩环刀于要或二人四人多至八人时若上御控则在墀陛之下盖所以虞奸回也虽宰辅之日觐清光然有所奏请伊勒都齐在固不敢进今中书移咨各省或有须备録奏文事者内必有伊勒都齐某等以此之故余又究骨朶字义尝记宋景文笔记云关中人以腹大为【上音孤下音都】俗音谓杖头大者亦曰后譌为骨朶朶平声
　　大汉
　　国朝镇殿将军募选身躯长大异常者充凡有所请给名曰大汉衣粮年过五十方许出官
　　珪齐
　　珪齐者快行是也每歳一试之名曰放走以脚力便捷者膺上赏故监临之官齐其名数而约之以绳使无后先参差之争然后去绳放行在大都则自河西务起程若上都则自泥河儿起程越三时走一百八十里直抵御前俯伏呼万岁先至者赐银一饼余者赐段匹有差
　　实保齐
　　实保齐鹰房之执役者每嵗以所养海青有获头鵞者赏黄金一锭头鵞天鵞也以首得之又重过三十余斤且以进御膳故曰头









　　辍耕録卷一
　　钦定四库全书
　　辍耕録卷二　　　　　　　元　陶宗仪　撰圣聪
　　至元六年二月二十五日上御玉徳殿命史臣榻前草诏黜谪太师巴延诏文有云其各领所部诏书到日悉还本衞上曰自蚤至暮皆一日也可改日字作时字时巴延以飞放为名挟持皇太子在柳林意将犯分诏既成遣中书平章济尔噶岱赍至彼处开读奉皇太子归国而各枝军马即时散去盖一字之中利害系焉亶聪明作元后于此有以见之矣
　　隆师重道
　　文定王实喇巴尔今上之师也为学士时尝在上左右一日体少倦遂于便殿之侧偃卧因而就寐上因以借坐方褥国语所谓都尔伯珍者亲扶其首而枕之后尝患疖额上上于金鉢中取佛手膏躬与贴之上之隆师重道可谓至矣尽矣王字敬臣号山斋辉和尔人受佛戒
　　累朝皇帝先受佛戒九次方正大寳而近侍陪位者必九人或七人译语谓之囊达实此国俗然也今上之初入戒坛见玛哈噶拉佛前有物为供因问学士实喇巴尔曰此何物曰羊心上曰曾闻用人心肝者有诸曰尝闻之而未尝目睹请问喇嘛喇嘛者帝师也上遂命实喇巴尔防问之荅曰有之凡人萌歹心害人者事觉则以其心肝作供耳以此言复奏上再命问曰此羊曾害人乎帝师无荅
　　减御膳
　　国朝日进御膳例用五羊而上自即位以来日减一羊以岁计之为数多矣
　　圣俭
　　太府少监赫噜奏取黄金三两为御鞾刺花用上曰不可因请易以银而镀金者上曰亦不可金银首饰也今民间所用何物对曰用铜上曰可右五事杨太史瑀所言太史居官时日侍上故知其详
　　后徳
　　今上皇太子之正位东宫也设谕徳置端本堂以处太子讲读忽一日帝师来啓太子母后曰向者太子学佛法顿觉开悟今乃使习孔子之教恐壊太子真性后曰我虽居于深宫不明道徳尝闻自古及今治天下者须用孔子之道舍此他求即为异端佛法虽好乃余事耳不可以治天下安可使太子不读书帝师赧服而退
　　端本堂
　　皇太子方在端本堂读书近侍之尝以飞放从者輙臂鹰至廊庑间喧呼驰逐以惑乱之将勾引出游为乐太子授业毕徐令左右戒之曰此读书之所先生长者在前汝辈安敢防狎如此急引去毋召责也众皆惊惧而退右二事乃贡尚书师泰授经宣文阁下日所目见者至正丙申间避地云间每谈朝廷典故因及此
　　征聘
　　中书左丞魏国文正公鲁斋许先生衡中统元年应召赴都日道谒文靖公静修刘先生因谓曰公一聘而起毋乃太速乎荅曰不如此则道不行至元二十年征刘先生至以为赞善大夫未几辞去又召为集贤学士复以疾辞或问之乃曰不如此则道不尊治天下匠
