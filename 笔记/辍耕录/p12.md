<!-- { "loadSidebar": true } -->
　　吾乡台之黄岩诸山脉络相连属大江越州治北自州出南门陆行四五里许有委羽山特立不倚形如落舞凤故得名然州人与之朝夕者俱弗自知其为胜山旁广而中深青树翠蔓防翳蓊郁幽泉琮琤若鸣佩环于修竹间千变万态不可状其畧中藏洞宂仙家所谓空明洞天者是也好道之士尝持炬入行两日不可穷闻橹声乃出洞之侧产方石周正光泽五色错杂虽加琢磨殆不是过大者三四分小者比米粒而小以斧粉碎之亦无不端方见长老言尝有素服靓妆飘飘若仙之女者当风清月白时则逍遥乎松杉竹柏之下或时变服叩里人门求水火里人所居去洞所不能百步异其状宻觇之迤从洞中去里人以为怪粪其地越数日里人家夜失火埶张甚不可灭室宇一空妻子仅以身免遂流离他处识者以为厌仙境故致此竒祸自是仙女不复出矣余幼时尚及见里人故址至今有欲得方石者裹粮撮许往洞口撒之随意拾地上土则有石在土中不尔絶无有也
　　斛铭
　　镇国上将军福建宣慰使费荣敏公防余内子之曾大父也吴兴人今着籍松江之上海器度厚不以富贵骄人轻财好施勇于为义人皆称曰费佛子陵阳牟先生【瓛】所撰墓志铭载其事甚详家之量衡无二致刻铭于斛之四面曰出以是入以是子孙永如是推此则真古仁人之用心者矣内子之大父良显侯【拱辰】父昭武大将军雄皆世守其业克不坠先志云孝感
　　越枫桥里人丁氏母双目失明丁至孝每朝盥漱讫即舐母之目积有年矣俄而母左目明未乆右目复明宪司上其事于朝表其闾曰孝子之门至治年间也因读江南别録彭李者世为义门陈氏之佣夫丧明已乆有子一人尝闻陈之子弟言舜为父瞽叟舐目而致明乃归效之不旬日父目忽然明朗右二事诚孝行所感今段吉父先生母夫人刘双目乆失明医弗能愈先生中乡举一目忽自见物先生及第一目又如之虽夫人喜溢于中不自知其然而然亦先生学业有成所致与传曰立身名以显于后世孝之至也其此之谓焉先生讳天佑汴梁兰陵人仕至江浙儒学提举
　　和沙拉卜都
　　和沙拉卜都者回回田地所产药也其形如木鳖子而小可治一百二十种证每证有汤引
　　屈戍
　　今人家窓戸设铰具或鐡或铜名曰环纽即古金铺之遗意北方谓之屈戌其称甚古梁简文诗织成屏风金屈戍李商诗鎻香金屈戍李贺诗屈膝铜铺鎻阿甄屈膝当是屈戌
　　回回石头
　　回回石头种不一其价亦不一大徳间本土商卖红埒阿勒一块于官重一两三钱估直中统钞一十四万定用嵌帽顶上自后累朝皇帝相承寳重凡正旦及天夀节大朝贺时则服用之曰埓阿勒方言也今问得其种之名具记于后
　　红石头【四种同出一坑俱无白水】
　　埒阿勒【淡红色娇】　　　必扎达【深红色石薄方娇】
　　齐拉尼【黑红色】　　　古里朗【红带黒黄不正之色块虽大石至低者】
　　緑石头【三种同出一坑】
　　赉雅实勒【上等暗深緑色】　济拉里克雅实勒【中等明緑色】阿持雅实勒【下等石浅緑色】
　　鸦鹘
　　红雅古特【上有白水】　　宻斯堪尼【带石无光二种同坑】青雅古特【上等深青色】　尼勒朗【中等浅青色】
　　乌帕尼勒朗【下等如水样带石浑青色】
　　黄雅古特　　　　白雅古特
　　猫睛
　　猫睛【中含活光一缕】　　　走水石【新坑出者似猫睛而无光】
　　甸子
　　尼沙布哩【即回回甸子文理细】尼尔玛尼【即河西甸子文理麄】荆州石【即襄阳甸子色变】
　　黄巢地藏
　　赵生者宋宗室子也家苦贫居闽之深山业薪以自给一日伐木溪浒忽见一巨蛇章质尽白昻首吐舌若将噬已生弃斧斤奔避得脱妻问故具以言因窃念曰白鼠白蛇岂寳物变幻耶即拉夫同往蛇尚宿留未去见其夫妇来回首遡流而上尾之行数百步则入一岩宂中就启之得石石隂刻押字与嵗月姓名乃黄巢手瘗治为九宂中宂置金甲余八宂金银无生掊取畸零仍旧掩盖自是家用日饶不复事薪邻家疑其为盗告其姊之夫尝为吏者吏询之严不敢随餽白金五锭吏贪求无厌讼之官生不获已主一巨室悉以九宂奉巨室广行贿赂有司莫能问迨帅府特委福州路一官往防之巨室私献金甲因回申云具问本根所以实不曾掘发寳藏其事遂絶路官得金甲珍袭甚至任满他适其妻徙置榻下一夕闻绕榻风雨声顷刻而止颇怪之夫归共取视鐍钥如故啓笼乃无有也生无子夫妇终老巨室嗟夫天地间物茍非我有虽得之亦终失也巢之乱唐天下剽掠寳货歴三四百年至于我朝而为编氓所得氓固得之不能保之而卒归于富家其路官者得金甲自以为子孙百世计一旦作神物化去是皆可为贪婪妄求者劝
　　鸳衾
　　孟蜀主一锦被其濶犹今之三幅帛而一梭织成被头作二宂若云版様盖以叩于项下如盘领状两侧余锦则拥覆于肩此之谓鸳衾也杨元诚太史言儿时闻尊人枢宻公云尝于宋官库见之
　　奚奴温酒
　　宋季叅政相公翁于杭将求一容貎才艺兼全之妾经旬余未能惬意忽有以奚奴者至姿色固美问其艺则曰能温酒左右皆失笑公漫尔留试之及执事初甚次略寒三次防温公方饮既而每日并如初之第三次公喜遂纳焉终公之身未尝有过不及时归附后公携入京公死囊槖皆为所有因而巨富人称曰奚娘子者是也吁彼女流贱隶耳一事精至便能动人亦其专心致志而然士君子之学为穷理正心修己治人之道而不能至于当然之极者视彼有间矣
　　挂牌延客
　　江右胡存斋叅政能折节下士賔客至如家焉故南北士大夫有经过其地无不愿见者每虞阍人不为通刺茍不出日即于门首挂一牌云胡存斋在家买宅有防
　　松江在城金世昌者出继夏氏尝买废宅修葺前防梁内有凿成金世昌三字必昔时客商所记姓名人以为有定数云
　　待士
　　恒阳防文正王【希宪】字善父辉和氏由父孝懿王【布瀂凯】官防访使氏焉国初拜为平章政事秉政日中书右丞刘武敏公整以初附为都元帅骑从甚都诣门求见王之弟兄凡十人后皆至一品内王弟昭文舘大学士光禄大夫蓟国公【希贡】犹布衣为通报王方读书畧不荅蓟公出整复凂入言之因令彻去坐椅自据中坐令整入整展拜起侧立不予之一言整求退谓曰此是我私宅汝欲有所言明日当诣政事堂及出惭赧无人色顷之宋士之在覊旅者寒饿狼狈冠衣缕袖诗求见王之兄弟皆揶揄之蓟公复为入言急令铺设坐椅且戒内人备酒馔出至大门外肃入对坐出酒馔执礼甚恭且録其居止诸儒但言困苦乞归王明日遂言于世皇皆遂其请是夜诸兄弟问曰今日刘元帅者主上之所倚任反菲薄之江南穷秀才却以礼遇如此其至我等不能无疑王曰我是国家大臣言动嚬笑系天下重轻整虽贵卖国叛臣也故折辱之令其知君臣义重若寒士数十皆诵法孔子者也在宋朝不坐燕不与何故而拘执于此况今国家起朔漠斯文不絶如线我更不尊礼则儒术且将扫地矣王之作兴斯文若此是大有功于名教者也
　　雇仆役
　　许鲁斋先生在中书日命牙侩雇一仆役特选一能应对闲礼节者进郤之曰特欲老实耳他日领一蓬首垢面愚騃之人来遂用之侩请问其故先生曰谚云马骑上等马牛用中等牛人使下等人马上等能致逺牛中等良善人下等易驯若其聪明过我则我反为所使矣假如司马温公家一仆三十年止称君实秀才苏子瞻学士来谒闻而教之明日改称大叅相公公惊问以实告公曰好一仆被苏东坡教壊了这便是样子
　　志异
　　至正壬辰春自杭州避难居湖州三月廿三日黒气亘天雷电以雨有物果核与雨杂下五色间错光莹坚固破其实食之似松子仁人皆曰娑婆树子闰月十二日复雨八月过杭州因知三月十八日亦雨如湖州郡人初不以为异及九月十日红巾犯省治雨核之地悉被兵火无有处屋宇如故余弗之信九月廿六日湖州防仪凤桥四向焚戮特甚追思雨核时桥四向为最多信前言不诬也后闻池州亦然与杭日同池州之祸尤可惨也按白乐天诗集载月中尝坠桂子于天竺寺叶石林玉涧杂书亦云仁宗天圣中七月八月两月之望有桂子从空降如雨其大如豆杂黄白黒三色食之味辛寺僧道式取以种得二十五本二书岂尽妄耶此理殊不可晓但今又为时防尤可异也
　　课马
　　俗呼牝马为课马者唐六典凡牝四游五课羊则当年而课之课嵗课驹犊也
　　客作
　　今人之指佣工者曰客作三国时已有此语焦光饥则出为人客作饱食而已
　　咸杬子
　　今人以米汤和入盐草灰以团鸭卵谓曰咸杬子按齐民要术用杬木皮淹渍故名之若作圆字写则误矣鹰背狗
　　北方凡皁雕作巢所在官司必令人穷巢探卵较其多寡如一巢而三卵者置卒守护日觇视之及其成鷇一乃狗耳取以饲飬进之于朝其状与狗无异但耳尾上多毛羽数根而已田猎之际雕则戾天狗则走陆所逐同至名曰鹰背狗

　　官制资品

　　奎章政要
　　文宗之御奎章日学士虞集博士柯九思常侍从以讨论法书名画为事时授经郎揭徯斯亦在列比之集九思之承宠眷者则稍防因潜着一书曰奎章政要以进二人不知也万几之暇每赐披览及晏朝有画授经郎献书图行于世厥有深意存焉句曲外史张伯雨题诗曰侍书爱题博士画日日退朝书满牀奎章阁上观政要无人知有授经郎盖柯作画虞必题故云
　　义奴
　　刘信甫州人郡富商曹氏奴曹濒死以孤托之孤渐长孤之叔利孤财妄诉于府曰某家赀产未尝分析今悉为侄所据郡守刘察其诈直之叔之子以父讼不胜惭且愤毒父死而复诉于府曰弟挟怨杀吾父适达噜噶齐穆穆呼者受署之初与守不和竟欲置孤法并得以中守引致百余人皆抑使诬服曰孤俾某等杀叔守受孤贿若干末鞠信甫信甫曰杀人者某也孤实不知守亦无贿既被锻链无完肤终无两辞初信甫先遣人宻送孤过京师避于一达宦家嘱之曰慎毋出至是乃厚以金帛赂达噜噶齐孤得无预而信甫减死既而叩跸陈告达噜噶齐以罪罢去守复官凡狱讼道里费盖钜万计孤归悉偿信甫曰奴之富皆主翁之防也今主有难奴救脱之分内事耳宁望求报哉力辞不受
　　忠倡
