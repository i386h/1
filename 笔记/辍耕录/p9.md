<!-- { "loadSidebar": true } -->
　　授时厯要法歌曰授时厯法君要知但以九年旧厯推【古云但看九年兔望日便是今年正月一】月大月小起初一看其初一天地支【天不言干者为诗句所拘然举支以见干也当推九年前厯每月初一是何干支便以此干支依后法数去】大月天干五支九【且如大月天干五地支九假令初一日甲子甲至戊五数也子至申九数也即以戊申为今月朔】小月天四地八耦【且如小月天干四地支八假令初一日丙寅丙至已四数也寅至酉八数也即以己酉为今月朔古云前九之年起法大月五九小四八】月大三十日无差【如初一日己酉数至次月朔见己卯即月大也】月小分明只廿九【如月朔数至次月朔止廿九日即月小也】节气只凭九年厯【假造甲午年厯则看丙戌年节气】二十四气真端的【要知今年节气则看前九年中是何节气】天干三数地支七【假如癸亥日癸见乙三数亥见己七数也】熟记心中须歴歴定时二十四年取逢时遇八君无虑【如逢子时交节气却用未时亦交也中气如之】若依此法个中推方省隂阳奥处闰月本来中气无【古云闰月无中气】何劳物外更他图世人谙得神仙术不是愚氓是丈夫又歌曰九年二月半便是正月一【前九年二月十五日辰即今年正月初一日辰该九十七个半月二千八百八十日六甲转四十八周】只九年中取大小无差失又歌曰若要求立春相冲对食神【假如前九年甲子日立春甲食丙子冲午即今年丙午日立春也二十四气准此】闰月无中气说与惺惺人又一法云古有数九九之语盖自至后起数至九九则春已分矣正如至后一百六日为寒食之岂特此为然凡推算皆有约法推闰歌括云欲知来岁闰先算至之余更看大小尽决定不差殊谓如来岁合置闰止以今年冬至后余日为率且如今年十一月二十二日冬至则本月尚余八日则来年之闰当在八月或小尽则七月若冬至在上旬则以望日为断十二日足则复起一数焉推节气歌括云中气与节气但有半月隔要知仔细两时零五刻谓如正月甲子日子时初初刻立春则数至己卯日寅时正一刻则是雨水节也推立春歌括云今岁先知来岁春但隔五日三时辰谓如今年是甲子日子时立春则明年合是己巳日卯时立春若夫刻数则用前法推之又求节气歌曰惊蛰五时二刻求清明十时四刻流立夏一日三时六芒种一日九时周小暑二日二时二立秋二日七时四白露三日零六刻寒露三日六时至立冬三日十一二大雪四日四时四小寒四日九时六五日三时交新岁节遇子时加一日此为捷法君须记又一年约法云一周年三百六十五日零三时一月节三十日零五时二刻半月一气十五日零二时五刻又食神定法云甲食丙乙食丁丙食戊丁食己戊食庚巳食辛庚食壬辛食癸壬食甲癸食乙其捷要但取我生之干阳配阳隂配隂是也又时刻约法歌云二十四气渐差除循环时刻四同途单逢正四换初一正三依旧复初初又乘除法推算二十四气时刻云其法不论何岁何月但以日为百数时为十数刻为零数初一至初十于百上下数如过初十于千上下数假如正月十一日亥正一刻立春欲求中气则先下一千一百数十一日故也再下十二数亥时故也如子一丑二之复加一千五百二十五数共得一七三三则二十七日寅初二刻雨水也何以知为初二刻盖零一数初初刻二数初一刻三数初二刻四数初三刻五数正初刻六数正一刻七数正二刻八数正三刻此立成法也今零三数乃是初二刻矣欲求二月节则于前数上加一五二五【即前一千五百二十五也此项数节气中气皆以之加用】为前正月小尽除去二十九日【如遇大月除去三十日算中气则不除大小月】剩下一三五八则十三日辰时正三刻惊蛰也余仿此【十二时为一日如遇十三时以上则退十二时为一日八刻为一时如遇九刻以上则退八刻为一时也】
















　　丧大记云士葬用国车【国音船示专反或作团又误作国】二綍无碑比出宫用功布注云比出宫用功布则出宫而止至圹无矣旧图云功布谓以大功之布长三尺以御柩居前为行者之节度又义云羽葆功布等其象皆如麾则旌旗无旒者周谓之大麾既夕礼云商祝执功布以御柩执披贾释云谓以葬时乘人故有柩车前执引者及在柩车傍执披者皆御治之又注云居柩车之前若道有低仰倾则以布为抑左右之节使执引者执披者知之也道有低谓下阪时也道有仰谓上阪时也倾谓道之两边在柩车左右辙有髙下也若道有低则抑下其布使执引者知其下阪也若道有仰则举其布使执引者知其上阪也若柩车左边右边或髙下倾亦左右布使知道有倾也假令车之东辙下则抑下其布向东使西边执披者持之若车之西辙下则抑下其布向西使东边执披者持之所以然者使车不倾也大夫御柩以茅诸侯以羽葆天子以纛指引前后左右皆如功布之施为也又既夕礼将葬啓肂也商祝免袒执功布入自西阶注云功布灰治之布也执之以接神为有所拂防贾释云拂防犹言拂拭也故下经云商祝拂防用功布是拂拭去尘也此始告神而用功布拂拭谓拂拭去凶邪之炁也【出聂崇义三礼图】
　　人中
　　钱唐陈鉴如以写神见推一时尝持赵文敏公真像来呈公援笔改其所未然者因谓曰唇之上何以谓之人中若曰人身之中半则当在脐腹间盖自此而上眼耳鼻皆双窍自此而下口暨二便皆单窍三画隂三画阳成泰卦也
　　发烛
　　杭人削松木为小片其薄如纸镕硫黄涂木片顶分许名曰发烛又曰焠儿盖以发火及代灯烛用也史载周建徳六年齐后妃贫者以发烛为业岂即杭人之所制与宋翰林学士陶公谷清异録云夜有急苦于作灯之缓有知者批杉条染硫黄置之待用一与火遇得焰穗然既神之呼引光奴今遂有货者易名火寸按此则焠寸声相近字之譌也然引光奴之名为新
　　嫁故人女
　　沈仲说右姑苏人年四十未有子其妻邹氏其他适为置一年少貌美之妾及归命出拜将以奉枕席仲说询其乡贯祖父来歴始不肯言询之再泣而曰妾范复初女也父丧家贫老母见粥于此仲说恻然泪下因嘱妻曰此女父吴中名士乃吾故人岂可以为妾当如己子视之即寻其母使择壻仲说备奁具嫁之人称之至今不置夫嫁人之女为妾为妓为娼者古有其人矣今则未闻也仲说诚贤矣哉
　　平反
　　中书左丞李忠宣公徳辉字仲实通州潞县人至元七年庚午公为户部尚书岁旱蝗世祖特命公録山西河东囚行至懐仁民有魏氏发得木偶持告其妻挟左道厌胜谋杀已经数狱服词皆具自以为不免公烛其诬召鞫魏妾榜掠一加服不移晷盖妬其女君谓独陷以是罪可必杀之也即直其妻而杖其夫之溺爱受欺当妾罪死观者神之或咨赏泣下
　　勘钉
　　姚忠肃公至元二十年癸未为辽东按察使武平县民刘义讼其嫂与其所私同杀其兄成县尹丁钦以成尸无伤忧懑不食妻韩问之钦语其故韩曰恐顶有钉涂其迹耳验之果然狱定上谳公召钦谛询之钦因矜其妻之能公曰若妻处子邪曰再醮令有司开其夫棺毒与成并正其辜钦悸卒时比公为宋包孝肃公拯云
　　碑志书法
　　尝闻诸翰林大老云古碑刻中单书国号曰汉曰宋者盖其建国号诏曰汉曰宋也我朝大元二字在诏防不可单用又凡书官衔俱当从实如廉访使总管之若日监司大守是乱其官制久逺莫可考矣又盖二字止可施诸圹石若于碑须曰额为是雕刻精絶
　　詹成者宋髙宗朝匠人雕刻精妙无比尝见所造鸟笼四面花版皆于竹片上刻成宫室人物山水花木禽鸟纎悉俱备其细若缕而且玲珑活动求之二百余年无复此一人矣
　　题跋
　　刘须溪先生会孟题苏李泣别图云事已矣泣何为苏武节李陵诗噫冯海粟先生子振题杨妃病齿图云华清宫一齿痛马嵬坡一身痛渔阳鼙鼓动地来天下痛陈伯敷先生绎曾题杨妃上马娇图云此索清平调词赴沉香亭时邪抑闻渔阳鼙鼓声赴马嵬坡时邪上马固相似情状大不同观者当审诸余观三先生之跋语痛快严峻抑感伤使后世之为人君而荒于色为人臣而失其节者见之宁不知惧乎隆友道
　　张毅父先生千载庐陵人而宋丞相文公友也公贵显时屡以官辟不就江南既内属公自广还过吉州城下先生来见曰今日丞相赴北某当偕行既至燕寓于公囚所侧近日以美馔餽凡三载始终如一且潜制一椟公受刑日即以藏其首复访求公之室欧阳氏于俘虏中俾出焚其尸先生收拾骸骨袭以重囊与先所函椟南归付公家之后公之子忽梦公怒云绳锯髪断明日起视果有绳束髪其英爽尚如此刘须溪纪其事赞于公画像上曰闲居忽忽万古咄咄天风惨然如动生髪如何寻约亦念束刍岂其英爽犹累形躯同时之人能不颡泚昔忌其生今妬其死邓中斋题曰目烱烱兮疎星晓寒气郁郁兮晴雷殷山头碎柱兮璧完血化碧兮心丹呜呼曾谓斯人不在世间
　　朱张
　　宋季年群亡赖子相聚乘舟钞掠海上朱清张瑄最为雄长隂部曲曹伍之当时海濵沙民富家以为苦崇明镇特甚清尝佣杨氏夜杀杨氏盗妻子货财去若捕急輙引舟东行三日夜得沙门岛又东北过髙句丽水口见文登夷维诸山又北见燕山与碣石往来若风与影迹不可得稍怠则复来亡虑十五六返私念南北海道此固径且不逢浅角识之【杭吴明越楚与幽莱解密辽解俱岸大海固舟航可通相朐山海门水中流积堆于江沙其长无际浮海者以竿料浅深此浅生角故曰料角明不可度越云】廷议兵方兴请事招懐奏可清瑄即日来以吏部侍郎左迁七资最下一等授之令部其徒属为防海民义提刑节制水军江南既内附二人者从宰相入见授金符千戸时方挽漕东南供京师运河隘浅不容大舟不能百里五十里輙为堰潴水又絶江淮遡泗水吕梁彭城古称险处会通河未凿东阿茌平道中车运三百里转输艰而糜费重二人者建言海漕事试之良便【至元十九年也】上方注意向之初年不过百万石后乃至三百万石二人者父子致位宰相弟侄甥壻皆大官田园宅馆徧天下库藏仓庾相望巨艘大舶帆交番夷中舆骑塞隘门巷左右仆从皆佩于莵金符为万户千戸累爵积赀气意自得二人者既满盈父子同时夷戮殆尽没赀产县官党与家破禁锢大徳六年冬也【见胡石塘先生所撰何长者】交谊
　　陈子方闵仲达同舍生也皆待次杭府史陈月日在前闵以计力反先之陈殊无怒意因赴都以荐举入仕歴官浙西廉访司佥事闵方陞书吏闻陈来叹曰复何面目见之遂称疾不出陈下车即问左右曰闵仲达何在众以疾对陈曰必为我故非疾也亟造其家闵皇恐出肃陈曰吾与君气谊契厚君昔先我而食禄者命也使非此吾又能致是耶今幸同一公署惟有以教正之幸甚宁舍我与闵感激从事相好如初假宅以死
　　吾乡周待制先生仁荣字本心筑一室才落成友人杨公道舆疾至门曰愿假君新宅以死先生让正寝居之妻子咸不然先生弗顾未几杨死箱财廿八莫有主者杨之弟诣先生求分财先生曰若兄寄死于我意固在是丧事之费自己出终不利其一毫对众封籍自平阳呼其子来悉付与之
　　清风堂尸迹
