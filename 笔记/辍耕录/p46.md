<!-- { "loadSidebar": true } -->
　　某人浮湛里中无以为生侦民有小不平嗾之讼佐之请谒已旁縁自资且既饵临政者因持其短长以蠧民梗政遂有人作雕传以警之传曰昔黄帝少皥氏之世凤鸟适至故为鸟师而鸟名命凤凰为百禽长当是时南山有鸟其名曰雕雕之性鸷而徤贪而狡稻粱之甘木实之美雕不屑焉资众禽之肉以为食雕之徒实繁其与雕同气而异质者鹰鹯鸢隼鹞鹘鸱鹗皆助雕为虐者也其异类而同姓者鸱鸮鸺鹠枭鸩训狐车其恶与雕同特其材异尔然雕有大小小者从鹪鹩鷃雀力可制则制之大者虽鸿鹄不畏也故雕之所在众禽皆逃散逺去摽枝无安巢灌丛无息羽雕无所得食则遣操诡辞招众禽之过而愬诸凤曰鸿鴈背北而来南是叛者也鹦鹉舍禽言习人语是奸者也仓庚出幽谷迁乔木是冐越者也鷾鸸秋冬逺遁是避役者也乌知吉凶言妖祥以惑众听鹊填河以阻水利鸤鸠攘鹊之居鸳鸯荒淫无度鸥好闲鸡好鬭殴相伤鳬鹥鹅鸭习水战鸬鷀白鹭得鱼不税孔雀有异相杜鹃催归令戍卒逃亡提壶劝人饮酒生事是皆有罪不治将益甚凤凰惑焉命爽鸠氏治之雕与爽鸠相为表里穷山谷搜林麓禽之出者搏之逐之攫之拏之啄胔扼吭裂肪絶筋磔毛风洒血殷地凡遇之者无噍类其余皆周章振掉谋所以免祸者毁巢破鷇空所积以奉爽鸠且以赂雕使勿执于是雕之势益张而众禽之生理日蹙其爪距稍利者慕雕所为则起而效之其钝者深藏逺窜馁死于草莽相借也而凤凰始忧之闻蓬莱之颠有胎仙焉胎仙名号青田翁廉介而洁白和平而好生于是徴爽鸠使乘轩而治之乃与凤凰谋曰夫雕其始一而已自子之不戒而使之蔓延今之为雕者何其多耶昔之雕名雕字雕形雕性雕本为雕者也今有非雕而雕者何也雕则得食不雕则不得食雕则有利而无害不雕则利未见而害常随之故不容其不雕也今禽之产子者愿为雕鶵之习飞者学为雕形状与雕异者又冐为雕不诛其渠魁殱其凶丑以励其余吾恐鸾鷃鹓鸑神雀大鹏金翅皆化为雕耳凤凰曰善奏请于帝帝遣虞人持弓矢张网罗随雕而磔之雕之徒尽毙勑天下无留雕故其余党皆屏迹匿形不敢出众禽始得安于生养以尽其天年此皆少皥氏之恩凤凰与之力也太史公曰雕奸禽也暴恶受诛固宜吾独惧今之人子务养雕意有所欲举雕而放之求众禽之血肉以肥其躯殊不知少皥氏之戒也嗟夫害物而日益者刑虽未及天必谴之其雕岂足恤哉
　　三瓦戒
　　陈众仲先生尝题乐全堂有能守不成三瓦戒之句人多不知所出按史记防传云天尚不全故世为屋不成三瓦而陈之注陈犹居也
　　酸斋辞世诗
　　贯酸斋先生临终有辞世诗曰洞花幽草结良縁我瞒他四十年今日不留生死相海天秋月一般圆洞花幽草乃先生二妾名
　　高昌世家
　　虞文靖公集撰高昌王世勲碑序其世家曰辉和尔之地有和林山二水出焉一曰圗喇一曰索隆噶一夕有天光降于树在两河之间国人即而候之树生瘿若人姙身然自是光恒见者越九月又十日而瘿裂得婴儿五收养之其最穉者名曰布克汗既壮遂能有其民人土田而为之君长传三十余君是为伊噜勒徳济数与唐人相攻战乆之乃议和亲以息民而罢兵于是唐以金莲公主妻伊噜勒徳济之子格哷勒徳济居和林伯哩伯哩特言妇所居山也后迁交州至太祖龙飞朔漠当是时巴哩珠阿勒坦徳济伊克都防在位伊克都防者其国王号也举国入朝太祖嘉之妻以公主曰伊埒鄂端自是子孙皆封王
　　后德
　　今上皇后鸿吉哩氏名巴延呼图克武宗宣懿惠圣皇后之侄毓德王博啰特穆尔女后至元二年丁丒三月立性节俭不妬忌动以礼法自持第三皇后竒氏素有宠居兴圣西宫帝希幸东内左右以为言后无几微怨望意尝从帝时廵上京次中道帝遣内官传防欲临幸辞曰莫夜非至尊徃来之时内官徃来再三竟拒不纳帝益贤之居坤德殿终日端坐未尝妄逾户阈至正二十五年乙巳八月丁未崩年四十二文宗能画
　　文宗居金陵潜邸时命臣房大年画京都万岁山大年辞以未尝至其地上索纸为运笔布画位置令按槀图上大年得槀敬藏之意匠经营格法遒整虽积学专工所莫能及
　　武当山降笔
　　至元十三年江南初内附民间盛传武当山真武降笔书长短句曰西江月者锓刻于梓黄纸模印贴壁间其词云九九乾坤已定清明节候开花米田天下乱如麻直待龙蛇继马【继一作暨】依旧中华福地黎民一度还家当初指望作生涯死在西江月下
　　箕仙有验
　　虞邵庵先生布衣时落落不偶乆客钱唐一日偕友人杨公仲薛公宗海范公徳机访方外宰渊微链师于西湖之曲求召仙以卜行蔵链师即置箕悬笔书符作法有顷箕动笔运而附降云某非仙乃当境神也链师叱曰吾不汝召汝神何来神附云某欲乞虞公譔一保文申达上帝用求迁陞耳因众劝先生其无辞神请先生遂诺翼日文成火于湖濵逾旬再诣链师祷卜神复降云某已获授城隍谨候谒谢公必贵显幸母自忽既而先生由校官至奉章阁侍书学士赠江西行中书省参知政事封仁夀郡公谥文靖以文章名四海岂非先世积有余庆天将报施于先生之躬而神预有知耶
　　诗画题三絶
　　高文简公一日与客游西湖见素屏洁雅乘兴画竒石古木数日后文敏公为补丛竹后为户部杨侍郎所得虞文靖公题诗其上云不见湖州三百年高公尚书生古燕西湖醉归写古木吴兴为补幽篁妍国朝名笔谁第一尚书醉后妙无敌老蛟欲起风雨来星堕天河化为石赵公自是真天人独与尚书情最亲高懐古谊两相得惨澹醻酢皆天真侍郎得此自京国使我观之三叹息今人何必非古人沦落文章付陈迹此图遂成三絶矣
　　浙西园苑
　　浙江园苑之胜惟松江下砂瞿氏为最古宋秀州守方岳亦有诗留题壁间后紫阳虚谷翁来游继题十絶其一云壁间墨客扫龙蛇所写诗佳字亦佳忽见一诗増感慨吾家宗伯老秋厓是也次则平江福山之曹横泽之顾又其次则嘉兴魏塘之陈当爱山全盛时春二三月间游人如织及其卒未及数月花木一空废弛之速未有若此者自后其地吴氏之园曰竹荘盖元有池陂数十畆天然若湖莹之尝买得水殿图据图位置构亭水心潇洒莫比哗訏之徒欲闻诸官亟塑三教像于中易曰三教堂人不可得而入矣莹之卒荐遭兵燹今无一存者福山横泽下砂皆无有乆矣可胜叹哉
　　吴江长桥
　　吴江长桥七十二间作桥者僧从雅师立总其役崇敬率众以给其费居士姚行独任劳以终事经始于泰定乙丒二月期年而成后九年州守徳济哈雅作钜阁奉观音像于上

　　辍耕録卷二十六
<子部,小说家类,杂事之属,辍耕录>
　　钦定四库全书
　　辍耕録卷二十七　　　　元　陶宗仪　撰四位配享封爵
　　顔子唐宗太极元年壬子二月赠太子太师配享孔子庙宋真宗大中祥符二年己酉四月封兖国公
　　曽子同前赠太子太保配享孔子庙宋理宗咸淳三年癸卯二月封郕国公配食大成殿
　　子思宋度宗咸淳三年丁卯二月封沂国公配食大成殿
　　孟子宋神宗元丰七年甲子五月追封邹国公配享先圣位次兖国公下
　　宋黄震云徃嵗顔孟配享并列先圣左近升曽子子思又并列先圣左而虚其右不以相向震闻太学博士陆鹏举云初制顔孟配享左顔而右孟熈丰新经盛行以王安石为圣人没而跻之配享位顔子下故左则顔子及安石右则孟子未几安石女壻蔡卞当国谓安石不当在孟子下迁安石于右与顔子对而移孟子位第三次顔子之下遂左列顔孟而右列安石又未几蔡卞再欲升安石压顔子渐次而升为代先圣张本优人有以艺谏于殿下者设一大言之士戯薄先圣顔子出争之不胜子贡出争之不胜子路出而盛气争之又不胜然后设为公冶长有系其首而叱之曰汝何不出一争且看他人家女壻盖蔡卞安石壻而公冶长先圣壻也蔡卞闻之遂不敢进安石于顔子上顔孟左而安石右遂为定制南渡后安石罢配享宜迁孟子以对顔子如旧制议者失于讨论故安石既去其右遂虚而顔孟并列于左岳珂尝记其事近嵗増曽子子思又并列于左亦未有讨论者
　　金果
　　成都府江渎庙前有树六株世传自汉唐以来即有之其树高可五六十丈围约三四寻挺直如矢无他柯榦顶上才生枝叶若防榈状皮如龙鳞叶如凤尾实如而加大每嵗仲冬有司具牲馔祭毕然后采摘金鼓仪卫迎入公差防医工以刀逐个劙去青皮石灰汤焯过入熬熟冷浸五七日漉起控干再换熟如此三四次却入瓶缶封贮进献不如此修制则生澁不可食泉州万年三株识者谓即四川金果也畨中名为苦鲁麻盖凤尾蕉也
　　李哥贞烈
　　河南理幕沈易云灞州倡女李哥年十二三时母教之歌舞哥泣曰女率有工繄我独为此乎母告以业不可废哥曰若此听母母亦当从我好否则有死而已母阳许之因是不粉泽不茹荤所歌多仙曲道情有召者必先询主客姓名然后徃人亦预相戒毋戯狎哥凝立筵前酒行歌阕目不流盼与之酒弗饮州判官尝忤哥径还誓不与见孟津县达噜噶齐厚赂哥母夜抵舍哥懐利刃闭卧内骂之曰汝职在牧民而狗之不若可急去不且血污吾刃矣惭怒以囘明日知州闻之叹曰州有贞女而吾不知是一失也吾次子明经举秀才真若配以礼聘娶之未几红巾入防夫妇被执见哥妍丽将杀其夫哥走前抱夫项大呼曰吾断不从汝求活防并杀之
　　刘节妇
　　刘节妇冀之衡水人通古文孝经小学书适同郡曹泰财红巾防河朔因避兵聊城村贼掩至大掠见节妇居羣人中特妍整持刀驱之行节妇曰吾妇人惟知从夫而已不从贼也贼欲移其心乃盛陈金玉珠玑仍用锦绣衣服被节妇身节妇裂碎之强拥上马堕地者数四贼怒绳其项就马上曵之节妇以手地以头触石流血骂贼不絶声遂遇害
　　病洁
　　毘陵倪元镇有洁病一日眷歌姬赵买儿留宿别业中心疑其不洁俾之浴既登榻以手自项至踵且扪且嗅扪至隂有气复俾浴凡再三东方既白不复作巫山之梦徒赠以金赵或自谈必至絶倒
　　杂剧曲名
　　稗官废而传竒作传竒作而戏曲继金季国初乐府犹宋词之流传竒犹宋戏曲之变世传谓之杂剧金章宗时董解元所编西厢记世代未逺尚罕有人能解之者况今杂剧中曲调之冗乎因取诸曲名分调类编以备后来好事稽古者之一览云
　　正宫
　　端正好　　衮绣毬　　倘秀才　　脱布衫小梁州　　朝天子　　四换头　　十二月尧民歌　　收尾　　　叨叨令　　醉太平呆古朶　　笑和尚　　蛮姑儿　　伴读书剔银灯　　道和　　　柳青娘　　双鸳鸯
　　摊破满庭芳　　　　　月照庭　　塞鸿秋
　　白子【中吕出入】　　　　　快活三【中吕出入】
　　黄钟
　　愿成双　　醉花隂　　喜迁莺　　出队子刮地风　　四门子　　神伏儿　　挂金索水仙子　　兴龙引　　金殿乐三台
　　侍香金童　降黄龙衮　塞鴈儿　　接接高
　　南吕
　　一枝花　　梁州第七　贺新郎　　牧羊关隔尾　　　红芍药　　菩萨梁州　三煞骂玉郎　　感皇恩　　采茶歌　　随煞尾鬭虾防　　四块玉　　哭皇天　　乌夜啼
　　隔尾黄钟煞　　　　　摊破采茶歌
　　楚天秋　　隔尾随煞
　　中吕
