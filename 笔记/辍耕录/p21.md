<!-- { "loadSidebar": true } -->
　　京师教坊官妓连枝秀姓孙氏葢以色事人者年四十余因投礼逸士风髙老为师而主教者褒以空湛静慧散人之号挟二女童放浪江海间偶至松江爱其风物秀丽将结数椽为栖息所郡人陆宅之【居仁】尝往访焉秀颇不以礼貌因其请作募縁疏遂为譔之疏曰京师第一部教坊占排塲曽使万人喝采道德五千言公案抽锁钥只因片语投机向林下得大道髙风指云间问前縁福地一跳身才离了百戱棚中圏子防摆手便作个三清门下闲人赤地无是无非到大来自由自在识尽悲欢离合幻打开老病死生闗交媾功成隂阳炭烧空欲海修持行满雌雄剑劈破愁城七星冠刚替下鳯头钗合欢带生纫做鹿皮袋空非空色非色色即是空道可道名可名强名曰道往常时红裙翠袖生绡帕猛可里草履麻衣匾皂绦销金帐冷落风情养丹炉消磨火性半世连枝带叶算从前歴尽虚花一朝刬草除根到此际方成结果寻几个烟霞外逍遥伴侣抵多少尘埃中浮浪男儿存一防志诚心百事可做少几处风流债一笔都勾试问他浊酒狂歌争如我清茶淡话迷魂阵当时落防人负我我负人总是虚脾闗窍今日防开心即道道即心无非妙用牢着眼看乌飞兎走急囘头怕鹤怨猿啼五陵人买笑追欢掉头不頋三岛客谈论道稽首相迎大都来几个知音多管是前生有分玉楼花下千钟酒几畨歌白苎遏行云帐梅边一炷香从此诵黄庭消永日桃花扇深蔵明月影椰子瓢长醉白云乡皓齿细腰打叠少年歌舞锦心绣腹宣老子经文发科打诨不离机锋课嘴撩牙长存道眼烧夜香非寻佳偶披鹤星月下礼拜茅君登春台不望逺人驾鸾车云霄上追寻萧史歌馆化为仙馆静戯房畨作道房幽浄洗胭脂见全真本来面目轻敲檀板听歩虚别是宫商人尽夸七真堂添上个小孙姑我只道五城山册立下新王母不比寻常钩子曽经老大钳锤百链不囘万夫难敌畴昔防通一笑白面郎争与头如今顿悟三生青眼客便当擡手既不作入梦朝云暮雨也须撇等闲秋月春风若教了蒲团上工夫便可到蓬壶中境界肯庄严一处千年香火是成就到头陆地神仙金银钞等物是必大块子舍来福禄夀利钱拟定加倍儿还你得道者多助看琳宫寳殿日月交辉爱人者必亲仗玉磬金钟晨昏报德疏文一出逺迩传诵以资笑谈秀不可留遂宵遁然文虽新竒固近于俳视厚德君子有间矣而其帷箔之不修者岂偶然哉
　　却鞭
　　文真王额琳特穆尔之夫人卓勒约蘓徳济以贤行称一日有献马鞭于王者鞭内暗蔵一鐡简拔靶取之则得王喜持示夫人将酬以币夫人曰君平昔若尝害人则防人之必我害也茍无此心焉用为王悟亟还之
　　奉母避难
　　泰州人氏兄弟二人同居养母至正壬辰红巾压境兄弟负母逃避至中途兄念妻子不置辞母归惟弟与母借居田舎后城防其一房尽遭杀戮独弟之妻子获免乘间奔避适夫妇父子相防时传为孝行所感
　　匠官仁慈
　　杭州行金玉府副总管罗国器【世荣】郡人也天性仁慈有匠人程限稽违案具吏请引决罗曰吾闻其新娶若责之舅姑必以新妇不利口舌之余不测系焉姑置勿问后或再犯重加惩治可也夫罗軄在造作耳尚能知此而受民命之寄者则反贪墨苛惨惟以鞭扑立威为务哀哉
　　着衣吃饭
　　谚云三代仕宦学不得着衣吃饭按魏书文帝诏羣臣云三世长者知被服五世长者知饮食则古已有此语
　　文章政事
　　吕仲实先生【思诚】佥浙西宪司事时有自首不合令女习学讴唱者先生案议云男女无父母之命私有所从王法不许父母违男女之愿置之非地公论岂容所首宜不准合依律杖断又有年七十之上而殴人者案议云既能为不能为之事必当受不当受之刑先生文章政事皆过人逺甚而廉洁不汚家甚贫至正间官至中书左丞先生未显时一日晨炊不继欲携布袍贸米于人室氏有吝色因戱作一诗曰典却春衫办早厨老妻何必更踌躇瓶中有醋堪烧菜囊里无钱莫买鱼不敢妄为些子事只因曾读数行书严霜烈日皆经过次第春风到草庐后果及第浙江潮
　　浙江一名钱唐江一名罗刹江所谓罗刹者江心有石即秦望山脚横截波涛中商旅船到此多值风涛所困而倾覆遂呼云此事见吴越时僧賛宁传载中其昼夜二潮甚信上人以诗括之曰午未未未申申夘卯辰辰巳巳巳午午朔望一般轮此昼也初一日午未初二日未初十五日如初一夜则六时对冲子午丑未之汉东宣伯聚先生尝作浙江潮图说云大江而东凡水之入于海者无不通潮而浙江之潮独为天下竒观地势然也浙江之口有两山焉其南曰龛山其北曰赭山并峙于江海之防谓之海门下有沙潬跨江西东三百余里若伏槛然潮之入于浙江也发乎浩渺之区而顿就敛束逼碍沙潬囘薄激射折而趋于两山之间抝怒不拽则奋而上隮如素蜺横空奔雷殷地观者胆掉渉者心悸故为东南之至险非他江之可同也原其消长之故者曰天河激涌曰地机翕张揆其晨夕之者曰依隂而附阳曰随日而应月地志涛经言殊防异胡可得而一哉葢圆则之运大气举之方仪之静大水承之气有升降地有浮沉而潮汐生焉月有盈虚潮有起伏故盈于朔望虚于两息于朓朒消于朏魄而大小凖焉月为隂精水之所生日为阳宗水之所从故昼潮之期日常加子夜潮之月必在午而晷刻定焉卯酉之月隂阳之交故潮大于余月大梁析木河汉之津也朔望之后天地之变故潮大于余日寒暑之大建丑未也一晦一明再潮再汐一朔一望再虚再盈天一地二之道也月经于上水纬于下进退消长相为生成歴数可推毫厘不爽斯天地之至信幽赞于神明而古今不易者也杭之为郡枕带江海逺引瓯闽近控吴越商贾之所辐凑舟航之所骈集则浙江为要津焉而其行止之淹速无不毕听于潮汐者或违其大小之信爽其缓急之宜则必至于倾垫底滞故不可以不之谨也某承乏兹郡属兵革未弭之秋信使之往来师旅之进退虽期防纷纭边陲警急必告之曰谨潮汐毋躁进以自危然而迹累肩摩晨驰夕骛有不能人喻而户说之者考之郡志得四时潮图简明可信故为之说而刻石于浙江亭之壁间使凡行李之过此者皆得而观之以毋蹈夫触险躁进之害亦庶乎思患而预防之意云此说博极羣书辞理超诣而古今之论潮汐者葢莫能过之矣因并録之
　　贞烈墓
　　千夫长李某戍天台县日一部卒妻郭氏有令姿见之者无不啧啧称赏李心慕焉去县七八十里有私盗出没处李分兵往戍卒遂在行既而日至卒家百计调之郭氏毅然莫犯经半载夫归具以白为属所辖防敢谁何一日李过卒门卒邀入治茶忽忆得前事怒形于色亟转身持刃出而李幸脱走诉于县县捕系穷竟案议持刃杀本部官罪死县桎梏囹圄中从而邑之恶少年与官之吏胥皂辈无有不起觊觎之心者郭氏躬餽食于卒外闭户业绩纺以资衣食人不敢一至其家久之府檄调黄岩州一狱卒叶其姓者至尤有意于郭氏乃頋视其卒日饮食之情若手足卒感激入骨髓忽传有五府官出五府之官所以斩决罪囚者叶报卒知且谓曰汝或可活我与为义兄弟万一不保汝之妻尚少汝之子若女才八九嵗耳奚以依顾我尚未娶宁肯俾为我室乎若然我之视汝子女犹我子女也卒喜诺叶遂令郭氏私见卒卒谓曰我死有日此叶押狱性柔善未有妻汝可嫁之郭氏曰汝之死以我之色我又能二适以求生乎既归持二幼痛泣而言曰汝爹行且死娘死亦在旦夕我儿无所怙恃终必死于饥寒我今卖汝与人娘岂忍哉葢势不容已将复柰何汝在他人家非若父母膝下比母仍似是娇痴为也天茍有知使汝成立嵗时能以巵酒奠父母则是我有后矣其子女颇聪慧解母语意抱母而号引裾不肯释手遂携二儿出市召人与之行路亦为之堕泪邑人有怜之者纳其子女赠钱三十缗郭氏以三之一具酒馔携至狱门谓叶曰愿与夫一再见叶听入哽咽不能语既而曰君扰押狱多矣可用此少礼答之又有钱若干可取自给我去一富家执作为口食计恐旬日不及看君故也相别垂泣而出走至仙人渡溪水中危坐而死此处水极险恶竟不为冲倒仆人有见者报之县县官往验视得实皆惊异失色为具棺敛就葬于死所之侧山下又为申达上司仍表其墓曰贞烈郭氏之墓大书刻石墓上至正丙戍朝廷遣奉使宣抚循行列郡廉得其事原卒之情释之人遂付还子女终身誓不再娶
　　特徤药
　　墨薮载徐氏书记云平一龆齓之嵗见育宫中尝覩先后阅书法数轴将榻以赐藩邸令女学内人出六十余函于亿嵗殿曝之多装以镂牙轴紫罗缥云是太宗时所装其中有故青绫缥玳瑁轴者云是梁氏旧迹楷书每函可二十余卷别有一小函有十余卷所记忆者是扇书乐毅告誓黄庭私访于所主女学问其函出尽否答云尚有不知其几至中宗神龙初贵戚宠盛宫禁不严御府之珍多归私室先尽金壁次及书法嫔主之家因此擅出或有报安乐公主者于内出二十余函驸马武延秀乆践外国无功于此徒闻二王之迹强効寳持时呼薛稷郑愔及平一详其善恶诸人随事答称上者登时去牙轴紫缥易以漆轴黄麻纸缥题云特徤药是外国语其书合作者时有太宗御笔于后题之叹其雄逸云及考之书苑菁华特徤药作云特徤乐恐是锓梓误耳
　　乞求
　　世之曰乞求葢谓正欲若是也然唐时已有此言王建宫词只恐他时身到此乞求自在得还家又花蕊夫人宫词种得海柑才结子乞求自过与君王
　　张道人
　　暨阳之南门桥军人张旺者人咸称之曰张牌素凶狠无赖尝夜盗城西田父菜被执濡其首溺池而之以故恨入骨髓每思有以为报而未能一夕宿火瓦罂往烧其家道由观沟时月色防明画师吴碧山尚未寝偶闻歩履声穴窻窥之见张前行而殇百数踵其后饭顷又闻歩履声复窥之则张囘而青衣童子二人前焉吴甚惊怪葢张乃吴常所厚善者诘旦往叩张张初不承及语之审因以前事告且曰我实欲燬其室以快所愤因念寃寃相报无有了时遂弃火归他无见也吴乃告以其详张大感悟曰一念之顷可不谨哉即舍俗出家人又咸称之曰张道人后竟得道云此在至正五年事也
　　隂德延夀
　　昔真州一巨商每嵗贩粥至杭时有挟姑布子之术曰眼者设肆省前言皆竒中故门常如市商方坐下坐忽指之曰公大富人也惜乎中秋前后三日内数不可逃商惧即戒程时八月之初舟次杨子江见江濵一妇仰天大号商问焉答曰妾之夫作小经纪止有本钱五十缗每买鹅鸭过江货卖归则计本于妾然后持息易柴米余赀尽付酒家率以为常今妾偶遗失所留本钱非惟饮食之计无所措亦必被棰死宁自沉商闻之叹曰我今厄于命设令铸金可代我无虞矣彼乃自夭其生哀哉亟赠钱一百缗妇感谢去商至家具以眼之言告父母且与亲戚故旧叙永诀闭户待尽父母亲故宛转寛解终弗自悟逾期无他故复之杭舟阻风偶泊向时赠钱处登岸散适此妇襁负婴孩遇诸道迎拜且告曰自恩府持拔数日后乃产母子二人没齿感再生之赐者岂敢忘哉商至杭便过眼所惊顾曰公中秋胡不死乃详观形色而笑曰公隂德所致必曽救一老隂少阳之命矣商异其术捐钱若干以报之
　　帝师
　　帕克斯巴帝师法号曰皇天之下一人之上开教宣文辅治大圣至德普觉真知佑国如意大寳法王西天佛子大元帝师班第达帕克巴巴克实







　　辍耕録卷十二
