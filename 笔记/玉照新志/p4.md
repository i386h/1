<!-- { "loadSidebar": true } -->
　　陵初复西边境土夷人初不知姓氏询之边人云皇帝何姓云姓赵皇后何姓云姓向大朝直臣爲谁云包枢宻拯是也于是推其族各从其姓至今有仕于中朝者然多右列
　　明清挥麈前録载中书令舍人红鞓自叶少蕴始出于姚令威丛话近观孙仲益所作霍端友仁仲行状云以大观元年十一月除通直郎试中书舍人赐三品服故事三品服角带佩金鱼爲饰一日徽宗顾见公谓左右曰给舍等耳而服色相絶如此诏令太中大夫以上犀带垂鱼自公始也与姚所记少异
　　汤举者处州缙云人与先人太学同舍生有才名于宣政间登第之后累任州县积官至承议郎居乡邑以疾不起举适上课当迁员郎而纶轴未颁有王令洙者南都人文安尧臣之后爲缙云令告其家云未湏发丧少俟命下举妻惧不敢令洙力勉之且爲亟遣价疾驰入都趣取告身越旬日始到然后举哀令洙爲保任申郡遗泽遂沾其子即进之思退也后中词科赐出身尽歴华要登元台震耀一时亦异事也故书之
　　明清投辖録所叙刘快活事后来思索所未尽者今列于编外曾祖空青文肃之第三子也快活每以三运使呼之后果终漕挽舅氏宏父谈天者多言他日必爲卿相刘笑曰官职俱是正郎去不得矣文肃当国先祖爲起曹郎中一日忽见过曰我今见曾三女儿他日当爲公之子妇时先妣方五六嵗又谓先人曰曾三女汝之夫人也归见文肃呼先祖字云王乐道之子三运使之壻此儿他日名满天下然位寿俱啬奈何已而文肃罢相迁宅衡阳北归后先祖守九江遣先人访文肃于京口一见奇之遂以先妣归焉后所言一一皆合不差毫厘其他此尚多不能悉记异哉
　　冯燕传见之丽情集唐贾耽守太原时事也元祐中曾文肃帅幷门感叹其义风自制水调歌头以亚大曲然世失其传近阅故书得其本恐久而湮没尽録于后
　　排遍第一
　　魏豪有冯燕年少客幽幷击毬鬬鸡爲戏游侠久知名因避仇来东郡元戎留属中军直气凌虎须臾叱咤风云凛凛坐中偶乘佳兴轻裘锦带东风跃马徃来访寻幽胜游冶出东城堤上莺花撩乱香车寳马纵横草软平沙穏髙楼两岸春风语笑隔声
　　排遍第二
　　袖笼鞭敲无语独闲行縁杨下人初静烟淡夕阳明窈窕佳人独立瑶阶掷果潘郎瞥见红顔横波盼不胜娇软倚银屛曳红裳频推朱户半开还掩似欲倩吚哑声里细说深情因遣林间青鸟爲言彼此心期的的深相许窃香解佩绸缪相顾不胜情
　　排遍第三
　　说良人滑将张婴从来嗜酒还家镇长酩酊狂酲屋上鸣鸠空鬬梁间客燕相欺谁与花爲主兰房从此朝云夕雨两牵萦似游丝飘泊随风无定奈何嵗华荏苒欢计苦难慿唯见新恩缱绻连理并翼香闺日日爲郎谁松萝托蔓一比一毫轻
　　排遍第四
　　一夕还醉开户起相迎爲郎引裾相庇低首畧潜形情深无欲郎乘间起佳兵授青萍茫然抚叹不忍欺心尔能心于我于我必无情熟视花钿不足刚肠终不能平假手迎天意一挥霜刃腮间粉颈防瑶琼
　　排遍第五
　　鳯凰钗寳玉雕零惨然怅娇魂怨饮泣吞声还被凌波呼唤相将金谷同游想见逢迎处揶揄羞面妆脸濙濙醉眠人醒来晨起血凝螓首但惊喧白邻里骇我卒难明致幽囚推究覆盆无计哀鸣丹笔终诬服圜门驱拥衔寃垂首欲临刑
　　排遍第六
　　带花遍向红尘里有喧呼攘臂转声辟众莫遣人寃滥杀张室忍偷生僚吏惊呼呵叱狂辞不变如初投身属吏慷慨吐丹诚彷佛缧绁自疑梦中闻者皆惊叹爲不平割爱无心泣对虞姬手戮倾城宠翻然起死不教仇怨负寃声
　　排遍第七
　　攧花十八义城元靖贤相国嘉慕英雄士锡金缯闻斯事频叹赏封章归印请赎冯燕罪日边紫泥封诏阖境赦深刑万古三河风义在青简上众知名河东注任流水滔滔水涸名难泯至乐府歌咏流入管声


　　玉照新志卷二
　　钦定四库全书
　　玉照新志卷三
　　宋　王明清　撰
　　秦妙观宣和名娼也色冠都邑画工多图其貌售于外方陆升之仲髙山隂胜流词翰俱妙晩坐秦党中遂废于家甞语明清曰顷客临安雨中一老妇人蓬首垢面丐于市借溜以濯足泣诉于升之曰官人曾闻秦妙观否妾卽是也虽掩抑困悴而声音举措固自若也各与之金而遣之去仲髙言已涙落盈襟盖自怆其晩年流落不偶特相似耳言犹在耳兴怀太息
