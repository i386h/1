<!-- { "loadSidebar": true } -->
　　钦定四库全书　　　　　子部十二
　　玉照新志　　　　　　　小说家一【杂事之属】提要
　　【臣】等谨案玉照新志六卷宋王明清撰此书多谈神怪及事亦间及朝野旧闻及前人逸作所载胡舜申己酉避乱记颇诋諆韩世忠明清不为置辨盖当时相去甚近毁誉纠纷尚未论定宋齐愈狱牍一条深不满于李纲则朱子语亦有是语非好诋諆正人他如王尧臣谏取燕云防李长民广汴都赋姚平仲拟刼塞破敌露布皆载其全文足资防证又如载曾布冯燕水调歌头排徧七章为词谱之所未载亦足以见宋时大曲之式盖明清博物洽闻兼娴掌故故随笔记録皆有裨见闻也其曰玉照新志者自序谓得一玉照于永嘉鲍子正又获米南宫书玉照二字揭之寓舍因以名其所著书云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　玉照新志卷一
　　宋　王明清　撰
　　神庙圣意锐于图治熈寜之政旣一切变更法度开边之议遂兴洮河成功梅仙拓地然后经理西南小羌韩存寳以弗绩诛继而永乐大衂徐禧之徒死之由是耻于佳兵上亦郁陶成疾
　　元祐初政庙堂诸公共议捐其所取绍圣崇宁绍述之说举窜逐弃地之柄臣取青唐进筑隍鄯银夏至童贯蔡攸乃啓燕云之役驯至靖康之祸悉本二子绍述思之令人痛心疾首焉
　　元祐党人天下后世莫不推尊之绍圣所定止七十三人至蔡元长当国凡所背己者皆着其间殆至三百九人皆石刻姓名颁行天下其中愚智溷淆不可分别至于前日诋訾元祐之政者亦获厠名矣唯有识讲论之熟者始能辨之然而祸根实基于元祐嫉恶太甚焉吕汲公梁况之刘器之定王介甫亲党吕汲甫章子厚而下三十人蔡持正亲党安厚卿曾子宣而下十人榜之朝堂范淳父上疏以爲殱厥渠魁胁从罔治范忠宣太息语同列曰吾軰将不免矣后来时事旣变章子厚建元祐党果如忠宣之言大抵皆出于士大夫报复而卒使国家受其咎悲夫
　　元祐初修神宗实録秉笔者极天下之文人如黄秦晁张是也故词采粲然髙出前代绍圣初邓圣求蔡元长上章指以爲谤史乞行重修葢旧文多取司马文正公涑水纪闻如韩富欧阳诸公传及叙刘永年家世载徐占徳母事王文公之诋永年常山吕正献之评曾南丰安简借书多不还陈秀公母贱之取引甚多至新史于是陵实録皆以朱笔抹之且究问前日史臣悉行迁斥尽取王荆公日録无遗以删修焉号朱墨本陈莹中上书曾文肃谓尊私史而压宗庙者也其所从来亦有本焉览之者熟究而考之当知此言不诬
　　绍兴庚申金人以河南故地归我诏以孟富文庾爲东京留守富文辟毕少董良史以自随未几金败盟少董身陷金地者累年常于相国寺鬻故书处得熈丰日厯残帙数叶无复论叙少董南归出以相示于是辑其可以传信者凡八条今録于编亦有已见裕陵日録中者倂存之云
　　中书劄子度支员外郎充龙图待制秦鳯路经畧安抚使吕大防奏伏见本州路鳯翔府寄居著作佐郎前崇文院校书郎张载学术精深性资方毅昨因得告寻医未蒙朝廷召命义难自【阙】

　　事充晋州州学敎授陆长愈状欲乞今后春秋
　　释奠并以兖邹二公配享如允所请乞卽下礼部定夺次序立式伏乞备闻奏州司所据陆长愈状闻勅防寻下太常寺定夺申部今据本寺状防详至圣文宣王以先师顔子配享及以次从祀皆其门弟子也孟子知道固当尊礼然与孔子异代难与顔子并行配享之礼所请难议施行申部防详太常寺所定未得允当古者配享及从祀但取着徳立功其道有以相成者不必皆用同时之人如蜡之祭也主先啬而祭司啬先农之配卽以后稷神勾芒爲少昊氏之子祝融爲高辛氏火正今春秋之祭则勾芒配伏羲祝融太庭迎气之日又爲从祀异代之人得爲配祀明矣唐贞观二十一年诏伏生与髙堂生杜预范甯之徒二十一贤与顔子俱配享孔子庙堂至今犹爲从祀孟子亦于孔圣之门当在顔子之列至荀况雄韩愈皆发明先圣之道有益学者久未配享诚爲阙典伏请自今春秋释奠以邹国公孟子配享文宣王设位于兖国公之次所有荀况雄韩愈并以世次先后祀于左丘明等二十一贤之间所贵上称圣朝褒崇儒贤备条祀典之意谨録奏闻伏候勅防帖检防左丘明至范甯二十一人并封伯爵如允所请卽乞荀况雄韩愈并加伯爵自国子监及天下至圣文宣王庙皆塑邹国公像其冠服同兖国公仍画荀况等像于从祀之列荀况在左丘明之下冠服皆从封爵奉圣防依
　　又云勅下江东转运司防太中大夫充龙图阁待制江宁府陈绎爲前知广州日将造到公使库檀木观音将松木观音换檀木观音入已幷将公使钱籴粮喂饲自己白鹇等幷役使土丁枪手修筑宇内地基及幷将官乳香于神寺独自焚烧幷申奏辨明所犯虚诈及取勘时逐次虚妄对罪幷男承务郎新差汝州洛南稻田务陈彦辅从使广州军人织造木绵生活等罪幷取勘虚妄倂将仕郎试国子监四门助敎郭应之于广州公使库受供给与陈绎管勾宅库买卖物亏价陈绎合追见在太中大夫旧职大夫龙图阁待制或以职当徒一年勒停縁前项轻罪内犯盗赃一疋仍令准制例追毁出身以来诰勅文字除名勒停杖陈彦辅各从杖一百私罪上定防罚铜十斤放郭应之该赦奉勅并依防内陈绎特见除名勒停落龙图阁待制仍追一官差知建昌军替郑琰成资过满阙陈彦辅特冲替
　　又云王安石劄子奏幸遇圣运超拔等夷知奬眷怜逮兼父子戴天负地感涕难胜顾迫衰残糜捐何补不胜蝼蚁微愿臣今所居江宁府上元县园屋爲僧寺一所永逺祝延圣寿如蒙矜许特赐名额广昭希旷荣遇一时仰慿威神誓报无已取进止奉圣防依所乞以报本禅寺爲名额其中载练亨甫事以知经术驰名熈宁间爲王荆公之髙弟而所坐乃尔殊不可晓又恐在谪籍一时官吏迎合观望如秦少防未可知耳
　　章圣朝种明逸抗疏辞归终南旧上命设燕禁中令廷臣赋诗以宠其行独翰林学士杜镐辞以素不习诗诵北山移文一遍明逸不怿云野人焉知大丈夫之出处哉熈宁中王荆公进用时有王一介中甫者以诗诋之云草庐三顾动幽蛰蕙帐一空生晓寒荆公不以爲忤但赋絶句云莫向空山覔旧题野人休诵北山移丈夫出处非无意猿鹤从来自不知盖取于此中甫三衢人也昭陵时中制科仕陵爲从官子沇之彦允汉之彦周涣之彦昭潙之彦楚皆近世名卿今家居京口熈宁中有太庙斋郎姜适者淄川人枢密遵之孙甞从开府覔举还乡途中有平舆数乘毎相先后初亦不暇问之旣抵里中乃径趋其家适出询之有妇人焉顔色絶代方二十余语适曰吾来爲汝家妇适云吾纳室久矣岂容他人妇云使足下自有妻我愿妾御无悔反覆酬酢久之适知其怪然势不容拒遂以廊庑间空屋数楹处之徐观其变妇者亦有使令自置烟爨烹庖饮食无异常人畧无毫发之扰亦不与之讲男女之好也旣无从诘其来歴但合门畏惧而已积是逾年人情相与亦颇稔熟忽有道人直造舍妇一见掩袂大笑道人者语适云子傥不遇我祸有不可言者此剑仙也始与其夫亦甚和鸣终乃反目妇易形外避其夫访于天下今将迹至君家来杀此妇幷及君焉吾先知之万里来救君命今夕必有异子但闭门勿开安以待之可保无虞是夜三鼓后忽窓中划然有声见二剑自空飞入适如其言瞑目安坐少焉二剑盘旋于适颈之前后天将晓矣忽闻喝声甚厉云可啓观即蚤来之道人也下视之有人首一血流满地道人曰可贺矣腰间瓢中取药一捻地血化爲白水人首与道人俱不见次日妇人亦辞谢而去适自此神气秀爽不复利名萦心屛妻子常徃来鄠杜之间以药饵符水疗人疾数见效时人敬之其后孙处恭安礼所言如此安礼君子人也所言必不妄明清近观熈丰起居注云元丰四年慈圣光献皇后上仙陵追慕至忘寝食适诣阙上言能使返魂上亦信之使试其术且载其施行云太庙斋郎姜适进状称系虞部郎中正观之子光禄寺丞纬之侄爲学道休官有法能致【致一作救】太皇太后复生诏差御药院李舜举传宣中书密院两府南防医询本人称限六十日内当如其所陈于京师城内金明池内修坛作醮差御药监及宣赐静衣一套至期无騐复诘之云太皇方与仁宗凭玉阑干赏千梅花无意复思人间上以狂妄除名送秀州编管后不知所终
　　元祐三年东坡先生自翰苑出牧钱塘道毗陵之洛社时孙仲益之父敎村童于野市茅之下仲益方七八嵗立于岸侧东坡望见奇之呼来前与语果不凢询其所学方爲七字对矣与之题云衡茅稚子璠璵器仲益随声应之云翰苑仙人锦绣肠大加赏叹赠之以缣酒嘱其父善视之后来果爲斯文之主盟
　　赵谂者其先本出西南夷獠贼其族党来降赐以国姓至谂不量其力乃与其党李造贾时成等宣言欲诛君侧之奸其语颇肆狂悖然初无弄兵之谋建中靖国时事旣变谂亦幡然息心来京师注官时曾文肃当国一见奇其才而荐之擢国子博士谂谒告省其父母于蜀中其徒勾羣以前事告变狱旣遂以反逆伏诛父母妻子悉皆流窜改其乡里渝州爲恭州文肃亦坐责告词畧云逮求可用之才辄荐逆谋之首是也究其始正由狷忿妄作遂至杀身覆宗百世之下永负冦盗之名学者亦当以轻剽爲戒焉
　　明清毎阅唐史甘露事未甞不流涕也嗟夫士大夫处昏庸之世不幸罹此后来无人别白可恨近观续皇王寳运録云僖宗光啓四年正月诏云太和九年故宰臣王涯以下十七家并见陷逆名本承密防遂令忠愤终被寃诬六十余年幽枉无诉宜沾沛泽用慰泉扄并与洗雪各复官爵兼访其子孙与官使衔寃之魂亦信眉于九原矣惜乎刘昫宋景文欧阳文忠不见此诏载之于新旧唐史殊爲阙文如褒赠常濬孟昭图二人之文亦其时以见之洪景卢容斋三笔不复重録
　　明清家昔有卢载范阳家志一书叙其祖多逊行事之详爲陆务观假去因循不曾徃索尚能彷佛记其二三则云多逊素与李孟雍穆厚善多逊窜逐后万里相望声迹絶时法禁严邸报不至海外一日忽赦书至后有参知政事李多逊云此必孟雍登政府吾必北辕戒舍人俶装已而果移容州团练副使未渡巨浸忽见江南李主衣冠如平生问云相公何以至此多逊云屈后主云汝屈何如我屈由是感疾而殂
　　又多逊门下士有种英苏冠者平生最器重之得罪之后宾客云散独英冠二人徒步送抵天涯而还英后易名放卽明逸冠易名易简魁天下爲参知政事
　　本朝有两张先皆字子野一则枢密副使逊之孙与欧阳文忠同在洛阳幕府其后文忠爲作墓志铭称其志守端方临事敢决者一与东坡先生游东坡推爲前辈诗中所谓诗人老去莺莺在公子归来燕燕忙能爲乐府号张三影者有两苏世美一东坡作哀词者一苏丞相子名京二人皆知名士也
