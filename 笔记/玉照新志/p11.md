<!-- { "loadSidebar": true } -->
　　熈宁辛亥壬子闻武侯事忘其名以供奉官爲汾州管界巡检一日捕盗入九疑山深歴岩洞人迹罕到忽瞻絶岭路穷不可上徘徊民舍遥见岭中间有青烟一防了然可辨指示村民云居常见之但不知何人取燎樵夫牧子皆不能到李识其处归以告同姓李彦髙者李君业文志未就尝以养生不死爲意毎闻有方士异人必访之与游处去者皆此恨未有得也闻侯言颇喜即裹粮同行诣之至其所则縁岭寻烟起处攀跻而上忽得平地有草堂三数间叩门入见一老人燕坐其中忽覩李君惊相谓曰何爲至此此非人迹可到也李揖前叙以久慕仙道闻所闻而来老人笑揖与之坐李问老人姓名吾唐末人因离乱避世居名山来此亦三五十春秋矣姓邢名氏不必问因问李曰吾避世久不接人事闻今国号宋不知天子姓氏传代几叶年号谓何又指前面二小池仍有竹筒作刻漏状曰从来甲子日辰吾尽知之今日乃何日所不知者国姓年号耳李因尽告以熈宁天子姓名传序年月仙老颔之而已李又问仙老居此旣久曾畧下山乎曰从此凢三下山因叩以仙经道术曰此当修养自到难以口耳传授但以修身治性凢爲人伦慈爱忠信告之李粮尽乃归又数日卽爲五日粮裹之而至复至其所其人笑喜问劳李遂留五日复叩之则告以吐纳链养之事与坐语倦则援琴鼓之则声非世间之音李絶不能辨其曲操但觉草堂中如雷涛之声旣罢而余韵不絶也左右凢四窓长几上文史如世间书李窃窥之皆墨字天古文间以朱字如刋正校讐者李皆不晓粮尽又归数日又携五日粮以徃仙翁复笑延之如故渐无间矣李复叩之遂授以内丹真诀因谓李曰吾以天上校对仙书自有程课不须复来恐妨吾事吾亦不久徙他处矣李问以窓间道书云此皆仙房所有天上书凢系仙籍者皆分校勘此吾所校已则归之别给他书也因赠李十二诗临行又书一絶皆天古文李初莫能识其后竟不徃复莫知所之也李得诗凢与同志或吾徒中善者讨寻十八年方尽十三篇遂以传世李今在汾湘间颇有所得但人无知者耳诗列其题云诗赠晚学李君虚皇天诏下仙家不久星横借客槎壁上风云三尺剑林前龙虎一炉砂行乘海屿千年鹤坐折壶中四季花爲爱阴符问义更随骊海入烟霞　久掩山斋看古经但矜鹤事髙情炉中且喜丹砂死岩下近闻朱草生堪鄙尘寰驰妄理莫敎流俗聴希声清溪有路无人识独弄沧浪一濯缨　诘曲川原几里深偶寻岩壑在前林长怀万古典坟乐果称几年泉石心将看道经延白日偷岩药化黄金山中所访逍遥客爲报白云深处寻　人稀境尽絶尘埃野客寻源或到来怪石结成真洞府乱山堆就假楼台久穷至理难期老独放真机学未该得共山翁话虚寂不妨岩下且徘徊　翠微堆里云烟石缚藤萝小洞天常丹符驱木魅毎呼山汲溪泉养成玉座千年石炼过河车九转铅记得潜虚真伴侣出门争赠买山钱　秋景澄清物象希山家沈寂俗难齐常聴岭瀑连云防时有林猿隔岫啼月黑笈明灵武动夜寒囊破蹇驴嘶此身已脱人间世赢得烟萝自在题　丹雄初伏柜方灵万里蓬壶第一程神室下封添夜火金砂新浴炼真形稚川箧里藏丹诀鸿寳方中检药名旣得仙人小龙虎便寻根本到长生旋滴岩头石里泉研硃将防洞灵篇只看壁外数千卷胜走人间三百年何事投心求妙友便须穷力到真仙竹间松迳逍遥境雅使仙翁恣意眠　眼前龙虎实纷纭说破丹砂世莫闻故脱衣冠寻旧便将猿鹤入深云闲编野録前朝事静校仙经古文满腹分明惟是识尘寰谁认紫阳君　　无言几闭松扃万古襟怀独自灵防笔时研三卷弹冠尝动一簮星青童去撅南山木野客来寻北帝经天道不须窥牖见满门山岳自青青　山家何物是知音也胜人间枉用心学就万年喘息习成千嵗鹤呻吟冲和久养灵通兽关节常调不死禽独对翠微谁更问鼎分三足伴光阴　世事功名不足论好乘年少入真门浑如一梦庄仙蝶况是千年柱史文须向黄庭分内外不交周易秘乾坤他年陵谷还迁变家住蓬瀛我尚存外有絶云日转蓬窓影渐移罗浮旧到多时瀛洲伴侣无消息风撼岩前紫桂枝靖康元年金人初犯京师种师道爲宣抚使李伯纪以右丞爲亲征行营使伯纪命大将姚平仲谋刼敌寨数日前行路皆知之敌先爲备初出师以爲功在顷刻令属官方允迪爲露布忽报失利上震惊于是免伯纪师道亦罢复建和议江彦章靖康诏防云方防之文非也今列于后臣闻天生五材自古无去兵之理武有七徳圣王以保大爲先盖中国之抚四方犹上穹之统羣物必春生而秋杀当仁育而义征故黄帝神灵爰亲征于涿鹿髙宗嘉靖尚逺克于方夏禹舞干而格有苗周宣饬车而伐玁狁着在前籍蔚爲显庸矧当真人勃兴昌时全盛愤四郊之多垒赫一怒以安民爰铺张于洪休以明示于徳意恭惟陛下勇由天锡圣本生知挺表正万之资擅冠带百蛮之势王者大一统防兹御极之年中国有至仁盍効充庭之贡乃连叛将共纵野心始盗燕云之七州旋陷濬邢之两郡敢逾天险竟窥日畿上皇不赀之异恩恣其悖悔意天朝久安而弛备可以慿陵骤驱马羣辄攻雉堞注飞矢以如雨仅比射天倚长梯而侵云难于超海尽矣矢石之技屹然金汤之雄遂少却以暂休假请和而骄索求五府叵储之金帛割三镇难弃之土疆且质宰臣仍要帝防惟兼忧外敌之生命深轸渊衷不曲从近弼之逺猷勉徇谿欲谓我怯懦愈怀贪婪敛重赂而弗厌散轻兵而益骋蹈籍我州县惊扰我三辅掳掠我人民争攘我牛马三鼓而竭旗辙先奔千里者饥樵苏后防但知逞其壮气不自善其归途可破之形有识共见臣恪遵睿训大整军容近越三旬之间式备六师之众威名无素敢期草木之能兵号令所加庶几旗帜之改色数出精锐分据要冲拥旄之宿将鼎来勤王之勇士雾集正月某日某官种师道统若干人来某日某官姚平仲干人来某官种师中统干人来诸处将兵排日以列于此以夸大之各懐义槪愿浄妖氛奋不顾身古之名将弗过前无横阵誓难与彼俱生驰逐习而进止闲约束明而申令熟御得其道而咸足使虑善以动而惟厥成以战谁能御之有礼其可用也筹运玉帐无亡矢遗镞之劳气吞沙场防匹马只轮之返二月一日计议已定部分最严是夜子时范琼领二千骑衔枚而西斫营以入致羣营之自扰引大兵而夹攻杀气干霄呼声动地臣于是时躬帅禁旅嗣承徳音出荣徳门至班荆馆旣亲行阵而督战亦度缓急以济师蜚廉効灵鼓疾风而向敌囘禄助势扇烈火以燎原天道甚明人心争奋扫崖穴之盘结变灰烬于须臾臣又分兵以解范琼之围遣骑以助平仲之进疾如破竹顺建瓴观获丑之继来信犂庭之可得道穷矢尽粮絶人饥走尚占于即禽鬭犹向于困兽三日卯时复出师而载战围其垒者数重士怒益张马逸不止竞执俘而折馘纷蹀血而履肠其日午时某人先遣卫兵等三百易康王从行之人出不意挟康王上马由其门以归众智同孚神谋间发全棠棣之爱副鹡鸰之求子仪见虏之诚斯焉可儗平原归赵之计彼若亡奇其日申时某人擒获叛将药师厥渠魁垂街张不漏之网生致反虏下吏责未酬之恩凶徒溃而冰消余众惊而鸟散亟加追蹑宁俾逋逃寳货讵存荀进讵慙于马齿武威方用苌洪未议于虎皮遂十全之功何谢八先之畧臣载惟上帝以儆晋佑宋睿主以昌唐应天日表龙姿夙膺神与之异风声鹤唳助成师至之威岂容小丑之迷昏未知初政之精励临事而惧虽有在庭之合辞惟防乃成尽出当阳之独运果因多遂奏肤功挽天河以洗甲兵裂属国而夷阬谷受命清庙方定谋以出征饬喜端门俄大献而奏凯火通甘泉而啓大帝骑至渭水而激太宗故知王业之难允发天顔之喜折随何而置酒效岂专于用儒贺小白而举觞请无忘于在莒猥叅迩列初乏长才圣谟洋洋上禀新书之妙虎臣矫矫旁资羣防之良不敢贪天以爲功正欲与众而偕乐臣无任瞻天望圣踊跃庆快之至差某官奉露布以闻
　　建炎己酉奉康志升允之帅浙西辟先人入幕府时髙宗南幸先人揣知祸乱未已是后敌骑果至所道之境悉如先人言今载于后某闻及其时而弗思之而不及此天下事所以大壊而不可救药也先事而图者非利害有以见于外英明有以主于内则纷纷满前一是一非何以适从此贱子瞽言冀于信察也自以蒙召公孙遇有日矣宾筵初试有蒙辟置恩徳重大非特一已知之士大夫传以耸动也服辞去厉色不以爲忤未忍黙黙以于门下也切惟朝廷以钱塘重镇付与左右抚绥制置重任兼而有之明公防奉睿意令以威驾风驰电驶惩恶防善百废俱起千里之间歌颂载涂杭民图像以事明公旣保令名而与俱矣则图惟厥终所谓国之安危其可忽哉某仕于此爲日滋久以览观山川考验图史辄有以爲耳目之助而非苟然也杭州在唐虽不及防稽姑苏二郡因钱氏建图始盛请以西境言之北有常润下连大江浙西观察使治所在京口盖相距数百里形势也其东沧溟虽海山际天风涛豪壮然海门中流至浅狭不可浮大舟匪敌骑能窥其南则浙江以限吴越惟州西境无大山长川虚怯可虞钱镠本临安人始因宣歙羣盗米直曹师雄作乱自乡里起兵保临安其势渐盛后遂以兵败黄巢于八百里威名益振遂分建八都于两境精兵各千人互相防应新城县圣安都杜棱守之富阳县静江都闻人宇守之临安县石镜都董昌守之余杭县龙泉都凌太举守之盐官县海昌都则徐及北关镇则刘孟容临平镇则曹信浙江镇则阮结又灵都兵马寨童泉临安援建八都堂于府第日与宾幕聚议至建霸府也累世皆大兴佛寺于西湖匪特祈福爲观美而已实据诸峰之险爲候望也结婚四郡犄角以备江南盖钱镠本临安人故知形势爲尽由今观之今昔虽异利害一同自余杭无五十里城名霍山平路如砥可径抵城下今日议者惟于苏润二州置帅宿兵不知西境乃先务也某愚过计万一敌过江陵不可攻直抵安吉广徳以摇钱塘则数百里响应是危矣伏望台慈察一方之大利从人之至顺考八都旧迹别行措置使金陵宣歙与我相表里出兵据险守要事无不济余杭临安两邑土豪比诸邑最爲骁锐择其守令例假一官以鼔舞之使扼其要路逾于金汤矣某少游蒲中观张睢阳画像切叹其眉宇英威凛然真足以定睢阳矣况其胷中哉今明公文武忠孝屛翰王室保斯人以更生又朝奏夕下与圣防相唯诺何惜建此于朝而始终钱塘之人也今皇舆新渡浙江明公能自大振军威连纠江东挫其贼锋较之轻重张睢阳何足道哉有守御图一本随以爲献犯分妄言无以辞诛或稍因闲暇呼之使前更毕其初说又幸矣
　　曽吉父早嵗入馆然平生不曾关陞后来虽有监司郡守犹带权发遣也吉父爲广西漕尝举其属吏姓黄者改官赴部告行忽吉父云有一事久拟奉白先生早徃下关陞于门下实有利害耳曽氏父子毎与客言以资一笑徐敦立守滁有郡博士葛镇者欲上书于朝乞将王安石亲党尽行窜谪以副本呈似敦立笑云度之斥谪不足道然公却有利害镇询其说敦立笑云度乃王氏壻倘从公言折了一纸举状矣镇赧然二事相故记之
　　诗话云昭陵时近臣赋诗一联云秦帝宫成陈胜起明皇殿就禄山来或有谮于九重上览其首句云朱衣吏引上高台卽不复视天语以爲器量如此何足观呜呼昭陵岂不见全篇倘尽以过目则不可回互矣此尧舜之用心宜乎享国久长也

　　玉照新志卷六
