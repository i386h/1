<!-- { "loadSidebar": true } -->
　　胡伟元迈新安人也携其父舜申所述乙巳泗州録己酉避乱録二书相示叙俶扰时事今列于后乙巳泗州録云宣和乙巳予家寓居泗州之敎授防适在寳积门出门卽淮河有友一二人在南山如郑况仰荀其父爲发运司属官宇在焉以故无三五日予不至南山常时至彼讲论文字是时朱勔父子正得志势位炎炎每上下京浙则托徃来降御香其实欲所过州县将迎之勤也是年秋朱汝贤自浙中来以降御香泗州官吏迎于陡山山出城四里许在淮西南岸过是无路可行故止于此邀迎其船汝贤传指挥到城中亭子上相见官吏皆回候于亭及船至亭通名典谒者曰承宣歇息矣俟久之令再通曰睡着矣抵暮方见守倅而已傍观者见其骄傲皆爲之不平予辈时谈此事于南山曰我辈恐未死且看朱勔父子终竟如何其后金人入冦抵都城上皇避位日闻京师事不一未几朱勔首以小舠子东下曰勔已放归田里矣不敢出见人人亦不顾之日有京师权贵与中官下来者颇多皆着皁衫而系皁縧行于街市又几日曰上皇已在发运司行衙矣人初不信及徃观但见船一只泊于河步以结激壁矢张于船前问之上皇果在衙中侍卫萧然又数日军马才到市上皁衫贵人益多凢前此闻所贵幸官侍之用事者问之徃徃在焉俄又闻童贯亦至或有见坐惟帐中黑肥躯干极大者问之童大王也军马至皆渡淮驻于南山后闻髙俅于南山窄隘俅之弟伸亦同在彼因普照觉老请斋于南山始知之是时也窄隘南山卽已弃淮之北矣实今日之吉兆亦自东京来至南山无控扼之所也俄又闻上皇登发运衙城上之亭观渔人取鱼于淮又旬日上皇移幸而南自是京师士民来者日夕继踵益知敌兵叩城之事以上皇益南侍卫自京师而至益盛一槖駞踏浮桥倾倒遂入淮中以负物之重恐必不救也又阅岁时上皇驾还皆亲至塔下烧香每入寺寺中人皆驱出施僧伽鉢盂袈裟至亲与着于身先是以普照寺大半爲神霄玉清宫至是御笔画图以半还寺寺僧送驾出城得御笔欢喜上皇初至之时寺之要屋宇还之益多始所还道流尽拆去门牕及再还卽幷所拆门牕得之道流褫气矣明年秋余同弟汝士徃国学赴试汝士预荐而余遭黜独还泗州侍亲时伯兄汝明再爲监察御史汝士寓南台公以待省试以再遭围闷病几死盖国学诸生例患脚气故染是病也使予是年预荐必死于京师及闻太原失守知淮泗不可居借船于发运方孟卿遂得亲来湖州船才过闸卽潮落不可复开而泗州寻亦乱矣呜呼金人慿陵国家颠危实上之人爲权幸诱惑造成此祸而勔一人亦在数盖勔乃姑苏市井人始以髙资交结近习进奉花石造御前什物积二十年职以充进奉监司守令或忤其意以故违御笔绳之应造什物皆科于州县所献才及万分之一余皆窃以自润及分遗权幸以邀恩宠故勔建节旄子侄官承宣观察使下逮厮役日爲横行媵妾亦有封号勔与其子汝贤汝功各立门户招权鬻爵上至侍从下至省寺外则监司以至州县长吏官属由其父子以进者甚众货赂公行其门如市于是勔之田产跨连郡邑嵗租课十余万石甲第名园几半吴郡皆夺士庶而有之者居处园第悉拟宫禁服食器用上僭乘舆建御容殿于私家在京则以养种园爲别业徙民居以爲宅所占官舟兵级月费钱粮供其私用及上皇禅位放归田里其假道泗州也遽蔽船门惟恐人知之亦无面以见人未几安置广南籍没财产旣而取首级家属悉窜以此观之宜乎召金人之祸而致国之危焉然所以造祸者岂止勔之一人哉因思宣和间京师奢侈正盛一相识言曰书之内作色荒数语古人法度之严如此是数者有一则必亡岂有兼是数者而复有逾于此者安得无祸乎靖康果有其应或曰若如此而无祸则古人之言必妄诗书皆不足信者而喋费辞说自念老矣切虑遗忘遂追思所见笔之于册云
　　避乱録建炎己酉先兄待制讳舜陟字汝明帅建康与右丞杜充不相能充时领兵驻建康充自遣将来夺取经制司钱物待制闻于朝充徃徃亦知而后奏朝廷知二公不合十月移待制两浙宣司参谋时周望自枢府出爲宣抚望老缪本由八行举与论军事卒不合先有防令坚守平江所措置初无可守之计待制有奇谋皆不用敌自广徳由安吉抵钱塘渡江破明越北还假道平江所措置初无守御者皆知必败矣待制谓望本司金帛旣尽爲金人所得曷若爲携徃昆山庶可存也望旣遣金帛来吾家始以船附鲁珏辎重中船由平江齐门翌日到昆山依李阎崔赏泊于梅里寻移许浦未几金兵犯平江望走青龙平江城不战而破诸将如郭仲威辈先敌未至已刼掠城中几无遗望常不快于韩世忠是时世忠兵盛权重驻镇江闻望窜遣将董旻邀掳之旻至许浦以爲望在适吾家老小在彼旻来见待制遂邀以行始旻将至兵稍迟皆以爲金人悉弃船而走吾家船亦留江口命使臣温宏等守之老小系道弟舜举侄仔径走吴兴惟予侍家君朝散同待制及令人等茫无所之漫地去而已夜宿野人家旻遣使臣来追坚欲吾家还船予谓若金人则不可从若世忠军则中国兵且此投戈散地之时徃其中亦有所托何爲不可待制以爲然因举家从以还时已行三二十里连夜从其使臣以还偶天晴及晓才到船皆无恙一簪不失旻乃率待制入其军于镇江葢旻之意掳望不及且取参谋以塞其责而旻欲掳望未已也始船未行旻军阵船到于江唯吾家一船在许浦港口未出江旻乃率吾家船入其军趋水而下徃青龙必欲得望及至青龙江口闻望已还军而西遂逆江而上之镇江吾家船同行及至镇江待制欲见世忠旻遮之不使见未几造一船来换意欲取吾船中之米其所谓金帛者未至梅里望已追囘矣以诸将不欲令金帛离军去殆有谋焉有言于望故也得所换之船吾家移过自留米余皆与之本有百余石所换之船通行船也亦能行江海有篷帆二物亦足用小泊于焦山杂于韩军杂物船中旣至焦山船中隘不可居入寺中占其方丈老防悉安堵但日游戏于焦山而已时金已破镇江日见敌骑驰逐于江岸坐见其焚甘露寺但留双塔世忠以江船凿沈于闸口拒金人之出金船实不可出以闸口沈船纵横也世忠军皆海船阵于江中中军船长大处于中余四军皆分列以簇之甚可观辎重船皆列于山后予日登焦山顶观之山前但见作院等船耳二人爲兵器于寺前又有镇江见任官及寺中之船皆于寺前太守李汝爲亦在焉汝爲亦韩军中人世忠命爲太守者也三月十七晩东北风作至夜益甚江中飘水皆成冰予甞夜独宿舟中守行李时吾家复有一小船同泊以行李载不尽故也是晩予上船遣人捉空笼相随欲入船搬移衣物又携钱千百入大船已昏黑风大船薄不可卧梢子姓朱通州人夜将半叩问朱梢船如何朱曰风太甚夜甚深但闻朱梢于神前有祷于防卫者复问朱云如何朱曰风大了不得也问吾小船安在曰不见久矣随风以去也是日昼余观大船之矴索其外似已旧烂其中一截斩新予尝语朱此船借此索爲命何不倒索而用之卷其旧者于里出其新者于外庶可恃以牢乎朱曰此当然予曰明日潮来水满可令近岸倒其索朱许之至是风作之甚又思其索旧且朽逾不遑安是时兵在南岸矴索若防必随北风至彼当碎身与船于敌手矣船爲风震不得睡思之惶恐无限及晓幸吾船无恙但不能举头以恶心故也朱梢寻以面汤来亦不能用伸眉船外视则焦山之前唯吾一船而已余皆不知所在遥视赵郡监者步履于山上如神仙中人防心时待制以予在船中遣小舟来因得登焦山之岸其去死亡一髪耳予寻登山顶望世忠军极目江中无一船之存辎重在山后者亦畧不见其一又一二日山前之船稍集先是世忠旣塞闸口之河金人乃别开一河出江焦山初不知之至早饭时有金船二只出在江但望见其船上黑且光耳必是其人衣鐡甲也此间船皆起矴以走是日世忠家私忌予入方丈诸僧方爲佛事未几诸僧皆在船中盖凢在山之人皆已登舟府官之属亦然予家亦皆登舟随倒起矴以下至垂山风适顺乃令朱梢张帆顺流而下韩军望见吾家船去有呼住者予令勿应时船中有韩军二卒亦令船住复勿听二卒盖世忠军令守吾家者也稍行逺始语二卒待吾家至苏湖以金帛遣汝囘否则无好到汝也二卒顾势不可住乃俛首从之船过圌山风正顺夜过江隂晓抵福山不知其几里舟过福山时又正北风作抵常熟过平江望入平江城市并无一屋存者但见人家后林木而已菜园中间有屋亦止半间许河岸倒尸则无数出城河中更无水可饮以水皆浮尸至吴江止存屋三间其下横尸无数垂虹亭横桥皆已无止于亭下能取得少水堪饮自吴江南则浮尸益多有桥皆已防其处尸最多后问之云敌骑推人过皆死于水时燕子已来无屋可巢吾船用防乃衔泥作巢縁岸皆爲灶圏云金人縁岸故也所杀牛频频有之其骨与头足并存但并无角金人取以去陈思恭所系敌船沈陷者尚有数只于第四桥之南思恭周望军统制官也待制尝语望云枢密必欲守平江莫移军吴江据太湖天险吾军以中军振其前使诸将以小舟自太湖旁撃之可必胜望不主其议但令召诸将议之及诸军毕集望命待制语方畧诸将不从盖诸将皆魁贼喜乱志在爲贼而已思恭兵最少居下闻此谋跃而前曰待制之言甚善思恭愿爲先锋自余不从竟已及敌过吴江思恭不禀望自以兵出太湖横击其尾乃中原系累之民闻兵至皆爲内应纵火焚舟几掳四太子者思恭虽胜望怒其不白然竟不迁官所沈敌舟凢半年许尚在河中吾家船至平望方欲首西以行东风又发一帆至吴兴时望军已至吴兴矣凢曲折得风自垂山至吴兴真天以相吾家也老防皆安然而归始见弟妹已抵吴兴旬日待制乃遣使臣以书爲信寄谢世忠董旻辈因送二卒徃仍取行李诰勅之寄军中者旣取以归闻世忠舟师败于金人始敌在镇江不可出故卽陆徃建康聚吾宋士大夫令筹所以破世忠皆云海船如遇风不可当船大而止且使风可四面卒难制如风使舟耳卒难摇动敌然之选舟载兵舟掳七八乘天晓风未动急摇近世忠以火箭射之船人救火不暇又无风船不可动遂大败陷前军十数舟自余得遁盖世忠初知金人徃建康亦泝江以舟师与对垒时议者固已非之曰兵法勿迎于水内半济而撃之利今乃迎之于水内安有利也初予在焦山见世忠陈兵江中而镇江江口山上有兀立不动下视吾军者世忠船特大早晩诸将来禀议络绎不絶皆用小舟明知大者爲世忠自余匝军船歴歴可数吾尝自念吾军中事金人莫不目见耳闻而金人贼中事吾军畧不知之亦可虑矣终抵于败何智术之疎耶于是金人安然渡江北归世忠进官加恩尤自也不数月待制守钱塘世忠入觐时车驾驻防稽所待世忠良厚乃大喜却恨前此失于一见且怨董旻爲之障旻来谒有惭色闻世忠将入钱塘界谓旻曰胡待制今却相见如何旻无语但愧汗而已世忠所携杭妓吕小小卽以附志初小小有罪系于狱其家欲脱之世忠偶赴待制饭因劝酒啓曰某有少事告诉待制从所请当饮巨觥待制请言之卽以此妓爲恳待制爲破械世忠欣跃连饮数觥防散携妓以归妓后易姓茅

　　玉照新志卷四
　　钦定四库全书
　　玉照新志卷五
　　宋　王明清　撰
