<!-- { "loadSidebar": true } -->

　　玉照新志卷三
<子部,小说家类,杂事之属,玉照新志>
　　钦定四库全书
　　王照新志卷四
　　宋　王明清　撰
　　高公轩者宣仁之疎族也政和末爲沧州仪曹考满哀鸣于外台及将曰自唯孤寒无从求知于当路但各乞一改官照牒障面而归以张乡闾足矣人皆怜而与之旣至京师乃诣部自陈荐状已足乞以照牒爲用先次放散适有主之者从其说而施行之遂冐改秩蔡元长时当国闻之遂下令今后不得妄发照牒公轩中兴后爲检正诸房文字
　　外祖曾空青政和中假守京口举送贡士张彦正纲宣和末守秀水举送沈元用晦绍兴间牧上饶举送汪圣锡应辰三人皆爲廷试第一其后舅氏曾宏父知台州鹿鸣燕坐上作诗以饯之末句三郡看魁天下士丹丘未必坠家声是嵗天台全军尽覆事有不同如此者沈元用文通孙也初名家于秀之崇徳县坐爲人假手奏案至陵榻前上阅之云名见梁四公子传此人必不凢可从阔畧时方崇道敎故也遂降防令今后不得入科而已徬徨无所徃时外祖守秀城舅氏宏父爲湖州司録来省侍妓长杨丽者才色冠一时舅氏悦之席间忽云有士人沈念六者其人六艺絶伦不幸坐累遂无试头奈何宏父云审如君言吾合牒门客一人尚未有人翌日访舅氏一见契合易其名曰晦是嵗漕司首选明年爲大魁才数月卽入馆爲郎奉使二浙经由嘉禾丽张其徒曰我今日乃徃庭参门生耶
　　张子韶凌季文俱武林人少长同肄业乡里宣和末居清湖中时东西两岸居民稀少白地居多二人夜同步河之西见一妇人在前衣妆楚楚因纵步觇之常不及焉至空迥处忽见囘顾二人而笑真絶色也方欲询之乃缓步自水面而东二人惊骇而退
　　王磐安国合肥人政和中爲郎京师其子妇有身访乳婢女侩云有一人丈夫死未久自求售身安国以三万得之又三年安国自国子司业丐外得守宛陵挈家之官舟次泗州一男子喝于轿前云乳婢之夫也求索其妻安国惊骇欲究其详忽不见归语乳婢亦愕然无说至夜乳婢忽窜去遍索不可得诘旦舟尾乃见尸浮于水面
　　元符末巨公爲太学博士轮对建言比因行事太庙冠冕皆前俯后仰不合古制诏行下太常寺中奏云自来前仰后俯必是本官行礼之时倒戴之误哲宗顾宰臣笑云如此岂可作学官可与一闲散去处改端王府记室防军未几端邸龙飞风云感防至登宰席宠禄光大震耀一时祸福倚伏有如此者
　　李汉老邴少年日作汉宫春词脍炙人口所谓问玉堂何似茅舍疎篱者是也政和间自书省丁忧归山东服终造朝举国无与立谈者方怅怅无计时王黼爲首相忽遣人招至东阁开宴延之上坐出其家姬数十人皆絶色也汉老惘然莫晓酒半羣唱是词以侑觞汉老私切自欣除目可无虑矣饮大醉而归又数日有馆阁之命不数年遂入翰苑
　　江纬字彦文三衢人元符中爲太学生徽宗登极应诏上书陈大中至正之道言颇剀切上大喜召对称防赐进士及第除太学正自此声名籍甚陆农师爲左丞以其子妻之政和末爲太常少卿蒙上之知将有礼簉之命时陆氏已亡再娶钱氏秦鲁大主女也偶因对奏毕上忽问云闻卿近纳钱景臻女爲室亦好亲情言讫微笑是晩批出改除宗正少卿彦文知非美意卽丐外出知处州由是遂摈不复用
　　明清挥麈余话载马伸首乞立赵氏事后询之游诚之凢言与前辈说有异同者今重録其所记于后靖康初秦桧爲中丞马伸爲殿中侍御史一日有人持文字至台云敌军前令推立异姓来未及应语之间马遽云此天位也敌人安得而易舍立赵氏其谁立秦始入议状连名书之已而二帝北狩秦亦陷焉独马公主台事排日以状申张昌状云伏覩大金太宰相公权主国事未审何日复辟谨具申太宰相公伏乞指挥施行至康王卽位日乃止有门弟子何先者邵武人字太和嘉王榜登第少师事马公其后秦桧南归擅立赵氏之功归已尽掠其美名取富贵位极公槐势冠今古何公常太息其师之事湮没欲辨明其忠每引纸将书辄爲其子所谏以谓秦方势焰震主岂可蹈危机掇家祸然何公私自爲马公行状一通常在也绍兴甲戌以左朝奉郎任辰州通判将满一夕忽梦马公衣冠相见与语如平生亲旣寤喻其子曰马先生英灵不没赍恨九泉如此有意属乎挂其遗像哭之其子镐哀劝不从因告其父曰俟斯人死上之未晩太和曰不然万一我先死瞑目有余恨后日当受代卽手书一状闻于朝其词尤委曲囘互但云自太师公相陷北之后独殿中侍御史马伸排日以复辟事申昌云云且以所作行状缴纳乞付史馆立传以旌其忠入马逓驰达然后解组以归秦得之怒凢一路铺兵悉遭痛治仍下廷尉追捕何公甚急狱吏持文移至邵武而太守张姓者惊愕罔措就坐得疾越翌日始苏扶掖至防事才啓封视牒则所追者左朝奉郎何先也方遣吏徃村落追赴以行旣对吏而栢台考吏已先在寺但谓靖康虽有马伸爲殿院未甞闻有此状也令台吏勒军令状寺以上书不实拟降一官罢前任思陵重违桧意圣语曰所拟太轻特追两官羁置英州盖绍兴甲戌嵗也后一年乙亥桧死日御批何先所犯委是寃枉令有司别定遂复元官放逐便仍理元来磨勘爲左朝散郎何在贬所皆无恙归至里门遇亲戚相见喜马公之事明白一笑病废朝廷虽欲用之弗起仅能食祠官之禄一年而已镐乃诚之姨夫是以知其详及建宁诸乡老长搢绅之与何太和相厚者皆能言其事
　　明清近又得伸上昌全文用列于后云伸伏见金人刼二圣北行且逼太宰相公使主国事相公所以忍死就尊位者自信金兵之退必能复辟也忠臣义士不忍就死城中之人不卽生变者亦以相公必立赵孤也今兵退多日吾君之子已知所在狱讼讴歌又皆归徃相公尚处禁中不反初服未就臣列道路传言以谓相公外挟强敌之威使人游说康王自令南遁然后据有中原爲久假不归之计伸知相公必无是心但爲敌人所迫未能尽改虽然如此亦大不便盖人心未孚一旦喧閧虽有忠义之心相公必不能自明满城生灵必遭涂炭辜负相公之初心矣伏望速行改正易服归省庶爲禀取太后命而后行仍亟迎奉康王归京日下开门拊劳四方勤王之师以示无间内外赦书施行恩惠人心等事权行拘候立嗣君日然后施行庶几中外释疑转祸爲福伊周再出无以复加傥以伸言爲不然卽先次就戮伸有死而已必不敢辅相公爲叛臣也昌于是始下令一切改正
　　明清挥麈后録载周迎所记陈尧臣决伐燕之策盖出于天下公论而尧臣之子倚才横行行都张全真参政日载真僞作一帙可以但作全真文字近览李仁甫长编云绍兴元年正月十四日辛丑中书舍人胡交修言人臣之罪莫大于误国误国之祸莫大于燕云之役者燕山议首与夫用事之臣大者诛戮次者流放而尧臣者独仍旧故秩廪食县官置而不治岂所以上慰宗社之神灵下泄四方之痛愤哉尧臣爲国召乱不知罪恶之重乃敢自引矜乞爲郡守今虽爲宫祠叨切食禄臣愚伏望睿防削夺尧臣在身官爵投窜遐方以惩其恶以谢生灵爲后世臣子之诫诏尧臣主管临安府洞霄宫指挥更不施行书之于编葢知迎之言不厚诬且非明清之私意事见长编第一百五十九之注后阅中兴日厯宰执奏乞行迁责髙宗云岂可以自乞差遣反遭贬邪止罢祠焉
　　王彦国献臣招信人居县之近郊建炎初金人将渡淮献臣坐于所居小楼望见一老士大夫徬徨阡陌间携一小仆负一匣埋于空迥之所献臣黙然识之事定徃掘其地宛然尚存啓匣乃白乐天手书诗一纸云石榴枝上花千朶荷叶杯中酒十分满院弟兄皆痛饮就中大户不如君献臣后南渡寓居余姚尝出以示余真奇物也后闻以归刘纲公举矣又云建炎间避地奉化境上一二仆偕行尝夜过渡月色微明有数人先徃焉忽问云非王献臣解元行李否但见其躯干长大语声雄励心窃疑之忽径划水面而渡彼岸波涛汹涌久之献臣惶怖几触见不知爲何怪后亦无他
