<!-- { "loadSidebar": true } -->
　　王稻婆髙庭乡妇也其先檇李人永乐乙酉水灾擕二洁身徙居耕樵织防佣工以自给且强于刈获乡人壮其能因呼之为稻婆比来年二十五今已七十二垂四十余年虽贫贱困苦身无纎玷在人齿性沉忍不可以利刼此盖外家曹氏云然尝欲观其人今年冬雨雪淹腊人家炊烟或不起予方拥炉读书妻迎笑曰他日所谓王稻婆者夫子请试观之槁形菜色身无完缕累然若老猕猴予徐扣之曰妾夫潘姓也初妾无兄弟年十九纳壻于室甫三载而夫死得子女二子始弥月父母怜早寡欲别谋之妾愿守其息兼理家事终身弗敢怨也未几父母连丧又二年大水作庐舎尽渰荡妾母子三口逃生至此将以依亲而亲已依于人矣遂佣工以食赁织以衣歳月既久幸而男女俱有室家已及见小孙女妾以垂老可分温饱计天罚告终哭于男哭于妇而始无埋身之地矣予闻恻然因调之曰人生少年快乐自取耳婆乃自苦若是得无悔婆谢曰防君哀念及此妾非恶乐而好苦恨薄命虽欲乐恐无往而不得苦也予曰彼有孀居而守者以其家素饶也子壮且多也可以借也婆无一于是曰顾不及不能改妾也因具饭与米数升而去予感叹久之妻曰稻婆众所弃夫子独详其出处而形诸叹何也予乃喻之曰子女子也未知为妇之道且以子容华服饬耳目聪眀视之固不啻如土苴彼之一心直恐子弗能至也非子弗能至虽举什百亦未能至也子姑得其心人伦之道立矣夫妇之道备矣妻改容谢之于戱三纲五常之道铸在民心古今由之不可一日废也惟其教化不眀风俗不振纲常沦斁其流必将入于禽兽之行矣先王以是重之其或出于死生丧乱卓立自信真有不可冺者方且残其生覆其后流离天地卒为野殍饿鬼天道果何在哉王稻婆是己夫世之衣缨大家聪明容辩遇不幸不能不甘身者皆其罪人也吁众人慕之予可畧之众人弃之予安得不记之以俟采风者此逸庵先生徐勉仁之作也先生名恕甬东人博学能文髙尚不仕景泰间教授吾杭名门故族咸重之因遂居杭天性耿介凡钜室而不尚诗礼者虽致千金召之不往也迨今年九十老而益坚棘寺大卿夏公时正尝馈以谷固辞不受以无功而耻于滥饕耳其所制作率闗世教不为空言观其所着可以知其为人矣又有艺说云予尝观艺于剪帛缀革之工矣剪帛之工持尺寸刀尺偃席冯几日与齐纨蜀锦为伍功虽缓其容常舒舒焉供给与座上人席同缀革之工器且多拳躯伛偻日与皮败履为伍功虽速其力常促促焉每给其食而弗顾艺之劳逸给之髙下有不待较也然而偿工直获主利革工数倍于帛工矣夫均之为艺也尚其逸则趋而帛工苟其利则趋而革工然则将为革工乎将为帛工乎窃尝疑之后过吴淞间观钜族公私之需日费千金腾踏喧嚣动以万指计前之工者咸用而有之不出户限视其供给无少异及视其获利则又反是予恠诘其故或者解曰子知艺之系于名有劳逸有上下而不知艺之习于人有勤怠有精拙利将不独在其名亦随其人何如耳吁剪帛缀革末艺也贱事也细民也同其艺而获利有不同同其人而髙下劳逸之不同此无他择艺贵精而已矣虽然艺愈择而精愈难获利愈缓一获而至于不赀矣故难而缓者百无一二焉艺每卑而工母易获利每速累获而几于毫末矣故易而速者十居八九焉何独是也举天下之艺皆然夫士大夫学圣贤之学者道徳仁义也行圣贤之事者功名事业也使功名事业不出于道徳仁义虽有智如良平功若管晏其功名之实不足以传于后世使道徳仁义不极于功名事业虽有孔孟之徳伊周之才其道徳之泽不能行于当时是则道徳功名譬之树表以测景泝流而求源体用一致初非二事也今所谓学而行者无乃二其事乎志于道徳者执方而或滞于事固穷而或背于时中心既淑时务稍迂人皆曰腐儒也此择艺而不精是犹帛工而徒得其逸焉亊于功名者运巧之求售枉道以徇人于道徳实慙卒保功利人皆曰好男子也此精艺而不择是犹革工而茍获利焉夫如是故尚志者不自存趋务者众且效民心以之而日偷风俗以之而日弊非人也艺也势使之然非性然也然则如之何哉曰反之而已予观二艺有感于士学之陋大抵艺不可不择择之不可不精既精而不获归于命因作艺説
　　宰相器
　　青箱杂记丞相刘公沆以义气自许尝作牡丹诗中一联云三月内方有百花中更无又述懐诗曰虎生三日便窥牛猎食宁能掉尾求若不去登黄阁贵便须来伴赤松游奴颜婢膝诚堪耻羊狠狼贪自合羞三尺太阿星斗焕何时去取魏齐头览者皆知有宰相器
　　胜儿
　　呉泰伯祠在阊门之东每春秋市人相率牲醴多图善马彩舆美女以献之时金银行以轻绡画侍婢捧胡琴以从其貌胜于旧绘者名其为胜儿盖他献者无以匹也女巫方舞有进士刘景复送客之金陵置酒于庙东通波馆忽欠伸思寝梦紫衣冠者言曰让王奉屈刘生随至庙周旋揖让而坐王语刘生曰适纳一胡琴妓艺精而色丽知吾子善歌故奉邀作胡琴一曲以宠之生初颇不酣命酌人间酒一杯已醉乃作歌曰繁已停杂吹歇胜儿调弄逻娑拨四弦拢撚三五声唤起边风驼眀月大声嘈嘈奔淈淈浪蹙波间倒溟渤小弦切切怨飔飔鬼哭神悲秋悉率玉腕斜挑掣流电春雷直戞腾秋鹘汉妃徒得端正名秦皇虚夸有仙骨我闻天宝十年前凉州未作西戎窟麻衣右衽皆汉民不省烟尘暂蓬勃太平之末狂冦乱兵马崩腾恣搪突宗未到万里桥东洛西京一时没海内士民皆被虏饮恨吞声空咽噎时看汉月望汉天怒气冲星成彗孛国门之西八九镇髙城深垒闭闲卒河湟咫尺不能收挽粟推车徒兀兀今朝闻拨梁州曲使我心神暗超忽胜儿若向边塞弹征人血泪应阑干吟毕以献王召胜儿授之王之侍儿有妒者以金如意击胜儿刘生惊而寤歌传于呉中宋旡有诗云吴俗祈恩泰伯祠争图舆马献新竒大王三让周天下飜爱胡琴宠胜儿
　　陈太常
　　皇明正统间防稽陈惟成贽以教官举为翰林待诏累官至太常卿精于唐律有和唐音行于世先人酷爱其作予尝见其为陆显章赋石阑别墅排律云别业新成石濑西静中偏称此幽栖桑多尽好供蚕事花落何曾趁马蹄社鼓每喧红杏坞邻家多住緑杨堤前村翠麦晴涛卷隔岸青山夕照低草色帘栊春燕竹深门巷午晴鸡乌犍得饱和烟卧布谷催耕向暖啼最喜儿孙知稼穯尽随童仆事锄犁嘉禾应瑞千茎秀芳韭成丛万叶齐渐见仓庾储雪粒旋看步武蹑云梯秋风老瓦盆中酒对处何妨醉似泥他作皆类是



　　蟫精隽卷十六
