<!-- { "loadSidebar": true } -->
　　国初顾仲瑛号玉山樵者江南巨室也工诗词与铁崖杨先生廉夫游时相倡和其学也赡而气也充其闻也博而词也当尝和铁崕唐宫词十首次韵雄浑沉着不减玉溪生其一天宝鸡坊宠贾昌宫中蝴蝶满梁锦防昼浴天骄子绛节朝看王大娘芍药金阑开内苑葡萄玉盏酌西凉月支十万资胭粉独有三姨素面妆其二莲花池畔水风凉玉竹回文宝簟光贪倚画屏看翡翠误开金锁放鸳鸯轻绡披雾夸新浴堕髻欹云衒晚妆笑指女牛私语处长生殿下月中央其三五色卿云防帝城春风无处不闗情小花静苑偷吹笛淡月闲房背合筝鳯爪擘柑封细合龙头泻酒下瑶罂后宫学做金钱会香水兰盆浴化生其四龙旗孔盖拥髙幢步辇追随幸曲江鸟道正通天上路羊车直到竹间桃花柳叶元无恨燕子莺儿各有双中贵向人言近事风流阵里帝先降其五秘阁香残日影移灯分青玉刻盘螭琵琶凤结红文木索蚕缫緑水丝金屋有花频赌酒玉枰无子不弹碁传宣趣发时时使南海今年进荔枝其六近臣谐谑似枚臯侍宴承恩得锦袍扇赐方空描蛱蝶局看双陆赌樱桃翰林醉进清平调上苑新呈玉色醪密奏君王好将息昨朝马上打围劳其七虢国朝来不动尘障泥一色綉麒麟朱衣小队髙呵道粉笔新图徧写真宝雀玉蝉簪翠髻银鹅金凤踏文茵自从羯鼓催春后不信司花别有神其八五王马上打毬归赢得宫花献贵妃乐送阁门边奏少祻因台寺谏书稀侍儿随幸皆颁紫骰子蒙恩亦赐绯姊妹相从习歌舞何人能制柘黄衣其九新制霓裳按舞腰笑他飞燕怕风飘玉蚕倒卧蟠条脱金凤斜飞上步揺云母屏前齐奏乐沉香火底坐吹箫只因野鹿衔花去从此君王罢早朝其十宫衣窄窄小黄门踯躅初开赐缥盆夜月不窥鹦鹉塜春风每忆凤凰园爱收花露消心渴怕解金诃见爪防只有椒房老宫监白头一一话开元
　　望江南
　　宋王齐叟字彦龄怀州人髙才不羇为太康掾官尝作青玉案嘲帅又赋望江南讥监司监司大怒责之彦龄敛板向前应声答云某居下位常恐被人谗止是曾填青玉案何曽敢做望江南请问马都监时马都监者适与彦龄并坐马惶恐亟自辨数既退诘彦龄曰某实不知子乃以某为证何也彦龄笑曰且借公趂韵幸勿多恠所言则又望江南也
　　叶龙溪诗
　　龙溪叶广居字居仲号自得斋宋文康公秀发六世孙窻居士之孙也元末为江浙儒学副提举尝与杨铁崕相往来倡和铁崕素重其为人尝拟黄庭经赠医师方氏云我有中庭元元根总摄百气超乾坤吸嘘自解通昆仑万神寂寞绵绵存中有一物光炖炖化为真人朱冠禈手执赤符如琼璊是中实为牝门三彭潜伏守其阍峯名天柱五岳尊千岩万壑手可扪南离北坎无冲奔黄媪为媒掌其婚是中有语约不烦子能守之可与论慎勿适越北其辕伏其庐内寻真源方君之居近五云幽阙夜间常氤氲放之六合空无垠下视浊世癃痼繁以妄易妄何纷纭鍼砭可磨艾可焚熊经上与陀扁伦阊阖朝啓觐轩辕戋戋玉帛临邱园又行吟诗云竹里行云秋气清练巾葛屦称柴荆嵗华扰扰鬓毛改勋业休休髀肉生龙马凤凰为世瑞螽斯蟠蟀趂时鸣南山有豆锄堪荷肯向屠沽托姓名又晴偶成云白苎衣裳冰雪容沈郎多病怯东风阳城久拙征科政尹铎新成保障功沧海楼船何崆峒小麦自芃芃腐儒自笑忧时切屡过田翁卜嵗丰题宋徽宗画墨竹云承平天子玉为顔艮岳秋风竹泪斑丹凤不归云万里空留翠影落人间又回文诗云红烛泪销香篆小扇罗如月晚庭空风帘绣卷初醒酒静院凉生水阁东又小游仙云圃风多六月凉绕堤瑶草散天香偶随阿母骖鸾去先得金茎玉露甞秋到银潢灏气分露华凉透六铢裠神官准备驱灵鹊踏破中天五色云十二琼楼掩翠扉桂花新自月中移双成未识齐州路控得苍龙不敢骑月轮初上海波青缥缈重城夜不扃琪树晚风吹酒醒自裁云叶冩黄庭学富词古深造陶柳门庭所谓雅人之词典以则欤有自得斋集一卷
　　因事感慨
　　玉笥张思廉宪和铁崕宋宫观潮图诗自序云至正二十年秋八月既望自姑苏来云间寓延庆方丈云谷讲师出宋宫观潮图征诗甞记父老言宋亡时丞相巴延驻师沙上潮不至者三日又记庚午嵗七月十四日晓有雷自北髙峯飞至故宫塔顶火不灭者二日抚卷忆旧不觉慨然为赋七言长诗一首适宋仲温至遂命书之诗云磁州夜走泥马驹卧牛城中生緑芜炎精炯炯照吴会大筑钱唐作汴都玉殿珠楼连翠阁七宝帘栊敞云幕生移艮岳过江南不数东京旧欢乐茂树盘盘迷緑云龙飞凤舞峯峦奔玉牀下压大江小海水正入东华门门外木犀花可数紞紞灵鼍振天鼓海门一线截江来雪壁银城尽飞舞呉商楚贾千万艘黄龙战船头尾髙岂无海道走中土长驱逐北乘风涛烟雾苍苍绕城郭屋瓦鱼鳞互参错百万骄民事醉醺坐使中原厌羊酪因循六帝不复讐西风八月凭江楼攅宫人饮白骨恨洪波不洗青衣羞邦基削尽师臣逐轵道人稀子婴哭绣胷文颈踏浪儿反首谁能报君辱庙子沙头卓大旗天呉缩颈不敢驰行人指塔话杨琏三十六宫秋草腓雄浑感慨言宋之君臣偷安一方竟终不振令人不胜黍离华表之感斗南胡虚白亦有诗云月殿云窻倚碧霄江声雷动海鲜桥如何边将屯师处三日钱塘不见潮言天意也感慨深矣
　　圆梦
　　李徳裕次栁氏旧闻言安禄山之叛也宗匆遽播迁百官有司多不知之黄幡绰亦陷贼中及将复贼党就擒幡绰被拘至行在上素怜其敏捷释之有于上前曰黄幡绰在贼中与贼逆圆梦皆顺其情而忘陛下积年之恩宠禄山梦见衣袖长忽至阶下幡绰曰当垂衣而治禄山梦见殿中槅子倒幡绰曰陛下革故从新推之多此类也幡绰曰臣实不知陛下大驾防尘赴蜀既陷在贼中宁不茍恱其心以脱一时命今日得再见天顔臣与大逆圆梦必知其不可也上曰何以知之对曰逆贼梦衣袖长是出手不得也又梦槅子倒者是糊不得也以此臣故先知之上大笑而止
　　李斯
　　世传难将一人手掩得天下目往往行诸语言而莫知所从来盖曺邺咏秦丞相李斯诗也邺读李斯传有诗云一车制三毂本图行地速不知驾御难举足成颠覆欺暗尚不然欺眀当自戮难将一人手掩得天下目不见三尺坟云阳草中緑邺可谓知道者矣斯尚何足责哉呜呼君以此始亦以此终其斯之谓欤
　　秋虫三谏
　　国初记室徐防文贲能诗声着吴下偕髙太史啓杨宪使基张太常羽齐名时称四诗宗尝赋秋虫三谏以自讽其秋萤云龙舟一去汴河东空吐余光草露中此夜不堪秋寂寞景华宫殿已西风秋蝶云花间心事已蹉跎过却青春恨较多赖有黄花相慰藉不知风雨又如何秋蝉云愁断齐奴一寸心谁知青女怨尤深长吟莫恋宫门栁黄叶秋风自不禁其感慨之意见于言外抑生值元末乱离之际激愤而然耶
　　老冰
　　宋刘贡父为中书舎人一日朝防幕次与三衙相隣有二帅出军伍看一水晶茶盂传玩良久曰不知何物所成莹洁如此贡父隔幕谓之曰公岂不识此是多年老氷耳
　　殿后书事
　　宋宛陵梅都官圣俞殿后书事和范忠宣纯仁诗云天子寻常幸直庐裹头宫女捧雕舆红泥已赐春醅酒黄帕曽经御览书林果鸟应衔去后燕窠虫有落来余禁中事事能传咏播在人间不是虚紫阳方回批云老杜云户外昭容紫袖垂则知唐之外朝有宫女引朝仪圣俞云裹头宫女捧雕舆则知宋之内庭以宫女直舆不惟诗好可备故事作一对也此乃和纯仁殿中杂题三十九首之一且如前聫红泥已赐春醅酒黄帕曽经御览书岂不胜王建黄帕盖鞍乘了马红罗纒项鬭回鸡呜呼建诗卑弱今不取
　　鸠字
　　东坡闻荆公字说新成戏曰以竹鞭马为笃以竹鞭犬有何可笑又曰鸠字从九从鸟亦有证据诗云鸤鸠在桑其子七兮和爷和娘共是九个髙斋漫録
　　咏物竒切
　　唐罗昭谏隠咏铅粉诗云每持纎白助君时霜自无憀雪自疑郎若姓何应解傅女能窥宋不劳施妆成丽色惟花妬落尽啼痕只镜知最好玉京仙署里更和秋月照琼枝又咏言云珪玷由来尚可磨似簧终日复如何成名成事皆因慎亡国亡家只为多须信祸胎生利口莫将讥思逞悬河猩猩鹦鹉无端解长向人间被网罗宋杨廷秀万里咏糖霜云亦非崖蜜亦非青女吹霜冻作冰透骨清寒轻着齿嚼成人迹板桥声杜黙咏鹦鹉杯云雕琢仪形肖陇禽緑杨影里可分斟坐间恨不能言语说我平生酒量深元萨天锡咏蜇云层涛濡沫假鰕行水母含秋孕地灵海气冻凝红玉脆天风寒激紫云腥霞衣褪色脂流滑琼液烹香酒力醒疑是楚江萍实老误随潮汐落沧溟国初胡斗南虚白咏双孔笛云混沌难分浊与清凿开空翠太分明有声本自无声出二气还从一气生碧海夜寒龙并语瑶台月白鳯谐鸣依稀黄鹤楼中听吹落梅花雪满城瞿存斋宗吉咏镜中梅云日上绮窻啼翠禽临鸾额晓寒侵一自照春风面百链方知铁石心白玉台前怜痩影黄金矿内觉情深锦囊收拾余香去月落空闺何处寻皆的切而竒曲尽物情所谓本人情该物理信非捕风系影之可语咏物之楷式也






　　蟫精隽卷八
<子部,杂家类,杂说之属,蟫精隽>
　　钦定四库全书
　　蟫精隽卷九
　　明　徐伯龄　撰
　　仁人之言
　　宋和鲁公凝有观画鹰猎诗云虽是丹青物沉吟亦可伤君夸鹰眼疾我悯心忙岂动骚人兴惟増猎客狂鲛绡百余尺争及制衣裳范文正公仲淹见之叹曰真仁人之言也予惟世之咏物题画者果能注此意耶
　　悼铁崖
　　梦观讲师名守仁字一初我国初之髙僧洪武间仕为僧録司右讲经幼学于铁崖杨先生亷夫先生卒讲师哭之诗云玉笙声断泣龙君撼树蚍蜉谩作羣一代春秋尊正统两朝冠冕在斯文他生有约寻圆泽后世何人识子云旧业门生今几在下车空拜马陵坟所谓情词两到恩义兼尽者也讲师又宿参寥泉诗云新构层层出翠霞古泉歴歴走金沙潜公丽语无人鉴憔悴西风白藕花又题翡翠图云见说炎州进翠衣网罗一日徧东西羽毛亦足为身累那得秋林静处栖又咏雪芦鹡鳹图云断石残芦雪半消悲鸣如念弟兄遥北风原上重回首愧杀淮南尺布謡皆非徒作感慨尤深亦可以观世道之变矣
　　苏武慢
　　国初三山林鸿子羽尝作苏武慢八章旷视一世今録其其四云家本儒流身穿缝掖出入义途仁里洞鉴心机冥捜海岳博得一贫如洗作赋南宫吟诗北苑万句不如杯水问先生何苦如斯祗是好之不已　最爱是竹寺秋眠花楼夜饮醉倒不知天地礼法之徒是非评论看得不如蝼蚁勘破兴亡超乎流俗莫怪不营生理吐胷中万斛珠玑防个富人能比豪气为何如哉
　　喷嚏
　　栁氏旧闻唐宗于诸昆弟友爱弥笃呼宁王为大哥每与诸王同食因食之次宁王错【七过反】喉喷上髭王惊惭不已上顾其惶竦欲安之黄幡绰曰不是错喉是喷帝上大恱
　　闲忙
