<!-- { "loadSidebar": true } -->
　　仙吕寄生草　长醉后方何碍不醒时有甚思糟腌了两个功名字醅渰了千古兴亡事麴埋了万丈虹霓志不达时皆笑屈原非但知音尽说陶潜是　双鴈儿洞宾出圣超凡本有神仙一抹绦九阳巾君是真人一半儿　自将杨桞品题人笑撚花枝比较春输与海棠三四分再偷匀一半儿胭脂一半粉　金盏儿　据胡床对潇湘黄鹤送酒仙人唱主人无量何妨若卷帘邀皓月胜开宴出红妆但一樽留墨客是两处梦黄粮中吕迎仙客　雕檐红日低画栋彩云飞十二玉防
　　天外倚望中原思故国感慨伤悲一片乡心碎　谒金门　早霞晚霞妆庐山画仙翁何处炼丹砂一缕白云下客去斋余人来茶罢叹浮生指落花楚家汉家做了渔樵话　普天乐　浙江秋吴山夜愁随潮去恨与山叠鸿鴈来芙蓉谢冷青灯读书舍怕离别又早离别今宵醉也明朝去也留恋些些　喜春来　闲花醖酿蜂儿密细调和燕子泥緑蝶梦觉来迟谁唤起帘外晓莺啼　满庭芳　知音到此舞雩也修禊羲之海棠春已无多事洗胭脂谁感慨兰亭古纸自沉吟桃扇新词急管催银字哀弦玉指忙过赏花时　十二月尧民歌　自别后遥山隠隠更那堪逺水粼粼见杨柳飞绵衮衮对桃花醉脸醺醺透内阁香风阵阵掩重门暮雨纷纷　怕黄昏忽地又黄昏不销魂怎地不销魂新啼防压旧啼防断肠人忆断肠人今春香痩几分缕带寛三寸　四边静　今宵欢庆软弱莺莺可曾惯经欵欵轻轻灯下交鸳颈端详看可憎好杀无干净醉髙歌　十年燕市歌声几吴霜鬓影西风吹老鲈鱼兴晚节霜榆暮景　南吕四块玉　买笑金纒头锦得遇知音可人心怕逢狂客天心沁纽死鹤劈碎琴不害碜　正宫醉太平　人皆嫌命窘谁不见钱亲水晶丸入麫糊盆才粘拈便衮文章糊了盛钱囤门庭改做迷魂阵清廉贬入睡馄饨葫芦提倒穏　塞鸿秋　腕氷消松却黄金钏粉脂残淡了芙蓉面紫霜毫蘸湿端溪砚断肠词冩在桃花扇风轻柳絮天月冷梨花院恨鸳鸯不锁黄金殿　商调山坡羊　云松螺髻香湿鸳鸯被掩春闺一觉伤春睡柳花飞小琼姬一片声雪下呈祥瑞把团圆梦儿生唤起谁不做美呸却是你　梧叶儿　别离易相见难何处锁雕鞍春将去人未还这其间央及杀愁睂泪眼　越调天净沙　枯藤老树昏鸦小桥流水人家古道西风痩马夕阳西下断肠人在天涯　恁阑人　花阵输赢随幔生桃扇炎凉逐世情双郎空藏瓶小卿一块冰　塞儿令　烟艇闲雨蓑干渔翁醉醒江上还啼鸟闗闗流水潺潺乐似富春山数声柔艣江湾一钩香饵波寒回头观魄夫忆放鱼竿看流下蓼花滩　双调落梅风　金刀利锦鲤肥更那堪玉葱纎细若得醋来风韵美试尝着这生滋味　凌波仙　一声梧桐一声秋一芭蕉一愁三更归梦三更后落灯花碁未收叹新丰逆旅淹留枕上十年事江南二老忧都到心头　庆东原　参旗动斗柄那为多情受用些儿个　殿前欢　醉归来入门下马笑盈腮笙歌接至朱帘外夜宴重开十年前一秀才黄虀菜打熬做文章伯江湖气槩风月襟怀　卖花声　细研片脑梅花粉新剥真珠荳蔲仁依方修合凤团春醉魂清爽舌尖香嫩这孩儿那些风韵　其拨不断另附于后云
　　女妇能诗
　　春渚记闻建安暨氏女子十嵗能诗人令赋野花诗云多情樵牧频簪髻无主蜂莺任宿房观者虽加惊赏而知其后不保贞素竟更数夫流落而终与毘陵女子咏破钱相同破钱诗云半轮明月揜尘埃依稀犹带开元字想得清光未破时买尽人间不平事又有咏文君诗云当时曽笑卓文君岂信丝桐解误身今日未弹心已乱此身元自不由人诗话谓虽有才致非女子所宜又南宫县君钱氏诗云士悲秋色女懐春此语由来未是真倘若有情相眷恋四时天气总愁人意亦相同云
　　天香引
　　辍耕録载道园虞邵庵伯生先生于掲曼硕学士奚斯家赋三谒草庐图天香引隔字一押韵以为至难且称先生之才为不可及暇日游湖上登孤山和靖祠复于粉墙上得一阕亦其体也其词云至当时林氏山祠驿使何之取次南枝飘溃胭脂蕉斯故纸抑死荒丝志寒雄雌鹭翅参差母子鸬鷀撚此吟须弹指歌诗劝尔金巵何事嗟咨后友人复以一阕来竟不用他字疉韵而成尤出竒外一等词云防吾庐緑树扶疎竹坞独居举目须臾鹭宿芙渠乌居古木鳬浴菰蒲夫语妇壶沽緑醑主呼奴釜煮鲈鱼俗务俱无布素粗服书屋读书蔬圃锄蔬中原正音緑读如卢竹如主独音都吾切目如慕宿音思主切木如暮浴如裕俗音须如切屋音五故切读与独同醁与緑音同葢尽以一屋二沃收入鱼模相叶故也惜不知作者名字此词在双调即古夹钟商本名折桂令又名蟾宫曲词人多命名天香引云
　　荆公字谜
　　鸡肋编载王荆公安石作字谜云兄弟四人两人大【音堕】一人立地三人坐家中更有一两口便是凶年也好过盖俭字也又云亲兄弟日日昌堂兄弟木目相亲兄弟火火炎堂兄弟金今钤又云掘地去土添水成池又云寒则重重叠疉热则四散分流兄弟四人下县三人入州在村里只在村里在市头只在市头盖言也又妇字谜左七右七横山倒出又云一人姓任名忍贩金与锦将过潼关时方禁金与锦不得过闗闗吏遮之任恳求欲入吏云法重难从但君自入闗而货不得进乃书报云任忍入金锦禁急又钱氏私记荆公举酒令字谜云四口尽皆方十字在中央若做田字商不是杜家郎盖图字也
　　王刘互讥
　　王铚黙记云刘贡父攽与王介甫安石最为故旧荆公尝戏拆贡父名曰刘攽不直一分文贡父复戏拆荆公名曰失女便成宕无宀【音绵】真是妬下交乱真如上交误当宁荆公大慙而心衔之

　　蟫精隽卷七
　　钦定四库全书
　　蟫精隽卷八
　　明　徐伯龄　撰
　　雨翁生志
　　元叶雨为宋文康公曾孙笃学力行坦夷旷达天厯二年三月将终自着墓志云雨居士姓叶氏系出括苍名志信字伯逊一字诚之雨则其寓室也七世祖讳伸宋进士仕东都为御史职直龙图阁赠银青光禄大夫入元祐刘摰党籍尝持漕节浙西因家钱唐四传至文康公居嘉兴遂为嘉兴人文康讳时淳熙甲辰甲科进士仕至吏部尚书龙图阁学士光禄大夫致仕赠开府仪同三司文康之子讳徳颖宋宣义郎监行在编佑局门赠朝散郎朝散之子讳隆礼淳祐丁未进士仕至朝奉大夫直宝文阁知绍兴府浙东安抚实居士之曾祖考祖考考也居士生于宝祐丁巳十月六日死于天厯己巳三月某日夀七十三初议娶新安汪氏枢密勃之五世孙未成礼而死遂娶戴氏子男二人节性成性孙已生者男女六人于是戒其子令从葬于湖州乌程县逸村之吴感山宝文公之墓居士宝文侧室之子夙丧其父事嫡母尽礼幼颖悟能读书徳祐乙亥以荫补将仕郎颇有志于世不能生产作业拙于趋媚中遭兵变生计萧然浮萍沦落者三十余年瓶无储粟裕如也晚嵗以所传父师者与诸生讲习避世客食粗若得计所学益进而请业者益众时呌号托兴于诗文藁曰话雨殆有感于剪烛巴山之句耳噫嘻至元丙子以来方厌文事且无赀遂不能以身显尝分教嘉兴邑庠不久弃去迨延祐甲寅朝廷始以儒科取士而病且老矣其亦顔驷冯唐之流欤其命也夫其生也无名其死也不足以辱当世大手笔遂自叙以纳诸圹天厯二年三月吉日雨居士自志予惟人多以死自讳而雨不忌其于死生之际了然矣
　　读史
　　存斋瞿先生宗吉读秦纪五絶云十二金人制造奢销除兵革靖邦家如何更有龙泉劒留与髙皇斩白蛇六籍焚来道不传骊山宫殿与云连可怜三月咸阳火犹带书坑未冷烟役重劳民古未闻南修北筑事纷纷宜教四海寃愁气化作芒砀五色云海上传闻五色芝扁舟采访去无期君王更得长生术只恐臣民靡孑遗厚葬徒闻卜地灵酸风吹送饱鱼醒骊山纵有千年土银鴈金鳬可久扄识见髙逺非后学所能窥其涯涘又金陵怀古云天星初报坼中台又见浮江五马来虎踞羣山扶日月龙飞双劔化风雷诸公竞堕新亭泪遗老犹兴故国哀千里来游携铁笛月明吹上凤凰台黄旗紫盖气横天南渡开基不偶然一着戎衣功未集倒持手版事堪怜传闻铁鏁沉江底不见金戈到塞边王谢功名只如此至今遗恨满山川神州沉陆不胜悲三窟经营计亦奇事去扺须阿堵物国亡正坐宁馨儿景阳赴井难逃祸同泰为奴不救饥满眼山川只如旧千年覆辙自相随漠漠长江起白波东南天险误人多金莲笑翫中庭步玉树愁闻别院歌夜月楼台留凤辇春风罗绮绕鸾坡只今胜地皆尘土草合离宫长薜萝虎踞龙蟠古帝州英雄争夺几时休地连呉楚川原壮水下荆扬昼夜流风景不殊悲作客江山信美倦登楼防身一劔劳藏取莫遣光芒射斗牛又题明皇阅马图云沙苑春回草色浓圉人太仆各言功骅骝不似青驘穏能载君王到蜀中又题宣和画鹤云道君慕道乐逍遥贪画仙禽早罢朝防事龙沙为客日不骑一只上神霄可谓拔鲸牙而浥天浆者矣
　　獃子
　　苏杭间呼痴人为獃子杭人又名懛案玉篇都来反心病也谚又有云阿台落走进屋里来因读程泰之演蕃露郑獬字毅夫守江陵作楚乐亭记有颂云我是苏州监本獃与爷祝夀献棺材近来髣髴知人事落还归屋里来獃亦作騃俗作呆字云
　　诗谜
　　宋元祐间士大夫好事者取达官姓名为诗谜如雪天晴色见虹蜺千里江山遇帝畿天子手中持白玉秀才不肯着麻衣谓韩绛冯京王珪曽布也虹北人谓之虹【音绛】又音扛字去声也又取古人名而傅以今事如人人都戴子瞻帽君实新来转一官门状送还王介甫潞公身上不曾寒谓仲长统司马迁谢安石温彦博也
　　唐宫词
