<!-- { "loadSidebar": true } -->
　　肝精不固。目眩无光。肺精不交。肌肉消瘦。肾精不固。神气减少。脾精不坚。齿髪脱落。若耗散精神。不已疾病随生。死亡随至。
　　仲夏宜止声色。薄滋味。节嗜欲。仲冬宜去声色。禁嗜欲。
　　此两月阴阳相争之时。俱当谨而慎之。冬至一阳初生。其气尚微。易于伤伐。故彼言止声色。而此言去。彼言节嗜欲。而此言禁。见尤当谨也。在家在外。忽降大风大雨。震雷风雾。皆是诸龙鬼神经过。宜入室烧香。以避之。静坐过后方出去。
　　大寒与大热。切勿贪色欲。谨守精室勿妄泄。闭而保之而长活。油尽灯灭。精竭人亡。添油灯壮。保髓人强。
　　道不在烦。但能不思衣食。不思声色。不思胜负。不思得失。不思荣辱。心不劳神。太极自然。可得百岁。
　　气清则神畅。气浊则神昏。气乱则神劳。气衰则神去。
　　夏之一季。是人脱精神之时。心旺肾衰。液化为水。至秋乃凝。冬乃坚。不问老少皆宜食暖物。独宿养阴。尤胜服药。
　　大汗勿遽脱衣服。极热勿令人扇。坐卧处忌温风贼风。
　　久视伤心损血。久坐伤脾损肉。久立伤肾损骨。久卧伤肺损气。久行尚肝损筋。
　　寡思虑。以养神。寡嗜欲。以养精。寡言语。以养气。
　　五味淡薄。令人神爽少病。酸多伤心。苦多伤肺。辛多伤肝。甜多伤肾。切忌空心茶。饥后酒。黄昏饭。
　　人年四十阴气自半矣。五十肝气丧。六十筋不能动。精气少。须当自慎。自戒。少知。调和。摄气。宁不为养生之本。七十以上最宜自养。不可劳心苦形。冲冒寒暑。若能顺四时运气之和。自然健康延年。乐色不节则耗精。耗用不止则精散。
　　冬月天寒。阳气在内。已自郁热。若更加炙衣重裘。近火醉酒。则阳气太甚。春夏之交。恐发时行热疾。
　　凡冬不欲极温。夏不欲极凉。慎起居。忍嗜欲。薄滋味。可以却病延年益寿。
　　戒满意之食。省到口之味。
　　暮若大醉恐酒毒停散。害人脏腑。大饥不大食。大渴不大饮。恐血气不常。卒然不救。食欲少而数。不欲频而多。常令饱中饥。饥中饱为善。饮中须用温。盖脾胃喜温不喜冷热。犯之如心如眼也。纤毫入眼。眼则不安。漠不关心。心必乱动。
　　口中言少。心头事少。肚里食少。自然睡少。依次四少。神仙诀了。

　　全在养气。悟道之人。如农家积粟。自一合以至万斛。又如世人积财。自一文以至万贯。如此惜气不损。则积气成神矣。虚灵之府。神明所居。不可以他物杂之。他物杂之。则神明不守。神明不守。则身无所主。身无所主。则危矣。他物思想懮愁之类也。俗语有可采者。处穷贱易。耐富贵难。安劳苦易。安闲逸难。忍痛易。忍痒难。人耐富贵。安闲逸。忍痒。真有道之士也。
　　人生人间。贫贱者多。贵而富岂易。得哉。倘能戒夜饮。顺阴阳。正寤寐。保精气。使一身神气安宁。百邪不侵。安享天年。岂不乐欤。
　　大凡世人之寿。悉可至百岁。而以喜怒哀乐汩没。心源爱恶嗜欲戕伐性根。而又扬己之能掩人之长。颠倒方寸。顷刻万变。神倦思怠。难全天和。如彼淡泉汩于五味。欲其不坏其可得乎。
　　人日间意思多忙。何也。大凡应接事务。要有个主宰。故不先不后。不缓不急。虽千绪万端。主宰常定。常是从容自在。所谓处之泰然。百体从容。若无主宰。只随气奔放。如何不忙。若得便宜事不可再作。得便宜处不可再往。譬如棋且饶一着。譬如争路且退一步。便无事矣。
　　积丘山之善尚为得。为君子贪丝毫之利便陷于小人。
　　天下无不是底父母。世间最难得者兄弟。莫放过了合做亲切的工夫。莫虚度了难得底少壮时日。
　　闺门严谨若朝廷。夫妇相敬如宾客。以爱妻子之心事亲。则无往不孝。以保富贵之心事君。则无往不忠。以贵人之心贵己。则寡过。以恕己之心恕人。则全交。
　　惟俭可以助廉。惟恕可以成德。莫大之患起于斯须之不忍。祸莫大于纵己之欲。恶莫大于言人之非。人非贤莫交。物非义莫取。舍非真莫举。事非见莫开言。
　　天有三宝日月星。人有三宝精气神。愿天常生好人。愿人常行好事。人有不及可以情恕。非意相干可以理谴。住世一日则做一日好人。居官一日则行一日好事。治世莫若节用。养生莫若节怒。
　　凡不可与父母师友为者。不可为也。凡不可与父母师友道者。不可道也。
　　不饥以当饱。不寒以当温。无辱以当荣。无祸以当福。
　　口腹不节生疾之由。念虑不正杀身之本。戒酒后语。忌食时嗔。忍难忍事。顺不明人。
　　富时不敛贫时悔。儿时不学用时悔。醉后狂言醒时悔。安不将息病时悔。
　　良田万顷日食二升。大厦千间夜眠八尺。
　　积德累行不知其善有时而弃义。背理不知其恶有时而亡。
　　处心当如青天白日。应事当如流水行云。退一步行安乐法。道三个好喜欢缘。
　　凡人伤巧则可悔之事多。伤拙则可悔之事少。君子对青天而惧。闻雷霆而不惊。履平地而恐怖。遇风涛却不疑。作福不如避邪。服药不如省欲。
　　避色如避仇。避风如避箭。服药千朝。不如独宿一宵。饮酒一杯。不如饱餐一粥。
　　欲人不知莫若勿为。欲人不闻莫若勿言。
　　声莫闻山。虎游其间。影莫映水。蛇化其内。
　　君子立身于市朝。若之何而无畏。
　　今人谁肯降心。都是从心从事。如人毁折打骂。尽是送福。如人面谀称扬却是人来赠祸。
　　心慌意乱是地狱之门。心清意静乃天堂之路。
　　只是空小二子。心空天上走得。心小天下行得。造物劳我以生。逸我以老。少年不勤是不知劳也。年老奔驰。是不知逸也。天命我逸。而我自劳何乎。

　　养生约言终

　　紫闺秘书内集卷之七终

紫闺秘书内集卷之八

　　■秘集采补玄机
　　秘集采补玄机小引
　　杏溪浣香主人撰

　　采补之说昉于古耶。昉于今耶。自古有之矣。余不深辩。且汉书艺文志有黄帝房中术者何也。又东方生得俸辄娶人谓之狂生。世传仙云。自此以后世不绝人。素女老彭讲究于前。纯阳希夷继述于后。鼎晟炉火。发觉自此。故悟真篇云。岂离于今赤肉团也。是辑采补书云。
　　引终

　　秘集开先子采补玄机目录
　　虚心章
　　真息章
　　开关章
　　铸剑章
　　选器章
　　立胎章
　　采补章

　　目录终

　　虚心
　　老子曰。虚其心。实其腹。夫虚心者。道之本也。心不静虚。则谷神不虚。真气无存。凡行修炼皆无补益。今天练士不知虚心。便欲行气。遂使气郁不通。致生诸疾。非徒无益。而反害之。经日能遣其欲。则心自静。能澄其心。则神自清。言虚心也。此为内练首务。似缓实切。欲行功时。须于密室盘膝端坐。四门外闭。两目内视。湛若止水。寂如虚室。未来不想。既往不思。默然久之。神与气会。情与景忘。不知身之为我。我之有心。心既不知安。安知有意。意既无有从何者有欲。自然六根静空。三味通灵。然后行运气之法门。关键洞开槖蘥。然后志至气。至气行乐。不然。心有不静。则外境入而意无所持。神有不清。则内境出而气所无所主。真息失。应火符不准矣。

　　真息
　　老子曰。天地之间其犹槖蘥乎。虚而不屈。动而愈出。夫人得天地之气以生呼吸者槖蘥之机。而真息者呼吸之主也。然此真息为受命之蒂。生气之原。呼吸升降。互相推兴。阴阳相应。刻漏相准。所谓周天息数微微数。玉漏寒声滴滴符。此之谓也。但人昼夜之间。坐卧言动。一呼一吸。随气出入者。皆非真息。何也。息从心起。心静则息调。息以神宁。神清则息定。人心常不得定。故息不调。人神常不能清。故息不能定。虽有呼吸乃常息耳。故庄子曰。常人之息以喉。真人之息以踵。学者欲求长生。须明真意。先识虚心。如首章所云。静坐良久。候其神清气和。含光内照。纔着意到。其兆即萌。便觉一息。从规中起。混混续续。元元膳膳。氤氲开盍。上下旋转。不疾不徐。无出无入。乃真息也。此息既生。默加注想。呼不出喉。吸归于蒂。不闭不数。任其自如。如在母腹。无令间断。以神驭气。以气定息。神即气凝。气即神住。绵绵不绝。固蒂深根。变化真精。以养灵汞。此长久视之道也。此法不拘时候。亦无度数。多多益善耳。

　　开关
　　人身有任督二脉。分专阴阳。主通血气。在胎中其脉常连。未常间断。玄牝浑融。神气混合。暗注母气。以通先天。及其胞分蒂绝。其脉遂截而为二。盖任脉主阴。起于承浆。而终于长强。承浆者口下宸。长强即下丹田也。督脉主阳。起于会阴。而终于人中。会阴即谷道。人中唇上宸也。阴阳不交。前后间隔。泥丸之处不能与丹田下通。丹田之气不得与尾闾直透。槖蘥不开。化机无本。以禀气之浅深为寿年之修短。自其生之时。已默定其死之日矣。古先道人。得跻长生者。盖有周天升降。河车运转之法。使二脉相接。循环无端。三关开通。周流不滞。纯阳翁曰。夹脊双关透顶门。修真径路此为尊。又曰。常使气冲关节透。自然精满谷神存。开关一系。所系甚重。盖还丹之正路。升立之要津也。其诀于子后午前。盘膝端坐。踵息良久。注想丹田。专气勿散。纔觉丹田气动。即将鼻息紧闭。下腹微协。以意通过尾闾。尾闾气通。即将谷道轻提。舌柱上腭。用意升起。徐徐运上泥丸。泥丸气达。即将舌放。自然开通会厌小舌也。用意降下。轻轻送归元海。此为一度。如此三百六十为一周天。三元上下旋转如轮。前降后升。络绎不绝。行之日久。自然气机流转。骨节疎通。三关渐开。二脉循续。泛曹溪之路有感即通入众妙之门元精不足。故曰。外亦交时内亦交。三关通透不须劳。丹田直至泥丸顶。自在河车几百遭。了此一节即可长生。至于脱胎神化。抱元升虚。虽别有妙。乘实从此权舆也。

　　铸剑
