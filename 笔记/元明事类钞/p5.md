<!-- { "loadSidebar": true } -->
　　胭脂湖　明陆应广舆记监利有胭脂湖相传陈友谅侍姬脂粉费以此湖渔利供之
　　复湖　献徴録白昻奉命治河以髙邮甓社湖风浪时作多覆舟议即其东开湖以避其患河成舟行无险名其河曰康济人思公惠别名白公堤
　　湖涸　王世贞集于谦未死时杭之西湖涸底孙厚贞时镇其地语人曰哲人其萎乎吾甚虞于公
　　髙士湖　鸿书孙一元与殷近夫泛西湖带华阳巾披髙士服把酒四望谓近夫曰昔青莲与尚书郎张谓泛沔州南湖因改为郎官湖今日予与子颇追踪前迹而湖可改为髙士湖矣时已醉甚信口成长歌云
　　惠娜湖　云南志鹤庆城西有惠娜湖茂草佳木掩映其旁叶落水面即有青鸟啣出
　　湖眉　明闻啓祥种两堤桃栁议子瞻云杭之有西湖如人之有眉目余谓两湖目也湖有两堤堤有花栁眉也葑草则其翳也为目计则先去葑为眉计莫先植花栁与禁折花栁
　　带三郡　髙啓太湖诗长溪如白虹分走荆霅具区纳羣流襟带三郡界
　　泉
　　瑞应泉　元史世祖赐长兴县金沙泉名瑞应泉此泉不常出唐时用以造紫笋茶进贡有司祭之始得水事讫輙涸宋末屡浚泉迄不出至是中书省遣官致祭一夕水溢可溉田千亩故赐今名
　　明月泉　元吴莱集浦阳旧有明月泉乆而不应今乃防其源似与望晦朔之间相为消长然
　　玉泉井　元史太弟攻大理以乆旱水逺军渴甚乃仰天黙祷以剑挿地清泉涌出名曰玉泉井
　　神应泉　明纪事本末文皇北征至清水原水咸苦不可饮人马俱困明日营西北二十里有泉涌出甚甘冽赐名神应泉
　　玉泉垂虹　一统志燕京八景有玉泉垂虹何景明玉泉诗入宫朝太液穿苑象昆明
　　紫泉　潜溪集贵州有紫泉去城百歩相传天子治则紫泉出洪武元年冬泉流溢于江其色深紫光洁可染
　　燃泉　杨慎丹铅録犍为县出泉如油人取燃之以代灯烛
　　金线泉　祝允明野録齐州有金线泉池心西南有金线一道微起水面以杖乱之线纹不见水止如故
　　呼来泉　武夷山志每嵗制茶令众鸣金皷扬声齐喊曰茶发芽旁有井旋即渐满因名呼来泉详见茶
　　南旺分泉　汤显祖南旺分泉诗惟王资转输画地此萦廻涓涓连卫潞洒洒注河淮吴伟业诗平分泰山雨两使济河风
　　一人泉　宋濓游钟山记泉出小窽中可饮一人继以干百勿竭
　　漉梨泉　呉莱游记西樵在南海西南岩有石室跳珠飞瀑如防下为漉梨泉
　　水火共鼎　明王衡阳泉记遵化州有汤泉泉本寒沁有石根可一亩类焦釡覆之水受石性故沸所不及则否盖数武之内而水火共鼎亦一竒也
　　石子养泉　明徐献忠水品移泉水逺去信防便不能佳取泉中子石养之味可无变
　　洗屐　元谢翺诗窟泉春洗屐
　　泉舞　陶望龄第五泄诗客来泉亦喜舞作十溪雨赤脚立雨中衣沾翳厓树
　　潮
　　潮不至　元史巴延破临安进军浙江之浒潮不至者三日人以为天助纳延诗三日钱塘海不波子婴繋组纳山河
　　闻潮误哭　乐郊私语布哈至海上时秋涛大作潮夜吼布哈起问门者误聴为祸到惊跳入内呼其妻曰不意今夕共作水鬼遂大恸外巡闻哭皆来意不花遭大故也布哈方令闭门使水不得入门者破扉而入见布哈夫妇皆升屋大呼救我因共询知不觉絶倒
　　息潮患　元史天师张与材习掌道教时潮囓盐官海盐两州为患与材治之一夕大雷电以震明日见有物鱼首龟形者磔于水际潮患顿息
　　潮三至　元纪事本末顺帝十七年泉州海潮日三至冻死潮　明杨穆西墅杂记钱塘江潮自嘉靖甲午以来非惟不能过夷亭或且旬日不至时人谓之冻死潮
　　潮无信　眀史鉴观潮歌人言潮来信有时我言潮来不可期君不见戎马营沙人有待潮乎此时信何在徒劳日后来不休万古莫洗钱塘羞
　　层波复浪　元黄溍诗前潮将断后潮续层波复浪无重数
　　井
　　龙泉　陶宗仪元氏掖庭记龙井泉玛瑙石为井床雨花台石为井甃香檀为盖离云锦为索云母石为汲瓶
　　满井　长安客话满井径五尺余清泉突出冬夏不竭或凿石栏以束之水常浮起散漫四溢
　　生石笋　泳化编胡惟庸定逺旧宅井中忽生石笋出水数尺谀者争言符瑞自是益有异谋
　　啜厨井水　献徴録黄学士谏好评品泉水自郊畿论之玉泉为第一自京城论之文华殿东大庖厨井水所烹茶比众过多或当罢讲则连饮数杯曰暂与汝辞谈者以为嘉话
　　洒风　明史藁天方国有一井水清而甘泛海者汲以行遇风取水洒之即息郑和使西洋所传也
　　圎甃　髙啓氷壶井诗圎甃夏生氷光涵数星冷窓有定中僧休牵辘轳绠
　　氷
　　岭南氷　元史岭南素无氷卜天璋为广东亷访使始有氷人谓政化所及
　　五色如　元史顺帝时汴河氷皆成五色花草如绘
　　西湖氷合　明田汝成集元至正间西湖氷合故老云六十年前曾有此异元张仲举诗西湖雪厚氷澈底行人径度如长川安得长氷通沧海我欲三岛求神仙
　　河氷夜合　明纪事本末燕王列阵河西河水难渡是日雪黙祷曰天若助予则河氷合是夜果合遂击败都督陈晖兵晖众遁河氷忽觧溺死无算
　　氷异　典故纪闻永乐时金水河及太液池氷凝具楼阁龙凤花卉之状竒巧特甚此氷异也
　　涌浮屠　狯园杂记常熟陈庄靖公瓉修净业弥留时诵佛益庄时方赐氷既置氷于榻前众见氷中七级浮屠涌出栏楯钩缀窓格玲珑移时方消
　　盂水夏冻　明史藁礼部侍郎蔡毅中有至性母病盛夏思氷盂水忽冻
　　氷走　元陈基诗浊浪满河氷乱走
　　氷生瘿　刘因寒夜诗砚滴氷生瘿
　　练色寒光　明杨基咏氷诗壶清迷练色瓯薄耀寒光当座人俱素登筵体共凉
　　漕驿报氷　明谢铎诗漕铎星驰已报氷
　　石
　　石囤　元史盐官州海溢壊堤侵及城郭有司请疉石为塘诏曰筑塘劳民其增石囤捍之
　　奎章元玉　虞集诗序奎章阁有灵壁石竒絶名世御书其上曰奎章元玉命集赋诗
　　石人只眼　元史嵗庚寅河南北童謡云石人一只眼挑动黄河天下反及贾鲁治河果于黄陵冈得石人一眼而汝頴之寇起
　　血影石　明史藁黄观殉建文之难妻翁亦赴水死死时呕血石上成小影讹传为大士像僧舁至庵中翁夫人见梦曰我黄状元妻也比明沃之以水影愈明有愁惨状后移至观祠名血影石
　　折粮石　本朝髙士竒金鳌退食记万嵗山疉石巉岩金元故物也或云本宋艮岳之石金人载此石自汴至燕毎石一准粮若干俗呼为折粮石
　　鹦鹉石　云林石谱荆南府有石如巨碑色浅緑不甚坚名为鹦鹉石明程敏政月河梵苑记槐屋南为小亭中度鹦鹉石其重二百觔色净绿
　　沁雪石　沈周集赵文敏公鸥波亭前有二石一曰沁雪一曰垂云垂云流落云间沁云在海虞县治中钱氏购之白石翁为作图系之以诗
　　山水如画　宋濓集波斯人来闽相古墓有宝气以钱数万市而发之见骨肉俱溃惟心坚如石锯开观之有佳山水青碧如画傍有一女靓妆凝睇盖此女有爱山水癖朝夕玩望故能融结如此
　　苍松白猿　狯园程君某好畜竒石一石莹泽如玉上有老猿手攀枯松根而以一足挂下濯于水其松苍其猿白
　　文成梅花　耳谈杨给舍言曾见一大理屏黑质白文成梅花一枝绘事所难工坠片纷纷撼风轻动树下一巽字端楷类赵承防书
　　石行　麈余林都运应雷闲坐山斋有太湖石一片自东行至西林恶之得疾卒
　　石函　谈荟嘉靖时奸僧李福达一日至苏税一大宅袖中出一小石函縦横不数寸凡屏幛卧具衣服供膳尽从中出又于函中挈出妇人男子凡数軰皆其妾媵又有十余小儿皆衣五彩将行仍挈诸人并器玩一一纳石函中负之而去
　　一种一杯　笔麈海豊太宰杨公平生宦游所歴名山皆取其卷石以归乆之积石成小山闲时举酒酬石毎石一种举酒一杯亦自饮也
　　相思石　王世懋闽部防莆田青山海滨产小白石状似杏仁而擘两瓣腹有纹如虫向无知其异者近有人拾之贮之醯碟中两石离立相对须臾能自动两相迎合名之曰雌雄石亦曰相思试之良然案宋周公谨曰长生之螺置之醋中则活疑即此也
　　石可为器　明通纪介休县民言县出五色石可为器成祖曰此石饥不可食寒不可衣奈何以此累民
　　石坊血下　本朝吴陈琰旷园杂志琼州海忠介公以直节显崇祯甲申三月公石坊镌名处泚然血下以为其家祸拭之已复出至十九日乃止
　　石兎　暖妹繇笔福清化南里童子入石洞见石无故自动凿开得一白兔走数歩即化为石
　　六合文石　筠廊偶笔明米友石为六合令好石六合文石得名自公始其珍藏甚多第一枚如柿而匾彩翠错杂千丝万缕即锦绣不及也
　　瑞石图　解缙永乐歌序有瑞石呈图日月合璧重轮宛然
　　防苍石　山堂肆考大理府防苍山出石白质墨文有山水草木之形温润如玉可琢为屏五朝注畧万歴时下云南采大理石
　　出香石　元王恽出香竒石诗一峯华不注堕我几案间炷香烟满窦野烧生春山
　　太古雪　元杨仲宏诗往时天大风能吹华山裂坠此一卷石或云太古雪
　　耄石　明倪元璐宿碧云寺诗耄石雏花巡佛案瘦云微雨裹禅房
　　城
　　一字城　元史张君佐调守襄阳一字城
　　以城为墓　元史亦都防镇火州都勒斡围之急都防曰吾生以此城为家死以此城为墓不能从尔也
　　重城　世宗实録嘉靖四十三年京师重城成先是以边报日至羣臣请筑外城乃命相度四面约七十余里既又虑工费重大只筑正南一面东西转北接内城角可以刻期完报
　　濒海城　王世贞集髙帝谓汤和曰日本数为侵盗当固我封戍强为朕一行和乃巡视登莱淮扬吴越闽岭濒海要害处筑城凡数十民取一丁戌之弇州外史曰余尝按行海上父老咸指言汤信公功不劘灭哉
　　活城　元史鄂与汉阳分据大别山中挟巨浸号为活城
　　南城　旧京遗事初英庙居南城垣墉峻密及复辟之日令人椎壊曰我得出此城天也至今皇城豁达如洞
　　城如鸟巢　明唐顺之古北口诗诸城皆在山之坳此城冠山如鸟巢
　　防令筑城　涌幢小品胡司空松先为嘉兴推官署印平湖适倭寇至议筑城公曰民难与虑始请防某军前御倭百姓受某恩必相急从之民大震不阅月城成



　　元明事类钞卷二
<子部,杂家类,杂纂之属,元明事类钞>
　　钦定四库全书
　　元明事类钞卷三
　　监察御史姚之骃撰
　　嵗时门
　　春
　　赋清江引　明查应賔靳史贯酸斋于立春小集客以清江引请赋且限金木水火土五字冠于毎句之首句各用春字酸斋即题云金钗影揺春燕斜木秒生春叶水塘春始波火春初热土牛儿载将春到也
　　迎春即至　明皇甫庸近峯闻畧正徳冬驾幸扬州河氷方合上问何时当觧江彬对曰立春然尚有旬余日也上曰春迎之即至耳焉能之命迎春于扬州之东郊明日百花盛开河氷流澌
　　春聫　本朝陈尚古杂记春聫之设自明孝陵昉也帝于除夕前忽传防公卿士庶家门上须加春聫一副防行出观以为笑乐偶见一家独无询知为奄豕苖者帝大为书曰双手劈开生死路一刀割断是非根投笔径去
