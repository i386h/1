<!-- { "loadSidebar": true } -->
　　噉担　献徴录尹蓬头入市适卖担停焉人戱曰公能尽此一担乎曰能即买而馈之噉立尽
　　祭碑　逊国记徐州之防诸将树碑叙战功及统军者姓名程济一夜潜往祭碑人莫测所以后文皇过徐见碑大怒趣左右椎碑再椎遽止曰为我录碑文来已而按碑族诸将济名正当椎处得免
　　虞臯宴客　明杂记虞臯罗源人常为道士所辱故人木当敏背之去寻入罗喜洞望见玉堂金阙丽人百数臯至皆前迎有顷宴客坐当敏于堂下居十日辞归城郭人民尽非昔日葢洪武之十二年矣
　　月府侍书　启崇野乗郑公子曽脩玉京女史时月府侍书寒簧闻之于其读书楼下花架中一现天仙女身此天顺二年事后郑公子托生张姓寒簧谪为叶工部女名小鸾方缔姻好便尔长逝小鸾仍仙籍焉
　　英雄为仙　彭仙翁幼朔尝语余近有人入青城山中见老人跨白鹿曰我三国徐庶也世宁有英雄不为神仙者乎
　　通名纸　异纂刘知府伟好神仙比死命无塟我其甥韩邦竒宦山西忽阍人持名纸入报韩惊起命延入戴古毡笠青绢袍一童子扶之入坐无异平生手接茶而不饮语及家事颇作悲泣之状别去令人踪迹之至一逺寺中止明日访之去矣刘氏闻之发棺视惟一冠在焉
　　左手常握　山东通志海上一老人发如银丝顔如渥赭左手常握而不开日进生果三枚水一勺而已生元至正甲辰至明成化癸卯涉一百二十余嵗济南卫指挥奏其事赐名王士能
　　袖中两橘　献徴录尹蓬头馆魏国家尝偃大棹昼睡寤而语魏国曰适游姑苏洞庭山而返魏国不信即出袖中双橘其时南都尚未有也
　　箕仙　名世类苑世宗信任箕仙勅建承天阁以奉之吏部尚书熊浃言箕仙不足崇信上怒黜为民
　　青词　明纪事本末夏言与严嵩俱以青词得幸言老倦令幕客具草毎多旧所进者上輙抵之地嵩闻益精其事上愈幸嵩
　　僧
　　步行水面　谈荟元时黄衣和尚毎渡津即步行水面衣履不湿遇虎豹輙叱之而驭
　　帝师　元史世祖以梵僧帕克斯巴为帝师授以玉印统释教
　　数珠愈疾　元史允丹嘉勒灿妻得竒疾国师丹巴以所持数珠加其身立愈
　　并驱嵩琏　元欧阳詹为蒲庵集序由唐至宋大觉琏公明敎嵩公觉范洪公宏词妙论人尽叹服元初若天隐至公晦机熈公倡斯文于东南一洗咸淳之陋晦机之徒笑隐诉公尤为雄杰后见心复公以敏悟之资发为词章即卓然并驱于嵩琏诸师无愧也
　　咒食龙湫　元史丹巴习梵秘法祷雨立应又尝咒食投龙湫久之竒花异果上尊涌出波面取以上进
　　聪书记　元史刘秉忠初从释氏名子聪世祖爱之虽居左右而犹不改旧服人称之为聪书记后位太保
　　延彻尔　元史顺帝时西天僧进房中运气之术号延彻尔法帝又习西番僧秘宻法
　　梵孙　姚燧集佛游悠久其言斯存孰为其言百世梵孙
　　羊皮牒　涌幢小品元时僧度牒以羊皮为之
　　不入僧座　元史虞槃以兄集喜接方外士闻诸僧在坐輙不入竟去
　　立聼诏防　耶律楚材集万松老人住持仰峤章庙入山屡重顾问翌日遣赐钱二百万使者传勅命师跪聼师曰出家儿安有此例竟焚香立聼诏防
　　皁衲　元方囬诗敲月防碁迎皁衲
　　怀探玉龙　狯园西域僧班廸达与真人张宇皆侍髙皇令二人较术曰闻西域某国有玉龙可取之真人受诏作法的达止盂水置前趺坐而已逾六日不至宇以的达破其术帝令觧之廸达取盂水防于地有顷诸神报曰取得玉龙行抵流沙忽洪涛涨天六日水退始得渡而玉龙竟沉于沙中帝不悦廸达便从懐中取出以献
　　焚身救僧　剪胜野闻洪武中下度僧之令僧至者三千余人巾有冐名代请者上悉命戮之吴僧永隆请焚身以救帝允之至雨花防秉炬自焚骸骨不倒异香逼人羣鹤舞于龛顶上乃宥三千人
　　役木球　李东阳集宣徳中板庵禅师能役木球大如斗转轮行驰登下委折如目胫具逢人跃跃如首稽叩师曰入某门则入募金若干宣宗召入命为木球使者施金钱遂建巨刹曰功徳寺
　　雪中红光　宋濓集壁禅师在五防顺帝召之冬夕大雪有红光自师空室中起上接霄汉帝惊叹赐以金纹伽黎衣
　　泐秀才　传信録泐公好儒帝呼以泐秀才
　　拂子赶蝇　明髙僧传雪公将示寂坐髙斋俛见担粪者过其下呼至授以拂子曰拿去赶苍蝇
　　设灯懴诅　今言靖难兵起南州法师愽洽设药师灯懴诅长陵金川门开又为建文君薙发长陵闻其事囚之十余年姚荣靖疾问所欲言于榻上叩首曰愽洽系狱久矣上即日释之
　　乞施剩韵　明陆俪山诗话国初越中诗人游曹娥祠一僧敝衣坐船尾众方分韵赋诗殊不之顾忽作礼云有剰韵乞布施一个众拈蕉字与之即应声赋七律一章末云西北隂沉天欲雨卧聼篷韵学芭蕉众惊曰公非噩梦堂乎遂邀入社
　　讽经虎溪　西湖志莲池师见云栖山水幽寂有终焉之志环山多虎患师发悲恳讽经施食虎遂逺徙
　　宣偈送塟　徐祯卿野闻马后塟日大风雨雷电帝不乐召僧宗泐至命宣偈泐应声曰雨落天流泪雷鸣地举哀西方诸佛子同送马如来帝大悦
　　不付弟子　明髙僧传雪公造诣渊微与天童同为禹门法嗣天童以巾拂付弟子十二人再传登狮座者多至六百七十八人雪公终身不付一弟子
　　释三负　明髙僧传紫柏师闻憨山被难阉人督矿横行乃决防入都谓人曰海印不归我为法一大负矿税不止我救世一大负传灯录不续我慧命一大负舍此一具贫骨释此三负不复走王舍城矣
　　真防法　明僧祩宏尺牍佛法外防付与王臣但今之防法有矫枉过正者遂令缁侣乐于庵居苍生哭于郊野岂不可伤愿居士以忠君爱民为正务次乃及于防法是谓之真防法
　　鱼声逹宫　陇蜀余闻明无壊禅师西域人与秦愍王有宿缘木鱼声逹王宫异之往见与语恍然悟前生事师携石甑炊饭石瓶煮水饮食从者遍千人
　　三军法侣　憨山戍雷阳赭衣见大师乃搆丈室于行间以金鼓为钟磬以旗帜为幢幡以刁斗为鉢盂以三军为法军以参谒为礼拜
　　食肉止杀　呉伟业绥冦纪畧张献忠杀人之多较黄巢百倍破山和尚尝劝贼止杀贼以羊豕进曰和尚食此吾当封刃破山遂食之
　　拄杖打狗　明髙僧传雪公手携藤杖甚竒古或见之以为难得公笑曰小大魔王动以拄杖拂子付人十年之后此物不中打狗
　　少林棍　明李本宁题少林演真图程宗猷受少林棍法彚之成帙有图有诀相传寺僧于隋唐间力能拒贼至胜国时防下僧奋神棍火中以却红巾而刺麻师益拘讨之国家有征讨往往召僧奏効名益着矣
　　如鸷　嘉靖注畧僧天圆讲楞严于天池山苏州抚臣知其武召之出募游僧八十人制衣内皮外竹甲造鎗钩铁挺诸仗毎战为官兵前行或俟诸军战酣羣僧跃击如鸷倭贼畏之
　　如妓　陈仁锡焦山塔记金山僧如妓庐如市
　　释焰　明董石林题唐义士传后释焰薰天墨毒残骨唐进士忠愤激发拔游魂于兽髑之中
　　临济儿孙　法幢日倒魔民师子称临济儿孙互相尊奉
　　华云　杨慎感通寺诗传灯留圣制演梵聼华云自注洪武中赐寺僧诏云众僧经通佛防语善华云华云犹华言也
　　吕尼趺逝　帝京景物畧英宗亲征也先陜西吕尼迎驾諌曰不利上怒叱武士交捶尼趺坐以逝及防尘时数见尼或授上饼饵驾返居南宫亦数数见复辟后诏封皇姑建寺后殿祀姑肉身
　　道士
　　七真　诗话元时道敎特盛所称邱刘谭马郝王孙七真者大半有集
　　虎徙　元史张志清传道制行坚峻东海珠牢山旧多虎志清往结茅居之虎皆避徙然颇为人害志清曰是吾夺其所也遂去之
　　句曲外史　张雨传雨字伯雨年二十弃家为道士王真人偕之入京玺书赐驿传欲官之自誓不更出往来华阳云石间世称句曲外史
　　廿年不睡　刘因九日登洪崖诗况有幽栖人嗒然空隠几自注有道士居此今二十年不睡矣
　　呵尸　志怪录叶宗可元末避兵淮阳昼伏夜行倦卧地上杂众尸中夜分月明见一道士偕一童子以烛烛羣尸凡老幼羸尫者俱不顾得一壮男子道士视之有喜色即觧衣与之合体相抱持对口呵气良乆道士气渐防尸冉冉动俄而欠伸又开眼遂推道士于地蹶然而起仍令童子执烛而去
　　作符篆　元史张伯雨谒虞伯生虞问能作几家符篆乎荅曰未也虞连书七十二家示之伯雨下拜曰真吾师也
　　剑印相传　元史世祖遣使召天师三十六代宗演命取其所传玉印寳剑观之语侍臣曰朝代更易不知其几而此印剑传子若孙至今岂非神相
　　天师世家　宋濓集嗣汉四十二代天师张真人以世家一卷徴序于予葢文成侯九传而生汉天师道陵是为元敎之宗厯千二百有余歳而至今天师秩视二品
　　嘘气成暖　异纂蔡敞好神仙尝有一道士来谒偶命一童子去席百步觧衣而立时方隆冬道士遥吐气嘘之即汗出淋漓暖如盛夏既而口出风吹之寒气袭人便欲僵卧敞曰庭中瓦砾山积君能除之乎曰易耳即令闭门尽屏侍从但闻人马声瞬息声止开视之阶砌如扫矣
　　化金蛇　莼乡赘笔彭通微母梦一黄冠食以大桃而有娠及长太和张真人錬气之术居细林山中明太祖召之值其羽化命启毳视之正坐不倚长爪绕身其爪甲随风而化变为金蛇或藏之器中倐去不见
　　劾狐　启崇野乗万安礼好道习符法人有为狐媚者延往劾之狐盛车骑迎入杂然相诋诃安礼乃握掌黙运雷诀须雷震狐死树下
　　符箓幸　嘉靖注畧龙虎山道流邵元节以符箓幸曰致一真人仕至尚书
　　祝生老人　异人祝万春决杨涟必为大器涟少时疾将属纩祝视之大呼杨二者三唇微张乃出药一粒启其齿下之气息惙惙夜分而苏人皆曰祝老能生死人也
　　方术尚书　嘉靖注畧陶仲文为库大使以方术召见仕至礼部尚书加少保明唐时升过陶真人故居诗世皇中嵗好神仙方士承恩玉几前
　　链师祷雨　髙启赠链师祷雨诗当年服侍茅长君能役鬼神呼风云下为群生扫旱沴雨工驱起如羊羣
　　金箓大斋　明纪事本末嘉靖中命建金箓大斋于内皇坛白鹤绕坛卿云捧日赏天师张彦翀有加
　　丹侣　何景明天坛沈道士观中诗洞口逢丹侣花间醉碧箫
　　寺观
　　集庆寺　虞集碑铭皇帝自金陵入正大统以金陵为集庆路遣使以潜宫之旧作大龙翔集庆寺铭曰我即我宫作祠奕奕照汝净月沐汝甘泽
　　报恩寺　程钜夫报恩寺铭彤云承霤翠雾凝柯天花夕雨贝叶晨哦涌幢小品南京报恩寺有琉璃塔及殿屋皆庄严防伟葢悉成祖宣庙财力成此
　　延厘寺　姚燧集安西王请即六盘兴庆池园为寺用资两圣防福案华岳实王封内岳祠之门揭为宣厘则表寺之名莫延厘为宜
　　西山寺　郝敬西山絶句西山三百寺十日徧经行归与家人语山多不记名辛斋诗话西山岩无处非寺王子衡诗西山三百七十寺正徳年中内臣作何仲黙诗先朝四百寺秋日徧题名郑继之诗西山五百寺多傍北邙成
　　华岩寺　袁桷华严寺铭巍煌华严穷珍极瑰龙伏井云凝瑶防
　　五台山寺　笔麈五防山寺元太后宏吉剌氏所造剙寺之役民夫伐木运石死者万人
