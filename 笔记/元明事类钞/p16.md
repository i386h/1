<!-- { "loadSidebar": true } -->
　　直穷慕古　名臣记大学士薛瑄卒刘定之请从祀孔庙言公直穷慕古谈道淑徒进无附丽退不慕恋
　　多平反　献徴録仁宗时金幼孜为武英殿大学士当时法司论死罪多寃帝命临决必三学士防谳幼孜知律例多平反
　　老儒读书　献实邱濬宏治中入内阁上时政疏凡十余万言帝知濬老儒读书事上辄允
　　六载拜相　王世贞集张文忠孚敬在公车最久而其成进士仅六载而拜相天子之所以礼信之者自明兴无两
　　封还手谕　明史藁郑贵妃不欲福王之国沮挠万端以明年太后七十寿宜留庆贺帝令内阁宣谕廷臣叶向高留弗宣帝又遣中使促之向高反覆上言封还手谕帝不得已从之
　　父子宰辅　明史藁陈于陛大学士以勤子也终明世父子为宰辅者惟南充陈氏世以比汉韦平
　　梦二祖　明王锡爵集李文定春芳少时梦与百神游于钧天广乐二祖御而引之曰大事付汝又一夕梦谒英宗其相高少保取其扁授公曰而嗣我而嗣我
　　第称元辅　明纪事本末张居正为相刚愎自用至章疏不敢斥名第称元辅始誉以伊周渐进以五臣居正亦恬然居之至有以舜亦以命禹题试士者当时目为劝进
　　外僚入阁　明史藁庄烈帝将增置阁臣以翰林不习世务思用他官参之召廷臣数十人各授一疏令拟防遂擢张至发入阁自世宗朝许瓒后外僚入阁自至发始
　　林下九相　王世贞明盛事记万厯元年少傅李本太子太保严讷少师徐阶李春芳太师高拱少傅郭朴陈以勤少保殷士儋太子太保赵贞吉凡九人皆一品腰玉逍遥林下此亦前代所未见者
　　南人作相　王鏊相论国朝之兴奋自南服一时元勲皆出濠定之间其后名臣硕辅如三杨蹇夏出于南者不可缕数
　　万嵗阁老　泳化编成化时彭时以君臣悬隔为言司礼乃约云上御文华殿召见但情未洽浃不宜多言至期时方奏天变减俸二事万安遂呼万嵗彭时商辂皆同呼而退四方因传笑万嵗阁老云
　　阁中无人　万厯注畧阁中李廷机请告至一百二十三疏后叶向高复杜门阁中虚无人者五月
　　清客宰相　明纪事本末庄烈帝初年编修倪元璐屡言事大学士来宗道尝曰渠何事多言吾词林故事惟香茗耳时谓宗道清客宰相
　　争枚卜　明纪事本末时防推阁员礼部尚书温体仁讦钱谦益主试纳贿不宜枚卜上召廷臣及体仁谦益于文华殿质辨体仁言如涌泉而谦益出不意颇屈
　　阁权　今言内阁之预机务也自建文始也孤卿入内阁自王文始也内阁之领吏部亦自文始也至于今非孤卿则六卿内阁职业重于中书省体统尊于三公府而内阁之权益隆
　　吏部
　　不私乡人　元通鉴成宗时吴元珪为吏部尚书时选曹多私其乡人元珪曰此风不可长蜀党朔党宋之所由衰也自视事请谒皆谢絶
　　从吏入官　元史帝欲起傅岩为吏部尚书韩镛言吏部掌天下铨衡岩从吏入官不可详见任官
　　嵗月定资　元史仁宗时韩若愚为吏部郎中故事凡潜邸官吏不次迁转若愚请以嵗月定其资品遂着为令
　　简命特异　官制沿革洪武时革中书省使政归六部吏部分四子部曰总部后改文选曰司封后改验封曰司勲后改稽勲曰考功尚书之简命礼数特异其勲劳茂着徃徃加以三孤赠以三公
　　铨法秩然　明史藁洪武四年陈修拜吏部尚书偕侍郎李仁详考旧典叅以时宜按地剧僻为设官繁简凡庶司黜陟及课功覈实之法皆精心筹画铨法秩然
　　榜吏部壁　王世贞集徐文贞阶当迁吏部时榜于壁曰咄汝阶二十一而及第四十三而佐天官国恩厚矣何以称塞
　　揭缺　明高拱志铭徃除吏时其善地多留而不除曰养缺公曰民方无主何以留为只留以供用且以供人之用耳命选司凡有所缺悉揭诸门外使众见之
　　不受私谒　申时行集严文靖讷为吏部尚书下教诸以公事谒及攻吾阙者之待漏所毋私第吾不受私谒有郡守使人上谒公镌守三秩曰吾不爱一守以明吾志
　　革顶首　明何世守集旧时吏役实防者皆坐名拨缺多行重赂以图厚利新旧相代索顶首银至千两霍韬为吏部侍郎一概拨之痛革顶首之弊
　　朝房见客　献徴録陈有年为吏部尚书视事即止息于公署以朝房见客诸中贵闻之人人自失自是片楮不及门矣
　　不家此官　名臣记吏部阙侍郎上求老成名持法者乃以兵侍欧阳铎上辄报可铎佐吏部不携家曰吾乃敢家此官哉
　　布秧敛手　卓异记洪武间吏部尚书吴琳致仕上遣使察之潜至旁舍见一农人孤坐小几起拔稻秧徐布于田使者问曰此有吴尚书乎农人敛手曰琳是也使以状闻上益重之
　　典铨严肃　明徐阶集周用为吏部尚书自近嵗来郎中于为政专尚书至不暇有可否而侍郎以噤不语为知体郎中者其智与力俱困则尽以任吏于是铨部之政几由吏出公有举错必叅以众论吏不得为奸私故其典铨不严而肃
　　黜幽创条　吾学编成化时李裕为冢宰旧制以老疾罢软贪酷不谨四条为黜幽公谓迟钝似软偏执似酷创立才力不及一条以处之实爱惜人才之意其法迄今不变
　　子接宾客　名臣记王恕居冢宰时子承裕随任令接海内宾客籍其所长恕依而用之当时既不疑其子而海内号称公明
　　寿最高　实録上尝谓李贤曰今六部尚书庶皆得人但虑吏部王翺老尔时翺年七十八贤对曰臣闻禄命之説翺寿最高尚有十年上喜曰如此无虑
　　注地停笔　明黄佐集吏部尚书屠滽注选至恶地必停笔良久务以土俗稍宜者补之
　　嵗寒图　名世类苑正统间俞山为吏部侍郎上嘉其清慎作嵗寒图并题诗以赐之
　　注牍填牓　献徴録李裕拜冢宰每大选先二日于后堂设一木榻上书皇天鉴之与二侍郎文选司官以缺员与选人一一第资格可否注牍至期引奏填牓更无舛错而庶官得人
　　恊心为政　明何乔新集宏治初王恕为吏部尚书杨守陈与刘绍和为左右侍郎三公恊心为政凡黜陟人才杨公于其人忠邪易险侃侃言之二公知公好恶无私率皆听用故当时用舍天下皆以为当
　　书册参验　明郭正域集高文襄拱以内阁兼吏部集诸司官各授之柬曰吏部职在知人某也德某也才某也不德不才或所自见或得之何人各书诸册月终以复予慎之哉每嵗得八百余册以为参验
　　注王官　明史藁赵南星为吏部尚书鋭意澄清有给事为赀郎求盐运司即注赀郎王府而出给事于外知县石三畏夤缘行取亦置之王府时进士无为王官者南星不恤也
　　选人报缺　明胡直集杨载鸣掌铨事时曹中吏多匿善缺市贿选士有数年不得出者公乃示应选者各呈报其乡之缺官不逾月缺尽出遂无复壅滞
　　京察不狥　献实考功郎赵汝谦主京察事人谓公曰两阁下私人须先请问否则匪直损官而已公不从明日立堂上簿唱官名执议不狥
　　别疏请汰　明杨廉集凃观在考功别白贤否人以为明当考察时力与侍郎章公纶争可否既连署以上章公复别疏请汰十余人宪庙命廷臣覈之卒从观议
　　采乡评　名山藏张瀚曰铨部省各一人凡以采乡评杜诬蔑也
　　不知吏部　名臣记林春赴官泊淮淮守某以次谒客舟始及春供馔又薄若不知为吏部者后淮守入觐考下春时为稽勲郎白尚书以过淮事荐其亷静
　　延访人才　明史藁故事选郎悉闭门谢客黄孔昭入文选公退客至辄延见访以人才书之于册除官以其才高下配地繁简其以私干者悉拒之
　　因才授职　献徴録嘉靖朝屠楷为选郎每注选因才授职权势请托抗论不从后以久任当迁侍郎奏留之曰四五十年来无此文选云
　　掷眼纱　明诗话刘天民始谏南廵再谏大礼两笞阙下以选郎调知寿州故事京官外谪出都以眼纱自蔽时过部门选人拥其马不得前天民掷纱于地曰吾无愧于官俾汝辈见吾面目可耳
　　选郎忧喜　吴寛集黄仲昭为选郎十五年持法最慎侍郎谢铎尝称之曰在文选每见其喜则知贤者之得进见其忧则知小人之不得退十有五年始终一节
　　从他部调　明史藁时选郎缺仪制郎吴昌时欲得之周延儒力荐于帝诸臣亦称其贤遂以他部调选郎前此未有也
　　封外无职　孙鑛集成国公朱希忠卒援封王例为请时陈恭介有年为騐封郎中拒之诏下竟王焉公即日移病曰郎官职在司封封外无职今有王封而不得争复何冀乎
　　阳秋可畏　明顾璘集储文懿瓘为考功时留意人才考注臧否无不曲当一时人士竦然戒曰储君阳秋可畏
　　抽籖注缺　万厯注畧孙丕扬为吏部更定选法亲自抽籖时人嘲铨部为籖部明顾大韶竹籖传竹氏之兴盖显于禹益之世后更名籖万歴间太宰荐于朝命入吏部贰文选郎事
　　南铨　明萧士玮集南铨如退院僧日煨折脚铛罨糙米饭
　　执劵酬　吴莱诗选曹已似执劵酬皂雕一飞即掣韝玉带朱衣　沈周寄三原王冢宰诗玉带朱衣鹤明夕阳林下寄长生
　　带翰林　李东阳贺彭阁老诗吏部衔清带翰林路随仙歩转高深
　　户部
　　指蠒　姚燧集李德辉为户部尚书事无大小必决之一日书判烦劳指为之蠒
　　心计精析　元史类编杨湜心计精析为户部侍郎时用壬子旧籍定赋役之高下湜言不可因俾第其轻重人以为平
　　奏罢提举　元史至元中尚文为户部尚书奏罢怀卫竹税提举司民便之
　　十二部　吾学编明初制户部属有四曰民部曰度支曰金部曰仓部后以庶务浩繁改为十二部各令清理一布政司事二十九年又改十二部为十二清吏司
　　公毋署名　献徴録年富拜户部尚书钱谷防计躬任其劳事有关于利害者僚佐或难之富曰苐行之吾当其责公毋署名可也
　　告报草米　明通纪命户部侍郎刘大夏理北边粮草时粮草半属中贵子弟经营以致缺乏大夏日夕讲究得其要领揭榜云某仓场缺几千石每石给官价若干官民客商但愿告报者米自十石以上草自百束以上皆准告虽中贵子弟不禁也不两月公有余积民有余财盖徃时来告粮百千石草十万束方准故中贵子弟相争为市耳
　　袖小帖　泳化编夏原吉为户部尚书每天下钱粮之数悉书小帖于袖暇即按阅
　　天眼开　明崔后渠杂识诏还梁健庵材司徒途人马子相语曰今天眼开故囘梁爷
　　请停取买　明纪编年隆庆时刘体干为户部尚书凡内降取买金玉之类每执持不行尝上疏请停取买疏至文思房不肯进体干仍令赍上内阁请体干面谕不必上本体干遂致仕
　　乘一骡去　明纪事本末户部尚书韩文为刘瑾所厄而罢即日乘一骡宿野店而去
　　课多考下　李东阳集周文端经为户部尚书每委官监税必谕以爱节民力凡课入多者则与下考
　　呼李戅　献徴録宣德中李新任户部侍郎上常呼李戅而不名其见重如此
　　笔如嵌金　明彭韶集陈俊为户部侍郎随时裁决悬合事宜部属相谓诸文移稿有陈公笔如嵌金然其重之如此
　　张板知名　名山藏徃年南京刍粟委之宪臣及张鳯改南户部侍郎特勅鳯兼督盖以出纳严慎故时人以其执法号为张板朝廷亦知其名
　　名堂后乐　名臣记南户部尚书黄福公正亷恕素孚于人忧国之心始终不渝尝以范希文语名其退食之堂曰后乐以见其志
