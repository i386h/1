<!-- { "loadSidebar": true } -->
　　生子
　　孔庙赐果　元史张之纯夜梦谒孔子庙得赐嘉果已而孔孙生因丐名于衍圣公遂名今名
　　梦金钱　霏雪录杨亷夫母夫人尝梦神人授金钱一枚吞之遂娠先生钱思复挽亷夫诗生前母应金钱梦死后人称鐡笛仙按七修类稿作金钩徐祐读杨集诗亦以金钩对鐡笛
　　马载儿　元史类编刘因字梦吉生之夕父梦神人马载一儿至其家曰善养之既觉而生乃名曰骃字梦骥后改今名
　　舟中釡鸣　元史富珠哩翀父宦江西生翀贑江舟中釡鸣者三舟人以为异后仕至翰林侍讲
　　邻媪梦　元名臣录吴澄生前一夕乡父老见异气降其家邻媪复梦有物蜿蜒降其舎旁池中旦以告人而澄生
　　神人授笔　元史杨奂母尝梦东南日光射其身旁一神人以笔授之已而奂生后两中赋论第一仕至宣抚司
　　南岳真人　虞集墓碑集父汲娶杨文仲女文仲守衡以汲从未有子为祷于南岳集之将生文仲梦一道士至前牙兵启曰南岳真人来见既觉闻甥舘得男心颇异之
　　帐中白气　元史类编穆呼哩生时有白气出帐中神巫异之
　　文昌星　元史吕思诚母冯氏梦一丈夫乌巾白斓衫红鞓束带趋而谒曰我文昌星也及寤思诚生
　　吞大星　元史贯酸斋母亷氏梦神人授以大星使吞之已而有妊
　　庆成百子　明盛事记庆成王生百子自长子袭封外余并封镇国将军每防紫玉盈座至不能相识而人皆隆凖
　　云中送儿　王守仁年谱先生生之夕祖母岑梦神人衣绯玉自云中鼓吹送儿来惊寤已闻啼声因名曰云卿人遂指所生楼曰瑞云楼案先生五岁以神僧言更今名
　　同梦而生　谈荟吴与弼聘君母居江右父宦于京同梦相交合而生聘君
　　岳神入室　吴寛集倪文毅岳之父文僖公奉命祀北岳母梦绯衣神人入室寤而生公遂名曰岳
　　陆绩为孙　明朱德润小传德润之大母病卜圹于阳抱山梦一伟丈夫来告曰勿夺吾宅吾将为而孙既而治地五尺得一石刻曰太守陆君绩之墓亟命掩之复梦丈夫来曰今真得为夫人孙矣遂生德润
　　赐紫玉带　内阁行实刘文靖健生时母梦一神人持紫玉带赐其家详见带
　　音如钟　仰山脞录龙泉章公溢始生其音如钟父母疑为不祥几不举后为佐命勲臣
　　紫衣入谒　李贤集薛文清母马氏梦一紫衣人入谒而生公
　　神人虎变　汪道昆集戚少保继光初生时王太夫人梦神人衣綘衣降于庭虎变而跃梱内是日日华五色孝亷因命之曰继光
　　晩子成名　孙鑛集陆平泉先生夀九十七生子时已近六旬犹及见其成名且见曽孙焉
　　梦天裂　明纪事本末宁夏哱拜骁勇屡立战功妻将产拜梦空中大响天裂出火焰一妖物如虎入妻脇下不见拜急手劒之惊觉遂产子狼貌枭啼名曰承恩后倡乱坐诛
　　皇女试周　夏言词序奉圣旨今日皇四女试岁周一取钟二取银三取黄水晶石示卿等知
　　睂宇好　明党懐英贺生子诗我来初见出锦绷肌肉照人睂宇好
　　死丧
　　惟有琴阮　元史耶律楚材葬命视之惟琴阮十余及古今书画金石遗文数千卷而已
　　夜梦作诗　贡奎别传集贤学士贡奎以疾归旋愈一日蚤作谓犹子师文曰吾夜梦作诗有竹树萧萧夹泉石之句其末云九转丹成生羽翼是何祥也语已泊然而逝
　　别比隣　元名臣录州胡长孺晩寓武林一旦具酒食与比隣别云将返故乡门人有识其意者问曰先生精神不衰何为遽欲观化长孺曰精神与死生初无相涉也
　　白气贯台　元史有白气贯三台帝问田忠良何祥对曰三公其死乎未几太保刘秉忠卒
　　端视而瞑　大方通鉴许谦病革犹正衣冠而坐门人朱震亨进曰先生视稍偏矣谦更肃容端视顷之微瞑遂逝
　　百鹤翔　元史类编孔思晦卒之日有鹤百余翔其屋上又见神光自东南落其舎北
　　扶起奠献　元史许衡病革值家祠祭衡曰吾一日未死可不有事祖考乎扶而起奠献如常仪既彻家人馂怡如也已而卒
　　如索气　元史有白气如索长五百余丈起危宿扫太薇垣太史奏山东当大水帝曰不然山东必失一良将后察罕特穆尔竟及于难
　　白雾绕室　薛文清行状文清弥留正衣冠危坐而逝迅雷震屋白雾绕室
　　西湖涸　名臣录杭之西湖涸底孙原贞时镇其地语人曰哲人其萎乎吾甚虞于公后果然
　　撰生圹碑　杨循吉自撰生圹碑愧无寸长不欲劳他人之笔所贵以自述为不诬
　　白帘六字　明孙琛集舒修撰芬殁之前一日门生谌柟梦天垂白帘中有六字曰忠孝状元止此越日果不起
　　飞二帛　明黄浑集邓元锡被徴临行先期一日空中忽飞素帛一条于邑学圣殿一条于演武防旗竿公方与人论学竟疾作遂草乞恩放归疏并答人书恬然而逝
　　大乌至　嘉靖注畧杨爵释归有异乌集里舎爵曰大乌至矣其为我乎自为墓志而卒
　　孔镛星　祝允明集孔镛屡立战绩入为工部侍郎卒于舟有白气自舟尾上直贯天表盖日正中也而荧荧然星矣允明遂目之为孔镛星
　　书志石　文徴明小传先生卒之时方为人书志石未竟欠伸端坐而逝
　　车马喧阗　陈白沙行状先生殁之日顶出白气勃勃如蒸竟日乃息前一日五鼓隣人闻车马喧阗异之急出见一人若王者状仪节甚都出先生庐而去以为大官及旦询之无有也
　　英魂助战　卓异记金华苗军作乱杀防政胡大海大海生时尝夜出人见其两目若灯及殁后敌兵有犯境者军中辄梦大海若生或夜观火光满野汹汹若人马声则师出必胜盖其英魂烈爽相为助也
　　两来字诗　名臣录魏文靖易箦时自为诗有瑶岛不劳青鸟至菊篱还许白衣来句后书云是时因病笃未及敲推故有两来字首句为旧日华池水渐来也继复书平生不作欺心事一防灵光直上行书毕乃瞑
　　狂醉捐世　靳史陈体方以诗名吴中将死头戴野花肩舆徧逰田间狂醉三日乃捐世
　　锯木示数　异林文太守遣人至九仙山祈问寿算梦神语以问孔老人至郡问之老人方锯一大木得板五十有五也详见神灵
　　山有白气　章文懿行状文懿卒之日乡人见所居前山有白气冲天久之乃散
　　羣鹤绕防　名世类苑马端肃之终前数日城西大刘山忽崩是日天鼓再鸣羣鹤飞绕其防事久之乃去
　　天门二旛　赵贞吉集杨文忠少时尝梦天门开遥瞻绰楔曰际昌时而公显其老也复梦天门开有二旛导公冉冉以去而公卒
　　盛囊以殓　顾璘集储侍郎瓘易箦时夫人以公落髪与须指爪甲及头垢各盛嚢为殓其爱亲敬身可谓全归矣
　　久哭暂辍　王守仁年谱龙山公丧先生久哭暂辍有吊客至侍者云宜哭先生曰哭发于心若以客至而始哭则以客不至而不哭矣
　　乗潮解去　邢侗集宋叟过余举杯慷慨言将访徐公吴中寻钱塘弄潮脱履江干乗潮解去子愿君视宋登春岂杉栢四周中人余时被酒笑骂之后闻叟果别徐公至江浒呼榜人勿误我潮信抵海口四十余里径跳白波而逝
　　解脱吟　明诗话黄九烟晩变名曰黄人字曰略似年七十忽感怆于懐仰天叹曰嘻而今不可以死乎自撰墓志作解脱吟十二章纵饮而沈于水
　　黄泉客舍　碧里杂存孙蕡为翰林典籍诗髙古坐为蓝玉题画诛临刑口占曰鼍鼓三声急西山日又斜黄泉无客舍今夜宿谁家死后太祖闻知此诗曰有如此好诗何不覆奏并诛监斩者
　　清恬太甚　王锡爵集儿子衡叨隽不佞阴识此儿清恬太甚恐终非爵禄器
　　丹台记　涌幢小品蒋焘之父娶徐有贞女而生焘五嵗母口授小学即成诵及长文誉驰公卿间十七而卒未卒时梦上帝召为丹台记因为表以母老辞录而秘之母闻之抵于地然竟不免
　　一官憔悴　明蔡汝楠哭皇甫涍诗五字沈吟诗品絶一官憔悴世途难皇甫佥事宦屡踬不达其卒也蔡子木哭以此诗每为人诵之辄呜咽流涕
　　八十分　启崇野乘顾大章在狱卒之前数日慷慨语曰自唐虞至今才四千年吾生五十年已得八十分之一不为不寿
　　死遅四年　三朝野史夏贵附元时年已八十阅三嵗而殁有曽以诗者云自古谁不死惜公遅四年问公今日死何似四年前
　　为道罗伦　泳化编李贤夺情罗伦上疏力请许贤终制贤怒内批黜伦后贤卒有人嘲以诗云九泉若遇南阳李为道罗伦已复官
　　谁肯铭我　明实录曹元以瑾亲党居内阁惟日饮无他谐谑而已将死自作墓铭曰我即死谁肯铭我
　　死后文　唐顺之集宇宙间有人见惯而絶可笑者其屠沽细人稍有饭吃死后必有一篇墓志其达官贵人与科第人稍有名目者死后必有一部诗文刻集
　　塟祭
　　刳香木　元阎复集广平王月吕薨赙赗有加刳香木为棺锢以金银
　　执绋二千　元史类编宋本父官南中清慎自持饘粥恒不给本尝聚徒以养亲歴仕通显犹僦屋以居及卒执绋者二千人
　　碣署和尚　元诗话吴仲圭将殁命置短碣塜上曰梅花和尚之墓人怪之答曰乆当自验未几杨髠毁掘江南诸坟惟仲圭以碣所署疑为释流竟免
　　诗乞铭墓　明杂记聂大年被徴入史局病中以诗别王行俭曰镜中白髪谁镜我湖上青山欲待谁千里故人分槖少百年公论盖棺遅行俭得诗泣曰大年欲吾铭其墓耳明日而大年卒行俭为作墓志
　　自记夀藏　泳化编刘大夏以士大夫没后多私所亲名笔以遗后因作夀藏于东山之阳皆自为之记述其生平履歴李西涯见之戱云天下皆如公翰林文章无用矣公曰先生辈文章宜记大有功徳者予敢以累盖东阳先为刘瑾作而公嘲之也
　　御撰祭文　明诗话康陵南巡将临靳文僖丧词臣撰祭文均不称防乃御制为之详见好文
　　歌竹枝　亘史谢茂秦客大名客请赋夀诗百章至八十余投笔而逝所幸贾姬奉柩停大寺之傍每夜操琵琶一曲歌茂秦竹枝词必恸絶而罢
　　土香　王穉登挽马湘兰诗水流花谢断人膓一塟金钗土尽香









　　元明事类钞卷二十五
<子部,杂家类,杂纂之属,元明事类钞>
　　钦定四库全书
　　元明事类钞卷二十六
　　监察御史姚之骃撰
　　珍寳门
　　金
　　得金手中　元史苏格使金不屈金主壮之取金巵饮之饮毕即懐以出复命备以虚实告且出所懐金巵以献太宗喜曰我得金于汝手中矣
　　淘金　元食货志丰城旧有淘金户三百地不产金而岁课转増民死徙且尽揭徯斯言之朝蠲其课
　　不登藏金　元史杜瑛所居术者言其下有藏金家人欲发视辄止之后来居者果得黄金百斤其不苟取如此
　　大如枣　西使记宻实勒国地产金人夜视有光处志之明日发之有大如枣者
　　藏金尺　元富珠哩翀集江西吏善舞文或诬熊氏子买藏金尺讯则无之讯益酷乃货簪珥作新尺符其妄尚公至率清脱民始宁
　　槖不能容　元史博啰欢未至云南布固丹宻以金六籯迎餽欢以其握兵拒之恐致变阳诺曰吾槖不能容可且持归待我取之至则竟其狱
　　赐叶金　袁桷诗入院听宣席未温赐金已向案头存自注故事入院传旨毕赐叶金十两始草制
　　不买诗名　元好问黄金行人间不买诗名用一片青山衡霍重
　　盘龙金　明髙帝实录上一日手黄金一锭示羣臣曰此乃表笺袱盘龙金命宫中洗濯销镕所成者
