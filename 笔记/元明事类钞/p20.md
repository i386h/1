<!-- { "loadSidebar": true } -->
　　独持大体　吾学编林鹗景泰初为御史时言官多妄言捃摭中伤人鹗独持大体畧细故
　　踣而复奋　献徴録陈祚宣德时为御史疏请帝读大学衍义帝怒曰蛮朕谓大学不识耶并逮其妻子族人下狱五年得出旋以发辽府事再下狱甫出又劾法司乱成法吴寛曰陈御史忠义之心刚大之气踣而复奋几死不悔
　　民御史　王世贞集万歴初一御史上书忤防夺职归自称为吴氓病剧而谓其友人曰死幸呼我为民御史于是友人草为民御史状而属余传之为民御史者胡涍无锡人
　　练纲口　名臣録练御史纲性刚鲠严于嫉恶遇事辄尽言院中语曰欧宁手练纲口按明史藁称御史练纲以敢言名而左鼎尤善为章奏京师语曰左鼎手练纲口与此不同
　　快御史　献徴録王越为御史英宗数目之寻大同有警当置巡抚吏部请徴越召见便殿越故伟服而短其上熟视良久曰非故快御史耶可使弁而将也
　　捧疏升堂　魏禧集江东之为御史劾佥都御史王宗载故事上疏必以副本白堂上官公捧疏升堂宗载迎谓曰江御史何言公曰言公杀人媚人耳宗失气反走后戍边
　　翘楚　典故纪闻萧山朱仲安为御史亷重不茍仁宗每曰朱仲安今御史之翘楚者
　　射东楼　明纪事本末御史邹应龙欲劾严嵩一夕梦出猎见一高山射之不中东有培垒楼其下甚壮楼俯平田有米草覆其上一注矢拉然醒而悟曰此小儿东楼之兆也遂疏劾世蕃竟下于理
　　呵珰　明史藁魏忠贤欲杖御史林汝翥诸言官诣阁争之小珰数百人入阁肆骂阁臣俯首不敢语黄尊素厉声曰内阁丝纶地即司礼非奉诏不敢至若辈无礼至此乃稍稍散去
　　猛虎绵羊　泳化编正统时言路风力北不如南时人谣曰南京科道如猛虎九年考满陞知府北京科道如绵羊九年考满陞京堂
　　三方鼎峙　明通纪万歴中上于奏疏俱留中无所处分惟言路一纠其人自罢去不待诏防于是台省之势积重不返有齐楚浙三方鼎峙之名
　　能御史　名臣记高明天顺时御史同官劾来朝吏语触帝怒诘疏出谁明任实草疏都御史言每年奏牍皆属高明乞贷其过帝怒亦解顾喜明曰是能御史也
　　秀才御史　启崇野乗冯从吾为御史壬辰大计公司侦逻包匦肃清生平与相知赠答惟书卷人目为秀才御史
　　斥之此辈　明纪事本末李应升上言言官为耳目近臣魏广防父尝居言路公正发愤得罪阁臣以去广防独不念乎奈何比之路马斥之此辈
　　风宪　明赵时春集明制内设御史外立按察司以纠邦治号曰风宪臣
　　劾藩王　吾学编曽凤韶建文初为御史防藩王入觐驰皇道入且不拜凤韶侍班劾其大不敬帝以至亲勿问
　　十三道　明董份集明兴诸御史皆称监察分其道十三畧仿晋制而各以诸省因名焉
　　骢马避　明王履和骢马行貂珰行骢马鸣缇骑至骢马避骢马欲鸣声不长君不见昨日新杀屯田郎自注记乙丑林侍御事
　　花粉御史　明孔迩云纪谈明升在蜀蜀故有粉水井以为粉则膏腻鲜明升建银辉殿于侧署官掌之日给数锭于宫内号为花粉御史
　　给事中
　　源士　明袁集卓敬为给事中一日与同官见适八十一人上命改为元士寻以六科为政事本源又改为源士后复称给事中
　　増置谏垣　夏言疏六科给事共五十八员后乃有不尽然者先朝一时补足当时侈为美谈盖増制谏垣自是盛代事
　　抗章报公　泳化编廖庄为给事中时同乡杨士竒居相位家人有不律者庄抗章论之或曰独不为杨公地乎庄曰此所以报公也
　　大声如钟　献实永乐中陈给事谔举劾权贵无所避每奏对大声如钟上令饥之数日奏对如故上曰是天生也每见呼为大声秀才
　　选貎　菽园杂记编修张元贞尝建言选给事不必拘体貎长大惟以器识远大学问该博文章优赡者充之其言最当盖六科近侍官兼主奏对故当时以选貎为重邹智疏今之谏官以体貎魁梧为美以应对给防为贤
　　真给事　明通纪张宁拜谏议遇事敢言每有大议景帝必问张给事云何英庙复位尤多眷注每对廷臣称真给事中
　　惴惴给諌　王世贞集父老称孝皇朝每给事御史上殿则大臣色惴惴重足立盖諌官之势尊其黙折逆消者多
　　言官枉人　明杨文防集陈尚书寿在谏垣指陈时政无惟不喜弹劾曰吾父戒勿作刑官枉人而言官枉人尤甚顾可以此沽直名耶
　　一日三疏　吾学编叶盛授兵科给事巳己之变率同列请诛将臣扈从失律者谢天下然后练兵选将讨贼复雠一日三疏悉中机宜
　　响张　献徴録张益为礼科给事上临朝羣臣奏对多失序益代陈奏明辨称防特呼为响张
　　劾罢二相　名臣记陆粲为给事中时张璁桂蕚继相粲抗疏劾其奸帝为罢二相无何用霍韬言召还二相粲谪驿丞
　　纠正违失　吾学编年富永乐中为给事纠正违失务存大体
　　即日解官　名臣记贺钦为给事见白沙论学叹曰至性不显宝藏犹霾世即用我而我奚以用即日上疏解官互见师生
　　自请外补　明史藁给事中率内外逓转人情轻外百方规避萧近高自请外补吏部请亟许以成其美乃用为叅政所至以清操闻
　　给相门事　万歴注畧沈一贯为相给事中钱梦皋当外补特防留用时有吴中布衣在一贯座梦皋戏云昔之山人山中闲人今之山人山外游人布衣对云昔之给事给黄门事今之给事给相门事
　　建言马尾　余冬録宏治间一给事建言处置军国事一条言京师士人好着马尾衬裙官马多被偷拔尾马拔尾落臕不无有悮军事
　　呼虾蟇　明靳史万歴时给事胡汝宁请禁捕田鸡以广好生人呼为虾蟇给事
　　通政司
　　枢机喉舌　明宣宗通政司箴维枢维机维喉维舌尔饬无怠庶儆在列
　　有大臣量　明杨鼎集李锡在通政时封驳章奏通达下情虽倥偬烦剧而无壅滞之弊又能不察察小失有大臣德量
　　大柜封钥　明靳贵集王敞为通政使初天下章奏皆诸吏分掌出纳得縁为奸至是置大柜列后堂亲封钥之弊遂革
　　为鹰犬　杨继盛疏赵文华为通政凡疏到必先送世蕃阅而后上进是纳言为其鹰犬也
　　宗人府
　　防决庶务　续通考元大宗正府初未有官制首置断事官会决庶务至皇庆元年以汉人刑名归刑部
　　修玉牒　吾学编宗人令掌皇族六亲之属籍以时修其玉牒书宗室子女适庶名封生卒婚嫁諡府尹【丞附】
　　尹京称首　元史姚天福拜大都路总管兼大兴府尹畿甸大治后之尹京者以天福为称首
　　改京尹　吾学编洪武初郑沂为御史言京师天下根本今南京知府与在外散知府同甚失内外之统宜改应天府知府为南京尹则国体尊而爵位当上从之
　　冗繁待治　献徴録王贤为顺天府尹恤民疾苦折中贵横暴景泰间再疏乞休上曰京畿冗繁非尔不治英宗复辟之初顾谓近臣曰府尹如贤者何可得哉
　　治以简静　明雷礼列卿记宏治间高敞尹应天欲以简静治之或曰古尹京者必严明始称其官敞笑曰任吾性而已公退辄与宾客燕饮如平时久之吏乐其简民安其易
　　忠良鲠直　献实陈蕚擢顺天府尹政尚严察尝出行误冲太子驾太子诉之上曰陈府尹是我父母官竟不问赐以忠良鲠直四字示宠异焉
　　视牒八百　名世类苑马谅尹应天府溧水民素健讼一日投牒至八百公视其虚实而讯之曰虚则受笞实则待勘时待勘者不十一焉
　　种蔬自饱　献徴録薛均受应天府尹益尚廉明买顿舍余一片地种蔬旦暮荷锄徃芸之日饱饘粥菜茹文皇宻使人侦之笑曰人皆乐惟孤与均苦耳然庭无废事
　　抗请回銮　名世类苑正德时孙懋为南京府尹适驾幸南都懋上章屡请回銮江彬生日众期徃贺懋曰某抗疏欲置之死而今复贺其生非情也彬虽憾之然因懋不敢轻动
　　小衣坐衙　丛説冦天叙为应天府丞武宗南巡江彬肆横公每日带小防穿一衫坐堂自供应朝廷外毫不妄用彬有所索每差人来冦佯为不见直至堂上方起立呼为钦差语之曰南京百姓穷仓库又没钱粮无可措办府丞所以只穿小衣坐衙专待拿耳其人无可奈何径去每次如此彬亦不差人来索矣大理寺
　　鵞止舆下　献徴録龚永吉为大理卿时有土豪杀细民项仕和以贿脱罪公疑之晩归过太平堤忽一鹅止肩舆下挥之弗去公指谓鹅曰若有寃可随我至门及至则鹅不见矣公曰此非项士和之寃耶翌日阅案遂驳囬后竟按如律
　　严其选　杨士竒集仁宗即位严大理之选曰是天下之平也乃擢虞谦为卿公察寃狱凡释百余人
　　明断之誉　李贤集薛瑄为大理少卿时有妾诬妻魇夫死者公辨其寃王振诬公出入人罪系狱当死公曰辨寃获罪死何愧焉以大臣申救得免后陞南京大理卿有富豪虐人命者执法者欲贷之公曰死者何辜竟扺于法明断之誉播于民谣
　　贯城　续通考洪武十七年改建刑部都察院大理寺等官署于太平门外名其所曰贯城
　　三平　明史藁马恭敏森初为大理卿屡驳疑狱与刑部尚书郑晓都御史周延称为三平
　　独持明允　名臣録天顺时王概为大理卿出入十年多所平反时吏谙律比者类多深刻概独持明允济以长厚
　　乞从南　徐祯卿传贞卿以进士除大理寺寺副乞从南就养防失囚谪官卒于京
　　据律参驳　邱濬集大理之设自两法司所听断日抱成案引囚徒诣寺详谳寃者疑者情轻重者皆得一一据律参驳必求之当然后月报嵗闻于上请施行之
　　超拜　明史藁崇祯时范复粹以大理少卿擢侍郎入阁初张至发由刑侍入薛国观由佥都入望气者言大理中当有超拜者以应三法司之祥至是果验太常寺
　　増乐舞　元史徐世贞请増宫悬大乐文武二舞令旧工教习以备大祀制可命世隆卿太常以掌之
　　记笏　元史富珠哩翀佥太常时文宗亲祀翀为礼仪使详纪行礼节文于笏遇至尊不敢直书必识以两圏帝偶取笏视曰此为皇帝字乎因大笑以笏还翀
　　管梨花　明诗话南京太常尤闲寂先辈有为是官者终日坐啸而已一日传门柝甚急询之乃宣州公文因春风多园户诉所供太庙梨花被落尽至秋恐难结实故为申请因成一絶云印床高阁网尘沙日听喧蜂两度衙昨夜宣州文檄至又嫌多事管梨花
　　革俗乐　明书吕柟为太常少卿革教坊俗乐四方士趋讲下问学者殷勤开诱引接无倦
　　真太常　明陈璘集乔尚书宇为太常少卿时有事南郊公导驾斋坛孝庙竒公貎曰真太常也
　　请祧睿宗　明史藁洪文衡为太常卿光宗崩议升祔文衡请祧睿宗言一时崇奉之情不合古谊更定正在今时疏格不行
　　请别建置　实録宣德时太常寺奏本寺寄处故元万寿宫承庆堂祭器神帛品物皆贮于内请别建置从之
　　儒者有用　元史类编虞集除太常博士丞相拜珠方为院使从集问礼器祭义甚悉拜珠叹息益信儒者冇用
　　膝行阻桥　梧溪集李好文为太常博士至顺皇帝祭太庙乗马至里桥无敢谏止者好文膝行阻桥曰请皇帝下马上如其言
　　不轻与人　实録永乐中吏部尚书师逵荐魏骥陞太常寺博士上谓逵曰刘履节九年御史皇考方授以此职不轻与人也
　　清标如雪　贡师泰诗最喜太常张博士清标如雪照鸳行
　　光禄寺
