<!-- { "loadSidebar": true } -->
　　居牛棚　明戚元佐集海宁祝先生教授生徒学者云集吴昻短褐草鞋负书走数十百里从学先生奇之曰生来晩书室尽满惟室旁一牛棚幸无牛生宁居乎昻曰唯唯先生乃令人扫除涂塈昻解衣杂涂人共作不日就舎后学业大成登进士仕至方伯
　　竹筩注膏　唐顺之集林吏部春少时家贫常以竹筩注膏系衣带间惟所适则出膏于筩燃火读书
　　狱中读书　明通纪杨溥在狱十年家人供食不能继日与死为邻愈励志读书不辍同难者止之对曰朝闻道夕死可也已而得释晩年遭遇为阁老大制作多出其手狱中读书之功居多
　　药主人　献征録王行家贫随父雠药时数嵗阅药千品悉志其名主人遂悉所储书恣其披阅三年辞去对客防绎经史纚纚不穷然几上无留册叩其所自曰向得之药主人耳郡守魏观为荐于朝
　　画牧牛图　耿恭简集董大防朴少鲁读书日不能数行邻父谓其父曰郎君不慧曷不令牧耶公闻之愤丐画工画一牧子牧牛置座右益奋励比长而发慧卒成进士以文学显
　　不践房闼　明黄姬水集赵佥事汴弱冠始室即晨兴占俾多在鸡鸣前一老妪执烛辨明而出夜分而入昼日不践房闼曹夫人嫔公半载未识其面
　　燃叶讽诵　献征録邹智幼读书龙泉庵中贫无继晷之给扫树叶蓄之燃以代烛讽诵达旦
　　习不待职　王世贞集徐有贞为编修时于书无所不读而好习兵法刑名水利诸家于天文风角尤精究不倦人曰此岂公职耶有贞笑曰待职而后习则已晩矣
　　袪勌鬼　李日华集吴匏庵少勤夜读作祛勌鬼文宦者传入禁中世皇御笔改鬼作魔
　　读书灯　吴中有娶妇者夜大风雨灭烛徧乞火无应者佥曰南濠都少卿家当有读书灯在叩其门果得火案少卿名穆
　　绕屋温诵　王世贞集杨忠愍少读书僧寺毎至夜分灯且尽瞑坐而思属文谊会寒无下襦绕屋行且温诵日所臆令胫以上微暖得少假寐五更起汲水手冻属于绠呵之乃解
　　褰裳送目　陶望龄三条编夙龄嗜篇翰屈首受诗书褰裳九流津送目万古初
　　博物
　　三不可及　元名臣事略郭公守敬以纯徳实学为世师法然其不可及者有三一曰水利之学二曰厯数之学三曰仪象制度之学
　　记僻学　元史富珠哩翀记问宏博于异言僻语无不淹贯
　　嵗记月记　山堂肆考袁伯长学士博问洽识江左絶伦尝语张伯雨曰宋东都典故能以嵗记之渡江以后事能以月记之
　　该贯旁通　元史许谦肆力于学若天文地理典章制度食货刑法字学音韵医经术数之説靡不该贯旁通而释老之言亦洞究其蕴
　　如探箧笥　元史侯均积学四十年无不淹贯兼通释老外典其答诸生所问穷索极捜如探诸箧笥虽方言古语世所未晓者莫不随问而答
　　职注张　玉堂丛话武庙阅文献通考有星名注张问钦天监不知内使下问翰林杨慎对曰注张栁星也周礼以注名者注曰注味也鸟喙也音呪南方朱鸟七宿栁为鸟之咮也史记律书西至于注张汉书天文志栁为鸟喙因取史记汉书二条以覆
　　熟藏书　明罗圯集吴孜为典籍文渊阁藏书数万卷标目亦数帙或问之矢口缕缕如注
　　如探渊海　献徴録翟銮在内阁上尝顾问罗峰张公某事莫知所本公告以出刘向説苑手自检授张公叹服曰公博物洽闻如探渊海非吾所及
　　矞宇嵬　杨慎集嘉靖初给事张翀上疏论学术有矞宇嵬琐语上以此四字问内阁值慎在史馆即取荀子非十二子篇以复
　　对应龙　王鏊记闻宣宗阅画见龙有翼而飞者后问阁下三杨诸公皆不能对上顾翰林诸臣曰有能知者否陈继时官在下对曰龙有翼曰应龙上问何出对曰出广雅命取视之信
　　求未见书　献徴録邱濬名动京师益求人间所未见书读之遂以博极羣书称于时尤熟本朝典故
　　诇四事　明周复俊集杨升庵举进士少师三南杨公设四事诇之皆生平所未了者升庵从容酬对本末融贯少师叹曰此真才子
　　条对僻事　明曾棨传略成祖摘记载诸隠僻事问棨条对无遗误由是见宠有荐文字者帝必问才学如棨否
　　熟掌故　明史藳蒋徳璟博闻强识熟前代典章及本朝典故九边阨塞河漕屯牧盐防水利厯律刑法莫不究其利文章敏捷尝一日应二十余诰勅
　　识鉴
　　试古文　元史渊頴先生吴莱人或以古文暗试之察其词气即知为某代某人作
　　非逺器　元史龚伯璲以才俊为马祖常所喜欲虞集为荐引集曰不可是子虽小有才然非逺器亦恐不得令终伯璲后以事败杀身世乃服集知人
　　脱俘籍　元史类编姚枢奉诏即军中求儒释道医卜士凡儒生挂俘籍者辄脱之赵复在其中枢与之言信奇士
　　缙非狂士　名臣録文皇尝与解缙论羣臣御书蹇义而下十人命各疏于下公以实对后验之十不失一仁宗出所评示杨士奇曰人谓缙狂士缙非狂士也
　　论相器　刘诚意行状上欲相杨宪公与宪素厚以为不可曰宪有相才无相器上曰汪广洋何如公曰此褊浅曰胡惟庸何如公曰此小犊将偾辕矣
　　阅文知人　李东阳集戴恭简珊毎试士阅文即知其人之心术器识至年之修短位之崇卑悉断决不爽督学南畿其最赏誉者王公鏊也
　　持律与别　赵贞吉集杨廷和少年读中秘书才器庙廊司马余肃敏重之归老之日独持大明律与别曰介夫当相天下为我熟此以助他日谋断
　　解带相赠　张居正集仆年十三东桥顾公时为巡抚一见即许以国士呼为小友毎与人言此子将相才也又解束带以相赠曰子他日不束此聊以表吕防意耳
　　有王伯安　明纪事本末宸濠反飞报至朝王琼宣言曰有王伯安在何患不久当有捷报耳卒如其言
　　文足传世　玉堂丛话吴文定未遇时受知于徐武功有人来乞墓志公曰若欲名宦以荣亲耶欲传世之文耶其人言为亲不死计正欲传世耳公曰若是则吴寛秀才其文足传世者盍往求之
　　啮手出血　献徴録赵尚书羾善赏识臧否于肃愍巡抚河南时公方家居于数造焉一日公执于手啮之出血于即悟泣拜请教公不答于出其孙问之公怃然曰于好官惜不得令终耳
　　朝服再拜　明史藳杨继宗尝监乡试得二卷具朝服再拜曰二子当大魁吾为朝廷得人贺耳及拆卷乃王华李旻也后果相继为状元
　　诗识贤辅　献徴録郭璡为吏部尚书进士李贤入选公试嘉禾诗奇贤辅相材授騐封主事
　　让一头地　李贤杂録杨文定溥乡试胡俨典文衡批其卷曰初学小子当退避三舍老夫亦让一头地又曰他日立玉阶方寸地必能为董子之正言而不效公孙之阿曲时以俨为知人
　　能知人　杨文襄行略文襄急于进贤而明于知人拔仇钺于列校而寘鐇擒举王守仁于庶僚而宸豪诛録杨洪于编戍而总兵漕运俱得至于宇文定之首倡义旅乔公宇之捍御留都俞公谏之总制江右是皆储才于无事之时应用于有事之日也
　　戒吏伐鼓　明史藳南乐魏允中为诸生副使王世贞大器之嵗乡试戒门吏曰非魏允中第一无伐鼓以传也已而果然
　　识社禝臣　本朝王贻上居易録左光斗有知人鉴视学北畿拔史可法为童子冠史年少貌寝左抚之曰善自爱将来社禝臣也众咸笑之后果大拜殉国难
　　赏誉
　　公辅器　元史虞集闻成遵名亟欲见之会遵来谒集方有目疾迫而视之曰适观生文今见生貌公辅器也
　　何如曼硕　元史类编揭徯斯擢授经郎文宗多所咨访中书每奏用儒臣必问曰其才何如揭曼硕
　　神人　元名臣事略太宗时西域诸国及髙丽使者来朝帝指楚材示之曰汝国有此人乎皆对曰无有殆神人也帝曰朕亦度必无此人
　　宜居师范　元史陈旅字众仲为闽海儒学官中丞马雍右与俱至京虞集见其文叹曰此所谓我老将休付于斯文者即延至馆中誉以博学多文宜居师范之选
　　景星麟凤　元史同恕自京还家居缙绅望之若景星麟凤乡里称为先生而不姓
　　中原硕儒　元史类编文宗尝驻跸龙虎台马祖常应制赋诗尤被赏叹称为中原硕儒
　　文章政事　元史廉希宪为名相慎许可尝语人曰方今文章政事兼备者王国宾也
　　赐六花袍　元史补遗王景贤号愚谷著作超逸文宗出居海南得所为诗嘉其清隽手书愚谷二大字赐之及即位更赐以六花官袍
　　比之李苏　元史世祖与侍臣论文学之士曰赵孟頫唐李太白宋苏子瞻之流也
　　真台掾　元史张养浩辟为礼部令史仍荐入御史台一日病布呼珠亲至其家问疾四顾壁立叹曰此真台掾也
　　儒林四杰　元史州黄溍与同郡栁贯临川虞集豫章揭徯斯齐名号为儒林四杰
　　追漷南　元史揭徯斯年七十致仕而诏遣使追及于漷南复奉防还撰明宗神御殿碑文成赐楮币甚渥
　　完名令徳　续通考本朝学者见道分明践履笃实惟薛文清一人至吕泾野出完名令徳不忝文清
　　赐对　明沈士谦明良録陶安字主敬上赐对曰国朝谋畧无双士翰院文章第一家
　　岐舌并口　唐寅集仆往冒东南文士之上方斯时也荐绅交友举手以庆岐舌而赞并口而称
　　真儒复出　吾学编陈白沙逰太学邢祭酒让试和杨龟山此日不再得诗大惊曰龟山不如也即飏言朝宁谓真儒复出由是名动京师
　　子房诸葛　明刘瑜谢表先臣刘基放迹江湖识真主于未遇决机帷幄翌丕运于方开故在军则称之曰子房其命词至比之为诸葛
　　厚重博大　名臣録蹇忠定公厚重博大为当代名臣凡大臣得位行志未有若其显且久者
　　楚三杰　玉堂丛话世宗在藩邸献皇帝语之曰吾楚有三杰若知之乎兵部尚书刘大夏大学士李东阳杨一清
　　古人未易　明纪事本末陈献章少所许可刘大夏在广东时献章称之曰刘公爱民如子守身如女无论今人即古人亦未易得也
　　赋相逢行　明陆师道集袁永之制作灿然动师古北地李献吉少所许可独一见欢然如故赋相逢行为赠且命其子他日必袁生表吾墓其重之如此
　　伯宗才子　吾学编吴伯宗入朝太祖制十题命赋援笔立就辞语峻洁太祖曰伯宗才子
　　先民遗轨　宪章録刘忠宣明识治理如贾谊通达治体如陆贽质直不阿如汲黯廉洁不私如包拯忠诚恳至如司马光固先民之遗轨云
　　神骏祥鸾　耿定向集李东阳幼负俊才借有清誉艺林推为神骏云路比之祥鸾
　　恭慎醇粹　名山藏刘闵恭慎醇粹孝行髙古日无二粥身无完衣而处之裕如宏治中尚书林俊荐以布衣入侍东宫
　　一攀龙　汪道昆集元美之多于鳞也其言曰汉庭两司马吾代一攀龙言兼长也
　　玉光剑气　玉堂丛话吴祐幼而頴悟乡先达葛元诘曰此儿玉光剑气终不可掩洪武三年乡试又一年礼部廷对皆第一
　　小韩子　吾学编方孝孺髫龄已善属文读书十行俱下曰积寸许人呼为小韩子
　　清刚简贵　梅村集黄陶庵先生为人清刚简贵言规行蚤有得于濂洛之传
　　一身四现　明薛刚笔余长卿仪部之才如天风乍来海涛忽勇汉之文园唐之青莲宋之坡老明之长卿葢一身四现者也
　　两文敏　吴伟业题思翁仿赵承防笔诗佘山云接弁山遥苕霅扁舟景色饶羡杀当时两文敏一般残墨画金焦董尚书其昌宏光补諡以其风流文物继迹承防得諡文敏
　　名望
