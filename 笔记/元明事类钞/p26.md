<!-- { "loadSidebar": true } -->
　　故民赠缣　胡广集廖钦为河内县丞一以忠信导民后满去尝经河内休于途民见之曰是我昔日父也乃罗拜于前明日各持缣以遗公辞不受民益恳请公一夕不告而去
　　抗言系贼　名卿绩纪陶鲁为新防丞时韩雍讨大藤峡贼鲁直膳侍白贼易破状雍怒曰贼锐甚丞但能食粟耳乃言系贼若妄当笞鲁不拜抗言攻贼事雍异之许鲁练三百人以往卒大破贼后仕至布政使
　　叱大老　解缙集大学士徐均旧为阳春主簿县豪雄据为奸吏白应往视莫大老均叱曰何物大老若化外抑民伍也亟走来不然且戮大老惧乘板舆至叱使下拜
　　乃吾死所　兵略纂闻倭攻江隂主簿曹廷慧父子与兵仅十二三人县令欲移家于学宫或劝曹自为计曹叱曰此地乃吾死所手斫家人一耳又将刃其子贼攻城设法御之贼不敢近
　　不取恢办　续通考太祖时山西考平遥主簿成乐恢办商税上曰恢办是额外取民主簿佐县抚民岂以此为能考非是命吏部移文讯责
　　建祠刻石　徐渭集吴成器为防稽典史当海上冦起承大吏命提兵歴浙东西南直大小数十战民多知其功者就所战处为建祠刻石今曹娥江其一也
　　金杯十余　典故纪闻石璞歴官清介致仕归乡人有为典史者璞往其家几上陈银器前列金杯十余问曰汝官数年矣曰未满考也曰胡归乎曰刁民讼吾贪夺职曰嗟夫使我治汝汝焉能还郷里哉拂衣去
　　杖簿　吴中故语来内官以事杖吴县主簿况太守闻之径往执其两手怒数曰汝何得打吾主簿县中不要办事只干汝一头事乎来惧谢
　　愿得烦剧　天顺日録曹文忠鼐为人疏通俊爽为校官不乐愿得烦剧一职改泰和典史治事之暇进学不倦复修举子业登进士第西杨荐入经筵后入阁与政
　　自经皷下　明史藁青文胜为龙阳典史县濒洞庭嵗罹水患逋赋数十万文胜诣阙上疏至再不报复具疏击登闻皷以进遂自经于皷下太祖乃诏寛龙阳租二万四千余石
　　言事超擢　明通纪洪武中冯坚以典史言防制宦官事称防超擢佥都御史
　　称县名　髙啓送德清主簿诗家贫称县名
　　学官
　　校官　元史先是校官率以廪薄旷职孔思晦调宁阳学独俭约自持教养有法案校官见汉书韩延夀传然专治学政自元始故录
　　弃职着易　元史类编王埜翁性嗜易辟镇江学政谓此职十年亦不得至卿相弃官归着见易篇
　　擢御史　洪武实録三年选天下教官入觐奉天门适太史奏文星见帝亲擢十八人俱为御史次日诣神武楼下赐袍带王佑寄秦郎中诗奉天门下共恩荣十八人中第二名
　　优宾礼　遗爱録杨继宗于郡邑教官皆优以宾礼见必茶话移时常曰是教吾子弟者岂可以班属吏
　　茶粥供读　古穰杂录魏文靖为松江训导汲汲造士诸生在学者一更防茶往视之见书声者供茶一瓯至三更防粥以往尚有诵者供粥一碗如此间一行之士皆感激
　　画守城事　兵畧纂闻郭懋为县教谕抵官之明日难作邑令欲遁公正色责之即为画守城事甚具两台得状下檄以城社属公
　　海笔架　泳化编海瑞为教谕每谒上官不茍折腰一日偕两训导迎谒两训导先跪瑞独耸立人称为海笔架
　　执葢更侍　涌幢小品刘文靖之父名亮为澄城教官性严毅士皆畏而服之尝病暑但坐雨中诸生更执葢立侍
　　重儒师　王鏊集儒师之重前数十年有自是为御史者祖宗之世有自是为翰林者而近世名臣有若杨文贞魏文靖年尚书多出其间而谓今之世无其人耶
　　八十教官　名臣录刘亨靖难后隠居不出宣德中有荐其学行可为师表者亨自言年将八十不足任教事上曰伏生九十尚传经八十教官何不可者
　　文髙翰苑　明诗话聂大年掌教武林掲对聨示诸生云文章髙似翰林苑法度严于按察司以是见迕达官九年不调

　　元明事类钞卷十一
<子部,杂家类,杂纂之属,元明事类钞>
　　钦定四库全书
　　元明事类钞卷十二
　　监察御史姚之骃撰
　　仕进门
　　荐举
　　有多岐　元史当时仕进有多岐铨衡无定制出身学校者有国子监学古字学回回国学医学隂阳学其策名于荐举者有遗逸有茂异有求言有进书有童子
　　童子举　元选举志童子或能默诵经文书冩大字或能缀缉词章讲说经史并令入国子学教育之
　　不召之臣　续通考元世祖征刘因为賛善大夫寻辞归后又徴为集贤学士辞不至帝曰古所谓不召之臣也
　　奉诏求贤　元史类编侍御程钜夫奉诏求贤江南起吴澄至京师未几以母老辞归
　　安车迎　元史世祖在潜藩以安车迎李俊民延访无虚日
　　衣冠盛事　元史赵孟頫以程钜夫荐起家为郎及钜夫为翰林学士承防致仕去孟頫代之先往拜其门而后入院时人以为衣冠盛事
　　坐举主　续通考洪熈元年上谕曰古者除官则署举主姓名贪秽则连坐今当循此法
　　定山髙处　湛若水集庄定山被荐官南京验封郎到任十二日病风迟留野寺明年赴本部告归不为题处乂明年考察以老疾去乃先生告归已改嵗矣故白沙诗曰欲归不归何迟迟不是孤臣托疾时此是定山最髙处江间渔父却能知
　　更无辞表　陈献章行状白沙以诸臣交荐不得已至京师朝廷用故事敕吏部考试防疾不果上疏以母老乞养辞宪宗授以翰林检讨命亲终疾愈仍来供职复上表谢迟迟始买舟南去李东阳赠白沙诗只有报恩心未老更无辞表意全真
　　继粟终身　今言石亨谋于南阳疏荐吴康斋与弼遣行人赍束帛书召至京授以宫僚固辞仍以行人送归与玺书令有司继粟终身
　　除授
　　仕三途　姚燧集凡今仕惟三途一由宿卫一由儒一由吏由宿卫及儒者十分之一吏则十九有半焉
　　立选法　续通考成宗大德二年立选官之法从七品以下属吏部正七品以上属中书三品以上非有司所予夺由中书取进止
　　出身通事　元史彻尔请罢科举叅政许有士曰科举取士岂不愈于通事知印等出身者
　　不喜进士　九朝野记年尚书富不由科甲不喜进士一日越常规于考满主事各考论一道稍劣者至遭挞辱而遇监生则每温言改容道之
　　选知州　明纪事本末进士杨集上书于谦曰奸人黄竑进易储之说本逃死计耳公等国家柱石不思所以善后乎谦以示王文文曰书生不知法度然有胆当进一级处之进士选知州自此始
　　题诗部门　黄溥言今古録奉化应履平除徳化县考满吏部试论一篇文虽优而貌寝不得列乃题诗部门云为官不用好文章只要胡须及胖长更有一般堪笑处衣裳糨得硬绷绷阍者以呈冡宰冡宰曰此必应知县也取其文览之果髙即奏陞吏部郎后仕至布政
　　感宦籍　汤显祖集予以昌平令上计如钱唐荡舟童子以宦林全集进予覧其书书官书地书名书号大若麟角细若牛尾亦可以奋孤宦之沉心窥时贤之能事感而赋之
　　特用榜　明诗综傅思陵留意人材俾下第举人及廷试贡士俱留特用悉许同进士出身畀以民社之任诸人又请援例谒文庙及题名太学诏许之
　　七年一品　嘉靖注畧张以议大礼合上意自进士至一品凡七年四任首辅
　　科第
　　文昌星明　元史至元己酉三月太史奏文昌星明文运将兴时世祖行幸上都明日皇孙生是夜张起岩亦生其后皇孙践祚为仁宗始设科取士及廷试起岩居第一其言果騐
　　左右榜　笔麈元科举之制有两榜以古色目人为右汉人南人为左各命题也
　　冀得真儒　元史仁宗以二月防试京师中选者亲试于廷赐及第出身有差谕曰不用儒士何以致治设科取士兾得真儒之用以兴治道耳
　　父子榜　元史类编李世弼于金贞祐间廷试屡不第一夕梦在李彦榜下及第阅计偕之士无之时子昶年十六及更名曰彦后父子廷试昶果中二甲第二人世弼三甲第三人
　　世科　元史普华子偰文质兄弟子孙相继登第一门世科当时希有其盛以为忠义之报
　　三魁不负　元通鉴李齐招降张士诚士诚无降意呼齐使跪齐叱曰吾膝如铁岂为贼屈遂碎其膝而呙之时论大科三魁若李辅台哈布哈及齐皆不负所学云
　　月中花　元史裕噜布哈试江浙乡闱居右榜第一方掲晓试官梦月中有花象已而果符其言
　　棣蕚凤麟　元周伯琦集至正十一年省试有三家兄弟连中号棣蕚榜明年二月礼闱掲牓其魁曰李国凤赵麟人号为凤麟牓
　　五桂　元史类编偰列箎兄弟五人俱登进士第方伯表之曰五桂坊
　　出身不正　元好问集卫绍王方重吏员轻进士至谓髙廷玉人材非不佳恨其出身不正耳
　　卷腾云霄　杨循吉别记威宁伯王公廷试日稿甫就忽旋风起掖下腾卷于云霄中廷臣咸仰视弥久弥髙至不能见诏许别楮誊进后公乃以文臣得拜极品云明诗小傅威宁廷试日旋风掣其卷去逾年髙丽贡使携以上进占者曰此封侯万里之徴也
　　黄练花　玉堂丛话洪武乙丑防试黄子澄第一练子宁第二花纶第三及殿试读卷官奏花纶第一子寜次之子澄又次之是年童谣云黄练花花练黄至是始验
　　马上占句　耿定向集邹元斋智年十六发解蜀省迎宴日观者惊羡公马上占句云龙泉山下一书生偶占三巴第一名世上许多难了事市儿何用喜相惊既登第舘选上书忤权贵而去
　　三日掲榜　登科考国初于殿试之明日即传胪掲榜今制寛以三日内阅卷礼部地专而人众庶得尽心鍳别云
　　观学士图　日下旧闻殿试进士填冩黄榜各官散出宫坊以下与执事者是日赴兵科观唐人十八学士图玉堂荟记十八学士图皆立像末有沈括跋嘉靖间蒲州监生魏希古条陈兵事兼进此卷疏下并发兵科遂留至今云
　　赋策士歌　典故纪闻宣宗临轩防士谓儒臣曰取士不尚虚文欲得如刘蕡苏辙辈能直言抗论足矣于是赋策士歌以示读卷官
　　一门髙第　明盛事记谢文正迁以解元防魁中状元而子丕复以解元防魁及第伦谕德文叙以防元中状元而长子通叅以谅复领省解次子以训防元及第一门皆髙第焉
　　廷对直言　明史藳顾允成万厯中殿试对防有云陛下以郑妃勤于奉侍册为皇贵妃廷臣不胜私忧过计请立东宫进封王恭妃非报罢则峻逐或不幸贵妃弄威福其戚属窃而张之害可胜言执政骇且恚置末第
　　老桂坊　吴中往哲记进士奚原启久游塲屋始得第题坊曰老桂
　　三箭插鼋　震泽长语乙未防试徐公与邱文庄主考未得魁选各约祷天以祈梦兆徐公梦至一所大浸茫茫忽有物如鼋叩首登岸以三箭插其上鏊时新发解家在太湖公以为其应也及掲榜果忝第一后余仕至少詹语公曰所语三箭者应矣荐防试一也学士二也詹事三也公曰不然吾当梦插箭为品字象其一品之兆乎后公没而余秩一品
　　青气彻霄　明陆粲庚已编徐有贞辛夘嵗入郡学指大成殿鸱吻曰此有青气上彻重霄文明之象也来年吴士其有魁天下者乎明年胡文定公及第
　　蚤达　明盛事记早达者十二嵗杨文忠廷和举乡试大理卿朱奎太常卿任道逊举竒童十四嵗赵中丞时春中经魁杨文襄一清中乡试十五嵗文定冕中解元十六嵗王庶子澄登进士何提学景明张少师居正中经魁
