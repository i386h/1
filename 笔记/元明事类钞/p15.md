<!-- { "loadSidebar": true } -->
　　胡蓝狱　明纪事本末太祖时胡惟庸之狱僚属党与被诛者凡万五千人蓝玉之狱坐党论死者可二万人
　　蔓抄　王鏊集景清醢上昼寝梦清入绕殿追之曰清犹能为厉耶命籍其乡转相攀染至数百千人谓之蔓抄明曾朝节方正学祠诗蔓抄虽毒遗文百世传
　　鸩血染衣　泳化编太祖用法过严一时仕者多以鸩血染衣带一有捕命即吮带死每早朝即与妻子泣诀至暮则相庆更生
　　二字狱　明纪事本末英宗复辟徐有贞嗾言官以迎立外籓议劾王文并诬于谦下狱勘之无騐法司阿石亨軰乃以意欲二字成狱
　　犯圣经　嘉靖注畧杨继盛论严嵩刑部受嵩指论绞或问郎曰继盛绞犯何律曰不犯律犯圣经耳直而无礼则绞也满朝传为美谈
　　遣缇骑　天啓注畧许显纯勘问汪文言受魏忠贤指罗织杨涟左光斗魏大中诸人于是内传防遣缇骑逮之明纪事本末御史杨仁愿言臣子获罪但勅抚按槛车送诣未为不可缇骑一遣为害实深
　　用比律　文徴明集吴愈为比部郎内库遗火事连中司坐死者数人公具狱以比请尚书言情罪既得奚比为公曰法如是不可逾也狱上当谳者称善曰此所坐非正律宜以比言卒改用比律奏之
　　焚燬非刑　明通纪庄烈帝元年诏曰非法非刑惨毒异常岂盛世所宜有今遵高皇帝勅概从焚燬
　　贿赂
　　羊羔利　元史时州县多贷回鹘贾银以偿官息动累数倍名羊羔利至奴其妻子犹不足楚材奏令本利相侔而止民所负者官代偿之
　　棒头血　杨维桢集四溪吏某积金若干盛以巨木柜妻曰此非金柜乃血柜耳吏问故曰棒头旧血渐新血柜里黄金压白金柜非血乎
　　四髙会　弇州史料严世蕃积赀满百万辄置酒一髙会其后四髙会矣而干没不止
　　以钱偿　明纪给事韩一良言今之世何处非用钱之地何官非爱钱之人向以钱进安得不以钱偿臣起家县官居言路知县令行贿之首而给事纳贿之魁今但咎守令之不亷然守令亦安得亷乎
　　黄白米　明史藁宦者李广死于其家得路籍多文武大臣名餽黄白米各千百石帝曰广食几何家亦甚隘岂能容是左右曰黄米者金白米者银也帝怒下法司究交结广者
　　京债　明纪事本末刘瑾用事诸司官朝觐者各敛银赂之多贷于京师富豪复任日取官库赔偿名曰京债
　　古器货赂　明王穉登集往时吴中古器物视今价不能一二今读邸中书若某人为御史则曰以某器进某人为监司则曰以某图入是古钟鼎金石图书为金钱货赂矣
　　扫钱　明季遗闻福籓称制江南马士英借徴饷名卖官鬻爵时人语曰扫尽江南钱填塞马家口
　　书帕长安　明赵南星疏司选者每遇退朝羣遮留讲陞讲调至署则公书私书阗户盈几所谓面皮世界书帕长安也
　　戏双陆　元史哈玛尔宁宗乳母之子顺帝深眷之官侍御史尝与帝双陆为戱又宻进西天僧以运气术媚帝帝习为之号演揲儿法
　　以言利进　元纲鉴卢世荣初以言利进太子深非之曰财非天降安能嵗取赢乎后伏诛
　　佞幸
　　折栁鼓噪　明通纪成祖宠任纪纲既久端午帝与羣臣射栁纲属镇抚厐瑛曰我故射不中若折栁鼓噪以觇众瑛如其言无敢纠者纲喜曰是无能难我矣遂谋不轨
　　臣安进　皇甫庸纪畧宪宗崩宫中得疏一箧皆房中术也纸尾悉署臣安进太监懐恩袖至阁下示安曰是大臣所为乎安惭汗不能出一语案万安时为大学士
　　遣校侦事　明史藁天顺时逯杲大幸遣校尉侦事凡四方大吏及富家多进伎乐货贿以祈免亲籓郡王亦然无贿者輙执送于是天下朝觐官大半罹罪
　　学五雷法　明纪事本末宪宗好方术李孜省乃学五雷法厚结中官以符箓进赐金冠法印至擢礼部侍郎掌通政
　　大小丞相　杨继盛疏嵩以臣而弄君之权世蕃复以子而弄父之柄京师有大丞相小丞相之謡
　　枕卧　明史藁钱寜得幸赐国姓为义子其名刺自称皇庶子帝在豹房常醉枕寜卧百官朝至晡莫得帝起居宻伺寜寜来则知驾将出矣
　　炼秋石　献徴录顾可学以进士官叅议家居十年瞷上好长生重贿相嵩自言能炼秋石服食却老遂得进用累擢至礼部尚书然惟带空衔支俸不与闻公事
　　兼公孤　弇山堂集陆炳以乳媪子得幸势倾天下累加太保兼少傅掌锦衣如旧故事三公无兼三孤者仅于炳见之
　　四字諡　嘉靖注畧邵元节入京大加宠信后拜礼部尚书死时帝为出涕赐少师葬用伯爵礼礼官拟諡荣靖不称防又拟文康帝遂兼用之互见道士
　　权奄
　　释奠风异　元通鉴武宗遣宦者李邦寜释奠于孔子方行礼忽大风起殿上及两庑烛尽灭烛台底銕鐏入地尺许无不防者邦寜惭悔累日
　　失铁牌　献徴录太祖置铁牌髙三尺上铸内臣不得干预政事八字在宫门内王振恶之一夕忽失牌所在
　　西厰　明纪事本末宪宗命太监汪直诇刺外事遂置西厰初永乐中因僇建文诸臣设东厰主刺奸至是名西厰以别之明商辂集去嵗有妖物出自西北绕城伤人当时人言必有应騐及妖怪方息遂立西厰一如妖物害人之时若不除革祸卒难消
　　呼先生　王鏊纪闻王振之横天子亦以先生呼之三殿初成宴百官故事宦官虽贵宠不与上乃使人视王先生何为振方大怒曰周公辅成王我独不可一坐乎使以复命乃命振由东华中门出使百官振拜振始恱
　　两帝　疏议辑畧刘瑾肆恶四川巡抚林见素上疏以为今日近而京师逺而天下皆有两皇帝之謡曰朱皇帝刘皇帝又曰坐皇帝立皇帝
　　入觐投册　明纪事本末庄烈帝时总理太监张彛宪请入觐官投册以隆体统许之佥事袁继咸上言诸臣未觐天子之光先拜内臣之座士大夫尚得有亷耻乎
　　老伴来　明陆釴漫记宦官覃吉识大体通书史辅导东宫之功为多东宫尝念髙王经而吉适至骇曰老伴来矣即以孝经自携吉跪曰主得无念经乎曰否吾才读孝经耳其见畏如此
　　垂手小扶　王世贞觚不觚录冯珰势张甚固安武清以长乐尊父见之亦叩头惟谨冯少屈膝荅之曰皇亲免礼而已若驸马叩头则垂手小扶之耳
　　笞寄尚书　嘉靖注畧太监崔文奴横索民钱刑部鞠之文请防移讯锦衣尚书林俊不与文劾俊抗防即收捕告人捶之叱曰此笞寄与尚书
　　内臣总兵　明纪事本末英宗使太监曺吉祥监定西侯军号都督多选降丁骑射以从此内臣总兵之始
　　呼士录书　吴中故语成化时太监王敬以采药材书籍至江南横暴尤甚呼士子录书至千余卷或不如意则出梵经使钞之得赂而止方近秋试复以纸牌召集诸生于是有三学骂王敬一事
　　刻沉香　明纪事本末英宗复辟悔杀王振乃刻沉香木为振形葬之祀智化寺焉
　　厰臣并防　天啓注畧时有防称朕与厰臣轸念云云嗣后圣谕皆上与厰臣并称而不名
　　蟒玉趋随　明杨涟疏魏忠贤进香涿州铁骑之簇拥如云蟒玉之趋随耀日警跸传呼清尘垫道
　　富贵自在　明纪事本末闯贼薄彰义门太监杜勲缒城上入见大内张皇贼势语守珰辈曰吾党富贵自在也
　　秉笔尊　明周宗建感事诗宫禁髙皇诰尚存只今秉笔自言尊

　　元明事类钞卷七
<子部,杂家类,杂纂之属,元明事类钞>
　　钦定四库全书
　　元明事类钞卷八
　　监察御史姚之骃撰
　　官品门【一】
　　内阁
　　十八入相　元明善集安同年十八入相荐用端良职任汉士天子嘉之曰安同为相朕寝乃熟元名臣事畧安童十八登庸在相位前后二十年海内号为极治案元史俱作安童
　　花马平章　元史布延特穆尔持身亷介常乗花马时称花马儿平章
　　为百姓哭　元通鉴耶律楚材为相每陈民生休戚辞色恳切太宗尝曰汝又欲为百姓哭耶楚材尝言兴一利不若除一害生一事不若减一事
　　元德上辅　元史巴延求解政柄三宫勉留诏为大丞相加号元德上辅辍耕録巴延所署官衔计二百四十六字曰元德上辅云云
　　自毁其稿　元史类编李文忠孟三入中书退居一室萧然如布衣凡献纳谋议常自毁其稿家无存者
　　给皮服　元通鉴京师苦寒有丐诉丞相马前丞相索皮服予之仍覈在官皮服悉给贫民都事归旸曰宰相当广济天下此皮服几何而欲给之
　　丞相废置　明侯甸西樵野记本朝承宋元以来亦尝置丞相若汪广洋胡惟庸等俱在相位后因井油之变诛戮数千由是始置三公阁内以备顾问而丞相废革矣陈子龙集国家废中书而立阁学然久之竟如真相者近人主而操丝纶也此即东京政归台阁之意耳
　　入内阁　今言直文渊阁者入内阁预机务出纳帝命奉承规诲防检题奏拟议批答九卿奏事亦不得相关白盖既罢中书丞相此直阁者即虞揆殷衡周宰之职也
　　功名始终　明实録费宏恭慎谦抑明习国家故事能持重得大体凡三入内阁以功名始终云
　　三杨　玉堂丛话正统间文贞为西杨文敏为东杨因居第别之文定郡望每书南郡世遂称南杨西杨有相才东杨有相业南杨有相度论本朝贤相必曰三杨
　　风流儒雅　明何良俊丛説李文正当国每朝罢门生羣集其家皆海内名士谈文讲艺絶口不及势利其文章亦足领防一时风流儒雅虽前代宰相罕见其匹
　　李谋刘断　明费宷集刘文靖健晩年遭际孝庙与李公东阳谢公迁同心辅政上推心任之时人语曰李公谋刘公断谢公尤侃侃
　　荐文武才　明名臣记李贤为大学士练达政务不屑为小廉曲谨荐用耿九畴轩輗年富王竑姚防崔恭顔彪冯宗诸文武才臣皆得其用
　　学博才雄　吾学编正德时杨一清入内阁学博才雄善应变尤晓畅边事羽檄旁午一夕十疏口占指授悉中机宜
　　首相　今言设内阁自李文达领吏部尚书而彭文宪商文毅万安相继领之遂为首相故事
　　不私乡故　殿阁词林信阳进士何景明年少能诗时刘文靖在内阁人以为首相同乡必入翰林公曰此人福薄能诗何用后竟如其言自来居内阁不私乡故惟公一人
　　手折疏名　陆深集杨文贞士竒当国时有手折子书知府以上名姓懐之防中暇即展阅此与宋吕晦叔籍记人才事件谓之掌记者正同
　　虚扆总已　明杨廷和行状四月二十一日嗣君至行殿明日即位自三月十四日至是三十有八日公承虚扆总已内外晏然十六载弊政奸人皆于即位诏除之
　　视部如属　明孙鑛集高皇罢丞相以政事归六卿吏部为首故文皇委任蹇忠定犹在三杨上后三杨位益尊而继蹇者资浅因少逊焉后王文端忠肃继之职守复正自兹以还时有低昻要不甚远分宜在阁久部权始失至江陵而始自为真相视部如属也
　　首疏八事　名臣记商辂于成化二年复入阁首疏八事勤政纳谏储将材饬边备革冗员设社仓崇先圣之号以配天开入德之基以造士
　　自访一人　明岳正传英宗复辟召见文华殿既出上曰今内阁朕自访得一人乃岳正也
　　问子荐贤　明耿定向集杨溥执政其子自乡来省公公问一路守令孰贤子曰儿道出江陵其令殊不贤曰云何曰即待儿茍简甚矣乃天台范理也公黙然居数日即荐陞安陆知府
　　直庐三语　王世贞集徐文贞阶为相上辍分宜直庐以赐公于是公始为政书三语悬之朝房壁曰以威福还主上以政务还诸司以用舍刑赏还公论
