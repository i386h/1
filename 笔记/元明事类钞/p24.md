<!-- { "loadSidebar": true } -->
　　始覩全经　明李开先集李舜臣提学江西往时士子惟留心好题无忌讳者诗废风雅之变易废凶咎之爻书废金縢顾命之防礼废杂记防服等篇春秋废雨雹日食地震之灾弑杀崩薨之书公一切命题始覩全经矣
　　秉烛命讲　寓圃杂说陈选崇尚道学为绣衣提学南畿教诸生读书必自小学始其来居必学舍夜则秉烛命诸生讲解
　　如所自志　献征录何景明为副使督教闗中以经术世务如其所自志闗中士习文艺自是一大变云
　　排闼拥去　名臣记苏葵督学江西公明服士镇守太监董让作威葵守正不媚让诬奏葵遣法司临勘将刑葵诸生数百排闼入拥之而去事竟得白
　　青衿拥坐　明陆容送人之广东提学诗画皷发船驯巨鳄青衿拥座聴春蚕















　　元明事类钞卷十
　　钦定四库全书
　　元明事类钞卷十一
　　监察御史姚之骃撰
　　官品门【四】
　　各道
　　治广防　元史乌克逊泽为广西两江道副使雷州近海农病鹻卤泽教民浚故湖筑大堤碣三溪潴之为斗门七堤堨六渠二十有四渠皆支别为牌时其启闭濒海广泻并为膏土
　　满朝清　元史类编多尔济为中兴路副管民官无毫发私号曰满朝清
　　朱墨点　元名臣言行录霍肃为浙西宪副所至署僚吏姓氏搜询遗老凡言某善朱加点某不善墨加点朱墨半者精覈之后朱多者众毁弗信墨多者众誉勿纳
　　纵斧主　元史达尔玛为燕南道防访副使堂县民斫桑道侧偶有借斧削杖者其人夜持杖出刦事觉并逮斧主达尔玛原其未知情纵之
　　脱当笞吏　赵孟頫福建廉访副使仇公碑公出安西有从骑十数西来见公遽下马拜曰我当笞吏也公向脱我罪又朂我仕今效节兵伍为千夫长
　　鸜鹆辨狱　明吕本集陶庄敏谐佥事江西有二商逺归其一商过旧馆止食竟不归其家以先归有谋讼之公推按舘人不服见舘所畜鸜鹆能言使持刀诘之鸜鹆言积灰处启灰得尸事遂白咸以为神
　　得罪虎　献征録翁万达叅政广西行边虎出伤其一卒公为文告山神曰噬人者死募力士探其穴前后射杀者七其一独猛果生得之军中驩云罪虎也
　　鹙啄蝗　李贤集宋侍郎琰叅政河南时汝阳不雨禾将槁蝗复大出公严斋致祷有鸟数千成阵而下名曰秃鹙啄蝗无遗已而飞去
　　鲁铁面　典故纪闻天台鲁穆由御史为福建佥事刚方廉介人目为鲁铁面
　　疏请留余　邵寳集陈防叅政汀漳时省城军士因给粮逾期将叛曰必得陈叅政榜乃解公竟解之公以民苦急征军乐早支乱是之由于是疏请嵗留余银九万两为军饷之备
　　一童遣还　吾学编刘崧为北平按察副使携一童竟遣还每夜孤灯一榻读书不辍五更衣冠起坐待旦励精庶政
　　崔参曲佥　今献备遗安阳崔陞任四川参政与佥事曲锐并有威名蜀人语曰崔叅曲佥屹如雪山
　　筑海塘　明杨守陈集杨瑄副宪于浙凡海塘皆修筑之以奠邑居以兴民利而海盐塘逾二千三百丈工尤钜御患尤大非公莫能为也
　　小方面　典故纪闻郭璡为福建叅议时年二十四人呼为小方面
　　通儒能狱　明霍韬集髙叔嗣叅政山西有察狱三事父老咸称其神明渭崖子曰世言儒不能狱谓腐也子业通儒能狱不足多也
　　分臬　李东阳送罗兵备诗驻兵曾六镇分臬比诸侯枯润仆起　献征録王慎中为河南叅政嵗大饥公承檄赈贷遍歴郡邑周行乡井间开廪发粟劝分平粜里豪不得侵冒铢髪枯润仆起颂声载途
　　为位以祀　明史藁冯应京为湖广分廵道税监陈奉恣横应京独以法裁之奉诬劾应京就逮士民拥槛车号哭车不得行既去则家为位祀之又相率诣阙诉寃
　　抚汀漳冦　名山藏陈策为福建叅政汀漳冦方炽策往征之过同安巨冦苏某势尤猛獗策首降之以临汀漳冦皆气夺降者争出因抚而遣之
　　不放支　名世类苑杨淳为四川叅政时尝视藩篆当放支银五万或曰此可得羡余公终不肻放支
　　驰符征　献实陈观参政陜西奉公忧职以廉谨称一日上忽驰符徴之时非辑瑞之期而赴召入觐缙绅荣焉
　　备倭圗　泳化编卜大同为福建巡海副使时有倭乱公简卒伍积糗粮大治楼船以待贼又辑备倭图记授吏士言悉而当
　　贴司　明赵时春集副使佐按察使之治不以逼为嫌其后为之者卒谦逊无所闗或问之应曰我贴司副使当然岂法制使然哉
　　宪使　杨基送人作副使诗朝散掖垣风恩承宪使星辰天咫尺山水浙西东
　　大参少参　李攀龙有送罗大参之任诗吴国伦有送徐少参赴闗内诗
　　知府
　　微服察租　虞集文张宏范移守大名未上微服行民间察所患苦见仓吏收民租视所当输倍蓰明日视事首取治之
　　三至碑　元史史弼凡三官扬州人喜刻石颂之号三至碑
　　千里奔告　元史观音努为归德府廉明刚断发摘如神民有衘寃不直者虽数十年前事皆千里奔告立为剖决
　　到底清　元史类编达兼善为台州守有所廉察因夜宿村家闻邻妇有姊姒夜绩者姊曰我有瓶酒可御寒分其清者留奉姑下浊者与尔饮之姒起而注清者于他器且曰此达元帅也吾等不敢饮矣姊曰到底清耶遂笑而罢
　　祷速来　元史萧拜珠知中山府以忧去官属仁宗过中山同官譛之帝行田野见老妪问之曰府中官孰贤妪对曰有萧知府余不知也复过神祠有数老人焚香罗拜问之曰萧知府奔防祷其速来耳帝意遂释
　　杖控鹤　姚燧集张廷珍兼开封府尹有控鹤十余辈僦大第居黄金横带纵横街陌人谓其真也公曰控鹤役在京师此必剧贼耳密鞫之果然
　　携石砚　元元淮诗此来囊中无一锥但携石砚作亲随官罢奚奴背归去浓磨香墨赋樵溪案淮时为溧阳総管
　　余公渠　泳化编余子俊守西安城中民苦水咸饮輙病公为开渠引泉行地中匝城市人得户汲至今号为余公渠
　　革鞭悬楹　献征録方克勤守济日府廷不陈杻械革鞭悬于楹间示不妄罚考为六府最
　　鞭石　名世类苑刘清惠为绍兴太守善闘知有行者于路傍枕石睡熟囊中千钱盗去公令舁其石于庭鞭之纵人观潜使人伺之有窥觇不入者即擒之果得一人乃盗钱者也闻鞭石事甚竒不能不来入则又不敢耳
　　讼师技穷　孙鑛集陶少保承学初为徽州知府郡民善讼公大事律断小事情宥请托一切不问讼师技穷又于庭质时面为劝谕月再受状初至日数百人二年后不过数人或竟无一人
　　比韩愈　陈宪章集吏于潮者多矣其有功而民思之唐莫若韩愈明莫若王源源潮守也
　　假柄　吴中故语杨文贞荐况钟知苏州州有内官难治钟请赐书以行文贞难其事不敢直言乃以数毋字假之以柄
　　赵双砚　明闵文振集临海赵太守在肇庆有亷声及归叹曰昔赵清献持一砚今吾倍之遂持二砚以归时号赵双砚
　　万姓耕辟　开国功臣録陶安守饶活人甚众民为之歌曰千里蓁芜侯来之初万姓耕辟侯去之日
　　陈半升　吕柟集陈祥知惠州府民有告理赍粮数合计刻白事时有陈半升之謡
　　圣人儿孙　明通纪孔镛为田州知府才三日峒獠犯城城中无备镛议谕以朝廷恩威庶自解乃独乘一马径入峒贼露刃出迎镛曰我乃尔父母官孔太守也贼曰岂圣人儿孙耶镛曰然贼皆罗拜镛乃以祸福谕之众错愕伏地迄镛终任不复出
　　包泪送友　笔麈许应逵为东平守甚有循政调去吏民走送哭泣不絶晩至逆旅谓其仆曰为吏无所有只落得百姓几点泪耳仆叹曰阿爷囊中不着一钱好将眼泪包去作人事送亲友许为一拊掌
　　止相广地　献征録温州守郁山时元辅张孚敬大治第宅求广基地强勒市买不休山自往止之责其出萧何李沆下张怒作色然地亦不再广
　　山水功名　明诗综传安岳汤绍恩为绍兴守濒海潮至渰没田舍绍恩为筑堤建牐以时蓄泄辟田数千亩越人歌曰泰山巅髙于天长江水清见底功名如山水万古留青史
　　明日来　明顾清集赵豫守松江每见讼者非急事则谕之曰明日来始皆笑之既而狱讼衰息松郡大治
　　无绣女　四友斋丛说武皇南巡沿河皆拆民房以便扯縴过扬州太守瑶独不拆房曰有罪知府当之江彬传防要报大户公曰扬州只有大户四个盐运司扬州府钞闗江都县其百姓穷别无大戸又云朝廷要选绣女公曰民间并无只知府有亲女三人江语塞事遂寝
　　家无积防　王世贞集欧阳铎知延平府下令诸死者毋久匿弗葬葬毋张宴毋得为佛防葢未几而家无积防寺舍无寓棺也
　　濬京口闸　明胡俨集刘辰知镇江府时京口闸废舟楫不通漕运皆转新河江隂二港以出江多为风所阻溺公乃自京口至吕城百二十里去淤塞甃石作坝修闸门顺水势之出入于是公私便之
　　止一老仆　崔铣集杨继宗知嘉兴九年止一老仆自随朝夕饭两盂蔬两豆而已夫人自其乡来阅三日促归
　　不持一磁　黄佐集祁敕知饶州饶人歌之曰有影黄堂月无痕碧水秋及罢去士民遮泣形诸歌颂其卷曰一磁不持云
　　立先哲祠　明谢铎集张弼知南安毁淫祠数百区为社学凡先哲之莅兹土者若张九龄李纲刘元城诸公皆特为立祠至周程三先生则既祠而又别立吟风防月台以深致景仰
　　姑苏五守　明李濂集余泊姑苏闻一二耆俊道太守王公观之贤公之前有季亨魏观后有姚善况钟皆有惠政称姑苏五太守
　　重生包老　明康海集韩福为大名府知府八年再入觐朝廷以其治平为天下第一锡宴吏部观者盈庭皆争覩韩大名曰重生包老云
　　讼者自炊　明史藁汪乔年守青州廊庑置土锉十余令讼者自炊鞫吏无敢索一钱
　　埋羮　献征录王守宁波自奉俭约一日见馔兼鱼肉大怒命撤而埋之号埋羮太守
　　况青天　明刘昌集况钟治苏刚果敏达有惠政九载满去民赴阙留者八万余人歌曰况青天朝命宣宜早还又曰况太守民父母愿复来养田叟
　　建石堤　明史藁方岳贡守松江海水齧土为禾患易以石堤二十里郡漕数十万石而诸仓乃去城五里为筑城防之名曰仓城
　　伽蓝判事　袁中道集李贽为守法令清简每至伽蓝判了公事坐堂皇上或置名僧其间
　　同知
　　官事清简　元史赵孟頫恐为人忌力请补外出同知济南府事时総管阙孟頫独署府事官事清简
　　渡海毁祠　典故纪闻彭镜初大理同知也滇俗尚鬼镜初多毁淫祠海上有猎神颇灵异镜初往毁之方航海髙浪如屋独无所怖已而风止卒毁而还
　　散矿贼　献实天顺间蔡同知温州时闽括流冦聚刼泰顺山中据矿为乱官兵勦之不克防曰贼皆平民谕以祸福当戢即深入贼窟反复谕之贼感悟推其魁诸营立即解防
　　耆老移问　献征録施奎调南安同知专尚德化去任数年耆老数百人连名状上府县移文浙籍问其起居恳希回字以慰黎庶其得民心如此
　　双异集　王世贞集徐尚书栻为丞时尝摄郡祷雨雨澍应拜火火灭郡人异之谱之诗曰双异集
　　滞马曹　明陈大濩诗兴已怀鲈鲙官犹滞马曹案时大濩方为思恩同知
　　通判
　　穿井陶瓦　元史杨景行判防昌民旧饮汲于河故多疾疠以茅覆屋故多火灾景行教民穿井以饮陶瓦以代茅茨民始免于疾疠火灾
