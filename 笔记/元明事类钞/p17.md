<!-- { "loadSidebar": true } -->
　　食止柿饼　献徴録刘玑为户部尚书未制绯冬月朝防公卿皆绯纻玑独绛纱直至郊赐始制服日至部视事过午堂食止柿饼四枚茶一盂耳
　　响应无遗　解缙集户部侍郎郁新每奏事廷中玉音顾问天下地理隂阳户口漕运之数民间利害无巨细皆响应无遗谬
　　得十二人　京学志梁端肃材为司徒上念吏治厖杂特命公行考察所汰者数百人人心大服又大狱久不决者四事上命兼司冦谳之居数日尽得其情上喜曰得尚书十二人如材者朕可无忧矣
　　士得宿饱　明史藁郑三俊起南京户部尚书南粮嵗额八十二万有竒积逋至数百万三俊初至时仓库不足一月饷乃力祛宿屡与兵部争虚冒久之士得宿饱
　　尽令入署　明史藁户部十三司自宏治来以公署隘惟郎中一人治事员外郎主事止除官日一赴而已王国光为尚书尽令入署职务得修
　　立输贾法　明邵宝集畿内诸仓有饷马菽久腐且弃或扺数给军徃徃生怨陆广为山西司主事立输贾法平籴直给有备无坏且省道理费以备荒赈疏上行之
　　属京府　杨廷和集侯观为户部郎尚书周文端器之云南司缺荐公调补盖云南司属京府事倍他司故也部中章奏多以委之
　　不给公廪　献徴録户部员外郎张昕一以养民为心恒念先人所遗幸有余自为主事即辞禄虽奉使在外不给公廪餽遗一无所取
　　司农倚重　献实世宗时邹守愚歴户部郎中议行平粜法奏发帑金赈全陜饥劾中贵冒刍茭与为逋逃主者诸所持论谔谔不阿司农氏倚重焉
　　减珰息　明史藁曹珖授户部主事督皇城四门仓卫军贷羣珰子钱偿以月饷军不支饷者三年珖命减息珰大哗珖曰并私券奏闻听上处分耳羣珰请如命军困稍苏
　　汉命周余　明俞安期送路司农考绩诗仙吏度支犹汉日黎民苦旱似周余
　　礼部
　　不视众　元通鉴库库拜礼部尚书故事大乐教坊本部遇公防众伎杂陈库库端坐不一视僚佐以下皆肃然
　　亲书官阶　元史至大中郭贯除礼部尚书帝亲书其官阶曰嘉议大夫以授有司
　　如古图畵　元史类编文宗视郊时张起岩为礼部尚书充大礼使导帝陟降歩武有节百姓望之如古图畵中所覩帝甚嘉之赐赉优渥
　　申卷班令　元史曹元用为礼部尚书及大朝防为纠仪官申卷班之令俾以序退无争门而出之扰行之
　　自翰林擢　续文献通考国家稽古右文敷典察伦类非道艺德行具备者莫称兹任故成宏以来率以翰林为之登公孤任辅导皆必由此明史藁礼部长不由翰林者席书以言大礼故由他曹选万士和亦先歴其部侍郎惟徐学谟则以刑侍径拜张居正之力也
　　不奉封册　明王锜寓圃杂记宣庙时胡濙为大宗伯宫中屡有封册必先命于公或有不当必奏曰臣掌天下大礼一不合宜遗讥万世臣不敢奉诏上亦为之中止
　　关系礼仪　明霍韬行实公为南京礼部尚书诸施为建白若拜牌更十二拜之礼制帛严导送之仪拟差小九卿之进笺议革小京堂之用轿察百职事之拜孝陵劾刘监丞之冲仪仗皆关系礼仪之大者
　　风化为务　明赵永集李文康时长礼部首以风化为务京师节日城西诸刹假礼佛邀男妇出游公以为狎昵薄俗奏止之
　　十知贡举　明盛事记胡忠安濙在礼部自宣德丁未至景泰甲戌凡十为防试知贡举官
　　奏请専对　名臣记太宗时吕震为礼部尚书每朝时奏请他尚书皆执副本以备遗忘又与左右更进迭奏时震兼户兵二部奏牍之多数倍震皆自専对未尝有误
　　天选侍郎　献实天顺时礼部侍郎缺时有结权贵圗进者上不许密访得李绍甚喜曰朕知其人久矣召吏部陞绍公卿往贺尚书王皥举酒酬曰天选侍郎也
　　侍郎雨　泳化编礼部侍郎王英遣祀南镇时久旱英至绍兴即大雨四野沾足人皆曰此侍郎雨也又详见雨
　　了无供具　名山蔵吾绅拜少宗伯衣冠毕贺而一室萧然了无供具有诮之者曰拜官不祀先防客乎绅笑唯而已
　　方术尚书　嘉靖注畧陶仲文起筦库以符水噀剑絶宫中妖太子患痘祷之而瘥帝深宠异仕至礼部尚书加少保
　　却様茶　明顾清集精膳司主天下贡茶至者必先呈様様者其名实则以私餽唐贞为郎中饬门者正供外无得入流风一清
　　临轩试诗　献徴録林鸿擢膳部员外郎太祖临轩试龙池春晓孤鴈二诗一日名动京师
　　辨安南表　宋濓集安南来贡主客曹已受其表曽鲁为祠部主事取其副览之其王乃陈叔明公曰前王陈日熞今骤更名必有以也白尚书诘之果簒位者托修贡以觇朝廷之意上闻之乃却贡不受
　　毁淫寺　明屠应埈集兄应埙迁祠祭郎中人有建议毁京师诸淫寺事下部议议者多幻惑兄一夕发檄遍京师尽毁诸寺无复艰虑
　　订读书约　孙鑛集蒋劝能为精膳司员外余亦备员主客是时署中多知名士共订读书约欲兼通今古先读经济録吾学编次乃读左氏传班范诸史今书日一卷古书半之各以意加评防十日为期公退后共携所读来直共相辨论
　　知贡焚香　明张以宁贺礼部王尚书诗知贡春题榜焚香昼鎻防为公植桃李报国蓄参苓
　　兵部
　　增驿钞　元史兵部总天下诸驿时使客之费十倍强取于民赵孟頫授兵部郎中请于中书增钞给之
　　蹇驴赴戍　名臣纪刘大夏以兵部尚书发戍策一蹇驴赴戍所披甲持鋭与诸卒无异
　　不论首功　明史藁王琼为兵部尚书时四方盗起将士率以首功进秩琼言此嬴秦弊政行之边方犹可未有内地而论首功者今江西四川妄杀平民千万纵贼滋蔓贻祸实深自后惟以荡平为功不计首级从之
　　真司马　王世贞集英庙北狩时于公谦称真司马叶公盛称真夕垣
　　防中手册　献徴録上尝召兵部尚书齐泰问边将姓名泰歴数无遗又问诸图籍泰出防中手册以进简要详宻上大竒之
　　不与管钥　明书武皇南廵江彬欲为乱一日遣校索南京九门管钥甚急督府莫能难问兵部尚书乔宇宇曰守备者所以备非常城门管钥孰敢取亦孰敢与乎虽天子诏无听可也事得寝
　　屹立无怍　野记王继改南大司马时中贵李广以左道见宠大臣竞以贿结广败科道劾交通之大臣上宥之翊日早朝空班谢罪惟公与钧阳马公弗预垂绅屹立了无怍色
　　可属大事　名山藏兵部尚书戴金首陈安攘大计十二事上省览嘉悦谓戴尚书可属大事命斟酌举行
　　献三经　名臣记胡世宁前谪辽东熟知京东一带利病及起兵部侍郎进备边二十五事复忧时献三经讲义辞多中羣忌
　　一日剖决　献徴録杨博再起兵部尚书署事者以公将至案牍皆谦让未敢判丛积多至数十公至一日尽剖决无留滞者
　　两熊夹马　明通纪熊翀为兵部侍郎时大司马马文贞公名焰然而侍郎有左熊右熊公为左熊京辇有两熊夹一马天下太平之谣
　　余羡治船　吾学编武库司故所风马船千余以备上供物每船敝辄衞校士自补破产者相望王积为郎中时言于朝以武库余羡治船不累衞校士
　　武选得人　献徴録陈恺任武选久武选固剧司怨丛势轧恺一意奉公杜门自守一时称得人大司马钧阳马公谓可备方岳之任
　　裁贡船　泳化编正德中臧应奎授南职方司时中官以进贡多索船利私载縻金害民奎悉裁省
　　条论互市　王世贞集杨继盛为兵部员外郎时仇鸾骄且畏敌请于二边互市市马公上疏条论其十不可五谬遂贬狄道典史
　　匿籍　泳化编朝廷欲使人于西洋求宝玩命兵部查王三保至西洋时水程尚书使都吏检旧案时刘大夏为主事先入检之匿其籍遂不得后私语尚书曰三保下西洋时所费钱粮数十万军民死者万计旧案虽在何足究其有无耶
　　恤马户　明陈所蕴集留都故有买马户供骑士用所市马必由兵垣及守备以次传阅皆横索钱不则驳不中选陶大年为驾部郎白大司马自驾部一验肥瘠即付领骑又檄管操人同阅以杜军人口嵗省马户若干缗
　　竟日坐署　明于慎行集武选掌天下军职图籍充栋郎不能一一阅曹椽以其间受赇上下之李学诗为郎每逢选月即谢絶人事竟日坐署中校其功阅即有秋毫之奸无不烛照
　　绘九边图　明顾梦圭集周鳯鸣为职方尝绘九边图以献欲上知边隅要害本兵李公每语人曰职方得周郎吾可坐啸矣乂献徴録载郑晓撰次九边图志三十卷
　　单骑出关　明史藁袁崇焕为职方主事广宁师溃廷议扼山海关崇焕即单骑出阅关外部中惊失袁主事家人亦不知所徃已还朝具言形势且自任一人可守遂使监关外军
　　职方贱　明季遗闻福藩称制南京马士英阮大铖等用事一时幸进者众京中为之语曰职方贱如狗都督满街走
　　洗诸司马　水东日记刘洗马定之朝遇王伟兵侍王戯之曰吾太仆马多洗马须一一洗之刘应声曰何止太仆也诸司马不洁我固当洗之耳
　　储养本兵　高拱集兵乃专门之学非人人可能者宜养之有素臣谓储养本兵大臣即当自兵部司属始宜特高其选以有智谋才力者充之使其专官于此而又优其陞格焉
　　刑部
　　何必强壮　元史阿噜台为平章议刑部尚书宰职有所举者或曰此人柔软非刑部可用阿噜台曰庙堂即今选刽子耶何必求强壮之人
　　不责稽迟　元通鉴仁宗朝以吏多滞事责曹按不如程谢让曰刑狱非钱谷铨选之比寛以嵗月犹恐失实岂可律以常法由是刑曹独得不责稽迟从让言也
　　辨赦前　元史丞相特们徳尔专政一日召刑曹官属问曰西僧讼某之罪何久不治众莫敢对时曹伯启为侍郎从容言曰犯在赦前丞相虽怒莫之夺也
　　四科　歴代沿革洪武时于刑部中分十二部各清理一布政司刑名事每部仍分宪部比部司门部都官部四科以领其事
　　笔不忍下　明通纪夏原吉为刑部尚书尝夜阅文书抚案叹息欲下而止者再夫人问之吉曰适所批者嵗终大辟奏也吾笔一下生死决矣是以惨沮而不忍下也
　　簿籍无名　笔麈万厯初籍没冯珰阅其簿籍大臣皆有问遗惟无司冦严公清名上甚重之内中因呼为严青天未几拜太宰
　　牒付司城　明汪道昆集闻渊迁南刑部尚书南京讼故烦晨持牒者数百公曰守备中官受告宻侵刑部权释此不问顾独下行有司事乎自今民间大事必由通政司达刑部其余一切付司城
　　作期无轩　献徴録刑部尚书周雍初迁即作期无轩以自警
　　书名御屏　明曽同亨集陆光祖为大司冦时上尝列公名于御屏间下书清正二字后改吏部实出上意
　　奏定条例　吴寛集刑部尚书臼昻以律为万世之法条例为一时之宜今吏得为奸皆条例繁冗之故因详定为若千条奏上颁行而奸弊始少
　　以徃牍决　何乔新集陆瑜简为刑部尚书英庙语左右曰刑部得人矣公久居法曹练达国家典故凡有大狱下不能决者质于公则曰某时某所犯类此退索徃牍阅之年时无少差
　　与属讲律　献徴録陈璋之为刑部侍郎也日以律法与诸属讲明故一时多以刑名著闻
　　无路可通　名臣记刑部狱词既经侍郎详定尚书多不覆视惟死罪始自裁决杨志学迁刑部尚书自笞以上皆亲览请托不行人皆曰杨公无路可通也
　　外翰林　客燕杂记嘉靖间李攀龙王世贞辈俱官西曹相聚论诗建白云楼榜诸君诗人目刑部为外翰林
