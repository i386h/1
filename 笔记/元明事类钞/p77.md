<!-- { "loadSidebar": true } -->
　　香髄　杨基梨花诗柔肤凝脂暖欲滴香髄入面春无痕
　　杵梨合饮　卓异记上召浦江郑氏家长至适河南进香梨赐以二枚双手擎梨扵首趍出上命一校尾而瞰之至家召其族置二缸水于庭杵梨扵缸中合族饮之即北面叩首谢校还报上喜
　　赐梨浆　玉堂丛话王祎奉诏修元史一日在史局渴甚谓宋学士濂曰得昨上所赐梨浆吾渴济矣中官窃闻之言于上即命赍赐之
　　小红梨　眀沈思孝集清寜两宫灾臣督诸军入救上遣小黄门赐以肴四合酥与果称中有鳯仙橘小红梨佳甚赋诗纪之
　　糗梨　帝京景物畧仰山莲花峰下嵗梨花时山则银色实时所苦险僻市不得致僧熟梨餐之干梨糗之余以供防雀或落而为泥以粪树树益勤花实
　　秋白　学圃余防北之秋白梨南之宣州梨皆吾地所不及
　　枣
　　神人与枣　云林集袁员外年八十有二顔貎筋力如四五十许人自言弱冠时过九华山道逢神人与枣食之后数见梦寐间
　　打枣谱　栁贯打枣谱八月剥枣枣实未熟打不落也世云噉枣多令人齿黄养生论齿居晋而黄食枣多故也
　　缨络枣　客燕襍记京师佳果有缨络枣赛梨枣合儿枣减赋枣　泳化编惜薪司奏准赋北京山东枣八十万斤以供香炭时杨士竒入见仁宗曰新华葢来必自有说士竒果奏赋枣之病民上喜即命减其半
　　枣梨姜芥　眀纪事本末宸濠遗张嵿以枣梨姜芥嵿曰欲我早离江西界耶详见姜
　　让余枣　眀纪编年建文元年博士黄彦清闲歩扵市见两儿食枣退让有礼食毕余一枣幼者逊其长者长者不受推让良乆遇匄者与之叹曰何风之厚也眀日入朝奏之
　　枣赎　眀许宗鲁集户部尚书刘玑初为曲沃县县产枣公视事多以枣赎罪遂储枣数万斤后大祲赈粟不继即继以枣民頼不饥
　　紫茧　徐渭诗双枣沉茶紫茧肥
　　甘脆　吴寛枣诗此种味甘脆南方之所无日炙色渐赤儿童已窥觎
　　栗
　　鹰　客燕襍记京师佳果栗三霜前栗盘古栗鹰爪栗
　　饧拌　析津日记燕京市肆以饧拌栗襍石子爆之栗比南中差小而味颇甘以御栗名
　　代软栗　涌幢小品郭南令常熟时推能吏虞山出软栗甚肥美南食而甘之乃令悉伐其树曰后必有以是进奉病吾民者
　　新栗　张雨新栗寄云林诗朅来常熟尝新栗黄玉穰分紫殻开果园坊中无买处顶山寺里为求来
　　擘嫩　方回诗擘黄新栗嫩
　　风栗　元释恵洪九日诗卯饭露葵欣旋摘夜风栗共尝新
　　荔枝
　　火齐红　虞集诗荔子枝头火齐红
　　墨君风　欧阳元墨荔支诗顔色似嫌妃子涴萧然犹有墨君风
　　土獠贩　千顷斋集元李京云南志云土獠以采荔支贩卖为业则滇南亦有荔支也然早摘味酸殊不堪嚼
　　枫庭为最　王世懋集枫亭驿荔支甲天下无论丹寔累累而树亦极婆娑可爱荔支以此为最长乐次之
　　四郡品目　眀徐荔支谱序爰仿蔡书别搆兹谱状四郡名目之殊陈生植制用之法旁罗事寔襍采题咏
　　洞中红　三山志乌石山宿猿洞前旧有荔支树极佳名曰洞中红
　　延夀红　潇潇斋笔谈延夀红乃宋状元徐公铎所手植者其树迄今犹茂果实丰美非有力者不得尝
　　移数本　文徴眀集常熟顾氏自闽移荔支数本经嵗遂活石田使折枝騐之叶芃芃然以示闽人良是因作新荔支篇命璧同赋
　　鹤衔　浪斋便録秣陵孙稚眀家园亭养鹤数十忽一只飞去七日不归及归口啣鲜荔支一穂共七枚廻翔而下识者曰此东粤荔支也
　　绛苞甘液　屠本畯荔支谱序翠幄舒张见绛苞之错落琼瓤剖迸讶甘液之旁唐
　　黄香　谢肇淛黄香荔支诗栖枝莺友曽无辨对酒鵞儿别有香
　　作丞噉荔　宋珏诗俞公晚好事垂涎及荔支愿贬枫亭驿甘作驿丞卑妄意荔熟日端坐饱噉之事有谬不然倾耳听我词枫亭闽孔道迎送无停时及至荔支熟苦情公不知
　　送荔红　曹学佺荔支叹诗玉镜台前倚惆怅郎家不送荔支红自注闽俗女子将嫁男家先一年送荔支红
　　种核　沈周题顾氏种荔核成树诗人传顾家园近有闽荔栽始闻漫竦企果否两莫栽闽吴地殊悬此物胡来哉
　　双髻　徐煓双髻荔支诗连理枝头并蒂殷挛胎合浦蚌珠迎
　　荔隂　眀周宣荔隂説长柯密叶日交之而翠隂成月交之而金影碎风雪交之不踈不凋荔之隂人有不尽知者
　　收荔蕋　眀黎遂球荔支赋新得一姬其名玉环体若荔肤红裁荔衫息气荔香啮唇荔甘又善选择手持荔篮长歌娱毋祝荔宜男则有麻姑仙女临海渡水投吾古方餐花不死众卉可收独难荔蕋蝶翅如饴蜂酿将醢绕树防持设饧祭醴
　　作梳　锦湖野谈四川某州荔攴一株寔甚美相传为李唐时物太真所钟爱嘉靖中一州守伐作梳栊数百副至今蜀人以为话柄
　　龙眼
　　水晶丸　梧浔襍佩龙眼结寔甚繁剖之色莹白政如水晶丸核映扵外但微觉草气故风韵逺逊荔支
　　唱龙眼　闽小记龙眼枝脆熟时赁惯手登采恐其恣啖与约曰歌勿辍辍则弗给直坐緑隂中喁喁不已颇足娱耳主人谓之唱龙眼
　　旁挺寥寥　宋珏荔支谱侧生歌咏累牍不尽独旁挺寥寥何也观其赤若金丸肉似玻瓈核如黒漆补精益髄蠲渴扶饥功效不可枚举至扵寄逺广贩利又倍扵荔支也
　　荔称伯仲　王象晋龙眼诗应与荔丹称伯仲况兼益我筞勲殊
　　石榴
　　一桚红　杨维桢石榴花诗密幄千重碧踈巾一桚红染茜　元刘彦冲石榴诗一夜霜飞染茜红
　　并蒂　花镜石榴有并蒂花者又有红花白縁白花红縁者
　　重台　羣芳谱燕中石榴有黄白粉红大红者俱千瓣其单瓣者中心花瓣如起楼台谓之重台石榴花大而色深
　　借榴　李东阳借榴一首寄方石君家海榴四五株意欲借之如借书自言花借不在好仅取数尺青扶踈
　　淡裙　髙啓榴花诗夜来端午宴淡却美人帬
　　花市千盆　吴寛榴诗都下朝千盆花市此为盛我独解其防髙枝遂厥性
　　丹榴忽僵　曹学佺丹榴行可怜没后见精忠青史相传贯白虹欲知血涙何时灭秋老榴花开尚红自注贵溪被难时楼前榴树忽僵后数日仍活
　　珠榴　解缙集大学士徐均旧为宜春主簿奉府符系县豪于狱豪使人舁大安石榴十数枚致馈其中皆黄金大珠也均不一视即麾出械系送之府
　　饱珠玑　沈周诗累累枝上寔满腹饱珠玑
　　南榴龋齿　吴伟业石榴诗江南逢巧笑龋齿向人开自注江南石榴多裂北方独否
　　樱桃
　　红香　元程从龙樱桃赋摭火齐扵银盘啖红香之琼液玩其精华服其风味爽可以愈沉疴腴可以美意气
　　红粉风流　花史张茂卿颇事声妓一日樱桃花开携酒其下曰红粉风流无逾此君悉屏妓妾
　　逞素垂珠　吴国伦樱桃花诗逞素愁金谷垂珠迟玉盘
　　光万防　王叔承逰樱桃园诗珠林光万防红乱野园芳
　　双林寺　帝京景物畧双林寺后一土山山前一塔傍多朱樱
　　解馋饱目　弇山园记小罨画溪之西种含桃嵗得一解馋花亦饱目因名含桃坞
　　绀跗丹颗　眀薛章宪风雨忆含桃诗纵有绀跗垂弱蒂分无丹颗缀柔柯
　　半吐成丹　王士骐樱桃诗素面相防浑似醉朱唇半吐欲成丹
　　葡萄
　　还葡萄园　玉堂纲鉴成宗时罢太原平阳路酿进葡萄酒其萄园民恃为己业者还之
　　西果　郝经诗葡萄本西果南国谁与种忽忆河陇秋满地无隙空支离半空架串草十里洞一玛瑙浆倾注百千瓮
　　绞浆成酒　元好问蒲桃酒赋序安邑多蒲桃而人不知有酿酒法摘其寔并米炊之殊无古意尝见蒲桃在空盎上者枝蒂已干而汁流盎中饮之良酒也有自西域来者云大食人绞蒲桃浆封而埋之未几成酒愈久愈佳其説正与此合
　　甘露乳　吴澄蒲桃诗见此西凉甘露乳泠然齿颊出寒酥
　　抱珠眼　丁鹤年画葡萄诗江海风雷动羣龙悉上天秋来风露冷个个抱珠眠
　　石压青霞　虞集葡萄诗秋深雨足马乳重举囊石压青霞浆
　　画葡萄　画麈元僧日观善画葡萄盖前此未有为之者
　　大如枣　羣芳谱云南出葡萄大如枣味尤长如唐史所称波斯国蒲桃大如鸡卵者
　　琐琐　笔麈陜西近西域防有一种小葡萄号琐琐葡萄味极甘中土甚珍之
　　橘
　　入橘皮　元史张庭瑞屯青居其土多橘课闲卒日入橘皮若干升储之人莫晓也时中州艰得蜀药其价倍常贾人有防其资者给橘皮一石助之归
　　黄金重　顾瑛诗橘摘并蒂黄金重
　　赐橘花　揭傒斯集南郊斋宿梦先帝召见便殿手赐橘花一枝感而作诗倪瓒诗山园细路橘花香
　　取二　名臣録孙鼎督学南畿一日庭橘方熟命摘尝因分畀诸生一生独取其二公问之以奉亲对公大赏倍遗之
　　袖中两橘　献徴録尹蓬头尝昼睡寤而语人曰吾适逰洞庭山也出袖中双橘示人详见仙
　　橘熟约逰　陶望龄集予告归道金阊袁中郎为吴令时方食橘曰予竢此熟当来逰洞庭眀年秋中郎书至申前约而小园橙橘亦黄緑矣遂行
　　橘租　髙啓洞庭山诗居人彷佛武陵客户种橘柚收为租
　　漳橘　王世懋集闽漳之朱橘红而大味极甘
　　病橘　眀沈宗之诗病橘含辛寔凄然堕晓风本无雕饰分敢恨托根穷
　　橘花茶　王世懋集橘花以之蒸茶向为龙虎山进御絶品
　　洞庭香　山家清供水心先生席上一僧送饐如钱大各合橘叶清香蔼然先生诗曰不待满林霜后熟蒸来便作洞庭香因问寺僧方云采莲与橘叶捣汁加蜜和米粉作饐各合以叶蒸之
　　树寒　吴伟业诗莫设西山戍萧条是橘官果从今嵗少树为去年寒自注昨冬大寒橘半枯死
　　凤仙橘　沈思孝集上赐肴果有凤仙橘佳甚详见梨
　　橙
　　擘杯　张宏范诗笑倩钗金挑烛影醉嫌杯玉擘橙香涴橙　陶望龄集洞庭天王寺在橙圃中数百畆间殆无襍树君奭曰人之咏是者金子火珠丹房翠苞若是皆涴之耳宜更求雅称者而亦竟不能得
　　感橙树　方孝孺诗序秋林道旁有橙树处荆棘中防増置驿舎斧斤几及遇识者获免筑室既成结寔累然感而为之诗
　　十月进　眀王弼舶上謡千艘飞过石头城猎猎黄旗发皷声中使便前传令急江南十月进香橙
　　摘早霜　李梦阳诗玉圃新橙摘早霜
　　柑
　　善蔵柑　刘基集杭有卖果者善蔵柑渉寒暑不溃出之熀然玉质而金色剖其中干若败絮予曰甚哉为欺也卖者曰世之为欺者不少何往不金玉其外而败絮其中哉
　　狮头柑　云南志北胜州有狮头柑
　　乳柑　羣芳谱乳柑出温州泥山为最其味似乳酪故名王世贞谢人饷乳柑诗噉时霞漏液剥处雾生香
　　柑饤　眀陆容诗满衣柑雾香生饤百瓮黎云暖破春蘸酒书　眀储瓘道士山房诗醉来也有回仙兴自擘黄柑蘸酒书
　　佛手柑　王世贞佛手柑诗自有色香通妙谛欲将清苦味真诠汉宫虚擢铜仙掌消渴文园病未痊
　　柿
　　风落早　元成廷珪诗柿因风落早
　　凌霜侯　眀张定在田録髙皇微时过柴村已二日不食至一所乃人家败园兵火之后惟一树霜柿正熟上取食之十枚便饱后防采石取太平过此因下马以赤袍加之曰封尔为凌霜侯
