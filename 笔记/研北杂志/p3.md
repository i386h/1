<!-- { "loadSidebar": true } -->
　　关子东云：“叔父庐州使君蔚宗，平生好事，多蓄书画，尝有褚河南所模《虞永兴枕卧帖》。落笔精微，仅如丝发，既存骨气，复有精神，米元章爱之重之。叔父游宦交广二十余年。先兄长源，叔父长子也。至崇宁间，解后元章于京口，是时叔父已捐馆，从长源求此书。长源靳之曰：‘惟得公陆探微师子’乃可从之。’长源复靳曰：‘此画不足以当此帖，更得公案上盈尺朱砂乃可。’又从之。长源又靳之曰：‘细思二物皆有愧虞帖，非得公头，不可有此帖。’及长源不赴其约，于是移书曰：‘顷在扬州，蔚宗待我甚厚，示以此帖，追想笔法，写一通去，较其所藏，妙若刻楮，不复能辨矣。’（元章《取头帖》）又云：‘襄阳漫士米公笔法，一代余波，为画亦复造微入妙，其子元晖书画，自谓非古今画家者流，识者或不以为过。元晖作远山长云，出没万变，古未有辈，安得匹纸以尽其笔势之妙乎？至于林麓近而雄深，冈峦远而挺拔，木露干而想高茂，水见涯而知渺弥，皆发于笔墨之分，此常人之所难，而元晖之所易也’。”

　　车溪赟上人为子东言：“尝与其徒月夜登阁听江，贯道鼓琴。贯道信手忘弦，曲尽其妙，于是据琴而弗弹，坐客皆自失，莫不超然得意于丝桐之表，隆茂宗乃画为《据琴图》。”

　　楼大防言，乐之本在声，无知之者，而力求于尺度秬黍之未，为可叹也。（修《太常寺记》）黄钧《太常寺壁记》云：“后世以仪为礼，以器为乐，其于圣贤之道远矣。惟仪与器，又皆因陋就寡，浸非六经之故。”

　　余姚虞氏，实世南之裔，有为农者，故谱系尚存。自舜氏以来，莫不可纪，如汉之翊，吴之翻，凡有名于史者，皆略载其行事，历晋、宋、齐、梁、陈、隋皆尝上于朝，而名臣为之修纂。齐则王俭修之，它皆类是。玉山鲁氏，有谱亦然，唐史所载甚详。至武氏而谱法大坏，唐人犹能各守其阀阅，今则亡矣。宋惟一二名门，如杜祁公，上世自三代、春秋诸侯之子孙，千有余岁，不绝世谱。

　　王顺伯博雅好古，蓄石刻千计，单骑赋归，行李亦数箧，家藏可知也。评论字法，旁求篆隶，上下数千载，衮衮不能自休，而一语不轻发。

　　赵州石桥，色深碧，而累甃坚致，中为大洞，跨水两旁，桥基各为小洞三，若品字，多前人题刻。

　　刘原父有诗云：“苍茫六合外，渺莽三皇初。近既未必有，远亦未必无。”

　　楼大防云：“家有唐氏《风宪记》，晁以道纂，记许氏文字。”

　　南唐李后主谓：“善法书者，各得右军之一体。若虞世南，得其美韵，而失其俊迈；欧阳询得其力，而失其温秀；褚遂良得其意，而失其变化；薛稷得其清，而失于窘拘；颜真卿得其筋，而失于粗鲁；柳公权得其骨，而失于生犷；徐浩得其肉，而失于俗；李邕得其气，而失于体格；张旭得其法，而失于狂；独献之俱得，而失于惊急，无蕴藉态度。”观此言，则是终无有得其全者。

　　叶梦得少蕴镇许昌日，通判府事韩晋公表，少师持国之孙也，与其季父宗质彬叔，皆清修简远，持国之风烈犹在。其伯父，丞相庄敏公玉汝之子，宗武文若年八十余致仕，耆老笃厚，历历能论前朝事。王文恪公乐道之子实仲弓，浮沉久不仕，超然不婴世故，慕嵇叔夜、陶渊明为人。曾鲁公之孙诚存之，议论英发，贯穿古今。苏翰林二子迨仲豫过叔党，文采皆有家法。过为属邑郾城令，岑穰彦休已病，羸然不胜衣，穷今考古，意气不衰。许亢宗干誉，冲澹靖深，无交当世之志，皆会一府。其舅氏晁将之无斁，自金乡来，过说之。以道居新郑，杜门不出，遥请入社，时相从于西湖之上，辄终日忘归，酒酣赋诗，唱酬迭作，至屡返不已。一时冠盖人物之盛如此。（《许昌唱和集》）

　　“风月胜日，时一展玩于嵁岩之间；虽伯牙之弦已绝，而山阳之笛尤足慰其怀旧之思”云。（同上。）

　　王实仲弓，许昌人，文恪公陶之子。未冠，从司马温公学，温公不以膏梁蓄之，教以名节，授《礼》、《易》二经。仲弓亦超然，不以仕宦进取为意。韩少师持国，归以女，仲弓又从受《诗》，祖陶、谢、韦、杜，故其文典雅温丽，华畅而不靡。诗静而深，婉而厉，有一唱三叹之音。未尝急于人知，人亦不皆知仲弓也。惟范蜀公以耆老退居，忘年接之。元祐初，梁右丞寿首荐于朝，为籍田令。秩满，苏尚书轼镇中山，辟为属，不行。自是浮沉，遂欲远去世故，家与范忠宣公有连，末尤为忠宣所许。崇宁初强起，一守信阳，归即谢事挂冠。里中叶少蕴守许昌，下车即往过之，视其貌盎然，不为崖异而简远萧散，若初未尝与世交者。口吃不能极语，徐听其言，衮衮皆有远致。善饮酒，所居凤台园，有修竹万余本，道潩水贯其中，水木幽茂，不觉在城市间。闻东南山水之胜，辄拊髀雀跃。靖康之难南渡，死于鄂之咸宁。遗令不为铭文，而前自志其大略，使纳之圹中，其旷达无累于世如此。

　　林虙，字德祖，其先福州福清人，今为吴县人。祖概集贤校理，父旦直秘阁。虙少颖悟绝人，能传其祖父业，年数岁，伯父希尝获古鉴，背有“龙朔”二字，虙从旁曰：“是非唐大帝时物乎？”希奇之曰：“是儿眉过于目，当复以文名，可继其祖矣。”乃以德祖字之。既长，益刻苦，自淬砺，故其学早成。绍圣四年进士及第，调宜兴主簿，改润州教授，入为太学录，复为常州教授。常州号多士，籍于学者常千余人。时方以三舍取士，虙乃身为劝率，从者风靡，大司论天下贡士，常州得人为最。上为下诏褒美，特改宣德郎，用从官荐，诏诣政事堂，改扬州教授，擢河北西路提举学事。陛对日，上首以久历师儒，顾问甚渥，且使遍行所部，推广风旨。虙顿首奉诏，因请加赐邹、兖二国谥，复捐公廨菜圃归于学，示不以利自封，除开封府左司录。一日，上章请老，夜自书牍，旦报可，家人无知者。即日束装出国门，士大夫奔走出饯皆不及。既归，杜门一室，间与宗族故党，啸咏山水间，无一言及世事，卒年六十六。虙为人博学强敏，有志操，自六经、诸子而下，错综贯穿，无不记诵。为文章，捉笔数百言，闳易敷畅，初若不经意，然论辩研核，皆有所抵宿，其所欲为，自信不疑。晚喜浮屠外生死说，不肉食十四年。始疾，即不呼医饮药，逮属纩不乱。所著书有：《大云集》、《元丰圣训录》、《易说》、《诗义》、《书解》、《礼记解》、《道德经解》、《子箴》。

　　赵师睪，家在吴之昼锦坊，有聚奎、荣桂二堂，又有宗表玉辉与间。

　　曾见白玉荷杯，制作精妙，上刻“臣林泉造”。

　　柳子厚言，仆早好观古书，家所蓄晋魏时尺牍甚具。又二十年来，遍观长安贵人好事者所蓄，殆无遗焉。以是善知书，虽未尝见名氏，望而识其时也。

　　祥符中，郡国多献古鼎、钟、盘、敦之器，而其上多科斗文字。夏英公乃学为古文奇字，至偃卧以指画肤，其勤若此。

　　唐人临模古迹，得其形似，而失其气韵。米元章得其气韵，而失其形似。气韵形似俱备者，惟吴兴赵子昂得之。

　　鄂州图经云：李阳冰篆鄂字，上有四口，空中鬼为之哭。缪篆，读如绸缪束薪之缪。汉以来，符玺印章书也。

　　观古铜器及太湖灵壁等石，先看皮毛。

　　李明仲（诚）所著书，有《续山海经》十卷、《古篆说文》十卷、《续同姓名录》二卷、《营造法式》二十四卷、《琵琶录》三卷、《马经》三卷、《六博经》三卷。

　　张谦仲有“真静斋”，程致道作铭。

　　句容县西五里石门村，有吴故衡阳太守葛府君之碑，仆野田中。近岁，一村大疫，巫言立此碑则安，民始共起立之。已二三年，人犹未有省者。至元三年正月，童邱戚光，始属友人樊楷仲式与县之好事者观之，以其石理甚粗，文皆漫灭，可模者只额十一字耳。

　　“甘棠阴里片云开，马首云山一笑回。烦过县西三四里，倩人模取古碑来。”（戚光）“人世寥寥隔几尘，石门下马独伤神。古碑字断苔封雪，荒冢■〈車從〉消草自春。聊得踞龟谈往事，应无化鹤访遗民。童邱别有人稽古，何日同来荐白苹。”（樊楷。）“仓颉四目光荧荧，手裂混沌人文形。长天荡荡几周星，籀斯邈次犹典型。自从钟卫变楷法，江左草圣如飘翎。万钱装池金石录，大字只数《瘗鹤铭》。宁知废冢六尺碣，霜钹风射横荒垌。额题衡阳幸未没，往往呵护烦神灵。丛祠凄悄附觋语，田翁荛竖争来听。登时扶树剜枯藓，郁若山立苍岭嵤。童邱戚实颇好古，驰书樊式敲昼扃。披鞍马上往访之，眼明鸾鹄凝其停。试融■〈虫葛〉汁脱墨本，携归信拭开轩棂。浯溪以前合第一，向后但觉纷伶俜。颍川先生遍披摭，胡独不遇余干龄。似闻旗盖既入洛，白日惨淡红尘腥。孙陵冈头杜宇哭，秃树薜荔重重青。况乃功臣子孙尽氓隶，岂有浇酒提罂瓶。翁仲无言倒沼底，髑髅嘘火寒于冰。尚喜点画足传世，未与霜草俱凋零。”（项炯）“吴国衡阳守，神明閟夜台。偶凭巫觋语，竟免县人哉。断陇生青草，荒碑卧绿苔。石门秋日落，不见子孙来。”（陆友仁）按：汤泉知名者七，所谓匡庐、汝水、尉氏、骊山、凤翔之骆谷、和州之惠济、与渝州之陈氏山居也。皆弃于穷山之中，惟骊山当往来之冲，华堂玉甃，独为胜绝（燕之昌平李陵台亦有温泉）。奎章阁壁，有徽宗《尽承平殿曲宴图》，并书自制《曲宴记》云云。

　　赵子昂家，智永《千文》，为汤君载借摹，易去一百六十五字。

　　廉廷臣蓄唐雷迅琴，乃贞元三年斫。

　　李顺父有周伯吉父槃铭，一百三十字。家人折其足，用为饼槃。鲜于伯机验为古物，乃以归之。

　　谢景初师厚，知制诰希深之子。诗极高，豫章黄鲁直娶其女，自以为从师厚得句法。而师厚之姑，实归梅圣俞，其渊源所从来远矣。

　　吴令升知灵壁县日，会朝廷定乐，下县造石磬。磬成，每沂流进入。县境别有一河，号清河，取都城稍径，或由此河载磬入，则其声卒不协律，此理殆不可晓也。

　　唐、宋制：诸笏，服朱紫者以象，前诎后直；服绿者以木，上挫下方，假摄官者同。

　　若教乐，淫声、过声、凶声、慢声皆禁之。淫声，若郑、卫之音；过声，失哀乐之节；凶声、亡国之音，若桑间濮上者；慢声，惰慢不恭。

　　袁长伯父，谓赵子昂诗法，高踵魏晋；为律诗，则专守唐法，故虽造次酬答，必守典则。又云，尝闻善书者云，大篆不得入小篆，隶书最惧入八分。

