<!-- { "loadSidebar": true } -->
 　　王长公读三坟书云伏羲画连山而有民兵器阴兵妖阳兵谴兵阳阵至策辞而曰主我屋室主我刀斧神农归藏而曰杀藏墓此皆不知其时而妄为说者也余执此更推之连山犹或可解至归藏乾坤强半笑资因备录后后之论三坟者观此足矣
 　　归藏卦爻曰归动乗舟神农之世未有舟楫也曰归动乗轩神农之世未有轩葢也曰藏止重门神农之世未有屋室也曰杀动干戈神农之世未有戈矛也曰杀长战曰杀止乱而不知征伐兵争实肇于黄帝曰生动勲阳（传云圣人以行庆锡）曰止杀寛宥而不知赏庆赦宥实始于唐虞他若所谓归杀降生藏害皆剌谬之妄谈所谓长归从师长藏从夫皆经典之剰语曰地气曰水气曰火气曰风气则释门之四大而曰杀生无忍曰动止戒又释子委谈也曰金气曰木气曰水气曰火气则术士之五行而曰生杀相克曰金气杀又术家浅数也凡归藏中爻象类若此至坤干天地圆兵等象尤堪捧腹资郑渔仲以该洽自信胡漫然弗考哉
 　　坤干卦象曰云天成阴曰云地髙林曰山地险径曰气地下湿曰山日沈西曰天日昭明曰川日流光曰日月代明曰川月东浮曰日山危峰曰月山曲池曰山云迭峰曰山气笼烟曰川气浮光曰云气流霞曰月天夜明曰川山岛曰云山岫曰气山嵒曰日川湖曰云川溪曰气川泉曰山川涧曰月川湖右所云地皇氏封象大类今世村学塾师敎小儿蒙求总总又似初习声偶者诗学大成中字面夫髙林险径危峰曲池岛岫烟霞川嵒溪涧皆汉唐六代词人语亡论三皇即六籍四诗固不尽见而昭明代明流光浮光成阴下湿沈西东浮等语或剿诸经典或取诸闾阎葢亡一字类三代以上者故余甞谓伪书之陋无陋于三坟也
 　　皇曰岐伯天师云云先时者杀不及时者杀二语与夏书合夫夏书誓众出师言固应尔岐伯燮理阴阳而首戒以杀何也葢伪者以黄帝首伐蚩尤故剽夏书二语以实之又于序中特援为证而不知适以愈彰其伪心劳日拙诚然哉
 　　孔颖达论古文尚书云孔君作传值巫蛊不行以终前汉诸儒知孔本五十八篇遂有张霸之徒伪作舜典洎九共九篇大禹谟益稷五子之歌胤征汤诰咸有一徳典宝伊训肆命原命武成旅獒冏命二十四篇除九共九篇共十六卷葢亦略见百篇之序故以伏生二十八篇者复出舜典益稷盘庚二篇康王之诰及泰誓共三十四篇而伪作此二十四篇十六卷以求合于孔氏五十八篇四十六卷之数也刘向班固刘歆贾逵马融郑玄皆不见真古文而误以此为古文之书服虔杜预亦不之见至晋王肃始似窃见而晋书又云郑冲以古文授苏愉愉授梁栁栁内兄皇甫谧得之而栁又以授臧曹曹始授梅赜赜乃奏上其书而施行焉汉书所引泰誓云立功立事惟以永年疑即武帝之世所得者律厯志所引伊训毕命字画有与古文异同者疑出伏生口传其引武成则伏生无此篇必张霸伪作者也按张霸伪尚书今不传而其目备见于此因録之然安国序世亦颇疑非西京文序云（诸篇目外霸传又有百两篇录于后）
 　　张霸传云孝景帝时鲁共王坏孔子敎授堂以为殿得百篇尚书于墙壁中武帝使者取视莫能读者遂袐于中外不得见至孝成皇帝时征为古文尚书学东海张霸按百篇之序空造百两之篇献之成帝帝出秘书百篇以挍之皆不相应于是下霸于吏吏白霸罪当至死成帝髙其才而不诛亦惜其文而不灭故百两之篇传在世间传见之乆人遂谓尚书本有百两篇矣按孔颖达但言霸作伪书不及详其始末今据后汉书录于此与孔说亦小不同
 　　汉张霸隋刘炫皆笃学之士也汉成征古尚书而霸伪造舜典等百余篇上之隋文求古周易而炫伪造连山等百余篇上之其后皆事发霸几死而炫抵罪极相类可笑然汉成卒以此竒霸释其罪且不废其经而隋世不闻宥炫葢隋文方沾沾综核不能格外行事固也二子诬矫圣真诚足诛第皆经术大儒其所撰造要非唐宋以后所及惜今遂无一传者世第知炫造易而霸事不甚传因録此为伪作之戒二子著述之勤亦因槩覩云
 　　元命包四卷后周卫元嵩述本纬书春秋孝经各有元命包故好事剿为此书而附诸大易云耳其文率学太玄用字竒僻过之而厥义则甚浅序称杨元素由阁本録行张升者以授杨楫王长公谓即杨撰或即张升余读之絶叹长公之言烛鉴千载然其文颇雅驯字虽竒而旨不晦殆非升楫所办当出杨元素辈或唐文士撰述也其数即火珠林与京房易悬合火珠林葢宋时用以卜筮者云（唐艺文志有元命包十卷撰人注者皆同此书恐不得为伪）
 　　此书崇文目称唐卫元嵩通志通考并因之按元嵩后周人所撰述有齐三敎论七卷见通志又隋志释氏类称蜀郡沙门卫元嵩上书言僧徒猥滥周武帝下诏一切废毁即其人也而王尧臣总目以为唐人考唐世诸纪传絶无名姓同者其误了然葢因传注出苏元明李江苏李皆唐人以意傅合耳此书杨楫本序以元嵩献策后周赐爵蜀郡公武帝尊礼不敢臣之颇与隋志合必元嵩先为沙门后还俗上书请汰僧徒故周武亟暴显之以风天下不然将束缚之不暇而尊礼乎哉（序称元嵩有传考北史无之杨氏之误也）
 　　关朗易传一卷唐赵蕤注朱紫阳曰伪书也按朗称魏孝文时人王仲淹祖同州刺史彦师事之甞为彦筮得夬之革遂决百年中当有达人出修洙泗之敎中厯数周齐陈隋事无不悬合而其意实寓河汾非唐初福畤辈拮据陈迹以耀其先则宋阮逸伪撰以证佐文中者书之得失固不足深论也或以即注者赵蕤按蕤有长短经十卷北梦琐言云蕤梓州盐亭人博学韬钤长于经世夫妇俱隠不应征召论王霸机权正变作为此经则蕤当是中唐前后人然新旧唐书并无关氏易传而仅见于马郑诸家则此书非甤可见而阮逸之伪无疑按通考逸又有易筌六卷每爻必以古事系之陈振孙诮其牵合葢逸之作伪无往不然也（续按李白甞师事赵蕤蕤当是开元前人见唐诗纪事）
 　　麻衣心法一卷称麻衣道者以授陈希夷余读之每字四为句句四为章章四十二下为注解皆浅俚质略大类宋世丹汞之书朱紫阳谓戴师愈作托名麻衣余观其末有李潜序絶肖书中所云葢皆戴所作也而当时儒者若张广汉辈亦颇信之余窃所未喻矣
 　　王氏元经十五卷称王通撰薛收注宋世已艰得其本意今藏书家不复有之据通考晁陈所论经传皆阮逸也其书始晋太熈终陈亡陈振孙谓唐神尧讳渊其祖景皇讳虎故晋书戴渊石虎皆以字行薛收唐人于传称戴若思石季龙宜也元经作于隋世乃亦云若思逸之心劳日拙葢不能自掩矣右陈氏论甚精然不特经不当称即传称季龙若思亦足占其伪也何以故薛收河汾高弟文皇并天下收与天策之选不数岁而卒当时偕诸学士运筹帷幄固无暇于著述藉令果传元经当在河汾授受之际此时唐尚未兴何縁预知其讳而改之耶亦有古书本不讳后人避本朝之讳而改者如山海经启皆为开之类此又各当求其故不可执泥一端若元经之伪则此足以尽槩之矣
 　　阮逸字天隠胡安定瑗门士也甞为府司理与瑗共定雅乐附见宋史瑗传葢亦宋初文学之士今阅子明传等作其缀属有足观者而独以伪书闻于后人惜哉术胡可弗慎也
 　　杨用修谭苑醍醐云湖广一统志载刘有年于永乐中上仪礼逸经十有八篇若然则仪礼之亡者全矣不知有年何从得之意者圣经在世如日月终不可掩耶然一时庙堂诸公不闻表章传布之请今求之内阁亦不见其书出非其时此书之不幸也世人大言动笑汉唐汉唐求逸书赏之以官购之以金焉有见此竒书而付之漠然者乎按仪礼篇亡者自汉已无从物色宁有厯唐至宋复出于今之理必刘氏连山鲁史故事伪作欺世用修好竒而信之非也余家藏有元吴幼清仪礼逸经八篇传十篇经则取诸大小戴及郑氏注传则吴氏本紫阳遗意而纂次之其书名篇数与刘所上正合岂即此书也耶
 　　少室山房笔丛卷十四
 　　●四部正讹中
 　　（少室山房笔丛正集卷卷十五）
 　　今鬻子非道家言余既详辩之矣然道家固实有鬻子列御寇天瑞篇引其说云运转亡已天地密移畴觉之哉故物损于彼者盈于此成于此者亏于彼损盈成亏随生随死往来相接间不可省畴觉之哉凡一气不顿进一形不顿亏亦不觉其成不觉其亏亦如人自生至老貎色智态亡日不异皮肤爪发随生随落非婴孩时有停而不易也间不可觉俟至后知又力命杨朱二篇皆引其语其为道家言居然可见盖必古有此书如黄帝杨朱之属列子称之至汉尚存班氏以列道家亡怪也若其人文王所师与否列所引为文王所师之人与否悉无据不可信夫太公之事见于诗书东海之封传于百世世尚疑之况不经见圣贤之口如鬻子乎（列亦言鬻熊语文王然毎与老耼同列谓楚祖者非也）
 　　鬻子前辈去取殊不一宋太史谓其文质其义弘余读之信然苐如王长公所称七大夫其名姓诚有可疑者决匪商末周初文字黄东发以战国依托近之
 　　今所传鬻子十四篇有文王问而及三监曲阜事人率疑之然伊尹太公年俱百数十岁考竹书太公没尚在康王世熊以九十遇西伯而管蔡之叛周公之薨俱在成王时律以太公则谈及二事亡足怪但其书体兼儒杂既絶不类列子所引语而列所引语亦略不见篇中故知其决匪道家然亦未必小说家之旧大槩后人掇拾残剰而补苴缀缉之功亡万一焉故其章次篇名皆混淆错乱视他子书特寥落无足观自宋李仁父已疑之而王长公尤极言其伪乃余则以不惟其书可疑熊之遇西伯亦伪也盖因太公事傅会若列所引鬻熊自是当时有道者不必据文王言史记称鬻熊事文王者蚤夭故封其子孙为楚祖而此以九十遇文可笑至此盖二鬻熊明甚
 　　高似孙谓子书起于鬻熊此不然汉志道家有伊尹五十一篇黄帝书四种共三十八篇（列子所引黄帝书当出此四家）力牧二十八篇杂家有孔甲二十六篇大禹三十七篇农家有神农二十篇小说家有伊尹二十七篇皆鬻熊前子书率伪书也惟以子称者似起于熊而小说有务成子亦熊前若今传子书故当首此耳
 　　阴符经称黄帝唐李荃之伪也荃嗜道好著述得阴符注之而托于骊山老母以神其说杨用修直云荃作非也或以唐永徽初禇遂良尝写一百本今墨迹尚存夫曰遂良书则既盛行当世荃何得托于轩辕意世无传本遂良奉勑录于秘书人不恒覩也余按国策苏秦干诸侯不遂因读阴符至刺股则此书自战国以前有之而汉艺文志不载盖毁于兵火故隋志有太公阴符钤录一卷又周书阴符九卷未知孰是当居一于斯或疑季子所攻必权术而阴符兼养生夫阴符实兵家之祖非养生可槩也此书固匪黄帝亦匪太公其为苏子所读则了然而前人无取证者故余首发之俟博雅士定焉（李亦称少室山人与李泌同姓同号所著尚有阃外春秋中台志等）
 　　今六韬有太公阴符篇云主与将有阴符凡八等克敌之符长一尺破军之符长九寸至失利之符长三寸而止盖伪撰太公六韬者不识阴符之义以为符节之符也此虽五尺童子一目可竟其说秦何至刺股以读之世有执六韬阴符为太公所撰季子所攻者味吾言如破竹矣
