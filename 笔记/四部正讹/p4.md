<!-- { "loadSidebar": true } -->
 　　昼传载北史甚明又尝为高才不遇传袁孝政序正据昼传言之陈振孙谓终不知昼何代人殊失考黄东发直以袁孝政作托名于昼则亦未然凡依托之书必前代圣贤坟籍冀以取重广传昼之声价在六朝甚泯泯即孝政何苦托之勘伪书者此义又当察也
 　　孙子十卷陈氏解题曰称晋孙绰撰唐志及中兴目皆无之恐依托也按隋志有此书意林所篹百余语颇佳当是绰撰第唐志不录至南渡复传盖本书亡逸而后人补之者陈氏并其初疑之亦失考也
 　　子华子称程本而前代絶无其目盖宋人假托玩世故与阮逸宋咸辈牵合源流者小异其书理致肤近而持论不甚诡于道文字亦舂容雅则至宋世一时盛传紫阳诸公辩之悉矣今亦亡弗谛其伪者以文故世不忍废之于戏秦汉名流之作湮没何限是书独巍然存又本托子华乃子华反托以传而撰者姓名邈无从考书之传与人之遇固各有幸不幸哉
 　　子华子全剽百氏成文至章法起伏唤应宛然宋世场屋文字且多用王氏字说故晁公武谓元丰举子所作周氏涉笔又举人寿几何等语为绍述时人皆近之然姓名州里绝不可考朱考亭以书始出会稽疑越人王铚姚寛又疑非二子所办余尝参酌诸家意此书必元丰间越中举子姓程名本而不得志场屋者所作盖板出会稽则越文类程试则举子义取字说则元丰辞多拂郁且依托前人则困于场屋思以自见又虑不能远传故傅于春秋姓同而字相近者窃谓不中不远矣作者有灵固当独快九京之下考亭诸君子闻此亦将相对一大噱也（子华姓字皆有所出惟名不经见即撰人名本也）
 　　李卫公问对其词旨浅陋猥俗兵家最亡足采者而宋人以列七经殊可笑旧咸以阮逸伪撰谓老苏尝见其草本按逸所撰中说序及关朗传等文各可观不应鄙野至是此书不特非卫公亦非阮逸当是唐末宋初俚儒村学掇拾贞观君臣遗事杜佑通典原文傅以闾阎耳口武人不知书悦其肤近故多读之夫卫公在唐诚一代元勲然文皇将略逺出其上非若高帝于淮阴眞弗如也凡唐初大敌猖獗如刘武周强盛如窦建徳皆身取之靖禽萧铣辅公祏颉利率自守虏逋逃寇不足当刘窦什一而问对若斯耶
 　　唐元勲英卫并称然绩非靖比也文皇身经百战绩下诸人咸从行间惟靖特将文皇尝命靖教侯君集兵法君集言靖欲反文皇问之靖曰今天下已平臣教君集足制四夷而务尽臣术此君集反耳此外殊不经见惟辽左旋师尝一问焉盖发叹于无功而靖所对亦一时之权匪万成之策也文殊摩诘更互酬答微言妙解光照大千乌乎二李之谭兵吾安得实闻其言笔之以诏万世哉
 　　化书六卷称宋齐丘撰宋景濂曰齐丘子六卷言道术德仁食俭六化为甚悉世传为伪唐宋齐丘子嵩作噫是书之作非齐丘也终南山隐者谭峭景升也齐丘窃之耳其文高简固微有见于道德者非浅机小数比也按此书张文濳黄东发俱以为齐丘撰而景濂归之谭峭因考诸仙传得其人录于后峭字景升唐国子司业洙之子师嵩山道士十余年得辟榖养气之术周游无所不之夏则服乌裘冬则绿布袍或卧于风雪霜中经日人谓已毙视之气咻咻然因避三茅经建康见宋齐丘有仙风道骨虽溺机智而异乎黄埃稠人遂出所注化书授齐丘曰是书之化其道无穷愿子序之流于后世齐丘因夺为已有而传之厥后不得其死宜哉景濂之言盖出于此然齐丘仕南唐而南唐又有金陵羽客谭紫霄者能劾召鬼神四方道流从学百余人于三教书皆所洞晓尝教其徒讲庄列深以为合于释氏则与今传化书意旨尤若相类二谭并与齐丘同时一人耶二人耶吾不得而知也因景濂语并及之
 　　苏长公有广成子解一卷独取庄周书黄帝问道一章为之训释晁景迂尝难之其书不传然隋志道家有广成子十三卷题商洛公撰而张太衡注考汉书七略道家神仙二类依托甚众若黄帝伊尹太公兵书阴阳则务成容成不胜数独广成不经见而隋志骤出之本注亦似近人所托考道家张太衡又有无名子一卷盖即张所撰而自注之其书自唐后绝不传无复辨其是非者因长公所注漫及之
 　　少室山房笔丛卷十五
 　　●四部正讹下
 　　（少室山房笔丛正集卷卷十六）
 　　黄帝内传一卷晁公武云称籛铿得之衡山石室中陈振孙曰诞妄不经方士辈依托也余按神仙丹汞之籍大都依托上古帝王汉志方技中纷纷可见第秦汉人书即伪撰犹倍蓰后世眞者如素问灵枢之类咸假轩岐亡论其术百代尊守其文辞稚川贞白能万一乎惜二书外余絶不传而唐宋以还怪谭陋说坌布域中若此书今尚行世漫识以例其余
 　　穆天子传六卷其文典则淳古宛然三代型范盖周穆史官所记虽与竹书纪年逸周书并出汲冢第二书所载皆讫周末盖不无战国语参之独此书东迁前故奇字特多缺文特甚近或以为伪书殊可笑也
 　　晋乗疑即竹书余详记之矣元人有伪作晋史乗楚梼杌者吾衍子行序谓一日并得之其书乃杂取左传国语新序说苑中论文庄二伯事节约成编宋景濂王子充谓即衍撰盖眇人作此玩世而元士之浅陋亦可见矣（近又有妄人伪作黄叔度书者尤极大可笑本无可辩以二书陋颇相近漫及之）
 　　列子称穆王驾八骏之乗右服■〈艹嗣〉驑而左騄耳右骖赤骥而左白■王车则造父为御■■〈刀上冏下〉为右次车之乗右服渠黄而左踰轮左骖盗骊而右山子柏夭主车参百为御奔戎为右驰驱千里至于巨搜氏之国巨搜氏乃献白鹄之血以饮王具牛马之湩以洗王之足及二乗之人已饮而行遂宿于昆仑之阿赤水之阳别日升昆仑之丘以观黄帝之宫而封之以诏后世遂宾于西王母觞于瑶池之上西王母为王谣王和之其辞哀焉乃观日之所入一日行万里王乃叹曰于乎予一人不盈于德而谐于乐后世其追数吾过乎按列子此段全录穆天子传文足证列子所称黄帝等书咸有所本昔人谓杨朱篇即古杨朱之书此篇引穆天子传即以周穆王名篇则杨朱之说信矣或曰鹖冠子庚桑子咸据庄周贾谊足成以欺后世穆天子传庸知非此类耶曰彼二书自庄贾引外絶不足观穆天子传与列子体制不仝各极古雅此篇奇字皆列本书所无信知列子引穆传非穆传本列子也斯又辨赝书者所当知
 　　山海经古今语怪之祖刘歆谓夏后伯翳撰无论其事即其文与典谟禹贡迥不类也余尝疑战国好竒之士本穆天子传之文与事而侈大博极之杂傅以汲冢纪年之异闻周书王会之诡物离骚天问之遐旨南华郑圃之寓言以成此书而其叙述高简词义淳质名号倬絶自成一家故虽本会萃诸书而读之反若诸书之取证乎此者而实弗然也穆天子传至晋始出而此书汉世独完縁是前代文人率未能定其先后余首发之于此俟大雅君子商焉
 　　山海经本书不言禹益撰刘歆校定以为禹任土作贡而益等类物善恶着山海经盖亿度疑似之言赵瞱呉越春秋因禹登会稽遂撰为金简玉字之说瞱东汉人在刘歆后其伪无疑读者但以禹益治水不当至海外而怪诞之词圣人所不道以破之而不据其本书按经称夏后启事者三又言殷王子亥又言文王墓凡商周之事不一而足晁氏但疑长沙桂陵数郡名及鲧湮息壤等文夫鲧事固禹益所覩商周曷从知之哉（此书盖周末文人因禹铸九鼎图象百物使民入山林川泽备知神奸之说故所记多魑魅魍魉之类而于禹为特详）
 　　始余读山海经而疑其本穆天子传杂录离骚庄列傅会以成者然以出于先秦未敢自信载读楚辞辨证云古今说天问者皆本山海经淮南子今以文意考之疑此二书皆缘天问而作则紫阳已先得矣然经所纪山川神鬼凡离骚九歌远游二招中稍渉竒怪者悉为说以实之不独天问也而其文体特类穆天子传故余断以为战国好竒之士取穆王传杂录庄列离骚周书晋乗以成者自非熟读诸书及此经本末不易信也后世必有以余为知言者
 　　经载叔均方畊讙兠方捕鱼长臂人两手各操一鱼竖亥右手把算羿执弓矢凿齿执盾此类皆与纪事之词大异近世坊间戏取山海经怪物为图意古先有斯图撰者因而纪之故其文义应尔及读王伯厚王会补传引朱子曰山海经记诸异物飞走之类多云东向或云东首疑本依图画而述之古有此学如九歌天问皆其类余意顿尔释然甚矣紫阳之善读书也即此文义之间古今博雅所未究而独能察之况平生精力萃于经传者可浅窥乎（陶泛览周王传流观山海图则知此经古有图也宋刻称张僧繇画）
 　　古人著书即幻设必有所本山海经之称禹也名山大川遐方絶域固本治水作贡之文至异禽诡兽鬼蜮之状充斥简编虽战国浮夸之习乃禹贡则亡一焉而胡以傅合也偶读左传王孙满之对楚子曰昔夏之方有德也远方图物贡金九牧铸鼎象物百物而为之备使民知神奸故民入川泽山林魑魅魍魉莫能逢之不觉洒然击节曰此山海经所由作乎盖是书也其用意一根于怪所载人物灵祗非一而其形则若魑魅魍魉之属也考王孙之对虽一时辨给之谈若其所称图象百物之说必有所本至于周末离骚庄列辈其流遂不可底极而一时能文之士因假穆天子传之体纵横附会勒成此书以傅于图象百物之说意将以禹益欺天下后世而适以诬之也自此书之行古今学士但谓非出大禹而已而未有辩其本于穆满之文者尤未有察其本于王孙之对者区区名义之末诚非大体所关然亦可见古仐事理第殚精索之即千载以上无弗可穷也作者有灵其将为余絶倒于九京也哉
 　　古岳渎经第八卷李公佐元和九年泛洞庭登包山入灵洞得之奇字蠧毁不能解其后周焦君详之云禹治淮水三至桐柏山惊风迅雷水号木鸣土伯拥川天老肃兵功不能兴禹怒召百灵授命夔龙桐柏等山君长稽首请命禹因囚鸿蒙氏彰商氏兠氏卢氏犂娄氏乃获淮涡水神名无支祈善应对言语辩江淮之深浅原隰之远近形若猨猱缩鼻高额青躯白面金目■〈雨上彗下〉牙颈伸百尺力逾九象搏击腾趠疾利倐忽视不可久禹授之童律童律不能制授之乌木由乌木由不能制授之庚辰庚辰能制鸱脾桓胡木魅水灵山妖石怪奔号丛绕者以千数庚辰以战遂去颈琐大械鼻穿金铃徙之淮阴龟山之足俾淮水永安按此文出唐小说盖即六朝人踵山海经体而赝作者或唐文士滑稽玩世之文命名岳渎可见以其说颇诡异故后世或喜道之宋太史景濂亦稍稳括集中总之以文为戏耳罗泌路史辩有无支祈世又讹禹事为泗洲大圣皆可笑近衡岳禹碑盛传其文体稍古然与虞夏诸书迥不类恐亦好事所遗也
 　　燕丹子三卷当是古今小说杂传之祖然汉艺文志无之周氏涉笔谓太史荆轲传本此宋承旨亦以决秦汉人所作余读之其文彩诚有足观而词气颇与东京类盖汉末文士因太史庆卿传增益怪诞为此书正如越絶等编掇拾前人遗轶而托于子胥子贡云耳周氏谓乌头白马生角脍千里马肝截美人手皆太史削之非也惟首二事出迁赞语自余虽应劭王充尝言悉不可信吾景濂亦似未深考且书果太史事本汉艺文志乃遗之乎汉志有荆轲论五篇燕丹必据此増损成书者
 　　隋志有宋玉子一卷亦列小说家幷燕丹子皆汉志所无二书必一时同出伪无疑也唐尚存今不传
