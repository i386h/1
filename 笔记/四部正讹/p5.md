<!-- { "loadSidebar": true } -->
 　　神异经十洲记俱题东方朔撰悉假托也其事实诡诞亡论即西汉人文章有此类乎汉志有东方朔二十篇列杂家今不传而二书传甚矣世好奇者众也
 　　赵飞燕外传称河东都尉伶玄撰宋人或谓为伪书以史无所见也然文体颇浑朴不类六朝祸水灭火事司马公载之通鉴诚怪如以诗文士引用为疑则非悬解语也玄本传自言见诎史氏当是后人所加
 　　越絶书十五卷称子贡亦曰子胥并依托也杨用修据后序以去为姓得衣乃成等语谓东汉人袁康作按魏伯阳参仝契后序郐国鄙夫等句亦寓会稽魏某姓名而孔文举渔父屈节十六言亦离合鲁国孔融四字盖东汉末盛为此体用修之论或不诬也第书称越絶昔人以终不可解余按前代书名往往有鄙拙可笑者如常璩记汉事而名汉之书杜预彚集古文而名善文谢灵运采辑众诗而直云诗集又释典维摩诘所说经虽书并不刋其名总之不可法也
 　　刘炫鲁史记今不传炫经术冠絶史笔或非其任而博学强识时莫与伦且隋世古书存者尚伙炫所采录必多可补前史之缺惜亡从见之矣
 　　西京杂记世以葛洪伪撰余详辩之矣或又以为呉均者无他据止酉阳杂俎记六朝人欲用西京杂记事既而中止曰此呉均语恐不足用然洪序篇末甚明安知非杂俎误又述异记晁公武谓任昉作而唐志称祖同晁以为非然隋志无昉书而有祖冲之撰者十卷竟未知孰是也
 　　列仙传三卷陈振孙云传凡七十二人每传有赞似非向撰西汉人文章不尔也余按汉书艺文志刘向所叙六十七篇止新序说苑世说列女传而无此书七略刘歆所定果向有此书班氏决弗遗盖伪撰也当是六朝间人因向传列女又好神仙家言遂伪撰托之其书既不得为真则所传之人恐亦未必皆实考此传孙绰及郭元祖各为赞非六朝则三国无疑也
 　　弘明集有牟子论三十七篇题汉末牟融撰按隋志儒家有牟子二卷称汉太尉牟融考后汉书有融传在汉明前其时佛法固未入中国今其书已亡而弘明牟子论序称灵帝时遭世乱离著书不仕精硏佛道撰理惑论三十七篇其非儒家牟子明甚且隋唐诸志并无此书尝疑六朝晋宋间文士因儒家有牟子伪撰此论以左右浮屠读其文虽猥浅而词颇近东京意原录释藏中故隋志不载若参同契之属然伯阳姓名唐以前传记昭灼而融诸论絶不闻援引可疑也
 　　洞眞记四卷题郭宪子横亦恐赝也宪事世祖以直谏闻忍描饰汉武东方事以导后世人君之欲且子横生西京末其文字未应遽尔盖六朝假托若汉武故事之类耳（后汉书宪列方技类后人盖缘是托之）
 　　汉武内传不著名氏详其文体是六朝人作盖齐梁间好事者为之也所载诸仙女名诗家多用上元夫人盖本此阿环者上元名介甫雪诗瑶池渺漫阿环家方万里谓阿环王母名王方二子俱误子瞻玉楼银海句格自佳而据道书玉楼为肩银海为眼以起粟生花衬之遂堕千古恶道学诗者不可不知
 　　拾遗记称王嘉子年萧绮传录盖即绮撰而托之王嘉中所记无一事实者皇娥等歌浮艳浅薄然词人往往用之以境界相近故又名山记亦赝作今不传
 　　梁四公记今载太平广记中撰人或曰沈约或曰张说又称梁载言余考隋志无此书盖唐人伪撰托之沈约张说者也（按名疑据姓谱以梁为七国之梁四公子皆公族也四公记似皆沙门）
 　　隋遗录一名南部烟花录文絶鄙俗而称颜师古殊可笑也传者盖仅十二三云
 　　开元天寳遗事称王仁裕容斋随笔辩之详矣余按仁裕为伪蜀学士所著有玉堂闲话今尚载广记中而开元遗事絶不经见其书浅俗鄙陋盖效陶氏清异录而愈不足观者仁裕能诗西江集至万首今一二散见闲话中虽卑弱尚可吟讽书事亦清婉但乏气骨不应至是以浅陋故世或好之今尚传云
 　　广陵妖乱志陈振孙云唐郑廷诲撰余记一杂说云罗隐昭諌尝谒高千里不得志故极言诋毁与骈始末太不相伦此言或自有谓骈释贼不击诚可诛志中述其惑于诸吕若丧心之极者未必尽尔也温公通鉴全据此书盖宋世用事羣小以史事谤涑水故唐末五代不及致详耶又唐人评隐以落魄故好讪谤之词此说盖有自来
 　　潇湘録唐人志怪中最鄙诞者诸家或以为李隐或以为柳详其书本谐谑不必辩
 　　牛羊日厯诸家悉以刘轲撰其书记牛僧孺杨虞卿等事故以此命名按轲本浮屠中岁慕孟轲为人遂长发以文鸣一时即纪载时事命名讵应乃尔必赞皇之党且恶轲者为之也按通鉴注引作皇甫嵩嵩恨僧孺见传或当近之
 　　龙城録宋王铚性之撰嫁名柳河东铚本意假重行其书耳今其书竟行而子厚受诬千载余尝笑河东生平抉驳伪书如鬼谷鹖冠等千百载上无遁情真汉庭老吏日后乃身为宋人诬蔑不能辩大是笑资然亦亡足欺识者也
 　　铚又有续树萱録凡三事曰元撰曰全若虚曰贾博谕据洪氏随笔元撰一事全録秦少游诗则二事可例推铚所自撰又有黙记等略载陶氏说郛铚能力辩魏泰碧云騢之诳不可谓非端士而躬自蹈之然游戏笔端差彼善也朱紫阳曰王铚性之姚寛令威多作赝书见文公子华子辩按姚氏赝书今不可见惟西溪藂语尚行（树萱録本见唐志宋世不存而刘焘无言者补之盖亦伪书也）
 　　白猿传唐人以谤欧阳询者询状颇痩削类猿猱故当时无名子造言以谤之此书本题补江总白猿传盖伪撰者托总为名不惟诬询兼以诬总噫亦巧矣率更世但贵其书而不知其忠孝节义学问文章皆唐初冠冕至今了然史策岂此辈能污哉率更子通亦矫矫父风而皆为书名所掩余所惜欧氏不在彼也
 　　周秦行纪李德裕门人伪撰以构牛奇章者也中有沈婆儿作天子等语所为根蒂者不浅独怪思黯罹此巨谤不亟自明何也牛李二党曲直大都鲁卫间牛撰玄怪等録亡只词构李李之徒顾作此以危之于戏二子者用心可覩矣牛迄功名终而子孙累叶贵盛李挟高世之才振代之绩卒沦海岛非忌克忮害之报耶輙因是书播告夫世之工谮愬者（周秦行纪韦瓘撰）
 　　碧云騢撰称梅尧臣实魏泰也晁公武云泰襄阳人无行有口元佑中纪其少时闻见成此编心信章惇数称其长则大槩见矣又王铚云魏泰场屋不得志喜伪作他人著书如志怪集括异志倦游录尽假名武人张师正又不能自抑出姓名作东轩笔録皆私喜怒诬蔑前人最后作碧云騢议及范仲淹而天下骇然不服矣余尝笑唐人作伪书而其名隐宋人作伪书而其名彰然无益于伪则一也宋人好作伪经者阮逸伪子者宋咸伪说者惠洪诸人皆无害于名教世犹以伪訾之而以泰之顚倒白黑而碧云騢迄今传何也
 　　云仙散録题冯贽撰共八卷昔人皆以为伪洪景卢尤斥之余读其前六卷所引诸杂说无一实者盖伪撰其事又伪撰书名实之至末二卷所引则诸书大半尚存于今胡以云悉诞也第二卷外书名虽诞所记率儁事雅谭于朝廷政事人士品流一无干预创撰书名亦皆以文为戏如修竹大兰杜康毛颖耳非有害于世及诳误后学若碧云騢老杜事实等书也
 　　清异録二卷陶榖撰或以文不类宋初者恐未然此书命名造语皆颇入工恐非榖不能但云仙间有纪事志怪处此则全主滑稽耳拟诸李商隐之杂篹亦何减也近时文章大家间亦用之若髭圣之号王长公以题哀册文矣
 　　艾子世传苏长公作子瞻生平善俳谑故此类率附之宋人赞坡嘻笑怒骂皆成文章岂笔之于书浅俚若是乎然此书已见文献通考盖亦出于宋世非后人所托也何语林记坡调刘贡父避孔子塔语不若大风起兮睂飞扬安得猛士兮守鼻梁语尤剧而何不收以论艾子漫及之
 　　锺吕传道集称唐施肩吾撰按肩吾唐中晩间诗人而纯阳吕渭之孙视肩吾为晩出不应预记其事又太平广记载神仙最众独无所谓锺吕者而所引小说数百家即五代杜光庭仙传拾遗之类亡弗收采独亡所谓传道集者而至宋始有之盖锺吕虽自称唐人而其迹皆显于宋一时方士神其说遂托唐人姓名以纪之或疑此书别有一施肩吾果尔亦当见于广记不应宋世骤出并今所传纯阳集俱伪作无疑也唐人最喜述神怪而锺之事一亡传者其至宋始着可见
 　　香奁集沈存中尤延之并以和凝作凝少日为此诗后贵盛故嫁名韩偓又不欲自没故于他文中见之今其词与韩不类盖或然也方氏律髓以偓同时呉融有此题为讹不知此正凝假托之故不然胡以弗托之温韦诸子而托之偓叶少藴以为韩熈载则姓与事皆近之总之俱五代耳叶以不当见唐志为疑此不然唐志如罗隐韦庄刘昭禹真皆五代人也
 　　诗话伪者尤众魏文诗格而述沈约李峤诗评而引昌龄皆不足辩今惟乐天圣俞二金针传尽假托也诗解若欧苏杜注等尤伪前人详核不复赘陈云
 　　伪书出于唐后而名理可味者关尹也而齐丘近之伪书出于宋后而文采可观者子华也而亢仓逾之文子真而时有伪者鹖冠伪而时有真者以二书全伪非也素问精深阴符奇奥虽非轩后非秦后书
 　　伪书多怪字者亢仓元命包乾坤凿度而穆天子多怪字而弗害其为古书伪书多傅文者洞极子华三坟黄石而列御寇多傅文而弗害其为古书惟其非伪则愈远愈近愈离愈合惟其伪则愈近愈远愈合愈离王长公云伪者多援少倍多拘少鐬
 　　元经出阮逸世以即阮逸也孔丛出宋咸人以即宋咸也朱紫阳以麻衣出戴师愈黄东发以文子出徐灵府宋景濓以关尹子出孙定王元美以元命包出张升独三坟亡谓出毛渐者余知其渐出无疑也渐所作三坟序其词实浅陋与书合故核伪书者核所出之人思过半矣或曰若子言世得论衡将益为中郎之秘独奈何令人好古也噫尚书出孔壁世以伪诋安国乎竹书出汲冢世以伪讪束晳乎列子过江始传世以为张湛伪乎惟其是而已
 　　凡核伪书之道核之七略以观其源核之羣志以观其绪核之并世之言以观其称核之异世之言以观其述核之文以观其体核之事以观其时核之撰者以观其托核之传者以观其人核兹八者而古今赝籍亡隐情矣
 　　凡四部书之伪者子为盛经次之史又次之集差寡凡经之伪易为盛纬候次之凡史之伪杂传记为盛璅说次之凡子之伪道为盛兵及诸家次之凡集全伪者寡而单篇列什借名窜匿甚众于别编详之
 　　大率秦汉以还书若三易（连山归藏子夏）三坟六韬七纬关尹子华素书洞极李靖问答麻衣心法武侯诸策王氏诸经全伪者也列御宼司马法通玄经真错以伪者也黄石公鹖冠子燕丹子伪错以真者也管仲晏婴文中真伪错者也元命包孔丛潜虚真伪疑者也鬻■〈月吾〉残也亢仓补也繁露讹也皆不得言伪也素问握竒阴符山海其名讹也其书非伪也穆天子传周书纪年其出晚也其书非伪也即以伪乎非战国后也余亡足辩矣（黄石鹖冠燕丹盖后人杂取战国他书之丈易其名号为此非谓真三子作也）
