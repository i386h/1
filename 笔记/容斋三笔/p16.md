<!-- { "loadSidebar": true } -->
　　自古夷狄之臣来入中国者，必为人用。由余入秦，穆公以霸，金日磾仕汉，脱武帝五柞之厄。唐世尤多，执失思力、阿史那社尔、李临淮、高仙芝、浑瑊、李怀光、（足夹）跌光颜、朱邪克用，皆立大功名，不可殚纪。然亦在朝廷所以御之，否则为郭药师矣。傥使中国英俊，翻致力于异域，忌壮士以资敌国者，固亦多有。贾季在狄，晋六卿以为难日至；桓温不能留王猛，使为苻坚用；唐庄宗不能知韩延徽，使为阿保机用；皆是也。西夏曩霄之叛，其谋皆出于华州士人张元与吴昊，而其事本末，国史不书。比得田昼承君集，实纪其事云：「张元、吴昊、姚嗣宗，皆关中人，负气倜傥，有纵横才，相与友善。尝薄游塞上，观觇山川风俗，有经略西鄙意。姚题诗崆峒山寺壁，在两界间，云：『南粤干戈未息肩，五原金鼓又轰天。崆峒山叟笑无语，饱听松声春昼眠。』范文正公巡边，见之大惊。又有『踏破贺兰石，扫清西海尘』之句。张为鹦鹉诗，卒章曰：『好着金笼收拾取，莫教飞去别人家。』吴亦有诗。将谒韩、范二帅，耻自屈，不肯往，乃砻大石，刻诗其上，使壮夫拽之于通衢，三人从后哭之，欲以鼓动二帅。既而果召与相见，踌躇未用间，张、吴径走西夏。范公以急骑追之，不及，乃表姚入幕府。张、吴既至夏国，夏人倚为谋主，以抗朝廷，连兵十余年，西方至为疲弊，职此二人为之。时二人家属羁縻随州，间使谍者矫中国诏释之，人未有知者。后乃闻西人临境，作乐迎此二家而去，自是边帅始待士矣。姚又有述怀诗曰：『大开双白眼，只见一青天。』张有雪诗曰：『五丁仗剑决云霓，直取银河下帝畿。战死玉龙三十万，败鳞风卷满天飞。』吴诗独不传。观此数联，可想见其人非池中物也。」承君所记如此。予谓张、吴在夏国，然后举事，不应韩、范作帅日尚犹在关中，岂非记其岁时先后不审乎？姚、张诗，笔谈诸书，颇亦纪载。张、吴之名，正与羌酋二字同，盖非偶然也。

　　宫室土木

　　秦始皇作阿房宫，写蜀、荆地材至关中，役徒七十万人。隋炀帝营宫室，近山无大木，皆致之远方，二千人曳一柱，以木为轮，则戞摩火出，乃铸铁为毂，行一二里，毂辄破，别使数百人赍毂，随而易之，尽日不过行二三十里，计一柱之费，已用数十万功。大中祥符间，奸佞之臣，罔真宗以符瑞，大兴土木之役，以为道宫。玉清昭应之建，丁谓为修宫使，凡役工日至三四万，所用有秦、陇、岐、同之松，岚、石、汾、阴之柏，潭、衡、道、永、鼎、吉之梌、柟、槠，温、台、衢、吉之梼，永、澧、处之槻、樟，潭、柳、明、越之杉，郑、淄之青石，衡州之碧石，莱州之白石，绛州之斑石，吴越之奇石，洛水之石卵，宜圣库之银朱，桂州之丹砂，河南之赭土，衢州之朱土，梓、信之石青、石绿，磁、相之黛，秦、阶之雌黄，广州之藤黄，孟、泽之槐华，虢州之铅丹，信州之土黄，河南之胡粉，卫州之白垩，郓州之蚌粉，兖、泽之墨，归、歙之漆，莱芜、兴国之铁。其木石皆遣所在官部兵民入山谷伐取。又于京师置局化铜为鍮、冶金薄、锻铁以给用。凡东西三百一十步，南北百四十三步。地多黑土疏恶，于京东北取良土易之，自三尺至一丈有六等。起二年四月，至七年十一月宫成，总二千六百一十区。不及二十年，天火一夕焚爇，但存一殿。是时，役遍天下，而至尊无穷兵黩武、声色苑囿、严刑峻法之举，故民间乐从，无一违命，视秦、隋二代，万万不侔矣。然一时贤识之士，犹为盛世惜之。国史志载其事，欲以为夸，然不若掩之之为愈也。沈括笔谈云：「温州雁荡山，前世人所不见。故谢灵运为太守，未尝游历。因昭应宫采木，深入穷山，此境始露于外。」他可知矣。卫州，一作衡州。

　　岁月日风雷雄雌

　　虞喜天文论汉太初历十一月甲子夜半冬至云：「岁雄在阏逢，雌在摄提格，月雄在毕，雌在觜，日雄在子。」又云：「甲岁雄也，毕月雄也，陬月雌也。」大抵以十干为岁阳，故谓之雄，十二支为岁阴，故谓之雌，但毕、觜为月雄雌不可晓。今之言阴阳者，未尝用雄雌二字也。郎顗传引易雌雄秘历，今亡此书。宋玉风赋有雄风雌风之说。沈约有「雌霓连蜷」之句。春秋元命包曰：「阴阳合而为雷。」师旷占曰：「春雷始起，其音格格，其霹雳者，所谓雄雷，旱气也。其鸣依依，音不大霹雳者，所谓雌雷，水气也。」见法苑珠林。予家有故书一种，曰孝经雌雄图，云出京房易传，亦日星占相书也。

　　东坡三诗

　　东坡初赴惠州，过峡山寺，不值主人，故其诗云：「山僧本幽独，乞食况未还。云碓水自舂，松门风为关。石泉解娱客，琴筑鸣空山。」既至惠州，残腊独出，至栖禅寺，亦不逢一僧，故其诗云：「江边有微行，诘曲背城市。平湖春草合，步到栖禅寺。堂空不见人，老稚掩关睡。所营在一食，食已宁复事。客行岂无得？施子净扫地。风松独不静，送我作鼓吹。」后在儋耳作观棋诗，记游庐山白鹤观，观中人皆阖户昼寝，独闻棋声，云：「五老峯前，白鹤遗址。长松荫庭，风日清美。我时独游，不逢一士。谁欤棋者？户外屦二。不闻人声，时闻落子。」其寂寞冷落之味，可以想见，句语之妙，一至于此。

　　天文七政

　　尚书舜典：「以齐七政。」孔安国本注，谓「日月五星也」。而马融云：「七政者北斗七星，各有所主。第一主日；第二主月；第三曰命火，谓荧惑也；第四曰煞土，谓填星也；第五曰代水，谓辰星也；第六曰危木，谓岁星也；第七曰剽金，谓太白也。日月五星各异，故曰七政。」尚书大传一说，又以为：「七政者，谓春、秋、冬、夏、天文、地理、人道，所以为政也，人道正而万事顺成。」三说不同，然不若孔氏之明白也。

　　符读书城南

　　符读书城南一章，韩文公以训其子，使之腹有诗、书，致力于学，其意美矣。然所谓「一为公与相，潭潭府中居，不见公与相，起身自犁锄」等语，乃是觊觎富贵，为可议也。杜牧之寄小侄阿宜诗亦云：「朝廷用文治，大开官职场。愿尔出门去，取官如驱羊。」其意与韩类也。予向为陈铸作城南堂记，亦及此意云。

　　致仕官上寿

　　范蜀公自翰林学士，以本官户部侍郎致仕，仍居京师，同天节乞随班上寿，许之。遂着为令。韩康公，元佑二年以司空致仕，太皇太后受册，乞随班称贺，而降诏免赴，二者不同如此。

　　五经字义相反

　　治之与乱，顺之与扰，定之与荒，香之与臭，遂之与溃，皆美恶相对之字。然五经用之或相反，如乱臣十人，乱越我家，惟以乱民，乱为四方新辟，乱为四辅，厥乱明我新造邦，丕乃俾乱之类，以乱训治也。安扰邦国，扰而毅，扰龙，六扰之类，以扰训顺也。荒度土功，遂荒大东，大王荒之，葛藟荒之之类，以荒训定也。无声无臭，胡臭亶时，其臭膻，臭阴达于渊泉之类，以臭训香也。是用不溃于成，草不溃茂之类，以溃训遂也。郑康成笺毛诗溃成，与毛公皆释为遂，至于溃茂，则以为溃当作汇，汇，茂貌也。自为异同如此。

　　镇星为福

　　世之伎术，以五星论命者，大率以火、土为恶，故有昼忌火星夜忌土之语。土，镇星也，行迟，每至一宫，则二岁四月乃去，以故为灾最久。然以国家论之则不然，苻坚欲南伐，岁镇守斗，识者以为不利。史记天官书云：「五潢，五帝车舍。火入，旱；金，兵；水，水。」宋均曰：「不言木、土者，德星不为害也。」又云：「五星犯北落，军起。火、金、水尤甚。木、土，军吉。」又云：「镇星所居国吉。未当居而居，已去而复，还居之，其国得土。若当居而不居，既已居之，又西东去，其国失土。其居久，其国福厚；其居易，轻速也。福薄。」如此则镇星乃为大福德，与木亡异，岂非国家休祥所系，非民庶可得侔邪？

　　东坡引用史传

　　东坡先生作文，引用史传，必详述本末，有至百余字者，盖欲使读者一览而得之，不待复寻绎书策也。如勤上人诗集叙引翟公罢廷尉宾客反复事，晁君成诗集叙引李合汉中以星知二使者事，上富丞相书引左史倚相美卫武公事，答李琮书引李固论发兵讨交趾事，与朱鄂州书引王浚活巴人生子事，盖公堂记引曹参治齐事，滕县公堂记引徐公事，温公碑引慕容绍宗、李绩事，密州通判题名记引羊叔子、邹湛事，荔枝叹诗引唐羌言荔枝事是也。

　　两莫愁

　　莫愁者郢州石城人，今郢有莫愁村。画工传其貌，好事者多写寄四远。唐书乐志曰：「莫愁乐者，出于石城乐，石城有女子名莫愁，善歌谣。」古词曰「莫愁在何处？莫愁石城西，艇子打两桨，催送莫愁来」者是也。李义山诗曰：「海外徒闻更九州岛，他生未卜此生休。空传虎旅鸣宵柝，无复鸡人送晓筹。此日六军同驻马，他时七夕笑牵牛。如何四纪为天子，不及卢家有莫愁？」此莫愁者洛阳人。梁武帝河中之歌曰「河中之水向东流，洛阳女儿名莫愁。莫愁十三能织绮，十四采桑南陌头，十五嫁为卢家妇，十六生儿似阿侯。卢家兰室桂为梁，中有郁金苏合香，头上金钗十二行，足下丝履五文章，珊瑚挂镜烂生光，平头奴子擎履箱，人生富贵何所望？恨不早嫁东家王」者是也。卢氏之盛如此，所云「不早嫁东家王」，莫详其义。近世周美成乐府西河一阕，专咏金陵，所云「莫愁艇子曾系」之语，岂非误指石头城为石城乎？

　　何公桥诗

　　英州小市，江水贯其中，旧架木作桥，每不过数年，辄为湍潦所坏。郡守建安何智甫，始叠石为之，方成而东坡还自海外，何求文以纪。坡作四言诗一首，凡五十六句。今载于后集第八卷，所谓「天壤之间，水居其多。人之往来，如鹈在河」是也。予侍亲居英，与僧希赐游南山，步过桥上，读诗碑。希赐云：「真本藏于何氏，此有石刻，经党禁亦不存。」今以板刻之，乃希赐所书也。赐因言何公初请记，坡为赋此诗，既大书矣。而未遣送，郡候兵执役者见之，以告何，何又来谒，坡曰：「轼未到桥所，难以想象落笔。」何即命具食，拉坡偕往。坡曰：「使君是地主，宜先升车。」何谢不敢，乃并轿而行。既至，坡曰：「正堪作诗，晚当奉戒。」抵暮送与之。盖诗中云：「我来与公，同载而出。欢呼填道，抱其马足。」故欲同行，以印此语耳。坡公作诗时，建中靖国元年辛巳。予闻希赐语时，绍兴十七年丁卯，相去四十六年。今追忆前事，乃绍熙五年甲寅，又四十七年矣。
容斋三笔

　　卷第十二(十六则)

　　眄泰秋娘三女

