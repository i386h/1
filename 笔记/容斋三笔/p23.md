<!-- { "loadSidebar": true } -->
　　世人语音有以切脚而称者，亦间见之于书史中，如以蓬为勃笼，盘为勃阑，铎为突落，叵为不可，团为突栾，钲为丁宁，顶为滴（宁页），角为矻落，蒲为勃卢，精为即零，螳为突郎，诸为之乎，旁为步廊，茨为蒺藜，圈为屈挛，锢为骨露，窠为窟驼是也。

　　唐世辟寮佐有词

　　唐世节度、观察诸使，辟置寮佐以至州郡差掾属，牒语皆用四六，大略如告词。李商隐樊南甲乙集、顾云编稿、罗隐湘南杂稿，皆有之。故韩文公送石洪赴河阳幕府序云：「撰书辞，具马币。」李肇国史补，载崖州差故相韦执谊摄军事衙推，亦有其文，非若今时只以吏牍行遣也。钱武肃在镇牒锺廷翰摄安吉主簿云：「敕淮南、镇海、镇东等军节度使，牒将仕郎试秘书省校书郎锺廷翰，牒奉处分，前件官儒素修身，早升官绪，寓居霅水，累历星霜，克循廉谨之规，备显温恭之道。今者愿求录用，特议抡材，安吉属城印曹阙吏，俾期差摄，勉效公方，傥闻佐理之能，岂恡超升之奖？事须差摄安吉县主簿牒举者，故牒。贞明二年三月日。」牒后衔云：「使、尚父、守尚书令、吴越王押。」此牒今藏于王顺伯家，其字画端严有法，其文则掌书记所撰，殊为不工，但印记不存矣。谓主簿为印曹，亦佳。

　　高子允谒刺

　　王顺伯藏昔贤墨帖至多，其一曰高子允诸公谒刺，凡十六人，时公美、徐振甫、余中、龚深父、元耆宁、秦少游、黄鲁直、张文潜、晁无咎、司马公休、李成季、叶致远、黄道夫、廖明略、彭器资、陈祥道，皆元佑四年朝士，唯器资为中书舍人，余皆馆职。其刺字或书官职，或书郡里，或称姓名，或只称名，既手书之，又斥主人之字，且有同舍、尊兄之目，风流气味，宛然可端拜，非若后之士大夫一付笔吏也。蔡忠惠公帖亦有其二：一曰，襄奉候子石兄起居，朔旦谨谒；一曰，襄别洪州少卿学士。盖又在前帖三十年之先也。

　　蔡君谟书碑

　　欧阳公作蔡君谟墓志云：「公工于书画，颇自惜，不妄与人书。仁宗尤爱称之，御制元舅陇西王碑文，诏公书之。其后命学士撰温成皇后碑文，又敕公书，则辞不肯，曰：『此待诏职也。』」国史传所载，盖用其语。比见蔡与欧阳一帖云：「向者得侍陛下清光，时有天旨，令写御撰碑文、宫寺题榜。至有勋德之家，干请朝廷出敕令书。襄谓近世书写碑志，则有资利，若朝廷之命，则有司存焉，待诏其职也。今与待诏争利其可乎？力辞乃已。」盖辞其可辞，其不可辞者不辞也。然后知蔡公之旨意如此。虽勋德之家，请于朝出敕令书者，亦辞之，不止一温成碑而已。其清介有守，后世或未知之，故载于此。

　　杨涉父子

　　唐杨涉为人和厚恭谨。哀帝时，自吏部侍郎拜相。时朱全忠擅国，涉闻当为相，与家人相泣，谓其子凝式曰：「此吾家之不幸也，必为汝累。」后二年全忠篡逆，涉为押传国宝使，凝式曰：「大人为唐宰相，而国家至此，不可谓之无过，况手持天子玺绶与人，虽保富贵，奈千载何，盍辞之？」涉大骇，曰：「汝灭吾族！」神色为之不宁者数日。此一杨涉也，方其且相，则对其子有不幸之语，及持国宝与逆贼，则骇其子劝止之请，一何前后之不相侔也？鄙夫患失，又惩白马之祸，丧其良心，甘入「六臣」之列，其可羞也甚矣！凝式病其父失节，托于心疾，历五代十二君，佯狂不仕，亦贤乎哉！

　　佛胸卍字

　　法苑珠林叙佛之初生云：「开卍字于胸前，蹑千轮于足下。」又占相部云：「如来至真，常于胸前自然卍字，大人相者乃往古世蠲除秽浊不善行故。」予于夷坚丁志中载蔡京胸字，言「京死后四十二年迁葬，皮肉消化已尽，独心胸上隐起一卍字，高二分许，如镌刻所就。」正与此同。以大奸误国之人，而有此祥，诚不可晓也。岂非天崩地坼，造化定数，故产此异物，以为宗社之祸邪！

　　苏涣诗

　　杜子美赠苏涣诗，序云：「苏大侍御涣，静者也，旅寓江侧，凡是不交州府之客，人事都绝久矣。肩舆江浦，忽访老夫，请诵近诗，肯吟数首，才力素壮，词句动人，涌思雷出，书箧几杖之外，殷殷留金石声。赋八韵记异，亦记老夫倾倒于苏至矣。」诗有「再闻诵新作，突过黄初诗」之语。又有一篇寄裴道州幷呈苏涣侍御云：「附书与裴因示苏，此生已媿须人扶。致君尧舜付公等，早据要路思捐躯。」其褒重之如此。唐艺文志，有涣诗一卷，云：「涣少喜剽盗，善用白弩，巴蜀商人苦之，称『白跖』，以比庄蹻。后折节读书，进士及第。湖南崔瓘辟从事，继走交、广，与哥舒晃反，伏诛。」然则非所谓静隐者也。涣在广州作变律诗十九首，上广府帅，其一曰：「养蚕为素丝，叶尽蚕不老。顷筐对空床，此意向谁道。一女不得织，万夫受其寒。一夫不得意，四海行路难。祸亦不在大，祸亦不在先。世路险孟门，吾徒当勉旃。」其二曰：「毒蜂一巢成，高挂恶木枝。行人百步外，目断魂为飞。长安大道边，挟弹谁家儿？手持黄金丸，引满无所疑。一中纷下来，势若风雨随。身如万箭攒，宛转送所之。徒有疾恶心，奈何不知几！」读此二诗，可以知其人矣。杜赠涣诗，名为记异，语意不与他等，厥有旨哉！

　　岁后八日

　　东方朔占书，岁后八日，一为鸡，二为犬，三为豕，四为羊，五为牛，六为马，七为人，八为谷。谓其日晴，则所主之物育，阴则灾。杜诗云：「元日到人日，未有不阴时。」用此也。八日为谷，所系尤重，而人罕知者，故书之。

　　门焉闺焉

　　左氏传好用「门焉」字，如「晋侯围曹，门焉」，「齐侯围龙，卢蒲就魁门焉」，「吴伐巢，吴子门焉」，「偪阳人启门，诸侯之士门焉」。及「蔡公孙翩以两矢门之」，「门于师之梁」，「门于阳州」之类，皆奇葩之语也。然公羊传云：「入其大门，则无人门焉者；入其闺，则无人闺焉者；上其堂，则无人焉。」又杰出有味。何休注「堂无人焉」之下曰：「但言焉，绝语辞，堂不设守视人，故不言焉者。」休之学可谓精切，能尽立言之深意。

　　郡县主婿官

　　本朝宗室袒免亲女出嫁，如婿系白身人，得文解者为将仕郎，否则承节、承信郎，妻虽死，夫为官如故。按唐贞元中，故怀泽县主婿检校赞善大夫窦克绍状言：「臣顷以国亲，超授宠禄，及县主薨逝，臣官遂停。臣陪位出身，未授检校官，自有本官，伏乞宣付所司，许取前衔婺州司户参军随例调集。」诏：「许赴集，仍委所司比类前任正员官依资注拟。自今已后，郡县主婿除丁忧外，有曾任正员官停检校官俸料后者，准此处分。」乃知婿官不停者，恩厚于唐世多矣。绍兴中，高士轰尚伪福国长公主，至观察使。及公主事发诛死，犹得故官，可谓优渥。

　　乐府诗引喻

　　自齐、梁以来，诗人作乐府子夜四时歌之类，每以前句比兴引喻，而后句实言以证之。至唐张祜、李商隐、温庭筠、陆龟蒙，亦多此体，或四句皆然。今略书十数联于策。其四句者，如「高山种芙蓉，复经黄檗坞。未得一莲时，流离婴辛苦。」「窗外山魈立，知渠脚不多。三更机底下，摸着是谁梭。」「淮上能无雨，回头总是情。蒲帆浑未织，争得一欢成。」其两句者，如「风吹荷叶动，无夜不摇莲。」「空织无经纬，求匹理自难。」「围棋烧败袄，着子故依然。」「理丝入残机，何悟不成匹。」「攡门不安横，无复相关意。」「黄檗向春生，苦心日日长。」「明灯照空局，悠然未有期。」「玉作弹棋局，中心最不平。」「翦刀横眼底，方觉泪难裁。」「中劈庭前枣，教郎见赤心。」「千寻葶苈枝，争奈长长苦。」「愁见蜘蛛织，寻思直到明。」「双灯俱暗尽，奈许两无由。」「三更书石阙，忆子夜啼悲。」「芙蓉腹里萎，怜汝从心起。」「朝看暮牛迹，知是宿啼痕。」「梳头入黄泉，分作两死计。」「石阙生口中，衔悲不能语。」「桑蚕不作茧，昼夜长悬丝。」皆是也。龟蒙又有风人诗四首云：「十万全师出，遥知正忆君。一心如瑞麦，长作两歧分。」「破檗供朝爨，须知是苦辛。晓天窥落宿，谁识独醒人。」「旦日思双履，明时愿早谐。丹青传四渎，难写是秋怀。」「闻道更新帜，多应废旧期。征衣无伴捣，独处自然悲。」皮日休和其三章云：「刻石书离恨，因成别后悲。莫言春茧薄，犹有万重思。」「镂出容刀饰，亲逢巧笑难。目中骚客佩，争奈即阑干。」「江上秋声起，从来浪得名。逆风犹挂席，苦不会凡情。」刘采春所唱云：「不是厨中串，争知炙里心。井边银钏落，展转恨还深。」「篝（簳下右换余)蜡为红烛，情知不自由。细丝斜结网，争奈眼相钩。」尤为明白。七言亦间有之，如「东边日出西边雨，道是无情又有情。」「玲珑骰子安红豆，入骨相思知也无？」「合欢桃核真堪恨，里许元来别有人。」是也。近世鄙词，如一落索数阕，盖效此格。语意亦新工，恨太俗耳，然非才士不能为。世传东坡一绝句云：「莲子擘开须见薏，楸枰着尽更无棋。破衫却有重缝处，一饭何曾忘却匙。」盖是文与意并见一句中，又非前比也。集中不载。

