<!-- { "loadSidebar": true } -->
　　刘禹锡再游玄都观诗序云：「唯兔葵燕麦，动摇春风耳。」今人多引用之。予读北史邢邵传载邵一书云：「国子虽有学官之名，而无教授之实，何异兔丝燕麦，南箕北斗哉？」然则此语由来久矣。尔雅曰：「莃，兔葵。钥，雀麦。」郭璞注曰：「颇似葵而叶小，状如藜；雀麦即燕麦，有毛。」广志曰：「菟葵，爚之可食。」古歌曰：「田中菟丝，何尝可络？道边燕麦，何尝可获？」皆见于太平御览。上林赋：「葴析苞荔，」张揖注曰：「析，似燕麦，音斯。」叶庭珪海录碎事云：「兔葵，苗如龙芮，花白茎紫。燕麦草似麦，亦曰雀麦。」但未详出于何书。

　　北狄俘虏之苦

　　元魏破江陵，尽以所俘士民为奴，无问贵贱，盖北方夷俗皆然也。自靖康之后，陷于金虏者，帝子王孙，宦门仕族之家，尽没为奴婢，使供作务。每人一月支稗子五斗，令自舂为米，得一斗八升，用为糇粮。岁支麻五把，令缉为裘，此外更无一钱一帛之入。男子不能缉者，则终岁裸体，虏或哀之，则使执爨，虽时负火得暖气，然纔出外取柴，归再坐火边，皮肉即脱落，不日辄死。惟喜有手艺，如医人、绣工之类，寻常只团坐地上，以败席或芦藉衬之。遇客至开筵，引能乐者使奏技，酒阑客散，各复其初，依旧环坐刺绣，任其生死，视如草芥。先公在英州，为摄守蔡寯言之，蔡书于甲戌日记，后其子大器录以相示，此松漠记闻所遗也。

　　太守刺史赠吏民官

　　汉薛宣为左冯翊，池阳令举廉吏狱掾王立，未及召，立妻受囚家钱，惭恐自杀。宣移书池阳曰：「其以府决曹掾书立之柩，以显其魂。」颜师古注云：「以此职追赠也。」后魏幷州刺史以部民吴悉达兄弟行着乡里，板赠其父渤海太守。此二者皆以太守、刺史而擅赠吏民官职，不以为过，后世不敢然也。

　　李元亮诗启

　　建昌县士人李元亮，山房公择尚书族子也，抱材尚气，不以辞色假人。崇宁中在大学，蔡薿为学录，元亮恶其人，不以所事前廊之礼事之。蔡擢第魁多士，元亮失意归乡。大观二年冬，复诣学，道过和州。蔡解褐即超用，纔二年，至给事中，出补外，正临此邦。元亮不肯入谒。蔡自到官，即戒津吏门卒，凡士大夫往来，无问官高卑，必飞报，虽布衣亦然。既知其来，便命驾先造所馆。元亮惊喜出迎，谢曰：「所以来，颛为门下之故。方修贽见之礼，须明旦扣典客，不意给事先生卑躬下贱如此，前贽不可复用，当别撰一通，然后敬谒。」蔡退，元亮旋营一启，旦而往焉，其警策曰：「定馆而见长者，古所不然；轻身以先匹夫，今无此事。」蔡摘读嗟激，留宴连夕，赠以五十万钱，且致书延誉于诸公间，遂登三年贡士科。元亮亦工诗，如「人闲知昼永，花落见春深」，「朝雨未休还暮雨，腊寒纔过又春寒」，皆佳句也。

　　元魏改功臣姓氏

　　魏孝文自代迁洛，欲大革胡俗，既自改拓跋为元氏，而诸功臣旧族自代来者，以姓或重复，皆改之。于是拔拔氏为长孙氏，达奚氏为奚氏，乙旃氏为叔孙氏，丘穆陵氏为穆氏，步六孤氏为陆氏，贺赖氏为贺氏，独孤氏为刘氏，贺楼氏为楼氏，勿忸于氏为于氏，尉迟氏为尉氏，其用夏变夷之意如此。然至于其孙恭帝，翻以中原故家，易赐蕃姓，如李弼为徒河氏，赵肃、赵贵为乙弗氏，刘亮为侯莫陈氏，杨忠为普六茹氏，王雄为可频氏，李虎、阎庆为大野氏，辛威为普毛氏，田宏为纥干氏，耿豪为和稽氏，王勇为库汗氏，杨绍为叱利氏，侯植为侯伏侯氏，窦炽为纥豆陵氏，李穆为拔氏，陆通为步六孤氏，杨纂为莫胡卢氏，寇儁为若口引氏，段永为尔绵氏，韩褒为侯吕陵氏，裴文举为贺兰氏，王轨为乌丸氏，陈忻为尉迟氏，樊深为万纽于氏，一何其不循乃祖彝宪也！是时盖宇文泰颛国，此事皆出其手，遂复国姓为拓跋，而九十九姓改为单者，皆复其旧。泰方以时俗文敝，命苏绰仿周书作大诰，又悉改官名，复周六卿之制，顾乃如是，殆不可晓也。

　　东坡和陶诗

　　陶渊明集归田园居六诗，其末「种苗在东皋」一篇，乃江文通杂体三十篇之一，明言斅陶征君田居，盖陶之三章云：「种豆南山下，草盛豆苗稀。晨兴理荒秽，带月荷锄归。」故文通云：「虽有荷锄倦，浊酒聊自适。」正拟其意也。今陶集误编入，东坡据而和之。又「东方有一士」诗十六句，复重载于拟古九篇中，坡公遂亦两和之，皆随意即成，不复细考耳。陶之首章云：「荣荣窗下兰，密密堂前柳。初与君别时，不谓行当久。出门万里客，中道逢嘉友。未言心先醉，不在接杯酒。兰枯柳亦衰，遂令此言负。」坡和云：「有客扣我门，系马庭前柳。庭空鸟雀噪，门闭客立久。主人枕书卧，梦我平生友。忽闻剥啄声，惊散一杯酒。倒裳起谢客，梦觉两愧负。」二者金石合奏，如出一手，何止子由所谓遂与比辙者哉！

　　孔戣郑穆

　　唐孔戣在穆宗时为尚书左丞，上书去官，天子以为礼部尚书致仕，吏部侍郎韩愈奏疏曰：「戣为人守节清苦，议论正平，年纔七十，筋力耳目，未觉衰老，忧国忘家，用意至到。如戣辈，在朝不过三数人，陛下不宜苟顺其求，不留自助也。」不报。明年正月，戣薨。国朝郑穆在元佑中以宝文阁待制兼国子祭酒请老，提举洞霄宫，给事中范祖禹言：「穆虽年出七十，精力尚强，古者大夫七十而致仕，有不得谢，则赐之几杖，祭酒居师资之地，正宜处老成，愿毋轻听其去。」亦不报。然穆亦至明年卒。二事绝相类。

　　陈季常

　　陈慥字季常，公弼之子，居于黄州之岐亭，自称「龙丘先生」，又曰「方山子」。好宾客，喜畜声妓，然其妻柳氏绝凶妒，故东坡有诗云：「龙丘居士亦可怜，谈空说有夜不眠。忽闻河东师子吼，拄杖落手心茫然。」河东师子，指柳氏也。坡又尝醉中与季常书云：「一绝乞秀英君。」想是其妾小字。黄鲁直元佑中有与季常简曰：「审柳夫人时须医药，今已安平否？公暮年来想渐求清净之乐，姬媵无新进矣，柳夫人比何所念以致疾邪？」又一帖云：「承谕老境情味，法当如此，所苦既不妨游观山川，自可损药石，调护起居饮食而已。河东夫人亦能哀怜老大，一任放不解事邪？」则柳氏之妒名，固彰着于外，是以二公皆言之云。

　　文用谥字

　　先王谥以尊名，节以壹惠，故谓为易名。然则谥之为义，正训名也。司马长卿谕蜀文曰：「身死无名，谥为至愚。」颜注云：「终以愚死，后叶传称，故谓之谥。」柳子厚招海贾文曰：「君不返兮谥为愚。」二人所用，其意则同。唯王子渊箫赋曰：「幸得谥为洞箫兮，蒙圣主之渥恩。」李善谓：「谥者号也，言得谥为箫而常施用之。」以器物名为谥，其语可谓奇矣。

　　高唐神女赋

　　宋玉高唐、神女二赋，其为寓言托兴甚明。予尝即其词而味其旨，盖所谓发乎情，止乎礼义，真得诗人风化之本。前赋云：「楚襄王望高唐之上有云气，问玉曰：『此何气也？』对曰：『所谓朝云者也。昔者先王尝游高唐，梦见一妇人，曰，妾巫山之女也，愿荐枕席。王因幸之。』」后赋云：「襄王既使玉赋高唐之事，其夜王寝，梦与神女遇，复命玉赋之。」若如所言，则是王父子皆与此女荒淫，殆近于聚麀之丑矣。然其赋虽篇首极道神女之美丽，至其中则云：「澹清静其愔嫕兮，性沈详而不烦。意似近而若远兮，若将来而复旋。褰余帱而请御兮，愿尽心之惓惓。怀贞亮之洁清兮，卒与我乎相难。頩薄怒以自持兮，曾不可乎犯干。欢情未接，将辞而去。迁延引身，不可亲附。愿假须臾，神女称遽。闇然而冥，忽不知处。」然则神女但与怀王交御，虽见梦于襄，而未尝及乱也。玉之意可谓正矣。今人诗词，顾以襄王借口，考其实则非是。頩，音疋零反，敛容怒色也。柳子厚谪龙说有「奇女頩尔怒」之语，正用此也。

　　其言明且清

　　礼记缁衣篇：「诗云，昔吾有先正，其言明且清。国家以宁，都邑以成，庶民以生。谁能秉国成？不自为正，卒劳百姓。」郑氏注不言何诗。今毛诗节南山章但有下三句而微不同。经典释文云：「从第一句至庶民以生五句，今诗皆无此语，或皆逸诗也。」予按文选张华答何劭诗曰：「周任有遗规，其言明且清。」然则周任所作也。而李善注曰：「子思子诗云，昔吾有先正，其言明且清。」世之所存子思子亦无之，不知善何所据？意当时或有此书，善必不妄也，特不及周任遗规之义，又不可晓。

　　侍从转官

　　元丰未改官制以前，用职事官寄禄。自谏议大夫转给事中，学士转中书舍人。历三侍郎、学士转左曹礼、户、吏部，余人转右曹工、刑、兵部。左右丞，吏侍转左，兵侍转右。然后转六尚书，各为一官。尚书转仆射，非曾任宰相者不许转，今之特进是也。故侍从止于吏书，由谏议至此凡十一转。其庶僚久于卿列者，则自光禄卿转秘书监，继历太子宾客，遂得工部侍郎。盖以不带待制以上职，不许入两省给、谏耳。元丰改谏议为太中大夫，给、舍为通议，六侍郎同为正议，左右丞为光禄。兵、户、刑、礼、工书同为银青，吏书金紫。但六转，视旧法损其五。元佑中以为太简，增正议、光禄、银青为左右，然亦纔九资。大观二年，置通奉以易右正议，正奉以易右光禄，宣奉以易左光禄，以右银青为光禄，而至银青者去其左字，今皆仍之。比仿旧制，今之通奉，乃工、礼侍郎，正议乃刑、户，正奉乃兵、吏，宣奉乃左右丞，三光禄乃六尚书也。凡侍从序迁至金紫无止法，建炎以前多有之。绍兴以来，阶官到此绝少，唯梁扬祖、葛胜仲致仕得之。近岁有司不能探赜典故，予以宣奉当磨勘，又该覃霈，颜师鲁在天官，径给回授一据，而不明言其所由。比程叔达由宣奉纳禄不迁官，而于待制阁名升二等。程大昌亦然，以龙图直学士径升本学士，尤非也。予任中书舍人日，已阶太中，及以集英修撰出外，吏部不复为理年劳，凡十八年，始以待制得通议，殊可笑。盖台省之中，无复有老吏矣。

　　曹子建七启

　　「原头火烧净兀兀，野雉畏鹰出复没。将军欲以巧伏人，盘马弯弓惜不发。地形渐窄观者多，雉惊弓满劲箭加。冲人决起百余尺，红翎白镞随倾斜。将军仰笑军吏贺，五色离披马前堕。」此韩昌黎雉带箭诗，东坡尝大字书之，以为绝妙。予读曹子建七启论羽猎之美云：「人稠网密，地逼势胁。」乃知韩公用意所来处。七启又云：「名秽我身，位累我躬。」与佛氏八大人觉经所书「心是恶源，形为罪薮」，皆修己正心之要语也。

　　奸鬼为人祸

