<!-- { "loadSidebar": true } -->
　　晋景公疾病，求医于秦，秦伯使医缓为之，未至，公梦疾为二孺子，曰：「彼良医也，惧伤我，焉逃之？」其一曰：「居肓之上，膏之下，若我何？」医至，曰：「疾不可为也。」隋文帝以子秦孝王俊有疾，驰召名医许智藏，俊梦亡妃崔氏泣曰：「本来相迎，如闻许智藏将至，其人当必相苦，奈何！」明夜复梦，曰：「吾得计矣，当入灵府中以避之。」及智藏至，诊俊脉，曰：「疾已入心，不可救也。」二奸鬼之害人，如出一辙。近世许叔微家一妇人，梦二苍头，前者云：「到也未？」后者应云：「到也。」以手中物击一下，遂魇。觉后心痛不可忍，叔微以神精丹饵之，痛止而愈。此事亦与上二者相似。

　　监司待巡检

　　今监司巡历郡邑，巡检、尉必迎于本界首，公裳危立，使者从车内遣谒吏谢之，即揖而退，未尝以客礼延之也。至有倨横之人，责桥道不整，驱之车前，使徒步与卒伍齿者。予记张文定公所著缙绅旧闻中一事云：「余为江西转运使，往虔州，巡检殿直今保义成忠郎。康怀琪，乘舟于三十里相接，又欲送至大庾县，遂与偕行。及至县驿，驿正厅东西各有一房，予居其左，康处于右。日晚，命之同食，起行数百步，逼暮而退。夜闻康暴得疾，余亟趋至康所，康已具舟将归虔，须臾数人扶翼而下，余策杖随之。」观此，则是使者与巡检同驿而处，同席而食，至于步行送之登舟，今代未之见也。

　　十二分野

　　十二国分野，上属二十八宿，其为义多不然，前辈固有论之者矣。其甚不可晓者，莫如晋天文志谓：「自危至奎为娵訾，于辰在亥，卫之分野也，属幷州。」且卫本受封于河内商虚，后徙楚丘。河内乃冀州所部，汉属司隶，其它邑皆在东郡，属兖州，于幷州了不相干，而幷州之下所列郡名，乃安定、天水、陇西、酒泉、张掖诸郡，自系凉州耳。又谓：「自毕至东井为实沈，于辰在申，魏之分野也，属益州。」且魏分晋地，得河内、河东数十县，于益州亦不相干，而雍州为秦，其下乃列云中、定襄、雁门、代、太原、上党诸郡，盖又自属幷州及幽州耳。谬乱如此，而出于李淳风之手，岂非蔽于天而不知地乎！

　　公孙五楼

　　南燕慕容超嗣位之后，悉以国事付公孙五楼，燕业为衰。晋刘裕伐之，或曰：「燕人若塞大岘之险，坚壁清野，大军深入，将不能自归。」裕曰：「鲜卑贪婪，不知远计，谓我不能持久，不过进据临朐，退守广固，必不能守险清野。」超闻有晋师，引羣臣会议，五楼曰：「吴兵轻果，利在速战，不可争锋，宜据大岘，使不得入。各命守宰，依险自固，焚荡资储，芟除禾苗，使敌无所资。彼侨军无食，可以坐制。若纵使入岘，出城逆战，此下策也。」超不听，裕过大岘，燕兵不出，喜形于色，遂一举灭燕。观五楼之计，正裕之所惮也。超平生信用五楼，独于此不然，盖天意也。五楼亦可谓智士，足与李左车比肩。后世奸妄擅国，以误大事者多矣，无所谓五楼之智也。

　　荐士称字着年

　　汉、魏以来诸公上表荐士，必首及本郡名，次着其年，又称其字。如汉孔融荐祢衡表云「处士平原祢衡，年二十四，字正平」，齐任昉为萧扬州作荐士表云「秘书丞琅邪王暕，年二十一，字思晦」，「前候官令东海王僧孺，年三十五，字僧孺」是也。唐以来乃无此式。

　　兄弟邪正

　　王安石引用小人，造作新法，而弟安国力非之。韩绛附会安石制置三司条例以得宰相，而弟维力争之。曾布当元符、靖国之间，阴祸善类，而弟肇移书力劝之。兄弟邪正之不同如此。
容斋三笔




　　卷第四(十五则)

　　三竖子

　　赵为秦所围，使平原君求救于楚，楚王未肯定从。毛遂曰：「白起，小竖子耳！兴师以与楚战，举鄢、郢，烧夷陵，辱王之先人，此百世之怨也。」是时，起已数立大功，且胜于长平矣。人告韩信反，汉祖以问诸将，皆曰：「亟发兵坑竖子耳！」帝默然。唯陈平以为兵不如楚精，诸将用兵不能及信。英布反，书闻，上召诸将问计，又曰：「发兵击之，坑竖子耳！」夫白起、信、布之为人，材能不可揜，以此三人为竖子，是天下无复有壮士也。毛遂之言，祇欲激怒楚王，使之知合从之利害，故不得不以起为懦夫。至如高帝诸将，不过周勃、樊哙之俦。韩信因执而归，栖栖然处长安为列侯，盖一匹夫也，而哙喜其过己，趋拜送迎，言称臣，况于据有全楚万乘之地，事力强弱，安可同日而语？英布固尝言：「诸将独患淮阴、彭越，今皆已死，余不足畏。」则竖子之对，可谓勇而无谋，殆与张仪诋苏秦为反复之人相似。高帝默然，顾深知其非也。至于陈平，则不然矣。若乃韩信谓魏将柏直为竖子，则诚然。柏直庸庸无所知名，汉王亦称其口尚乳臭，真一竖子也。阮籍登广武，叹曰：「时无英雄，使竖子成名。」盖叹是时无英雄如昔人者。俗士不达，以为籍讥汉祖，虽李太白亦有是言，失之矣。

　　枢密称呼

　　枢密使之名起于唐，本以宦者为之，盖内诸司之贵者耳。五代始以士大夫居其职，遂与宰相等。自此接于本朝，又有副使、知院事、同知院事、签书、同签书之别，虽品秩有高下，然均称为枢密。明道中，王沂公自故相召为检校太师、枢密使，李文定公为集贤相，以书迎之于国门，称曰「枢密太师相公」，予家藏此帖。绍兴五年，高宗车驾幸平江，过秀州，执政从行者四人，在前者传呼「宰相」，赵忠简也，次呼「枢密」，张魏公也，时为知院事，次呼「参政」，沈必先也，最后又呼「枢密」，则签书权朝美云。予为检详时，叶审言、黄继道为长贰，亦同一称。而二三十年以来，遂有知院、同知之目，初出于典谒、街卒之口，久而朝士亦然，名不雅古，莫此为甚。

　　从官事体

　　国朝优待侍从，故事体名分多与庶僚不同，然有处之合宜及肆意者。如任知州申发诸司公状不系衔，与安抚监司序官往还用大状不书年，引接用朱衣，通判入都厅之类，皆杂着于令式。其明载国史者尚可考。大中祥符五年六月，诏：「尚书丞郎、两省给谏知州府，而本部郎中、员外郎及两省六品以下官充本路转运使副者，承前例须申报。虽职当统摄，方委于事权，而官有等差，宜明于品级。自今知制诰、观察使以上知州府处所申转运司状，并止签案检，令通判以下具衔供申。」张咏以礼部尚书知升州，上言：「臣官忝六曹，祠部乃本行司局，而例申公状，似未合宜。望自今尚书丞郎知州者，除申省外，其本行曹局，止签案检。」从之。绍兴中，范同以前执政知太平州，官系中大夫不带职，申诸司状系衔。提刑张绚封还之，范竟不改。次年转太中，再任，始去之。刘焞为江西运判，移牒属郡知、通云：「请联衔具报。」迈时以太中守赣，以于式不可，乃作公札，同通判签书。刘邦翰曾任权侍郎，以朝议大夫、集英修撰知饶州。赵烨以承议郎提点刑狱，欲居其上，刘不校，赵又畏人议己，于是遇朝拜国忌日，先后行香。王十朋自侍御史徙权吏部侍郎，不拜，除集撰，知饶州，自处如庶官。林大中亦自侍御史改吏侍，不曾供职，除直宝文阁，知赣州，全衔犹带权知兼劝农事借紫，而尽用从官礼数。黄涣为通判，入都厅，为之不平。郑汝谐除权侍郎，为东省所缴，不得供职，而以秘撰知池州，公状至提刑司，不系衔，为邓驲牒问。唐瑑以司农少卿，王佐以中书检正，皆暂兼权户侍，及出知湖、饶二州，悉用朱衣双引。此数君皆失于讨问典章，非故为尊大也。陈居仁以大中、集撰知鄂州，只用一朱衣，盖在法，学士乃双引，人以为得体。迈顷守赣、建，官职与居仁等，而误用两朱，殊以自悔。又如监司见前执政，虽本路，并客位下马。伯氏以故相带观文学士帅越，提举宋藻穿戟门诃殿，云浙东监司如何不得穿绍兴府门，将至厅事，始若勉就客位者。主人亟令掖以还。

　　九朝国史

　　本朝国史凡三书，太祖、太宗、真宗曰三朝，仁宗、英宗曰两朝，神宗、哲宗、徽宗、钦宗曰四朝。虽各自纪事，至于诸志若天文、地理、五行之类，不免烦复。元丰中，三朝已就，两朝且成，神宗专以付曾巩使合之。巩奏言：「五朝旧史，皆累世公卿、道德文学、朝廷宗工所共准裁，既已勒成大典，岂宜辄议损益。」诏不许，始谋纂定，会以忧去，不克成。其后神、哲，各自为一史，绍兴初，以其是非褒贬皆失实，废不用。淳熙乙巳，迈承乏修史，丙午之冬，成书进御，遂请合九朝为一，寿皇即以见属。尝奏云：「臣所为区区有请者，盖以二百年间典章文物之盛，分见三书，仓卒讨究，不相贯属。及累代臣僚，名声相继，当如前史以子系父之体，类聚归一。若夫制作之事，则已经先正名臣之手，是非褒贬，皆有据依，不容妄加笔削。乞以此奏下之史院，俾后来史官，知所以编缵之意，无或辄将成书擅行删改。」上曰：「如有未稳处，改削无害。」迈既奉诏开院，亦修成三十余卷矣，而有永思攒宫纔役，才归即去国，尤袤以高宗皇帝实录为辞，请权罢史院，于是遂已。祥符中，王旦亦曾修撰两朝史，今不传。

　　银牌使者

　　金国每遣使出外，贵者佩金牌，次佩银牌，俗呼为金牌、银牌郎君。北人以为契丹时如此，牌上若篆字六七，或云阿骨打花押也。殊不知此本中国之制，五代以来，庶事草创，凡乘置奉使于外，但给枢密院牒。国朝太平兴国三年，因李飞雄矫乘马，诈称使者，欲作乱，既捕诛之，乃诏自今乘驿者，皆给银牌，国史云始复旧制，然则非起于虏也。端拱二年复诏：「先是驰驿使臣给篆书银牌，自今宜罢之，复给枢密院牒。」

　　省钱百陌

　　用钱为币，本皆足陌。梁武帝时，以铁钱之故，商贾浸以奸诈自破，岭以东，八十为百，名曰「东钱」；江、郢以上，七十为百，名曰「西钱」；京师以九十为百，名曰「长钱」。大同元年，诏通用足陌，诏下而人不从，钱陌益少，至于末年，遂以三十五为百。唐之盛际，纯用足钱。天佑中，以兵乱窘乏，始令以八十五为百。后唐天成，又减其五。汉干佑中，王章为三司使，复减三。皇朝因汉制，其输官者，亦用八十，或八十五，然诸州私用，犹有随俗至于四十八钱。太平兴国二年，始诏民间缗钱，定以七十七为百。自是以来，天下承用，公私出纳皆然，故名「省钱」。但数十年来，有所谓「头子钱」，每贯五十六，除中都及军兵俸料外，自余州县官民所当得，其出者每百纔得七十一钱四分，其入者每百为八十二钱四分，元无所谓七十七矣。民间所用，多寡又益不均云。
