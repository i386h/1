<!-- { "loadSidebar": true } -->
　　御制读王充论衡
　　向偶翻阅诸书见有王充论衡喜其识博而言辩颇具出俗之识其全书则未之览也兹因校四库全书始得其全卷而读之乃知其为背经离道好竒立异之人而欲以言传者也夫欲以言传者不衷于圣贤未有能传者也孔孟为千古圣贤孟或可问而不可刺充则刺孟而且问孔矣此与明末李贽之邪説何异夫时命坎坷当悔其所以自致坎坷耳不宜怨天尤人诬及圣贤为激语以自表则己己犯非圣无法之诛即有韪其言者亦不过同其乱世惑民之流耳君子必不为也且其死伪篇以杜伯之鬼为无而言毒篇又以杜伯之鬼为有似此矛盾处不可屈指数予故辟而诃之读论衡者效其博辩取其轶材则可效其非圣灭道以为正人笃论则不可
　　乾隆戊戌孟秋

　　钦定四库全书　　　　　子部十
　　论衡　　　　　　　　杂家类三【杂説之属】提要
　　【臣】等谨案论衡三十卷汉王充撰充字仲任上虞人自纪谓在县为掾功曹在都尉府位亦掾功曹在太守为列掾五官功曹行事又称永和三年徙家辟诣扬州部丹阳九江庐江复人为治中章和二年罢州家居其书凡八十五篇而第四十四招致篇有録无书实八十四篇考其自纪曰书虽文重所论百种案古太公望近董仲舒作书篇百有余吾书亦才出百而云太多然则原书实百余篇此本目録八十五篇已非其旧矣充书大防详于自纪一篇葢内伤时命之坎坷外疾俗之虚伪故发愤著书其言多激刺孟问孔二篇至于奋其笔端以与圣贤相轧可谓誖矣又露才扬己好为物先至于述其祖父顽狠以自表所长傎亦甚焉其他论辨如日月不圆诸説虽为葛洪所驳载在晋志然大抵订讹砭俗中理者多亦殊有禆于风教储泳袪疑说谢应芳辨惑编不是过也至其文反覆诘难颇伤词费则充所谓宅舍多土地不得小户口众簿籍不得少失实之事多虚华之语众指实定宜辨争之言安得约径者固已自言之矣充所作别有讥俗书政务书晚年又作养性书今皆不传惟此书存儒者颇病其芜杂然终不能废也髙似孙子略曰袁崧后汉书载充作论衡中土未有传者蔡邕入吴始见之以为谈助谈助之言可以了此书矣其论可云允惬此所以攻之者众而好之者终不絶欤乾隆四十三年十一月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】　陆　费　墀














　　钦定四库全书　　　　　子部十
　　论衡目録　　　　　　　杂家类三【杂説之属】卷一
　　逢遇第一
　　累害第二
　　命禄第三
　　气寿第四
　　卷二
　　幸偶第五
　　命义第六
　　无形第七
　　率性第八
　　吉验第九
　　卷三
　　偶防第十
　　骨相第十一
　　初禀第十二
　　本性第十三
　　物势第十四
　　怪竒第十五
　　卷四
　　书虚第十六
　　变虚第十七
　　卷五
　　异虚第十八
　　感虚第十九
　　卷六
　　福虚第二十
　　祸虚第二十一
　　龙虚第二十二
　　雷虚第二十三
　　卷七
　　道虚第二十四
　　语増第二十五
　　卷八
　　儒増第二十六
　　艺増第二十七
　　卷九
　　问孔第二十八
　　卷十
　　非韩第二十九
　　刺孟第三十
　　卷十一
　　谈天第三十一
　　説日第三十二
　　答佞第三十三
　　卷十二
　　程材第三十四
　　量知第三十五
　　谢短第三十六
　　卷十三
　　效力第三十七
　　别通第三十八
　　超竒第三十九
　　卷十四
　　状留第四十
　　寒温第四十一
　　谴告第四十二
　　卷十五
　　变动第四十三
　　招致第四十四【阙】
　　明雩第四十五
　　顺鼓第四十六
　　卷十六
　　乱龙第四十七
　　遭虎第四十八
　　商虫第四十九
　　讲瑞第五十
　　卷十七
　　指瑞第五十一
　　是应第五十二
　　治期第五十三
　　巻十八
　　自然第五十四
　　感类第五十五
　　齐世第五十六
　　卷十九
　　宣汉第五十七
　　恢国第五十八
　　验符第五十九
　　卷二十
　　须颂第六十
　　佚文第六十一
　　论死第六十二
　　巻二十一
　　死伪第六十三
　　卷二十二
　　纪妖第六十四
　　订鬼第六十五
　　卷二十三
　　言毒第六十六
　　薄葬第六十七
　　四讳第六十八
　　时第六十九
　　卷二十四
　　讥日第七十
　　卜筮第七十一
　　辨祟第七十二
　　难嵗第七十三
　　卷二十五
　　诘术第七十四
　　解除第七十五
　　祀义第七十六
　　祭意第七十七
　　卷二十六
　　实知第七十八
　　知实第七十九
　　卷二十七
　　定贤第八十
　　卷二十八
　　正説第八十一
　　书解第八十二
　　巻二十九
　　案书第八十三
　　对作第八十四
　　卷三十
　　自纪第八十五











　　钦定四库全书
　　论衡卷一
　　汉　王充　撰
　　逢遇篇　　　　　　累害篇
　　命禄篇　　　　　　气寿篇
　　逢遇篇
　　操行有常贤仕宦无常遇贤不贤才也遇不遇时也才髙行洁不可保以必尊贵能薄操浊不可保以必卑贱或髙才洁行不遇退在下流薄能浊操遇在众上世各自有以取士士亦各自得以进进在遇退在不遇处尊居显未必贤遇也位卑在下未必愚不遇也故遇或抱洿行尊于桀之朝不遇或持洁节卑于尧之廷所以遇不遇非一也或时贤而辅恶或以大才从于小才或俱大才道有清浊或无道徳而以技合或无技能而以色幸伍员帛喜【宜读作伯嚭字】俱事夫差帛喜尊重伍员诛死此异操而同主也或操同而主异亦有遇不遇伊尹箕子是也伊尹箕子才俱也伊尹为相箕子为奴伊尹遇成汤箕子遇商纣也夫以贤事贤君君欲为治臣以贤才辅之趋舍偶合其遇固宜以贤事恶君君不欲为治臣以忠行佐之操志乖忤不遇固宜或以贤圣之臣遭欲为治之君而终有不遇孔子孟轲是也孔子絶粮陈蔡孟轲困于齐梁非时君主不用善也才下知浅不能用大才也夫能御骥騄者必王良也能臣禹稷臯陶者必尧舜也御百里之手而以调千里之足必有摧衡折轭之患有接具臣之才而以御大臣之知必有闭心塞意之变故至言弃捐圣贤距逆非憎圣贤不甘至言也圣贤务髙至言难行也夫以大才干小才小才不能受不遇固宜以大才之臣遇大才之主乃有遇不遇虞舜许由太公伯夷是也虞舜许由俱圣人也并生唐世俱面于尧虞舜绍帝统许由入山林太公伯夷俱贤也并出周国皆见武王太公受封伯夷饿死夫贤圣道同志合趋齐虞舜太公行耦许由伯夷操违者生非其世出非其时也道虽同同中有异志虽合合中有离何则道有精麤志有清浊也许由皇者之辅也生于帝者之时伯夷帝者之佐也出于王者之世并由道徳俱发仁义主行道徳不清不留主为仁义不髙不止此其所以不遇也尧溷舜浊武王诛残太公讨暴同浊皆麤举措钧齐此其所以为遇者也故舜王天下臯陶佐政北人无择深隠不见禹王天下伯益辅治伯成子髙委位而耕非皋陶才愈无择伯益能出子髙也然而臯陶伯益进用无择子髙退隠进用行耦退隠操违也退隠势异身虽屈不愿进人主不须其言废之意亦不恨是两不相慕也商鞅三説秦孝公前二説不听后一説用者前二帝王之论后一霸者之议也夫持帝王之论説霸者之主虽精见距更调霸説虽麤见受何则精遇孝公所不得麤遇孝公所欲行也故説者不在善在所説者善之才不待贤在所事者贤之马圄之説无方而野人説之子贡之说有义野人不听吹籁工为善声因越王不喜更为野声越王大説故为善于不欲得善之主虽善不见爱为不善于欲得不善之主虽不善不见憎此以曲伎合合则遇不合则不遇或无伎妄以奸巧合上志亦有以遇者窃簪之臣鸡鸣之客是窃簪之臣亲于子反鸡鸣之客幸于孟尝子反好偷臣孟尝爱伪客也以有补于人君人君赖之其遇固宜或无补益为上所好籍孺邓通是也籍孺幸于孝惠邓通爱于孝文无细简之才微薄之能偶以形佳骨嫺皮媚色称夫好容人所好也其遇固宜或以丑面恶色称媚于上嫫母无盐是也嫫母进于黄帝无盐纳于齐王故贤不肖可豫知遇难先图何则人主好恶无常人臣所进无豫偶合为是适可为上进者未必贤退者未必愚合幸得进不幸失之世俗之议曰贤人可遇不遇亦自其咎也生不希世准主观鉴治内调能定説审词际防能进有补赡主何不遇之有今则不然作无益之能纳无补之説以夏进鑪以冬奏扇为所不欲得之事献所不欲闻之语其不遇祸幸矣何福祐之有乎进能有益纳説有补人之所知也或以不补而得祐或以有益而获罪且夏时鑪以炙湿冬时扇以翣火世可希主不可准也説可转能不可易也世主好文已为文则遇主好武已则不遇主好辩有口则遇主不好辩已则不遇文主不好武武主不好文辩主不好行行主不好辩文与言尚可暴习行与能不可卒成学不宿习无以明名名不素着无以遇主仓猝之业须臾之名日力不足不预闻何以准主而纳其説进身而托其能哉昔周人有仕数不遇年老白首泣涕于涂者人或问之何为泣乎对曰吾仕数不遇自伤年老失时是以泣也人曰仕奈何不一遇也对曰吾年少之时学为文文徳成就始欲仕宦人君好用老用老主亡后主又用武吾更为武武节始就武主又亡少主始立好用少年吾年又老是以未尝一遇仕宦有时不可求也夫希世准主尚不可为况节髙志妙不为利动性定质成不为主顾者乎且夫遇也能不预设説不宿具邂逅逢喜遭触上意故谓之遇如准推主调説以取尊贵是名为揣不名曰遇春种谷生秋刈谷收求物得物作事事成不名为遇不求自至不作自成是名为遇犹拾遗于涂摭弃于野若天授地生鬼助神辅禽息之精隂庆鲍叔之魂黙举若是者乃遇耳今俗人既不能定遇不遇之论又就遇而誉之因不遇而毁之是据见效案成事不能量操审才能也
　　累害篇
