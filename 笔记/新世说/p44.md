<!-- { "loadSidebar": true } -->
　　袁韫玉工度曲，性甚放诞，以《西楼记》乐府驰誉于时。守荆州，晋谒观察使，问曰："闻贵府有三声"，盖讽其耽音律也。袁以讪笑语应之，坐是罢免。吴梅村祭酒赠诗云："词客开元擅盛名，弹丝法曲楚江情。"可见其文采风流矣。一日出饮归，月下乘肩舆过一大姓家。其家方宴客，演霸王夜宴。舆夫曰："如此良宵风月，何不唱绣户传娇语，乃演《千金记》耶？"袁狂喜欲绝，几至堕舆。真卖菜佣奴都有六朝烟水气也。(袁名于令，江苏吴县人，一字令贻，官荆州知府。其撰《西楼记》初成，往就正于冯犹能，冯览毕，置案头，不加可否，袁惘然，不测所以而别。时冯方绝粮，室人以告，冯曰："无忧，袁韫玉夕馈我百金矣。"诫阍人勿闭门，袁相公馈银来必在更余，可径引至书室也。家人皆以为诞。袁归，踌躇至夜，忽呼灯持百金就冯。及至，见门尚洞开，问其故，曰："主方秉烛在书室相待。"惊趋而入，冯曰："吾固料子必至矣。词曲惧佳，尚少一，今已为增入矣，乃《错梦》也。"袁不胜折服。是记大行，《错梦》尤脍炙人口。) 
　　
　　金圣叹少有才名，性放诞，出词罔忌。初补博士弟子员，以岁试文怪诞被黜。明年科试，易名人端，就童子试，获第一，仍复儒冠。尝谓世有才子书六，盖《离骚》《庄子》《史记》、杜诗及施耐庵《水浒传》、王实甫《西厢记》也。遍加评语，议论透辟，识见精到，谓为金批，盛行吴下。顺治庚子哭庙案，金与焉，狱成，拟不分首从斩决，妻子财产入官。金临刑时，付书于妻曰："杀头，至痛也；籍没，至惨也，而圣叹以无意得之，不亦异乎！"又曰："黄豆与盐菜合食，其味至美。圣叹可死，此法不可不传。"(金名喟，一名人瑞，江苏吴县人。哭庙之狱，为知吴县事山西任某以非刑预征课税，生员薛尔张等因民忿，鸣钟击鼓，入文庙哭泣，诸生不期而至者百余人。时适顺治帝哀诏至苏，设幕府堂，抚按率官绅哭临。诸生旋造府堂，进揭帖，而继至及观者复有千余人，群声雷动，詈逐任令。抚臣大骇，命执之，即获诸生倪用宾等十一人，余皆星散。旋有教授程邑参任令六款，而金人瑞十弗见之讪又阴指朱抚院，于是朱必杀金等而后快。遂以恃符抗纳任令追比，遽遭怨谤，致当哀诏初临日，集众千百，上惊先帝之灵。邑令命官，民称父母，该生等擅敢于哭临之际，声言扛打，似此目无法纪，深恐摇动人心等语密疏具奏。既上，发钦差大臣赴江宁公审，狱成，于是同时死者为倪用宾等十八人。呜呼！专制国官吏之淫威，文网之严密，文人苟非韬晦自全，鲜有不遭杀身之惨祸者，况放诞不羁如圣叹哉！) 
　　
　　金谷似诗歌颇有唐调，汪苕文北游时，金来话别。值宾客盈坐，金都不叙语，竟出其所作送别长歌，朗吟一遍，捧腹谓汪曰："此诗何如高达夫。"举坐默然，汪颔之而已。(金名式祖，江苏吴县人。) 
　　
　　刘公性旷达，尝置酒慈仁寺松下，遇游人至，不论识与不识，必牵挽使饮。有不能胜者，辄强灌之，至醉呕乃已。(刘名体仁，江南颖川卫人，乙未进士，官吏部。) 
　　
　　梁公狄初与王于一交，两人相论诗。每一篇成，不即示草，率相携至荒台古寺车马不经处，始出诗共读，狂呼惊拜，或至恸哭而后归。(梁名以樟，直隶宛平人，庚辰进士，官太康令。每在酒坐，主客献酬，独据席，出袖中折纸扇，高声朗读。王见前。) 
　　
　　李笠翁性极怪诞，能为唐人小说，兼以金元词曲擅名，所至携小鬟唱歌。吴梅村赠诗云："家近西陵住薛萝，十朗才调岁蹉跎。江湖笑傲夸齐赘，云雨荒唐忆楚娥。海外九州书志怪，坐中三叠舞波。前身合是元真子，一笠沧浪自放歌。"尤西堂赠云："十郎才调福无双，双燕双莺语小窗。送客留髡休灭烛，要看花睡照银缸。"于是北里南曲中，无不知有李十郎者。(李名渔，浙江钱塘人。著有十种曲，为《怜香伴》《风筝误》《意中缘》《蜃中楼》《凤求皇》《奈何天》《比目鱼》《玉搔头》《巧团圆》《慎鸾交》十种，运笔灵活，科白诙谐，逸趣横生，妇人孺子能解。) 
　　
　　陆丽京与徐孝先分虽甥舅，契若金兰。尝剧醉共被卧，徐噎中大吐，早起不觉，但见床下地污，乃曰："舅昨酩酊耶？"陆亦不能辨。(陆已见前。徐名介，浙江仁和人。) 
　　
　　蒲留仙居乡里，落拓无偶，性尤怪诞。为村中童子师以自给，不求于人。其作《聊斋志异》时，每临晨，携一大瓷罂，中贮苦茗。又具淡巴菰一包，置行人大道旁。下陈芦席，坐于上，烟茗置身畔。见行者过，必强执与语，搜奇说异，随人所知。渴则饮以茗，或奉以烟，必令畅谈乃已。偶闻一事，归而润色之。如是二十余年，此书方告成。故笔法超绝。王阮亭闻其名而访之，避不见，曰："此人虽风雅，终有贵家气，田夫不惯作缘也。"(蒲已见前。) 
　　
　　柏斯民性癖山水，尝寓西湖。一日，冒雨执伞独上北高峰顶，引领四望，衫履淋漓。见者咸笑其痴，柏意愈自得。(柏名古，一字雪耘，江南华亭人。蓬蒿满径，箪瓢屡空。工古文诗词书法，旷然有千古之志。) 
　　
　　陈其年未遇时，放诞不羁。游于广陵，冒巢民爱其才，延致梅花别墅。有童名紫云者，儇丽善歌，令其执役书堂。陈一见神移，赠以佳句，并图其像，装为卷帙，题曰"云郎小照"。适墅梅盛开，陈偕紫云徘徊于暗香疏影间。巢民偶登内阁，遥望见之，忽佯怒，呼二健仆缚紫云去，将加以杖。陈营救无策，意极徨，计唯得冒母片言，方解此厄。时已薄暮，乃趋赴母宅前，长跪门外，启门者曰："陈某有急，求太夫人发一玉音，非蒙许诺，某不起也。"因备言紫云事。顷之，青衣媪出曰："先生休矣。巢民遵奉母命，已不罪云郎。然必得先生咏梅绝句百首，成于今夕，仍送云郎侍左右也。"陈大喜，摄衣而回，篝灯濡墨，苦吟达曙。百咏既就，亟书送巢民。巢民读之击节，笑遣云郎。其后紫云配妇，合卺有期矣，陈惘惘如失，赋《贺新郎》赠之云："小酌荼蘼酿，喜今朝钗光钿影，灯前漾。隔著屏风喧笑语，报道雀翘初上。又悄把檀奴偷相，扑朔雌雄浑不辨，但临风私取春弓量。送汝去，揭鸳帐，六年孤馆相依傍，最难忘红蕤枕畔泪花轻扬，了尔一身花烛事。宛转妇，随夫唱，努力做藁砧模样。只我罗衾浑似铁，拥桃笙难得纱窗亮，休为我，再惆怅。"此词竞传人口，闻者为之绝倒。(陈公爵里见前。) 
　　
　　杭堇浦以编修里居时，性极诞率，酷好博。携钱数百，与里中少年博于望仙桥下。时武进钱维城视学浙中词馆后进也。一日访杭，前驱过桥下，钱已从舆中遥见之披短葛衣，持蕉扇，与诸少年博正酣，钱遽出舆揖之曰："前辈在此乎？"时杭方以扇自障，至是知不可掩，即回面语曰："已见我耶？"钱曰："正诣前辈宅耳。"曰："我屋舍甚隘，不足容从者。"钱固欲前，杭固却之，遂别去。诸少年共博者始从桥下出，诧曰："汝何人？学使见敬若此？"曰："此吾衙门中后辈耳。"遂不告姓名而去。(杭公爵里见前。) 
　　
　　汪容甫少狂放，肄业安定书院，每一山长至，辄挟经史疑难数事请质，孙志祖、蒋士铨皆为所窘。在院中遍观藏书，遂为通儒。然性卞急，无容人之量。商总某尝报效十万金，得赏二品衔。汪瞰其每出拜客也，乘驴从其后，戴草制暖帽，以红萝卜为顶，以松枝为孔雀翎，于项间挂冥镪一串。商行亦行，商止亦止，商恨甚，而无如何。以五千金为寿，始寝其事。(汪已见前。时侨居扬州者程晋芳、任大椿、顾九苞，皆以读书该博负盛名。容甫众中语人，扬州一府通者三人，不通者三人，通者高邮王念孙、宝应刘台拱与己是也；不通者即指程、任诸人。适有荐绅家居者，请容甫月旦。容甫大言曰："君不在不通之列。"其人喜过望，容甫徐曰："君再读书三十年，可以望不通矣。"其诙诡类此。又尝致书陕抚毕秋帆云："天下有中公无不知之理，天下有公中无穷乏之理。"毕公阅竟大笑，即以五百金驰送其家。汪之达旷，毕之礼贤，时两称之。) 
　　
　　龚璱人狂诞嗜博，尤喜四君子之戏。尝于帐顶满画一二三四等字，推究门道生死，自以为极精，而每博必负。一日，扬州某鹾贾家大开宴会，名士巨商毕集，酒阑，于屋后花园作戏。有王某者，是日适后至，见龚独自拂水弄花，昂首观行云，有萧然出尘之概。王趋语云："想君厌嚣，乃独至此，诚雅人深致哉！"龚笑曰："陶靖节种菊看山，岂其本意？特无可奈何，始放情于山水，以抒其忧郁耳！故其所作诗文愈旷达，实为愈不能忘情于世事之征，亦与余今日之拂水弄花无以异也。"语次复云："今日博路，吾本计算无讹，适以资罄，遂使英雄无用武之地。惜无豪士假我金钱耳。"王本慕龚文名，解囊赠之，偕入局，每战辄北，不三五次，资复全没。龚怒甚，遂狂步出门去。(龚公爵里见前。) 
　　
　　龚半伦性冷僻怪诞，寡言语，稠人广众中，一坐即去。顾好为狎邪游，中年益寥落，至以卖书为活。旅居沪上，与粤人曾寄圃稔。是时英使威妥玛方立招贤馆于沪上，延四方知名之士佐幕府。曾以半伦荐，威与语，大悦之。游沪西人由是呼半伦为龚先生而不名。凡半伦所至，辄饬巡捕护卫之，月致万金为修脯。庚甲之役，英以师船入都，焚圆明园，半伦实同往，单骑先入，取金玉重器以归，坐是益为人诟病。曾涤生督两江，闻半伦才，思羁縻为己用。某岁入觐，道出海上，设盛宴邀半伦至。酒酣，涤生以言之，微露其意。半伦大笑曰："以仆之地位，公即予以官，至监司止耳。公试思之，仆岂能居公下者！休矣，无多言，今夕只可谈风月，请勿及他事。"涤生闻其语，噤不能声，终席不复语。未几，威死，半伦益颓放不自振，居恒好骂人，视时流无所许可。人亦畏而恶之，目为怪物，往往避道行。既而发狂疾死，濒死，出其所爱帖值千金者碎翦之，无一字存者。(龚名橙，璱人之长子，晚号半伦。半伦者，言其无君臣父子夫妇昆弟朋友，而尚爱一妾，故以为半伦。幼好学，天姿绝人，而父之藏书无所不窥，为学浩博无涯。既长，随父入都，兼识满洲蒙古唐古特文字，日与色目人游，弯弓射马，居然胡儿矣。居海上数十年，与妻未尝一相见。有二子，读书自好，来沪省亲，辄被斥还。同母弟念匏以县令需次苏省，亦不睦。庚申后，其家人之在内地者，亦无敢与往还也。) 
　　
