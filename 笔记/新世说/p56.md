<!-- { "loadSidebar": true } -->
　　端午樵奉令出洋，考查宪政，遇吴樾抛炸裂弹於前门，虽五大臣皆得幸免，而心中恒惴惴不定。迨恩铭为徐烈士锡麟所毙，满大臣更风声鹤唳，咸怀戒心。端督两江，适藩司瑞擢苏抚，陈子砺学使暂理藩篆。一日晋见，值天气酷热，学使就靴内取扇，端误以为取手枪图已也，惊悸不知所为，遽跃起，退数步，诘之曰："子砺将何为者？"陈一面取扇出，从容答曰："觅扇取凉耳。"端始知误会，缓缓归座，而喘息尚未定。有知其事者，嘲学使为陈惊坐，谓其家风宛在云。(端公已见前，光绪季年督两江。陈名伯陶，广东东莞人。) 
　　
　　瑞识字无多，其任苏抚时，某提学使以学校毕业公文面呈请示，瑞故诩其能，当大庭广众，持此公文，高声朗诵，至肄业之肄字，乃读作肆音，合坐轩渠。一日接见水师统领某，临行叮嘱曰："太湖一带，土匪出没之处，宜游戈游戈。"盖游弋之弋字，竟作戈字读矣。(端字莘儒，满洲人。) 
　　
　　
　　
　　惑溺第三十五 
　　
　　歌妓陈圆圆，声色甲天下，吴三桂慕其名，赍千金往聘之，已先为田畹所得。时圆圆以不得事吴，怏怏也，而吴更甚。未几，李闯将迫畿辅，清师亦集于辽沈，明帝命吴守山海关。长安富贵家胥皇皇，田忧甚，圆圆劝其缔交于吴将军，田然之。遂躬迓吴观家乐，屡易席，至邃室，出群姬，调丝竹，一淡妆者，率诸美而先众音，情艳意娇，吴不觉神移而心荡也。顾谓田曰："此非所谓圆圆耶？洵足倾人城矣！公宁勿畏而拥此耶？"田不知所答。圆圆行酒至吴许，吴语曰："卿乐甚？"圆圆小语曰："红拂尚不乐越公，矧不逮越公者耶？"吴颔之。酣饮间，警报迭至，田前席曰："设寇至，将奈何？"吴遽曰："能以圆圆见赠者，保公家先于保国。"田勉许之。吴即命细马驮之去，田爽然。帝促三桂出关，而留圆圆于府第，吴去而闯拔城矣。明帝死社稷，闯据宫掖，广征声色。是时三桂父骧方降闯，闯闻圆圆美，即向骧索圆圆，且籍其家，而命其作书以招子。骧俱从命，进圆圆，闯甚嬖之，遣使以银四万两犒三桂军。三桂得父书，欣然受命矣，而一侦者至，询之曰："吾家无恙耶？"曰："为闯籍矣。"曰："吾至当自还也。吾父无恙耶？"曰："为闯拘矣。"曰："吾至当自释也。陈夫人无恙耶？"曰："为闯得之矣。"三桂拔剑斫案曰："果有是，吾从若耶！"因作书绝父，随效秦庭之泣，乞清师入关以剿寇，先败之于一片石。闯怒，戮吴骧并其家人三十余口，欲杀圆圆。圆圆曰："闻吴将军卷甲来归矣，徒以妾故，又复兴兵。杀妾何足惜，恐其为王死敌，不利也。"欲挈圆圆去，圆圆曰："妾既事大王矣，岂不欲从大王行，恐吴将军以妾故，穷追不已。为大王计，宜留妾缓敌，当说彼不追，以报王之恩遇也。"闯于是弃圆圆，载辎重，狼狈西行。是时也，闯胆已落，一鼓可擒。三桂复京师，急觅圆圆，既得，相与抱持，喜泣交集，不待圆圆为闯致说，自以为法戒穷追，旋受王封，建苏台、营坞于滇南。而时命圆圆歌，圆圆每歌《大风》之章以媚之，吴酒酣，恒拔剑起舞，作发扬蹈厉之容，圆圆即捧觞为寿，以为神武不可一世也。吴益溺之，故专房之宠，数十年如一日，不知者以三桂能学申胥，复君父之大仇，曷知其乞师之故，在此不在彼。吴梅村作《圆圆曲》以刺三桂，曰："冲冠一怒为红颜"，盖实录也。(陈圆圆，玉峰歌妓也。吴梅村《圆圆曲》云："鼎湖当日弃人间，破敌收京下玉关。恸哭六军俱缟素，冲冠一怒为红颜。红颜流落非吾恋，逆贼天亡自荒宴。电扫黄巾定黑山，哭罢君亲再相见。相见初经田窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥引入君王起。前身合是采莲人，门前一片横塘水。横塘双桨去如飞，何处豪家强载归。此际岂知非薄命，此时只有泪沾衣。熏天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉。白皙通侯最少年，拣取花枝屡回顾。早携娇鸟出樊笼，待得银河几时渡。恨杀军书底死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕阑。若非壮士全师胜，争得蛾眉匹马还。蛾眉马上传呼进，云鬟不整惊魂定。蜡炬迎来在战场，啼妆满面残红印。专征箫鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲伎师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛珠连万斛愁，关山漂泊腰支细。错怨狂风扬落花，无边春色来天地。尝闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见馆娃初起鸳鸯宿，越女如花看不足。香径尘生鸟自啼，廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流。") 
　　
　　李香君风调皎爽，能歌玉茗堂《四传奇》，尤工《琵琶词》，然不轻发也。侯朝宗来金陵，即甚爱之。时阮大铖托王将军通意于侯，欲解陈定生、吴次尾之指斥，香君私语侯曰："妾少从假母识陈君，其人有高义，闻吴君尤铮铮，今皆与公子善，奈何以阮公负至交乎？且以公子之世望，安事阮公？公子读万卷书，所见岂后于贱妾也耶？"侯乃大呼称善，益敬宠之。未几，侯下第，香君置酒桃叶渡，歌《琵琶词》以送之，曰："公子才名文藻，雅不减中郎。中郎学不补行，今《琵琶词》所传固妄，然尝昵董卓，不可掩也。公子豪迈不羁，又失意，此去相就未可期，愿终自爱，无忘妾所歌《琵琶词》也。"(香君母曰贞丽，尝一夜博输，千金立尽，所交接，皆当世豪杰，尤与阳羡陈定生善。香君为其养女，亦侠而慧，略知书，能辨别士大夫贤否，张学士溥、夏吏部允彝亟称之。) 
　　
　　顾眉生庄妍靓雅，风度超群，鬓发如云，桃花满面。通文史，善画兰，追步马守真，而姿态胜之。家有眉楼，绮窗绣缭，几案堆书籍，左右设琴笙，香烟字绕，檐马丁当，余澹心戏之曰："此非眉楼，乃迷楼也。"人遂以迷楼称之。是时江南侈靡，文酒之宴，红妆与乌巾紫裘相间，座无眉娘不乐，尤艳顾家厨，食品精美，以故设筵眉楼者无虚日。龚芝麓一见倾心，以重金聘之归，字曰横波夫人，擅专房之宠十余年。(顾名媚，江南人。后归合肥，以病卒。) 
　　
　　马湘兰年五十时，有乌阳少年惑之，少年春秋未半也，欲娶之甚坚。姬笑曰："外间以我私卿，犹卖珠儿，宁有半百青楼人，才执箕帚作新妇耶？"真堪绝倒。(马名守真，以善画兰，故有湘兰之名。能作诗，有云："自君之出矣，不共举琼卮。酒是消愁物，能消几个时。"楚楚有致，宜其名冠一时。湘兰足稍长，江都陆无从戏以诗曰："杏花屋角响春鸠，沉水香残懒下楼。翦得石榴新样子，不教人见玉双钩。") 
　　
　　董小宛天姿巧慧，容貌娟妍。七八岁时，阿母教以书翰，辄了了。少长，顾影自怜，针神曲圣，食谱茶经，莫不精晓。性爱闲静，遇幽林曲涧，片石孤云，则恋恋不忍舍去。慕吴门山水，徙居半塘，小筑河滨，竹篱茅舍。经其户者，时闻咏诗声或鼓琴声。冒辟疆极宠之，娶为副室，形影交俪，情好甚笃。后以劳瘵死，或云被北兵掠去，辗转入宫，大被宠眷，用满洲姓称董鄂氏。吴梅村《清凉山赞佛诗》盖暗指董妃逝世，清世祖伤感甚，即遁五台为僧。观辟疆所作《影梅庵忆语》，追述小宛言动，凡一饮食之细，一器物之微，皆极意缕述，独至小宛病时作何状，永诀作何语，绝不一及；死后若何营葬，亦不详书。辟疆盖有难言之隐也。然冒鹤亭、孟心史辨之甚力，姑志之以存疑云尔。(董名白，一字青莲。) 
　　
　　寇家多佳丽，白门其一也。娟娟静美，跌宕风流，能度曲，善画兰，能吟诗。十八九时，保国公甚嬖之，贮以金屋。(寇名湄，甲申保国生降，家口没入官，白门以千金予保国赎身，匹马短衣，从一婢而归。归为女侠，筑园亭，结宾客，日与文人骚客相往还。酒酣耳热，或歌或笑，亦自叹美人之迟慕，嗟红豆之飘零也。) 
　　
　　卞玉京知书，工小楷，善画兰鼓琴，喜作风枝婀娜，一落笔画十余纸。年十八，游吴门，居虎丘，湘帘几，地无纤尘；侍儿柔柔，承奉砚席，亦静好女子也。归于东中一诸侯，侯惑之，然玉京不甚满意，进柔柔当夕，乞身下发焉。(卞名赛，一曰赛赛，后为女道士，自称玉京道人。) 
　　
　　王于一晚岁客湖上，狎一妓颇粗陋，或嘲之，柔笑曰："近代美人尚肥。"(王公已见前。) 
　　
　　朱竹垞浪游天下，于歌筵舞席，时一涉足。寓代州时，有妓名白狗者，朱甚爱之。晨往曲中相访，不见，戏投以词，《调寄步蟾宫》云："疏帘日影才铺地，却早被金铃唤起。朝云一片出巫山，盼不到黄牛峡里。山源乍入重门闭，任闲杀桃花春水。刘郎去了阮郎归，算只有相如伴你。"(朱公爵里见前。) 
　　
　　赵秋谷游天津，友人为招致名妓曰蕊枝者，寒夕浓阴，红灯深屋，翩然而来，明艳夺目。吴天章方在座，一转盼间顿失常度。乃相与为诗品题，杂以嘲谑，属和者至盈帙。时蕊枝适有所避，于秋谷有知己之感，情殊厚。会秋谷东归，未几再至，则已为有力者所主，不可复见矣。居久之，有为秋谷传言者，乃相期于他所，叙旧伤离，数语而别，犹持秋谷前时所画便面，容色憔悴，非复曩态。先是有问秋谷者曰："蕊姬何如？"秋谷曰："新荷出水，飞鸟依人。"闻者莫不惝恍自失，及是秋谷又若自失矣。为二绝句以示客曰："乌鹊秋前报好音，人间不信月终沉。如何两度临沧海，不见轻泥蘸客襟。照水闲芝偏有艳，先霜病叶已难支。三年好在游春梦，悔作重寻杜牧之。"(赵公爵里见前。) 
　　
