<!-- { "loadSidebar": true } -->
　　右新世說八卷，吾友易君蔚儒所作也。昔漢魏之際，漸尚清談，逮晉宋而極盛。臨川王義慶乃仿劉子政世說之例，而作新書，務以標領新異；已耳得博聞强記之孝標為之作注，而其書始有裨于掌故焉。有清之初，王丹麓承明代詩社之餘習，作今世說，頗多雋語，而讀者頗以稱許溢量、標榜聲氣為言。易君後王氏二百年而有是作，自釆錄王書數十則外，皆以見聞所及，精擇而雅言之，幾乎無一字無來歷。昔人評唐語林曰，是書雖倣世說，而所紀典章故實、嘉言懿行多與正史相發明，視劉義慶之專尚清談者不同。吾於是書亦云。七年九月十二日蔡元培跋
　　

