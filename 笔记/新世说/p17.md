<!-- { "loadSidebar": true } -->
　　徐青牧持躬方正，论学不苟同。李中孚南游来访，与深谈良久。李曰："子学笃而行未广。"公正色曰："先生行高而学未醇。"(徐名世沐，江苏江阴人。少孤，奉母孝，力学自立，补学官弟子。见《太极》、《西铭》诸书，发愤志道，自叹囿于举子业如井蛙焉。与陆桴亭、高汇旃、马一庵诸公往来论学无虚日。) 
　　
　　汪苕文为兵马司指挥，其时旗人横甚。某旗人与民争，缚民至司，率党数十人，卧踞厅事。公厉声曰："曲在民，当尽法。若曲在旗，敢冤民乎？"卒直民而绌旗人。(汪公爵里见前。顺治中，曾由户部主事降为北城兵马司指挥，又惩豪家奴以势陵人者。任满且去，北城民炷香提酒，送者填溢衢巷。) 
　　
　　姜西溟在京师时，相国明珠长子性德甚才从公学，颇欲援之登朝。明相有幸仆曰安三，势倾朝野，公不少假借。性德乘间言曰："家君遇先生厚，然卒不得大有所助。某以父子之亲，亦不能为力者，盖有人焉为之梗，愿先生少假颜色，则事且立谐。"公大怒，掷杯起，绝弗与通。(姜名宸英，浙江慈溪人，少工诗、古文辞，精书法，为诸生名澈九重。康熙丁丑，年七十矣，始成进士，以第三人及第，授编修。当未第时，徐尚书乾学能进退天下士，平生故人并退就弟子列，独公与为兄弟称。健庵罢官归，犹领《一统志》。公预志事，相从南归，于是构健庵者亦恶公，以故连蹇不得志云。) 
　　
　　施文贤为京兆尹，令行禁止，畿辅肃然。步军统领托和诺行骄纵，舆前常拥八驺。公遇诸途，乃拱立道旁俟其过。托惊骇，下舆问之。公厉声曰："定制：非王公不设驺马。吾以为诸王至，故立以俟，孰意汝也。"欲劾之，托跪谢，乃已。(施名世纶，福建晋江人，襄壮公琅次子。康熙二十四年，由任子授泰州知州。有重臣来治河，其从官强聘州民女为妾，公持之急，立还诸民。寻坐事，降调。督臣傅腊塔以公清廉正直题留，得旨留任。擢守扬州，禁冶游，俗尚一变。圣祖南巡，召对良久，顾左右曰："此天下第一清官也。"后以特旨授顺天府尹，再迁至漕运总督。江泰淮扬称为施青天。) 
　　
　　任葵尊官御史，巡视北城，有锦衣骏马者突其前，公呵叱之，从者曰："此某王所嬖之千金旦也。"公大怒，率隶卒逐之。旦匿王府。公坐门前，必得旦乃已。王命旦出，公叱缚之，予杖四十。王入奏，圣祖曰："彼非陵汝，行吾法也。汝若庇优，是亏吾法。"王大惧，叩首而出。(任名宏嘉，康熙中官巡城御史，正直有声。) 
　　
　　陆稼书令嘉定时，苏抚慕天颜生辰庆祝，群吏争献纳珍物。公独于袖中出布一匹，屦二双，曰："此非取诸民者，谨为公寿。"天颜笑却之，卒以微罪劾罢其官。(陆公爵里见前。公以康熙乙卯知嘉定县。嘉定赋多而俗侈，公以清介自持，上官严惮之。往时令馈遗上官动千百计，公岁时起居通书问而已。丙辰廷议，暂抽市肆钱一年佐饷，例不及巷舍。公如例报征，巡抚慕天颜不悦。疏言："时方多事，陆令非应变才。请调简缺。"部议遂引才力不及例，镌三级调用。嘉定民大骇，罢市，日号巡抚门乞留。巡抚不自安，再具疏请复，而公又以盗案落职矣。) 
　　
　　汤潜庵为苏州巡抚，权相明珠有家奴，言事多效，所至大府效迎，过苏，畏公不敢谒。监司以下，朝夕候其门。公闻召之来，从骑数十至辕门，顾谓左右："主人出迎何迟也。"久之辟大门，传呼奴入。至阶下，见公南面坐，乃跪而听命。公曰："汝主与吾同朝，闻汝来，故以酒肉犒汝。"命门卒为主人。其人惭沮，即日去苏。(汤公爵里见前。) 
　　
　　陈沧洲署霸昌道，奉特旨许乘传奏事。在昌平，有冠花翎者数人，称某王遣来索修城者金，势张甚。公伪逊辞延之入，而阴伏健卒，缚置狱中，因驰奏。适某王入对，圣祖示以公疏，曰："无之"。曰："然则可听陈鹏年处分。"公仗毙一人，枷四人，徇于城，自是畿甸肃然。(陈公爵里见前。初学士沈涵密荐公，圣祖还其奏。五十六年召公见曰："沈涵荐尔，朕疑之，今知非尔所请。"故命署霸昌道，可乘传奏事。) 
　　
　　朱可亭知潜江县，有惠政。时有斗杀狱，总督喻某权抚篆，疑为故杀，斥令改谳。公持前议，再斥再覆如初。总督调公至行省诘责，公曰："令所据，乃初招。公所据，乃讼师教唆之遁辞也。"总督怒，将劾之。公曰："畏劾而枉杀人，令不为也。"拂衣而出。(朱公爵里见前。总督喻将劾公，适巡抚刘公殿衡至，久闻公贤，为解于总督而荐之。旋行取，授刑部主事。) 
　　
　　鄂毅庵为云贵总督时，杨公名时获罪听勘。新抚朱纲欲入杨罪，呼三木以待，军民汹汹欲为变。公力持之，尝从容语纲曰："过汤阴岳忠武庙，曾见铁人乎？"纲大惭沮。(鄂公爵里见前。公好护持善类，杨公曾夜梦群蜂攒啮，一神人以袖挥之而散，及见公，如神人貌。) 
　　
　　方望溪夫人蔡氏卒，熊一潇尚书欲妻以女。其子本，公同年生也。公语本曰："某家法：亡妻偕娣姒日夙兴，精五饭酒浆，奉卮二亲左右。贵家女能之乎？"本咋舌而止。(方公爵里见前。) 
　　
　　李穆堂以劾田文镜事，内外诸臣，方以全力罗织公，必欲置之死地。世宗知公深，特恶其倔强，欲痛有所摧折，仍湔洗而复用之。两次决囚，命缚公与蔡尚书同至西市，两手反接，刀置颈，问："此时知田文镜好否？"公对曰："臣愚虽死，不知田文镜好处。"乃宣旨赦还，仍置请室。(李公爵里见前。公在狱时，日读书，饱啖熟眠，故甘抚胡君期恒亦在系，叹为铁汉。) 
　　
　　蔡闻之服阕至京师，适新令翰林科道在假者并休致，而公之请假也，未久居父丧，或谓宜自列于吏部。公曰："吾闻古者受爵而让，未闻投牒以自申也。"(蔡名世远，康熙己丑进士，出安溪李文贞门，选庶吉士，授编修。既休致归，主讲峰。世宗嗣位，特召入都，命侍皇子讲读，累官至礼部右侍郎。予谥"文勤"。) 
　　
　　余田生知江津县，时值青海用兵，年羹尧巡抚四川，加正赋，通私茶，犹不足以饷战士，多额外急征，檄再三至。公不应，乃遣内丁持印文告谕，自朝至日晡，公不出，使者哗。公立坐堂皇，命反接，众相视不敢动。公怒，乃共推曳，伏之地，投六签，丞簿皆曲跽为请。须臾士民集堂下者数千人，耆老数十升堂，以身蔽使者，乞哀曰："公何难弃一官，但我民自今无依矣。望哀赤子，宽使者法。"久之，乃命释缚羁候。越日，使者介众索原文，公曰："还报年公，闭门待劾，原文已间道付二三执友矣。"远近惊駭，旬月声震京师。(余名甸，福建福清人。自为诸生，即以名义为己任，好面折人。康熙丙戌成进士。以雍正时知江津县，折辱年羹尧使者。年曰："此民所戴也，斥之伤众心。不去百城玩令。"会行取，遂以公应，入为吏部主事。) 
　　
　　全谢山年十四补诸生，例谒，黉舍内附设名宦乡贤祠，明降臣张军门杰、谢太仆三宾亦滥列焉。公见二木主，大怒曰："此反覆卖主之乱贼，奈何污宫墙也？"亟掣取捶碎之，投之泮池。(全名祖望，浙江鄞县人，生有异禀，书过目不忘。以古文谒查初白编修，编修许为刘原父之俦。乾隆元年成进士，选庶吉士，散馆列下等，以知县候选，乃归不复出。既贫且病，饔餮不给，而好学益厉。人有所馈，皆峻辞。屡主蕺山、端溪诸书院，成就人才甚众。其学渊博无涯，于书靡不贯穿。卒后弟子录为《经史问答》，又裒为《鲒琦亭集》。) 
　　
　　鲁亮侪受田文镜命，摘中牟李令印，即摄中矣。公入境，闻父老说令贤。至县，见令温文尔雅，询知借俸迎母而库亏。竟不取印，辞令驰去。至省见田，田盛怒，睨公曰："汝不理县事而来，何也？"曰："有所启。"曰："印何在？"曰："在中矣。"曰："交何人？"曰："李令。"田干笑顾左右曰："天下摘印者，宁有是耶？"公免冠而前曰："裕一寒士，以求官来河南，得官中牟，喜甚，恨不连夜排衙视事。不意入境时，李令之得民心如是。见其人，知其亏帑故又如是。明公已知其然，而令裕往，裕沽名誉，空手归，裕之罪也。若其不知，裕归陈明，请公意旨，庶不负大君子爱才之心。公若以为无可哀怜，裕再往取印不迟。"田默然，旋目公曰："奇男子也。非汝，吾几误劾贤员。但疏去矣，奈何？"公曰："裕少时能日行三百里，明公果欲追疏，请赐契箭一支以为信。"田许之，五日而疏还，中牟令竟无恙。以此鲁名闻天下。(鲁名之裕，其父某为广东提督，与三蕃要盟，公七岁为质子于吴。吴王坐朝，公衣黄夹衫，戴貂蝉侍侧。年少豪甚，读书毕日，与吴帐下健儿竞技赌跳，故武艺尤绝人。) 
　　
　　谢香泉任台谏时，以直声著。权相和有宠奴，常乘车出入，人避之，莫取诘。公巡城，遇诸途，命卒曳下笞之。奴曰："汝敢笞我？我乘我主车，汝敢笞我！"公益怒，痛笞奴，遂烧其车，曰："此车岂复堪上国坐耶？"京师咸呼为烧车御史。和恨之，假他事削其籍以归。(谢名振定，湖南湘乡人。公以文章名一时，喜山水，既罢官，乃遍游江浙，所至人士争奉杖履迎之。饮酒赋诗，名益高。和伏诛，复官部郎以卒。) 
　　
　　高宗幸滦阳，有随侍太监某滋扰民间。时热河巡检张映沙者，文和相国之族子也，抚以善言。太监愈咆哮，张乃呼隶缚之，立加大杖。直督方恪敏闻之大惊，上章劾奏。帝察其情，谓近臣曰："非太监恣行不法，若安敢尔？其人殊有家风，朕甚嘉之。"因降特旨，令越七阶擢同知，而太监遣戍矣。(张名若瀛，安徽桐城人。) 
　　
　　董蔗林相国长子淇以荫官部郎，中年夭折，相国悲咤。一日谓门下士曰："予自问生平无罪，西河之痛，天何罚之酷耶？"众或引孔子、伯鱼、释迦摩侯罗为解。相国愈不怿。洪稚存编修在座，率尔对曰："师秉国钧，上之宜法皋、夔、伊、傅，次之亦当效房、杜、范、韩，乃庸庸祗祗，待效孔光、石庆之所为。不能造福，即有余殃，慎毋以无罪自蒙也。"相国惘然久之。(董名诰，浙江富阳人，乾隆二十八年馆选授编修，累官至文华殿大学士，仍兼刑部尚书，国史馆总裁。洪公爵里见前。) 
　　
