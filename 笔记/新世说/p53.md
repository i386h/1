<!-- { "loadSidebar": true } -->
　　谢梅庄年十八，应学使者试。学使跣而坐于堂，命诸生跽以呈卷，谢忿不从，学使逐之出。请罪于其母，母笑曰："儿何罪？今日为一领蓝衫屈，他日仕宦窥狗窦，为门生义儿，皆此忍辱求荣之一念误之也。汝能是，吾无忧矣。"(谢名济世，广西全州人。雍正时谏垣直臣也。) 
　　
　　朱东臣侨居苏州之枫桥，善画山水人物，尤工荷花，得朱巨山秘传。性耿介，颇嗜酒，尝有贵介挟重金又索画，朱忿然曰："若殆以我为贾竖耶？"急挥之去。有载酒至者，则罄其胸臆，奋笔为之，辄淋漓满幅。(朱名栋，江南休宁人。) 
　　
　　王宜秋有清操，善作擘窠书。家贫甚，不干人，尝以艺应人请，然稍不合，辄拂衣去。一宦家尝缄白金馈之，请书其堂匾，王艴然，叱使者曰："而主视我为何等人耶？"遂不复往。(王名谐，江苏镇江人。) 
　　
　　奚铁生性介僻，所作书画，必其人之可与者乃与之。钱塘有贵官慕其名，延请数四，不得已而径至，则贵官犹高卧未起，奚己不怡。及见，命仆持绢素出，索画，且限期。奚大忿，谩骂之，贵官亦忿，诉於钱塘令。令语奚宜稍贬，往谢过，奚坚不肯。令亦素闻奚名，曰："吾岂以贵人故辱高士哉！"(奚已见前。) 
　　
　　邓石如身长修髯，遇人落落无款曲。尝居集贤关，得一鹤，畜诸僧院中，某太守见而爱之，携以去。石如大忿，立致书索之，卒得还。其书辞绝傲兀，某太守亦不以为忤。石如有诗云："草漫衙门春复秋，年华如水趁东流。朝朝两件闲功课，放鹤晴空理钓舟。"即居集贤关时作也。(邓公已见前。) 
　　
　　胡芋庄见金陵应试者披襟跣足及隶卒搜检状，甚以为忿，曰："士不可贱，奈先自贱何！"遂弃举子业，终身不赴试。(胡名香昊，江苏毗陵人。) 
　　
　　龚璱人生平不善书，以是不能入翰林。既成贡士，改官部曹，则大忿恨，乃作《干禄新书》以刺执政。凡其女、其媳、其妾、其宠婢，悉令学馆阁书。客有言及某翰林者，必艴然作色曰："今日之翰林，犹足道耶！我家妇女，无一不可入翰林者"，以其工书法也。晚岁学佛，平居无事，非访妓，即访僧，遇达官贵人，辄加以白眼。(龚公爵里见前。) 
　　
　　曾涤生驻军祁门，一日，忽欲自攻徽州，欧阳匏叟力谏止之，不听。至徽，一战大败，退驻休宁，羞忿不肯回营，已书遗嘱部署后事，军中皇皇莫知为计。匏叟乃寄书与之论死生之道、进退之义，其略云："死有重于泰山，凡欲求死者，必得死所，休宁非死所也。"又云："公为两江总督，两江之地皆其地，何者谓之进？何者谓之退？愚谓祁门居万山之中，况是绝地，不如退至东流，兼顾南北两峰，亟应捐除忿气，早回定计，何必以退为耻乎？"此书后数日，果回营。又十数日，移节东流，而于匏叟之书，一字不报，盖欲自作主张，不以人言为行止也。(曾公爵里见前。欧阳名兆熊，湖南湘潭人。) 
　　
　　琴师张春圃，戆直而朴野，以弹琴为都中士大夫所赏。光绪辛巳、壬午间，慈禧太后病，将学琴以自遣，召入寝殿授琴焉。张与阉约，面太后，不能跽，必坐弹始成声，皆许之。故与太后异室而坐，设琴七八具，金徽玉轸，穷极富丽。取以弹，皆不中节，太后乃以御用者令弹之，张落指，觉声甚清越，赞曰："好！好！"阉人在旁语之曰："好自为之，异日可得一官，供职于内府，不患不富贵也。"张忿然曰："吾岂希冀此龌龊富贵哉！"拂袖而出，竟绝迹再不往。(张名未详。尝应肃王招，受月俸，弹琴于其邸，恒晨往而夕返。一日，王以雨止其勿归，张出言有所忤，王逐之，怡然也。张有女兄亦善琴，以孀居就养于张。) 
　　
　　崔聘臣精畴人家言。光绪时，尝于京师大学堂、南京高等学堂教授算学，负时名。溥玉岑以江苏学政任满回京，特疏保荐崔至都，由总署命题试之，阅卷者为席某，席谓崔造诣精深。时张樵野方为总署堂官，雅重崔名，遣人示意，欲罗而致之门下。崔大忿曰："何物伧荒，乃欲我师事之耶！"张怒，遂黜之。(崔名朝庆，静海人。溥名良，满洲人。张见前。) 
　　
　　张香涛督鄂时，见客不以次，微特上谒之客屡谒不能见，甚至函电纷驰，所招来之人，亦携被于官厅，兼旬匝月，名刺不能上达。一日，任绍国自奉天来，持奉督某介绍函进谒，在官厅坐候数小时，任已不耐。旋有一外人来投刺，俄顷即传见，任乃大忿，拳击几上茶碗碎，又以几撞窗上玻璃，纷纷堕地，口中痛诋张之洞媚外。张亦无如何，命沈孟南婉辞谢任，任始拂衣而出。(任字未详，湖南长沙人。沈孟南，任之座师也。) 
　　
　　唐少川以尽力于南北调停，为民国第一任国务总理。初在南京，本与民党约定，以王铁山为直隶都督，袁世凯坚执不允。唐以内阁不能举责任之实，忿恨非常，迳乘火车至天津，始上辞职书。时教育部长蔡鹤卿、农林部长宋渔父、司法部长王亮畴、工商部长王儒堂，亦联带去职。终袁之世，民党鲜入阁者，于是帝制之念油然而生。(唐君已见前。王名之祥，河北通县人。蔡名元培，浙江山阴人。宋公已见前。王亮畴名宠惠，广东人。王儒堂已见前。) 
　　
　　
　　
　　谗险第三十二 
　　
　　汤潜庵抚吴，窘辱明珠家隶，隶渐沮而去，归诉之珠，珠谋所以倾陷者甚至，而公声绩甚伟，圣祖方向公，念公在外，无处得事端。会东宫出阁读书，乃荐公辅导皇太子，帝然之，授礼部尚书，管詹事府事。将行，百姓哀留，以农器塞水陆道不可行，公揭示："吾在外，不能为父老德。往者屡请核减浮量，并为廷议阻；今入见天子，当面陈之。"民皆罗拜泣，良久，乃得行。入朝，温谕褒其廉。时余国栋已为大学士，兼管户部，得公所出示，以告明珠曰："曩议皆上所可也，今市恩推过，号於众以为名，使上知此，立蹶矣。"比公至，语已上闻，而公未之知也。进讲东宫，首陈《大学》财聚民散之义，毕讲，东宫入侍，帝问所肄，具以闻，帝曰："此列国分疆时语也。若海内一统，民散将安之？试询之。"公具陈秦、隋土崩之象，且言一统而民散，祸更烈於分国时，帝闻犹谅其忠。会灵台郎董汉臣上书，请谕教元良，慎简宰执，语多指斥时事。御史陶式玉劾汉臣摭浮词，欺世盗名，请逮治。下内阁九卿议，执政惶悚，议与同列囚服待罪，王相国熙继至，貌甚暇，徐曰："市儿妄语，立斩之，则事毕矣。"公最后至，国柱述两议以决於公，公曰："彼言虽妄，无死法，且所言重谕教、崇节俭，宜施行，大臣不言，故小臣言之，吾辈当自省。"国柱曰："此语可上闻乎？"公曰："上见问，固当以此对。"明珠入奏，国柱尾其后而与之语，命下，汉臣免议。旋以公当会议时，有惭对董汉臣之语，传旨诘问，公奏："汉臣以谕教为言，臣忝长宫僚，动违典礼，负疚实多。"帝以词涉含糊，令再回奏，公具疏引罪，旨仍切责之。未几，卒於通州，仍视尚书例予察葬。逾月，帝与诸大臣语曰："吾遇汤某特厚，而怨讪不休，何也？"众曰："无之。"帝曰："廷议董汉臣，彼昌言朝无善政，君多失德，大臣不言，故小臣言之，尚不为怨讪乎？"众乃知公为执政所谗间也，非帝宽仁夙重，公必无幸矣。(汤公爵里见前。) 
　　
　　徐健庵以授意郭琇，劾罢明珠，其党遍布中外，欲倾陷公兄弟以泄愤，於是副都御史许三礼以公子树、谷、炯俱考科道中选，劾公有所请托。且谓公潜住京师。部议坐三礼诬镌级，三礼益恚，复讦公赃罪，帝仍严饬之，公再疏乞骸骨，帝允所请，命以书局自随。公僦居洞庭东山，而江督傅腊塔劾公兄弟罪，入子侄名几尽，帝寝其疏不问。又一年，而有山东潍县令之事。潍令朱敦厚者，以加火耗为巡抚佛伦所劾，论死，并劾公曾致书前任巡抚钱珏，徇庇敦厚。又以行贿状掠讯敦厚，冀倾公，不承乃已，然公与珏均坐是落职。自是而媒孽公者不已。嘉定知县闻在上，坐私派得罪，阅时二年矣，令忽承曾遗公子树敏金而却之迟，复坐公子罪论绞，欲重危公。会圣祖诏谕天下，以内外臣工私怨相寻，牵连报复，逮於子弟，殊非朝廷保全体恤之意。诸齕公者乃稍稍解，而树敏得赎罪云。(徐公爵里见前。) 
　　
　　王季友兄弟，以郭琇疏劾与高士奇招权纳贿，得旨均休致。未几，江宁巡抚郑端希权贵意，再疏劾之，以为落井下石之计。圣祖特谕曰："朕崇尚德教，蠲涤烦苛，凡大小臣工，咸思恩礼下逮，曲全终始，即因事放归，仍令各安田里。近见诸臣党同伐异，私怨相寻，牵连报复，虽业已解职投闲，仍复吹求不已，株连逮於子弟，颠覆及於身家。朕总揽机务，已三十年，此等情态，知之甚悉。夫妒嫉倾轧之害，历代皆有，而明季为甚。公家之事置若罔闻，而分树党援，飞诬排陷，迄无虚日。朕於此等背公误国之人，深切痛恨，自今以往，内外大小诸臣，宜各端心术，尽蠲私忿，共矢公忠。如或不悛，朕将穷极根株，悉坐以朋党之罪。"时公方就质，诏至得释。(王名鸿绪，江南华亭人，颛士之弟，康熙十二年一甲二名进士。赐及第，授编修。被劾时官左都御史。后仍来京修书，累官至户部尚书。) 
　　
　　顾用方之为河南观风正俗使也，有密奏豫省岁荒者，世宗命山东运米十万石赈之。总督田文镜讳灾，以为岁熟，民无需米，仍令运官带回。公争曰："此时民未必不需米。就使不需，然既运以来，存之亦有备无患之义；若仍令运回，则运费不能动官项，仍取诸民，民何以堪！且王者有分土，无分民，豫省官民即山东官民也。为臣子者，当同心共济，不宜自分区域，粉饰太平，以希恩宠。"田滋不悦，密奏公倨傲，气陵其上，意灭其下。帝以问公，公曰："观察为钦差官，与督抚平交，无所为上也；地方官吏皆隶督抚，非观察属吏，无所为下也；既无上下，臣何陵灭之有！"世宗曰："奏汝者田文镜也，无乃为争米事忮汝乎？"(顾公爵里见前。) 
　　
　　岳容斋督川陕时，成都人讹言公将谋反，公疏闻，世宗谕曰："数年来在朕前谗潜岳钟琪者甚多，不但谤书一箧而已，甚有谓钟琪系岳飞之后，意欲修宋金之报复者，荒谬至此而极。此次造言之人，必非无因。"著巡抚黄炳等严察，旋获奸民卢宗诛之。(岳公爵里见前。) 
　　
