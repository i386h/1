<!-- { "loadSidebar": true } -->
　　罗思举少无赖，数为剧盗，令捕之，杖毙弃诸野。中夜而苏，匐匍至一老妪家，赖以存活，乃痛自改悔，誓涤前非，投身营中，骁勇冠侪辈，遂历保至专阃，封子爵。每对人言生平作贼事，不少讳，并请文人历叙其事，洵奇男子也。(罗字未详，四川东乡人，为嘉、道两朝赫然名将。魏氏《圣武记》云：思举，忠孝人也。其始，军中莫知所自来，及为副将，自檄川、陕、湖北各州县，所捕剧贼罗某今已为国宣力。其毋复株连。世始知其出身。) 
　　
　　江岷樵年少跌宕不羁，好冶游，又嗜蒲之戏。既而悔之，与曾涤生、郭筠仙、冯卓怀诸人交，折节读书，究心经世学，不屑於章句，磨盾草檄，飒飒若风雨。独有远识，洞察机先。(江公爵里见前。) 
　　
　　端午桥于戊戌新政亦参预其事，八月，慈禧太后垂帘，端甚悔前此之孟浪，乃进《劝善歌》，且获擢陕臬。端有一诗咏此事云："误矣公羊学，危哉死鹿音。侧闻诛正卯，谁实佐佥壬。智识羞葵足，劬劳感棘心。朝廷故可改，寇贼漫相侵。"(端公爵里见前。) 
　　
　　袁世凯潜谋帝制，蔡松坡时在京师，袁颇防闲之。蔡首署名于《军人劝进表》以自污，且日纵情于狎邪游，防闲渐疏，蔡卒以计脱离虎口。袁闻蔡已至日本，乃拊膝而叹曰："悔不早扑杀此獠也。"(袁、蔡已见前。) 
　　
　　
　　
　　纰漏第三十四 
　　
　　郭华野在康熙时，直声震朝野，与彭古愚齐名，权要争思陷之，佛伦巡抚山东，诬劾公父景昌原名尔标，曾入贼党伏法，谓公私改父名，滥请封典。部议追夺，并夺公冠带。后以入观具疏讼冤，言"臣父郭景昌，系县庠生，邑匪郭尔标，合邑皆知。伊无妻室，安得有子？不知佛伦何所闻而诬蔑若此？"佛伦时官大学士，清帝亲诘问之，佛以误疑舛错对，遂仍给还诰轴云。(郭公爵里见前。) 
　　
　　徐两峰为江苏巡抚，贺长至节，天寒裘秃，按察使包括以貂裘假公，公披之如忘，涕唾交挥，家僮耳语曰："此包公衣也。"公惶然。少顷，讼公事快，挥洒如实。听讼饥，家人供角黍，且判且啖，髭颐尽赤，盖误硃为饴，笔箸交下，不复能辨也。(徐名士林，山东文登人，康熙五十二年进士。由教习授内阁中书。雍正五年，授江苏巡抚，疏陈便民之事甚多。后入祀京师贤良祠。) 
　　
　　雍正乙巳，年羹尧以日月合璧五星连珠奏贺，奉旨："此本字体潦草，且将'朝乾夕惕'误写作'朝惕夕乾'。年羹尧非粗心办事之人，直不欲以'朝乾夕惕'归之於朕耳。年羹尧既不以此四字许朕，则渠青海之功，亦在朕许与不许之间。今降旨诘责，年羹尧必推托患病，他人代书。夫臣子事君，必诚必敬，陈奏本章，即他人代为，乌有不寓目之理？观此，则羹尧自恃己功，显露不臣之迹，其乖谬之处，断非无心，著将原本发还，令其明白回奏。"年遂以此伏诛。(是时议政王大臣旋奏"年羹尧反逆不道，欺罔贪残，弹章如丘山之积，罪迹逾溪壑之深。臣等公大逆罪五，欺罔罪九，僭越罪十六，狂悖罪十三，专擅罪六，贪婪罪十八，侵蚀罪十五，残忍罪四，忌刻罪六，共犯九十二大罪，请立正典刑，以伸国法。"奉旨，年羹尧令自裁。) 
　　
　　陈榕门雍容持下，时尹望山居首揆，素所推仰。陈病剧，尹往视之，曰："吾辈均老，不知谁先作古人？"陈拱手曰："还让中堂。"盖习於谦，不自觉其言之纰缪也，尹默然。及陈予告，方戒途，而尹已先骑箕矣，陈欲回京一恸，家人力阻，行至韩庄而没。(陈、尹二公爵里见前。) 
　　
　　嘉、道间，有高桐村者，善诙谐。一日，以田产事诣某富室，主人托故不出，高坐书塾外以候之。时塾师方教"於缉熙敬止"句，於字作本音。高推户入，师倨傲无礼，问何事，高曰："以族人交易[去声]事来。"师曰："何谓交易[去声]？"曰："田土往来也。"师曰"当是交易[入声]。"高曰："然先生于於字上少一圈，我故于易字一圈以补之。"师自知已教别字，谆嘱勿宣，并为调处其事。(高名景光，浙江钱塘人。) 
　　
　　张若霈以部郎出为山东济南府，善谈论。时藩司为阿某，胸无点墨，好以门阀自矜。一日，于署中演剧，偏招同官欢宴。时演《孔明借箭》，阿笑谓座客曰："孔子之后，乃有孔明，可见善人自有善报。"众知其误，莫敢置对。张独进曰："岂独善人有善报？试观秦始皇之后，乃有秦桧，岂非恶人亦有恶报乎？"藩司点头称是者再。(张字未详，安徽桐城人，文和公之子也。) 
　　
　　某科会试，第三题"民事不可缓也"，会元卷内有"臣请为王言之"一语。数日后，会元赴某戏园观剧，忽见戏目大书某日准演滕文公晋封王爵，心异之，良久，始悟其卷中有是语也。急叩园主，知为某伶所书，次日赠以百金，属寝其事。(按道光丁未会试第三题为"民事不可缓也"。) 
　　
　　太原夏某贾於陕，致富矣，思得一官以夸耀侪辈，乃于同治初纳粟为陕西候补知县。既禀到，将衙参，虑有陨越也，聘一友为顾问。某日，至抚署官厅，众见其举止动作而窃笑之。时长安令为唐李杜，善滑稽，突前揖之，询其姓，则对曰夏，唐又肃容问之曰："夏征舒是君家何人？"夏心目中以为必是贵显者，乃曰"是先祖也。"事毕归，具以告其友，友曰："休矣，夏征舒乃龟子，君何为引为贵胄！"夏大怒。翌日，又衙参，复遇唐，即揪其领而詈之，曰："汝何詈我为龟子？"拉之见巡抚至二堂，文巡捕具以状入禀。时巡抚为曾望颜，命传二人入。曾问唐，唐曰："可问夏令。"乃问夏，夏以昨所问答缕述之，而夏征舒之征字，言时又不明晰，曾大笑，斥之出。即悬一牌示，谓夏某识字太少，难膺民社，著仍回籍读书。(唐字未详，四川人。) 
　　
　　麟趾生长京师，且系世族，为国史纂修时，仅二十余岁。在馆校对史传，阅至罗泽南、刘蓉等列传，拍案大骂曰："外省保举之滥，一至於此！罗泽南何人也，一教官出身，不三年竟保至实缺道员，记名布政使，死且请谥。刘蓉更岂有此理，一候选知县，遂赏三品衔，署布政使。外省直暗无天日矣。"时同座者为恽次远，见其愈骂愈烈，万无可忍，遂耳语曰："慎毋妄言，若辈皆百战功臣，若非湘淮军，天下非清廷所有矣。"麟曰："百战何事？天下升平，与谁战者？老前辈所谓湘淮军何物耶？"恽笑曰："即与太平战耳，南北大乱十余年矣，失大小五六百城，君不知耶？"麟诧曰："奇哉奇哉，何以北方如此安静！所谓与太平战，更难索解。"恽知其不足与言，遂不答而出。(麟字未详，满洲人，同治甲戌翰林。恽名彦彬，江苏阳湖人，官侍郎。) 
　　
　　清廷视满御史至轻，但保送，即记名，不必考试也。故满御史多不能执笔作书，间或上疏言事，亦他人为之捉刀。光绪甲午冬，东事正亟时，一日早朝，福山王文敏在午门外，与同列论及军事，太息曰："事急矣，非起檀道济为大将不可。"盖指董福祥也。一满御史在旁闻之，殷殷问檀道济三字如何写，或书以示之。次日，即上奏，请起用檀道济。又有一御史，上疏力保孙开华，不知孙已死数年矣。又某京堂上奏，言日本之东北，有两大国，曰缅甸，曰交趾，壤地大于日本数倍，日本畏之如虎。请遣大臣，前往该两国订约，共击日本，必可得志云云。德宗阅此疏，震怒，将降旨斥革，恭忠王在侧，言如此将使满洲大臣益为天下所轻，乃止。(满人入仕之途甚宽，各部院笔帖式，目不识丁者至多，循资比俸，亦可至员外郎中。然不能得京察一等，无外补之望，乃以保送御史为出路。) 
　　
　　光绪时，某科春闱后，张香涛与潘伯寅大集公卿名士，宴於陶然亭。先旬日发柬，经学者、小学者、金石学者、舆地学者、历算学者、骈散文者、诗词者名为一单，州分部居，不相杂。至期来者百余人，两公纡尊延接。是日天朗气清，无不兴高采烈，飞辨玄黄，或评书论画，或对弈联吟，余兴未尽。俄而日之夕矣，诸人皆有饥色，潘问张曰："今日肴馔令何店承办？"张愕然曰："忘之矣，今当奈何？"不得已，饬从者赴近市酒家，办十余席至，皆急就章也，沽酒市脯，重以馁败，饭尤粗粝，众已倦惫，则勉强小咽，狼狈而归，都人至今以为笑谈。(张、潘二公爵里见前。) 
　　
　　光绪乙未、丙申间，张香涛权江督，幕僚多才俊。值暮春佳日，相约踏青，访袁简斋随园故址，谒其墓，七姬墓亦在焉。随园大门外有石碣，所镌者为王梦楼之撰序，姚姬传之题名，咸摹挲凭吊久之。归途集顾石公家园，纵谈游事，石公亦秣耆宿也。某观察夙有通才之目，席间谓石公曰："袁公七姬，其一姓姚，顷见石碑上有《姚姬传》[读作去声]字样，此传公曾见过否？"石公瞠目不能答，归而告人，其人讽之曰："君于声音训诂之学，思过半矣。"(顾名未详，江南上元人。) 
　　
　　刚毅为刑部尚书，上官日与诸司员言，称皋陶为舜帝爷驾前刑部尚书皋大人皋陶，[陶字读本音]。此事早脍炙人口，不知犹有令人发噱者。其在刑部日，提牢厅每报狱囚瘐毙之稿件，辄提笔改为瘦字，且申斥诸司员不识字，诸司员匿笑而已。在军机时，四川报奏剿番夷获胜一折，中有追奔逐北一语，刚览折忽大怒，谓川督何不小心至此，奏折可任意错讹耶？拟请传旨申斥，众诧而问之，则曰："此必逐奔追比之讹，盖因逆夷奔逃，逐而获之，追比其往时掠去汉人之财物也。若作逐北，安知奔者之不向东西南面，独向北乎？"翁叔平在旁，忍笑为解其义，刚终摇首不谓然。(刚字子良，满洲人。) 
　　
　　有粤人某，留学生，而得翰林者也。致书何秋辇中丞，称何为秋辈老伯，又其中草菅人命作草管人命，秋辇因作联嘲之云："辇辈同车，夫夫竟作非非想；管菅为官，个个多存草草心。"可谓工绝。(是时又有一留学生致书秋辇，亦误书辇为辈字，又研究之究字误作宄字，秋辇嘲之云："辇辈同车，夫夫竟作非非想；究宄共盖，九九难将八八余。"或戏改其联云："辇辈同车，人知其非矣；究宄共盖，君其忘八乎。"则谑而虐矣。) 
　　
