<!-- { "loadSidebar": true } -->
　　咸、同间，南河总督潘云阁豪纵荒诞，宠姬数人，俱精音律，艳婢皆娴歌舞，演剧之化装咸备。时或命酒，展红氍毹，令诸婢演剧，宠姬理丝竹于后，自衣及膝之短绿袄，冠便帽，红线成握，长尺有咫，斜披肩背，白须如帚拂胸，支颐叠股而观。遇剧中关目可噱者，则入场与诸婢狂嬲以为乐，属吏亦得纵观之。(潘名及，邑里未详。当五十岁前，受制于妻，无后房之宠。既失偶，乃大纵所欲。治南河时，年已七十，矍铄逾壮年。) 
　　
　　吴彦复者，光绪时四公子之一也。能诗文，工书法篆刻。性跌宕不羁，好冶游。纳海上名妓金菊仙为妾，复姓彭，更名嫣。吴以书法篆刻授之，自是嫣名遂播公卿间，而彦复贫益甚，海内人士曾被武壮泽者，亦不过问。挟嫣走天津，怏怏不乐，自署曰癯公，嫣则旦夕歌笑慰解之。居三年，貌益泽，尝曰："吾得嫣，始知天壤间有生人之乐。"陈伯严尝赠以诗云："酸儒不值一文钱，来访癯公瘴海边。执袂擎杯无杂语，喜心和泪说彭嫣。彭嫣不独怜才耳，谁识彭嫣万劫心。吾友堂堂终付汝，弥天四海为沉吟。"(吴名保初，安徽庐江人。武壮公，长庆仲子也。) 
　　
　　吴绶卿督办延吉垦务时，佩边防大臣印，驻节沈阳。弛自喜，有不衫不履之概。朝饮獐血，夕走胭坡，歌台舞榭中，无日不有其踪迹。最赏女伶尤鑫培，尤以艳媚蜚声一时。吴既眷之，名益著，未几以五千金聘之。石家庄之变，吴既遇害，尤在津门，仍理旧业矣。(吴公爵里见前。) 
　　
　　杨莲甫为直隶总督，跌宕不羁，尤好戏剧。尝呼茶送客，客未下阶，辄引吭高唱。然有季常之癖，不敢纳姬妾。疾亟时自挽云："平生可入游侠传，到死不闻罗绮香。"(杨名士骧，安徽泗县人。其犹子毓瓒，字瑟君，以诗名于时。) 
　　
　　晚清王公贵人嗜戏成癖，肃亲王雅号明达，亦不能免。尝与名伶杨小朵合演《翠屏山》，肃去石秀，杨去潘巧云。当巧云峻词斥逐石秀之时，石秀抗辨不屈，巧云厉声呵曰："即令汝是王爷，也非逐汝出去不可！"四座观者相顾失色，杨伶谈笑自若，而肃邸乃更乐不可支也。(肃亲王已见前。庚戌夏间，各省代表以请愿国会集京师，晋谒肃邸。谈次，肃忽取帽掷案上，大声唱："我本是卧龙冈闲散之人"诸代表悚然惊异，肃徐笑曰："诸君无尔，我辈都是好朋友，汝等也不说是代表，我也不说是王爷，趁此时光行乐耳。"其放诞有如此者。) 
　　
　　
　　
　　简傲第二十四 
　　
　　王山长尝让杜于皇傲慢不求友，杜云："某岂敢如此，只是一味好闲无用，但得一枕好睡。纵有司马迁、韩昌黎在隔舍，亦不及相访也。"(王名岱，湖广湘潭人。能诗文，兼工书画。嵚崎磊落，以气节自命。发甫燥，名满海内。己卯孝廉，官学，《博灵槎赋》最有名。杜已见前。) 
　　
　　陈散木才勇气锐，落落寡合，与同好坚则金石，意所不属，望望然去之。性嗜饮，善治觞政。生平博览强记，每与座客会隶事，肆应不竭。弱冠举于乡，久乃得官新安令。终以不肯折腰，解组归。益独行其意，托兴于诗词。雅好游，名山水之所在，淹留至忘岁月，家人生产不问也。(陈名世祥，直隶通州人。) 
　　
　　汪苕文性狷介，不能容物，意所不可，虽百贲育不能掩其口。其所称于当世人物之众，不能数人。(汪公爵里见前。) 
　　
　　周栎园好客，然不耐俗士。间有过从者，周便率意与谈，尽辄望其去。坐少久，辄露不快色，去又辄忘其姓字。(周公爵里见前。) 
　　
　　何蕤音与张祖望友善，或短张曰："此君遗落世事，傲慢难近。"何曰："今人不少便佞，吾正喜其傲慢耳。"(何名元英，浙江秀水人。顺治乙未进士，授编修，官侍御。张已见前。) 
　　
　　王迈人自京外放，事上官强项不屈，好为其难。在官八年，不通京师一字。所迁皆极边，命下，即单车就道，不顾利害。家计萧条，几不给朝夕，亦不问也。(王名庭，浙江嘉兴人。) 
　　
　　万季野在史局，周旋诸贵人间，意态倨傲，不肯稍自贬抑。其题刺则曰"布衣万斯同"；其会坐则摄衣登首席，岸然以宾师自居。故督师某之姻人，方居要津，请少宽假，噤不答。(万已见前。) 
　　
　　叶星期以强项落职，时陆稼书亦被劾，叶曰："吾与廉吏同列白简，荣于迁除矣。"既归，移家入横山，筑小圃，颜曰"独立苍茫处"，著书其中。宋牧仲中丞闻其名，减从往访，辞不见。牧仲曰："独立苍茫处，能容我一立否？"留二绝句而去，叶不往报也。(叶公爵里见前。) 
　　
　　申凫盟不欲轻通贵交，惟致书汪苕文，微讯王吏部阮亭近状。汪报之曰："吏部萧疏简远，不失故武，诚吾党第一流也。"(申、汪、王均已见前。) 
　　
　　吴天章性简傲，在京应词科，冯益都相国以索书，吴提笔濡墨，大书二绝句应之，不以拘守绳墨为足恭也，冯亦不介意。(吴已见前。) 
　　
　　王白田性介澹，尝谓友人曰："老屋三间，破书万卷，平生之愿，于斯足矣。"后虽以荐起特授编修，既入宫华要，而无日不以山林为志。旋以老病辞官，归田后，杜门著书。当路贵人皆前时禁廷宿侣，未尝以竿牍及之。即故人天上，偶落双鱼，亦不肯以寸笺答复也。(王名懋竑，江苏宝应人。尝编辑《朱子年谱》，去取精审，于年月先后尤齗齗。少壮精力专注于此书，世称为紫阳功臣，洵不诬也。) 
　　
　　杜旭初善画水墨花草，洒落自适，有徐青藤风。性高傲狷僻，善饮，醉后落墨不肯休。遇俗客则趋避，或掩面仰卧，求一顾不可得，客恒索然去。(杜名曙，河南杞县人。) 
　　
　　丁敬身韬晦荒江，兀傲自负，博物工诗，尤专研金石之学。制府方恪敏爱其铁笔，或欲得一印以媚方，微露其意，而恶声殷墙屋，其人惊而逸去。(丁名敬，浙江钱塘人。) 
　　
　　吴改堂性耿介，尝作诸侯宾客，倦游归。所居老屋一间，拥破书数百卷。夕阳映树，四壁无声，咿唔不辍也。遇达官名士，则以前辈自居，兀傲据上座，阖两目如线，抗颜论讲古今不稍逊。(吴名燮，江苏吴县人。) 
　　
　　褚筠心为沈归愚弟子，少与赵文哲、曹仁虎结社，称吴门七子。诗宗盛唐，无宋、元卑靡之习。性鲠直。和珅兼权，欲罗致之，褚傲不为礼，和衔之。褚终身不谒铨选，曰："此膝不为权臣屈也。"(褚名廷璋，江苏长洲人。) 
　　
　　奚铁生性豪迈不羁，与人交，披露肝胆，周人之急，倾囊倒箧，久而相忘，不责偿也。豪于饮，往往酣嬉淋漓，酒气从襟袖间出。同席皆倦，犹左右叫呶不休，或稍避之，则大怒。座有俗客，醉后白眼睨之，继以骂。生平以友朋为性命，然非其人不与之接，大吏或屏驺从访之，辄拒不纳。(奚公已见前。) 
　　
　　邓石如为曹文敏作四体千文横卷，一日而成。文敏叹绝，强之同入都。邓独戴草笠，芒鞋，策驴后文敏三日行。文敏次山东，相值于开山，时巡抚以下命吏郊迎文敏，邓策蹇过辕门，门者呵止之，邓怡然不屑。文敏遥见之，趋延入，让上座，遍赞于诸公曰："此江南高士邓先生也，其四体书皆为国朝第一。"诸公乃大惊，为具车从，邓仍傲然不肯同行。(邓公已见前。) 
　　
　　李季眉性恬旷，不乐仕进。其兄石梧尝官总督，从子辈亦皆显达，而季眉乃于宅旁构园，杂莳花木，啸傲其中。时或赋诗与二三贫士酬唱，遇达官贵人，则白眼相加，不能须臾共座也。(李名星渔，湖南湘阴人。其兄文恭公星沅，官总督。) 
　　
　　左季高佐骆籲门幕，事无大小，专决不顾。骆日与诸姬宴饮为乐，左尝嘲之曰："公犹傀儡，无线以牵之，何能动耳！"骆但微笑而已。尝于夜半撰一奏草，叩骆内室，呼起读，傲然叫绝，更命酒，豪饮而出。(左、骆二公爵里见前。) 
　　
　　朱棣学行高岸，张香涛督粤时，礼贤下士，首延其入幕。朱岸帻啸咏，睨视一切，而张数日不出晤，朱乃留书于几，拂袖迳去。(朱名启连，浙江人，流寓于粤。) 
　　
　　
　　

　　新世说卷七 
　　
　　排调第二十五 
　　
　　姜如须与徐俟斋友善，尝客吴中。一日，偕入市，姜顾徐曰："桓温一世之雄，尚有枋头之败。"徐应声曰："项羽万人之敌，难逃垓下之诛。"相与大笑。(姜名垓，陕西华阳人。徐名枋，江南长洲人。) 
　　
　　顺治甲午，张尔唯自京曹出守吴郡，同官龚芝麓、孙北海、曹秋岳三人设宴为别，各携所蓄名迹相玩赏。张因出江贯道《长江万里图》夸客，相与赞羡不已，欲各裂二千五里而分之。张大窘，孙集古句戏之云："翦取吴淞半江水，恼乱苏州刺史肠。"众乃大笑。(张名学曾，龚名鼎孳，孙名承泽，曹名溶。) 
　　
　　陆丽京饮陈际叔家，半坐欲起，谓主人曰："陈家惟卜昼耳。"际叔弟鲁季对曰："君不闻孟公投辖耶？"陆更入座。(陆已见前。陈字瞻云，浙江钱塘县人。鲁季名未详。) 
　　
　　陆丽京尝遘危疾，宛转床第间，犹喜滑稽，语陈际叔曰："奈何岁在龙蛇。"陈慰之曰："正恐吴中高士。"(陆、陈均见前。) 
　　
　　刘公勈弃官入苏门，依孙仲元。尝筑堂孙所居侧，久之厌其萧寂，弃所携一琴于堂而去，因名留琴堂。王阮亭作《留琴堂》诗，其起句云："身是巢由未得闲，"闻者便为绝倒。(刘公已见前。) 
　　
　　顺、康时，有龚、万二郎中同舍相狎，龚长而万短。一日，同僚毕会，龚复以短小为谑，万徐曰："左氏云'筮短龟长'，殆为兄言耳。"(龚、万名字均未详。) 
　　
　　计甫草故贫士，尝置一妾，晨夕设食，惟粗粝而已。妻张夫人谑之曰："古闻糟糠之妻，不闻糟糠之妾，如何？"(计公已见前。) 
　　
　　清初定制，三品以上，得衣貂及猞猁狲，乃任葵尊为御史时所疏定也。王阮亭戏为诗曰："京堂铨翰两衙门，齐脱貂裘猞猁狲。昨夜五更寒透骨，举朝谁不怨葵尊。"(任公爵里见前。) 
　　
　　宋禹域短而多髯，尝同沈汉仪燕集，沈曰："吾为监史，当以两官畀一人。"因指宋曰："汝以主簿兼参军。"众客皆笑。(宋名嗣京，浙江仁和人，丁未进士，官口令。沈已见前。) 
　　
　　黄廡堂尝饮范笏溪所，范举宋人语二螯八足一团大腹，曰"君姓是蟹"；黄举《礼记·檀弓》语范则冠而蝉有，曰"君姓是蜂"。范大称赏。(黄名之隽，江南华亭人。范未详。) 
　　
