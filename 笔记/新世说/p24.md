<!-- { "loadSidebar": true } -->
　　蒋蒋山治经史小学，兼通象纬，诗才尤雄富。弱冠游浙，阮芸台方督浙学，一见倾倒，序其《经学斋》诗曰："研精覃思，梦见孔、郑、贾、许时，不失颜、谢山水怀抱也。"(蒋名征蔚，江苏元和人。伯兄莘，季弟夔，均有名於时，称为元和三蒋。人各有集，蒋山尤渊博。阮公见前。) 
　　
　　曾涤生尝奏称："胡林翼之才胜臣百倍。"及上胡公死事状，又谓其坚持之力，调和诸将之功，总核之才，皆臣所不逮，而尤服其进德之猛。(曾、胡二公爵里见前。) 
　　
　　左季高好以诸葛自比，与人书札，辄自署曰"老亮"。公督陕甘时，吴清卿视学甘肃，观风，命诗题曰《诸葛大名垂宇宙》。公闻之掀髯大笑。(左公爵里见前。尝以军事料敌奇中，自诩明见万里之外。某属吏曰："此诸葛之所以为亮也。"又言："近人好以诸葛自比者多。"某属吏曰："此葛亮之所以为诸也。"公甚不悦。吴名大澂，江苏吴县人，以翰林院编修，官至湖南巡抚。甲午之役，自请出师辽东，无功而还。) 
　　
　　光绪戊戌，德宗奋发自强，欲求人材。一日，从容问翁叔平相国曰："卿自谓何如康长素？"翁曰："康之才胜臣百倍。"(翁名同龢，江苏人，以翰林院编修，官至大学士、军机大臣。戊戌政变，罢官归里。康见前。) 
　　
　　光绪季年，新设邮传部，张冶秋为尚书，唐少川为侍郎。其时丞参由部奏简，张重时望，欲举张謇、汤寿潜、郑孝胥、张元济；唐重实验，欲举梁如浩、周万鹏、钟文耀、施肇基。各为月旦，相持久之，时论不能分优劣。(张公、唐君爵里见前。) 
　　
　　孙中山、黄克强在革命党人中，为一时瑜、亮。或爱孙言论，则疑黄无文；或重黄实行，而无取於孙。(孙君、黄公已见前。) 
　　
　　王聘卿与段芝泉在北洋派中，有"王龙段虎"之评，至冯华甫则不免诸葛诞之讥也。(王名士珍，直隶正定人。段君已见前。冯名国璋，直隶河间人。) 
　　
　　
　　

　　新世说卷四 
　　
　　规箴第十 
　　
　　汪苕文颇自患懒放，兼以此规王西樵。王莞尔曰："长安车马喧闹，甚嚣尘上。若无吾辈一二孤寂者点缀其间，讵非缺陷？君亦何必以懒放自患耶？"(汪、王二公爵里见前。) 
　　
　　邹子先、赵砥之并居吴江之西郊。鼎革时，邑人多谢去诸生冠服。俄学使者来，传相告，言不出且遣戍。赵颇心动，邹正色规之曰："我辈但当论是非，不当计利害。"於是遂止。赵每为人言，"微邹君，几丧吾守。"(邹名甲芳，赵名瀚，均江南吴江人。时论邹之刚决不挠，赵之服义推美，君子两贤之。) 
　　
　　文与也作画，颇得待诏家法，然多率尔之笔。汪苕文规之曰："此事定须霞思云想，刻意经营，奈何秃唐落墨，便布人间？"(文名点，江南吴县人。) 
　　
　　汪舟次兄弟好古力学，名沸大江南北，户外屦恒满。父意歉之，曰："吾不愿尔曹为名士。名如翦彩镂棘，实不存也。尔曹与人交，以其文无宁以其行。郭泰之异茅容，庾衮之敬褚德，岂为名高哉？尔曹其慎之！"(汪名楫，江南江都人。康熙己未开词科，召试中第，授检讨。与修《明史》二十二年，充册封琉球正使，累官至福建布政使。父名汝蕃，字生伯，自言生平无异人，惟不欺二字，反复无愧耳。尝筑友善庵，出米数百石赈饥，身与妻子粗粝自如。乱后家中落，乃整饬余绪，每得金，即赎屯营妇女归其家，又埋胔掩骼二十九年，凡椟千余。) 
　　
　　王阮亭性和易宽简，好奖引气类，施愚山尝规之曰："公好奖引人物，自是盛德。然后进之士，学有未成，得公一言便自诩名士，不复虚怀请益，非公误之耶？"(王、施二公爵里见前。施公之语，见王公《香祖笔记》，且云："予思其言，亦极有理。") 
　　
　　杜茶村以书翰规人，好作进一步语。尝答某书云："自古小人之祸，君子激之；君子之名，小人成之。至於成君子之名，即已受小人之祸，天下事因之败坏者不少矣。"(杜名濬，湖北黄冈人。明季为诸生，避乱居金陵，刻意为诗，然不欲以诗人自名，贵人求诗者踵至公门，不与通，年七十七而卒。) 
　　
　　姜西溟与翁叔元相善，翁尝谓公曰："吾名不见子集中，是吾恨也。"翁官祭酒，余国柱方排汤潜庵，翁受指使，劾睢州伪学，遂擢少詹，以睢州管詹事府也。公发愤为文以规之曰："古者辅教太子，有太傅少傅之官。太傅审父子君臣之道以示之，少傅奉太子以观太傅之德行而审谕之。今詹事有正贰，即古太傅、少傅之遗也。翁公贰詹事，其正实睢州汤公。公治身当官立朝，斩然有法度，吾知翁君必能审谕汤公之德行以导太子矣。"翁见之，怃然曰："某知罪矣。然愿子勿出也。"越日而公刊布之，遍传辇下，翁恨之刺骨。(姜公、汤公爵里见前，翁江苏常熟人。) 
　　
　　叶星期筑室横山下，其论文以议论不蹈袭前人，卓然自吾立方为立言。汪苕文居尧峰，说经硜硜，与公持论凿枘，门下士亦互相诋。汪没，公曰："吾向不满汪氏文，亦谓其名太高，意气太盛，故麻列其失以规之，非谓其谬戾於圣人也。且汪没，谁讥弹吾文者？"乃取向所摘汪文短处番燔之。(叶名燮，江南吴江人，康熙九年进士，出知宝应县，以伉直不容于上官，不二年落职。归而筑室横山，所作诗文，意必钩玄，语必独造，宁不谐俗，不肯随俗，於同时诸家外能拔戟自成一队。) 
　　
　　施愚山尝规其所亲曰："我辈既知学道，自不至大戾名教，但终日不见己过，便绝圣贤之路；终日喜言人过，便伤天地之和。"(右数语见施公所著《学余集》。) 
　　
　　曹厚庵谒馆师胡此庵，讲明善之旨。公曰："何其言之似王阳明也。"因与往复讨论。此庵规之曰："子所言皆先儒之言，非心悟独得者，於子何益？"公乃辞归，益究心深思，不得辄泣下。阅一年，豁然大悟。趋质此庵，此庵望见之，大喜曰："子今大有得矣。"(曹名本荣，湖北黄冈人。幼读阳明书，好之，探索至废寝食。常屏迹山中，夜半月出，坐达旦，怡然有得。顺治六年成进士，选庶吉士，出胡此庵门下。) 
　　
　　张敬庵按察江苏时，始至未受篆，即过方望溪。辞不获，张入曰："吾迫欲一见论学耳。"方规之曰："某未知学，但闻守官之大戒二：其一义利也。公既然不滓矣，进乎此则利害，非知命而不惑者不能无摇。"张甚韪之。(张、方二公爵里见前。) 
　　
　　陈榕门视官事如家事，以民心为己心。所著有《养正遗规》、《教女遗规》，以训於家；有《训俗遗规》、《从政遗规》、《学仕遗规》、《在官法戒录》，以施於民。(陈公爵里见前。尝曰："生平无他嗜好，每处一地临一事，即就其地其事悉心讲求，以求有益，不自觉其劳也。") 
　　
　　朱石君为侍讲学士，仁宗时在藩邸，公奉命侍仁宗读，未几又有督学福建之命，临行上五箴："一曰养心，二曰敬身，三曰勤业，四曰虚己，五曰致诚。"仁宗力行之。及亲政，亦常置座右。(朱公爵里见前。公以乾隆三十九年授侍讲学士，四十一年命上书房行走。初置文渊阁官，特命公直阁事，主福建己亥乡试。四十五年，督福建学政。) 
　　
　　阿云岩年少时，饮於总督鄂某园中。园有古松一株，构亭其下，颜曰"倚松"。鄂固倚某权相为泰山者。酒半，阿因规之曰："亭名不佳，松岂可倚者。大风折松，亭亦受其压矣，可不惧乎？"(阿公爵里见前。) 
　　
　　蒋砺堂历任封圻，待属吏恩威并用。督蜀时，有州县数员，需次无事，辄聚为叶子戏。客过访之，恒拒不纳。一日值常参，公独留此数员，面诫之曰："诸君无案牍劳，以叶子戏偶尔消遣，未始不可。然频频为之，则捐财耗时，作无益害有益。且因此疏慢朋友，来辄拒之，似更不可。诸君行将握篆，盍先将律例留心观览乎？今与诸君约，俟一二月后，余将条问焉。能对者方委以民社，否则未敢以地方公事漫为尝试也。"自是各官咸讲求例案，无敢嬉於博。(蒋名攸銛，辽东襄平人，隶汉军旗籍。乾隆四十九年成进士，选庶吉士，次年授编修，典试督学，荐任疆臣，累官至文渊阁大学士，以嘉庆二十二年任四川总督。) 
　　
　　袁简斋有友富而不仁，尝作书规之，其言曰："善用财者，财虽寡，除自身享用外，仁粟义浆，皆财为之；不善用财者，除妻子奴仆有怨言外，招尤致祸，亦皆财为之。"(袁公爵里见前，右数语见公文集。) 
　　
　　王惕甫短小精悍，善诗古文。尝馆睿王邸，王器重之。王稍有过，公辄正言规之，使王冠带谢过乃已。(王名芑孙，江苏长洲人，乾隆戊申召试举人，官华亭教谕，不就。客京师久，尝谓："法时帆云君有诗识无诗才，汪端光有诗笔无诗胆，其兼之者故有人在。"盖自谓也。) 
　　
　　吴春麓性忠悫，好研究洛闽之学，尝与礼亲王书："奋与偾，盛衰之本；勤与惰，成败之原；贪与廉，得失之林；宽与虐，恩怨之府；静与躁，寿夭之征；忍与激，安危之券；谦与满，祸福之门；敬与肆，存亡之界。"王书之座右。(吴名赓枚，安徽桐城人，嘉庆己未进士，官御史。) 
　　
　　汪瑟庵督安徽学政，为《学约五则》以训士：一曰辨涂，二曰端本，三曰敬业，四曰裁伪，五曰自立。一时操觚者，奉为求学之南箴。(汪公爵里见前。其《学约五则》：一曰辨涂，谓喻义喻利，人心之分尽於此；为己为人，学术之分尽於此，有志者当立辨乎毫厘千里之差。二曰端本，谓士者四民之首，天下事皆吾分内事也。自公卿至一命之吏，皆读书人为之，故贵通古今，达事变，相期为有体有用之学。三曰敬业，时文者，古文之一体，犹之碑志、传记、表疏、论序云耳，以摹拟剽窃者之不足言文，乃并时文而小之，过矣。四曰裁伪，谓昌黎论文惟其是，吾论文惟其真，盖必能真而后是非可得而论也。申韩庄列异乎吾道者也，而朱子以为先有实而后托之文，非以其真耶？五曰自立，文之不能不变者，时也，挽其变而归之正，或因其变而愈益神明於正，学者事也。苟非克自树立，随风气为转移，取已陈之刍狗，沾沾然仿效之，庸有冀乎？公之因文见道，其大指不出乎此，每训士谆谆然，如父兄之诲子弟也。) 
　　
