<!-- { "loadSidebar": true } -->
　　胡兴仁官陕西时，长文襄自青海凯旋过境。天气严寒，需火炉甚多，仓卒无以具。胡命取食案数百，镟其中，置铁镬，燃柴炭，而截其足之半，自是三军如挟纩。又督师牙兵三千索貂缨，乃购貂裘数袭，命缝人缕裁之，咄嗟立办，长大悦。(胡字未详，以道光中官陕西西安府知府，累官至巡抚。长名长龄，姓萨尔图克氏，蒙古正白旗人。由笔帖式升军机章京，累官至大学士，予谥"文襄"。) 
　　
　　黄益斋于道光时为江西义宁州牧，有富绅举止粗莽，言辞鄙陋，怪之。入其家，书画典籍古玩不以次，尤怪之。既而悟其人必为盗。乃微服步行绅居前后，有妇人抱儿当门立，面有忧色。黄乃作土语曰："何嫂冤气之深也？"妇变色。黄又曰："吾知相法，嫂来历大奇，欲鄙人语否？"妇忽内顾，面色如土，泪下几失声。黄曰："幸无多言，败尔事，吾去矣。"次日广召宾客，绅亦预焉，至则特延入一室。面询："公悬某联甚佳，下款某君，是何交情？"又询道："公邺架某书为旧版，不易得，所钤藏书小印，是公何人？"绅支吾不能答，乃出壮士擒之。即命肩舆召妇至，一鞫而事白。先是粤籍某宦假还，道出鄱阳湖，遇盗，家口尽丧，一女失踪，老仆赴星子县报案，久不结，至是十八年。绅即盗，妇即宦女，父母兄弟皆死，蓄志复仇，故忍辱为盗占。上堂之日，掷所抱幼子，立毙阶下。时宾客麕集，杯酒之间，咸惊且服。(黄名未详，湖南人。既获盗后，径关星子县提案卷至，释嫌疑者，并咨宦原籍，呼其侄及老仆来，以家事尽委之。妇图自尽，急救得不死，命侄善视其姊。狱奏，远近称异，所谓"义宁州破十八年盗案"是也。) 
　　
　　曾涤生治军时，午膳后，必邀幕客围棋一局。一日，忽有告密者谓某统领将叛矣，其人即某统领之部下也。公怒曰："汝诬上官反，罪当死。"命斩以循，着棋如故。顷之某统领来谢，公召之入，某顿首曰："幸公知我，否则殆矣。"公变色，命左右立斩之。幕僚皆谏，谓"某果叛，则告密者不宜斩。既知其诬而斩矣，何又斩某统领乎？"公笑曰："非汝辈所知也。"亟命斩讫，谓幕僚曰："告密之言确也，然非斩告密者，某统领且立叛，故诱其来而斩之。"盖某统领本捻匪投诚者，此举虽过于残忍，然悟事之敏捷，亦有足多者。(曾公爵里见前，此事系无锡薛叔耘在幕府中所目睹者，为友人言之。) 
　　
　　曾沅甫围洪、杨于金陵，久不下，忽奉廷寄，令李鸿章助战。曾焦灼益甚，召朱洪章商之，示以廷寄，并曰："倘少荃来克复，我军多年辛苦付流水矣。若阻其来，又恐日久无功，无以对上。应如何覆奏，方为两全？"朱不假思索，即应曰："断不可阻止李军。盖阻其来，而我或日久不克，必致获谴。鄙意不如奉请李速来，正可藉此激发三军之气。以我军人人心中，皆不愿以一篑之功拱手让人也。一面严饬各军，刻期猛攻，或竟指日可以克复。"左右咨嗟称善。曾如其言，李未及至，而金陵下矣。(曾名国荃，湖南湘乡人。以诸生从兄涤生治军，官至两江总督。其围攻金陵，因李鸿章且至，奋力克之，人多知者，不知其出于朱洪章之妙悟也。) 
　　
　　释寄禅冒雪往参岐山恒志和尚，志公命司行堂，兼执饲犬役，如是数年无所得。一日饲犬，食未尽而去。志公适至，师恐见谴，乃取其余食之。俄见犬自厕出，因思向食犬食，必杂遗其中，心中作恶，呕吐不止。既念一切世间物本无垢净，亦无好恶，取舍皆由业识妄生分别，乃决记与之交战。窃入厕中，参乾矢橛，一动念间，便觉膈臆欲裂，愈信经论所云皆实，遂悟入心地法门。(释已见前。) 
　　
　　潘伯寅与翁叔平好射隐语，尝互出巧题，斗捷才于寸晷。潘以"臣东邻有女子窥臣三年矣"射"总是玉关情"，翁以"伯姬归于宋"射"老大嫁作商人妇"。不著一字，尽得风流，皆隐语中之神品也。(潘名祖荫，江苏吴县人。以翰林起家，官大学士、军机大臣。翁公已见前。) 
　　
　　张香涛亦好射隐语，尝与黄仲弢同以"花落知多少"射《易》经中"心疑者其辞枝"，黄之感觉敏捷，一击即中。张曰："卿未可言，待我思之。"逾一小时，乃曰吾已得，令黄别记所射，张亦记之，与黄同，乃叹曰："吾才竟逊卿一小时。"(张、黄二公爵里见前。张公又尝以""字射《诗经》一句，射中者奖白金五十钱。念劬以"秉心塞渊"射之，遂获重奖，亦隐语之巧者。) 
　　
　　近有伶人某，在沪上镜花园之绍兴戏馆演《三凤缘》一出。演至徐庭玉赴试时，试官命其对课，脚本老句出联是"风吹马尾千条线"，偶联是"日照龙鳞万点金"，颇嫌俗恶。此日去，试官之老外有意戏弄某伶，别出心裁，竟造出联曰："镜花园镜花何在？"某伶出不意，颇为错愕，旋应曰："水月庵水月都明。"台下鼓掌称善。以伶界中有此捷才，未易得也。(按镜花园在上海观音阁码头侧。) 
　　
　　
　　
　　夙慧第十二 
　　
　　毛大可生时，母夫人张梦番僧持度牒入门。四岁，母口授《大学》，即成诵，乃授书，使循所读自认之，一再周无不识者。时以篇首"后後厚"三字形异音同为问，具语之，即欣然以解。(毛公爵里见前。) 
　　
　　黄忍庵童年颖悟，诗一目，文二三目，即能记忆。三岁能识字，五岁能诵诗，八岁酷好唐人诗。尝录小本，出入辄携以自随。十四岁慨然有志于古学，欲遍读周秦以下书。甫三年，而读周末诸子及六朝以上者几尽。(黄公爵里见前。) 
　　
　　魏昭士生甫二十余月，母口授《归去来辞》及《九歌》一二章，久之辄能背诵。诸父尝抱之，诱以果饵，使歌，歌声悠扬可听，诧为英物。(魏名世俲，江西宁都人，是和公之子。性狷急，勇于事。仲父叔子尝称其为文锋锐所至，往往有没羽之力云。) 
　　
　　徐电发蚤岁韶令，天姿英敏。年十二，和《无题》诗，有"残月无情入小楼"之句，长老咸嗟异之。(徐公爵里见前。) 
　　
　　章古愚幼从塾师学。师出，有友访之，比归，群儿告以故，而忘其姓氏。师怒呵群儿，章曰："毋怒也，我犹能约略记之。"因以笔状其颧额发眉，栩栩然也。师见而笑曰："是得非某乎？"已而叩之，果然。(章名谷，浙江仁和人，少时瞳神如秋水，肤色如玉人，多比为卫洗马。尝往豫章，买舟归浙，有美姬附舟尾，见章貌而悦之，数以纤足挑章。章起，默自念曰："我违父母膝下久，今此江有神，倘一涉污邪，致干神谴，葬于鱼腹，岂不永无见父母之日乎？"不觉泣下，遂整衣冠，危坐达旦。善八分隶体，画尤工绝，为时所称。) 
　　
　　万季野生而异敏，读书过目不忘。八岁在客座中诵扬子《法言》，终篇不失一字。(万公已见前。) 
　　
　　李景霿七岁而孤，自幼苦志读书，言行不苟，十龄已通诸经矣。(李名霨，直隶高阳人，顺治三年进士，选庶吉士，授检讨，累官至保和殿大学士。老成持重，风度端凝，朝野重之。) 
　　
　　李湘北自少颖异，七岁即能诗，称神童焉。(李公爵里见前。) 
　　
　　沈汉仪总角时，尝从父公趾游苑中。公趾曰："名卉甚多，何以渊明爱菊？"对曰："淡而能久也。"父叹曰："此儿出语可人。"(汉仪名家恒，浙江建德人。) 
　　
　　王丹麓座上有客，谓孔子无须，众诘其说。客曰："《孔丛子》子思告齐君曰：'先君生无须眉，天下王侯，不以此损其敬。'故知今像多须，误也。"座客叹服。时丹麓子鼎六岁，在侧，转诘之曰："然则孔子亦无眉耶？"客无以答。(王公已见前。鼎字应和，八岁学诗，有"无情风雨过，花落不成春"之句。客有谈及红颜薄命者，则举《大学集注》中"夭夭，少好貌"一语为证，以为夭字读作上声，即义也。十二岁即殇，或以为谶云。) 
　　
　　惠天牧初生时，父梦东里杨文贞来谒，遂名士奇。年十二，能为诗，有"柳未成阴夕照多"之句，为时贤所激赏。尝与名流会，座中有客前请曰："闻君熟于《史》、《汉》，试为诵《封禅书》。"公朗诵终篇，不遗一字。(惠名士奇，江苏吴县人，康熙己丑进士，选庶吉士，授编修。) 
　　
　　黄昆圃始生具夙慧，十岁通《四书》、《五经》。从饶先生仲如学，研穷性理之奥。又从吴先生述庵究心经世之学。总角时即凝重如成人。(黄名叔琳，顺天大兴人。年二十，以康熙三十年一甲三名进士授编修，累官至刑部右侍郎。当代推为巨儒，天下士识与不识皆曰"北平黄先生"。京师首善地，列官朝省者无虑数十百辈，然相与语，称北平，不问而知其为公也。) 
　　
　　陈沧洲之生也，母罗太夫人梦人彩云，吞月华，有大鸟负青衣童子来，故命曰鹏年。九岁著《蜻蜒赋》，即惊其老宿。(陈公爵里见前。) 
　　
　　方望溪四岁时，父口授诸经，即能成诵。尝早起闻鸡，父以"鸡声隔雾"命对，公应声曰："龙气成云。"八岁时偶窃效为诗，父恐耗有用之心力，止之，遂绝意不复作。(方公爵里见前。) 
　　
　　刘石渠十岁不能言，状类痴呆。一日闻父长叹，忽问曰："父何叹？"父以其能言也，喜甚曰："家门不幸，汝兄夭折，汝又不能言。今能言，吾无忧矣。"自是教之读，过目成诵，如有宿慧者。(刘名璐，沈邱人。父学向，顺治进士，令于浙江。长仲二兄聪慧而夭。) 
　　
　　潘稼堂资禀绝人，幼有圣童之目。览历书一过，即能暗诵，无所讹脱，首尾不遗一字。(潘名耒，江南吴江人。父凯，列名复社，兄柽章能文，负气节，苕史狱起，蒙难死。公少从顾亭林、徐俟斋、戴耘野三先生游，故其学贯穿淹洽，无所不通，旁及日历、算数、宗乘、道藏，悉有神会。诗古文尤精博无涯。嘉定陆翼王、平湖陆稼书交口许之。康熙己未，以布衣举博学鸿词，官检讨，纂修《明史》，充日讲起居注官。) 
　　
　　赵秋谷颖悟绝伦，九岁捉笔为文，有奇语。里中为文社，公初不与通，辄自携纸笔入座，众以其幼也易之。移晷立成数篇，乃大惊，目为圣童。(赵公爵里见前。同里孙文定廷铨奇其才，命作《海棠赋》，曰："大器也。"以女孙字之。年十四为诸生。) 
　　
　　王阮亭之幼子，乳名"虎儿"，三岁能诵唐诗百首。(王公爵里见前。) 
　　
