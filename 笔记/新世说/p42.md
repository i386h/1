<!-- { "loadSidebar": true } -->
　　费晓楼工画仕女。初甚贫，在杭州城隍山设摊售书，偶为汤贞憨所见，审非凡品。时某家方鼎盛，主人某好宾客，四方名俊，辐辏其门。汤因言费必能成名家，盍有以裁成之。某即延费至其家，月奉金若干。某家富图籍，因得纵观古名画，画日益工。某家又为延誉，于是费画名著东南诸省。(费名丹旭，浙江乌程人。有《依旧草堂遗稿》行世。) 
　　
　　郎苏门画蟹入神品，人皆宾贵之，称为郎蟹。其自题诗亦多佳者，有七绝二首云："秋来不减持螯与，愿学东坡守戒难。聊借砚池无数墨，写生且作放生看。""橙黄橘绿稻花疏，杯酒双螯小醉馀。若使季鹰知此味，秋来应不忆鲈鱼。"(郎名葆辰，官观察使。) 
　　
　　招子庸工绘事，画蟹最佳，俨有秋水稻芒、郭索横行之致。润有定格，酬不及格者，为之绘半面蟹，自石罅中微露半体，神采宛然生者，人皆叹为绝笔。(招名未详，广东南海人。) 
　　
　　项维仁善画，嗜酒，性孤僻，不乐与人交。人属以画，辄大怒。其画无师法。每当大风雨，辄饮酒极醉，破笠赤脚，登山顶，观冈峦之冥闬，云树之迷漫，鼓掌狂叫。疾走归，据案伸纸，奋笔直追，濡染淋漓，烟气犹滋。画已，张壁间，取斗酒赏之。良久，忽大哭，立毁之。他日风雨复然。有尚书督军者，阅边至温州，语及维仁画，兵备道立遣人召之。时方大雨，维仁破笠赤脚至，道降阶相迎，与抗礼。维仁曰："某庶人耳，辱公厚召，故来，将奚役？"道以情告，陈百金几上。维仁直视曰："某不知画，即画，即用以媚大府者。"不谢走出。(项字未详，浙江永嘉人。) 
　　
　　尹和白中年始作画，专宗宋元，规矩谨严，神采焕发，传模移写，尤其特长。其画梅也，学逃禅老人，遒练高古，三百年来无此作，冬心、二树不足与之比肩。耆年画虫鱼花鸟，细入毫发，殆亦得天独厚欤？性高洁，意所不可，虽以重金请，不绘也。曾涤生开府两江，招之往游。为作《苍茫独立图》，写其小影，作渔翁垂钓状，披蓑戴笠，在湖之滨。曾大喜，传示幕僚，命各为诗纪之。刚年十七，诗先成，诗云："尹子丹青画英妙，指挥百物呈荣枯。即今寥落无馀子，为写《苍茫独立图》。大海波涛揭地起，高秋云物漫天铺。举头四望浑无际，梦想人间顾与吴。"(尹名金阳，湖南湘潭人。晚年居长沙，抑郁无聊。门下多女弟子，皆精绘事。其女亦能画，嫁杨重子钧。重子善画，自谓不减梅庵。) 
　　
　　彭雪琴温温儒雅，善画墨梅。俞荫甫主讲杭州诂经精舍，彭借寓湖楼，许画梅一幅，以当屋租。俞赠之诗，所谓"一楼甘让元龙卧，数点梅花万古春"也。(彭公爵里见前。其画梅也，每画必题一诗，参观《惑溺门》可知。) 
　　
　　罗子文善六法，尝从任伯年游，晚更潜研独索。山水大幅，有米襄阳笔意，人物袍褶，得吴道子家数。然不苟作，或终年不着点墨，作则穷日竟夜，至废食息。尝画《慈溪山水图》二大幅，坊纸狭小，粘数百纸成之。每幅大广亩余，来山去脉，巨浸细流，纤悉无遗。鄞县方桢得之，作《四明它山水利考》，时称桑、郦所不及。后转入翁叔平相国家。(罗名文子，浙江慈溪人。好饮酒，能谈诗。尝曰："愿终身不负己，一刻不负人。"年六十游湘鄂间，不得志，郁恨之余，发为诗歌，悲壮淋漓。竟卒于鄂。) 
　　
　　何诗孙字承家学，浑朴而有秀韵，画尤有名于时。尝见其所画山水，细碎处瘦而不纤，挥洒处浓而不浊，长卷短幅，画味盎然。侨寓沪渎，酌取润笔资，得其片缣者，人争宾之。(何名维朴，湖南道州人，子贞之孙也。) 
　　
　　齐苹生初为雕工，精妙绝伦。继与同里黎松庵游，得纵览古名人画卷，遂以写意花鸟称于时。写意花鸟者，清初八大山人优为之；康熙时有李复堂甚工此，纵横驰骋，不拘绳墨，而多得天趣；乾、嘉时孟丽堂亦工此；齐乃由孟、李以规仿八大山人，率意涂写，皆生气盎然，间自题跋语，亦历落有致。尤工镌刻印文，非其人求之不肯为也。(齐名璜，湖南湘潭人，自号白石山人。黎名培銮。) 
　　
　　京师近来以画名者，姜颖生善画山水，摹石谷有酷肖处。大学校教员贺履之之画，吾未之见；林琴南之山水，用笔浓密，而仍有萧疏澹远之致；贡乐亭之花卉，疏落苍秀，不掩其沉雄之气。(姜名筠，安徽人。贺名良朴，湖北人。林已见前。贡名贡桑诺尔布，蒙古喀喇沁王。) 
　　
　　邓湘皋精医术。道光时，程春海视学湖南，邓尝下榻署斋，为程之太夫人诊视，春海有句赠之云："造膝每当交让树，窥垣时见一方人。"(邓公已见前。) 
　　
　　医者颜某，邃于岐黄，然僻处乡谷，不以医炫。会扬州富人魏某病笃，纵横数百里，凡医之稍负时望者，悉延诊，终不效。或荐颜往，则素履布衣，状貌古拙，众皆轻之，而颜亦傲气陵人。俄侍者导颜诣病榻就诊，诊已，仆予以纸，请拟方。纸为八行书，乃多至数十叶。颜知其侮已，乃伸纸作脉案，陈其病之所由起，某日传某经作何状。书时，群医中有窥者，见所述皆不爽，固已咋舌。不半日，纸已尽，乃掷笔起，告去。众挽留，读脉案，皆吻合病状，而文复古奥，上溯《素问》，下迄名家，洋洋数万言，穷源索隐，无蕴不发，知为名手，遂请其拟方。颜笑曰："请我来治病耶？抑试我耶？夫拟方而予纸至数十叶，此何为者？且慢侮见诸辞色？尚信其术而服药乎？予不敏，行矣。"病家老少环跪，哀请至再三，乃拟方。数日遂痊，赠三千金，送之归。(颜名未详，江南高邮州人。) 
　　
　　李海涛，名医也，疑难险异之症，屡试屡效。黄某为李旧交，有子四岁，患痘甚剧，延李来，其子已狂热神昏，头门下陷。李曰："不可为矣，命在顷刻，奈何？"黄大痛，李沉思良久曰："此儿万无生理，虽然，不能救之于生，试救之于死可也。"黄曰："死救奈何？"李曰："可勿远问，但俟其死后，依吾言行之，或可有救。"既而子果死，黄泣曰："请救之。"李乃视儿衣，欲抱置后园猪阑中。黄不忍，李曰："非此无以救之。"黄乃听之。李又曰："但置之耳，不可往视，如夜半闻啼声，急来唤吾。"无何，果闻呱呱声自猪阑中出，急奔告李，李命黄抱之来为诊脉，喜曰："是不难矣。"乃投以温补之品，一剂而愈。(黄旋叩李起死回生之故，李曰："此儿痘毒已深，攻固不可，远又不及矣。旋思时方伏暑，蚊蚋最多，若以儿置于秽恶之地，使蚊蚋吸其毒血，或可望生。此激幸之计，竟得奏效，君之福非予之术也。"黄曰："君来时何不即行之。"李曰："儿死后，君尚不忍置之污秽之地，况未死时乎？吾更知此儿入夕必晕厥，乃利用此时机以行吾术。"黄服其神，馈重金焉。) 
　　
　　嘉、道以后，弈家有所谓十八国手者，其事迹多不可考，李湛源最有名，性疏放而杰傲，王公大人招之弈，科头跣足如平时。贵人阴贿之，求其让一二局，以全名誉，而李不允也。世称弈家不藉弈为稻梁谋者，惟湛源一人云。(李名未详，南通州人。) 
　　
　　周小松亦十八国手之一，尝应曾涤生之召，来营中对弈。曾好弈而不工，弈时则所患之癣益痒，伏案上爬搔之。小松授曾九子，裂其棋为九片，皆仅乃得活。曾大怒，小松行时，遂一金不之赠。(周名未详，江苏江都人。周卒后，迄今尚无国弈。故前清一代国弈，实以周为之殿云。) 
　　
　　近世虽无国弈，而能弈者固不乏人，如陶子方、肃亲王、康长素、俞恪士、何辛叔、段芝泉、段骏良、顾水如、汪云峰、姜作梅诸家，虽弈品高下微有不同，而流风逸韵，固犹未澌灭也。(陶名模，浙江人，官至陕甘总督。肃王，前清宗室，名善耆，官民政部尚书。康已见前。俞名明震，浙江人。何名积炜，湖南道州人，诗孙之子也。段芝泉已见前。段骏良，即芝泉之子。顾名思浩，浙江人。汪名未详，满洲人。姜名未详，江苏人。) 
　　
　　
　　
　　宠礼第二十二 
　　
　　世祖尝召修撰徐元文、编修张若霭、华亦祥入乾清宫。帝科头跣足，著单纱暑衫禅裙，曳吴中草鞋。命三人登殿，赐观殿中书数十架，经史子集小说传奇无不有之。中列长几，商彝、周鼎、哥窑、宣炉、印章、画册毕具。庑下兰花茉莉百十盆。赐席地坐，从容问群臣贤否，时政得失，皆谢以草茅新进，不能备知。因及书史古文，又问及近来名流社会。良久，始遣出。(徐公爵里见前。张、华二公未详。) 
　　
　　世祖御极之初，命公卿大臣子弟入卫。时宋文康长子牧仲，年甫十四，仪观俊伟，冠侍从冠，蟒衣褶带刀，侍帝左右。帝爱重之，赏赐食中和殿。一日牧仲对食逊避，私出带间斜幅，裹饼饵枣栗将怀之，帝怪问，牧仲前跽谢曰："臣有祖母老，甚爱臣，故臣怀以献"。帝喜，自是每赐食，必尽敕以归。(宋公爵里见前。) 
　　
　　杜纯一以荐授内阁中书，寻登揆席，居相位十余年。尝赐宴内廷，特命列坐殿中。汉大学士入殿坐，自公始也。后以疾未预宴，圣祖特遣中使赍酒馔赐之，谕曰："卿弼亮老臣，久任机密。兹海宇荡平，时当令序，赐宴群臣，念卿卧病，故遣使慰问，且赐醴馔。卿其加餐珍摄，副朕惓惓至意"。(杜名立德，癸未进士，康熙八年拜国史院大学士，明年授内三院，为三阁，授保和殿大学士，兼礼部尚书。二十一年乞休，圣祖慰留至再。其后请益力，乃颁宸翰云：十载资贤佐，深劳致太平。讦谟留紫闼，风度重丹楹。方倚盐梅略，难违邱壑情。餐芝黄绮伴，轩冕有余清。"又赐洛社怡情图书一方，御书唐诗三轴，墨刻二册。) 
　　
　　范苏公以陛见至京师，值圣祖谒孝陵，因迎至米峪口。帝见范，谕曰："汝盛京旧人，汝父兄累朝效力，汝兄又为国尽节。朕见汝，思及汝兄，心为惨切。不见汝几八九年矣，汝须发皓白如此，郊外寒冷，今将貂帽、貂褂、白狐腋袍赐汝。此时更换，恐受风寒，明日可服之来谢。"并赐御书"世济其美"额。(范名承勋，文程之子。康熙癸酉以云贵总督陛见。) 
　　
　　圣祖南巡，宋牧仲在苏抚任内迎銮。某日传旨云："朕有日用豆腐一品，味美异常。因宋抚是年老大臣，可令御厨太临传授与宋抚厨人，俾其享用。"(宋于此时又得旨云："宋荦是老臣，与众巡抚不同，著照将军、总督一样，颁赐计活羊四只，糟鸡八只，鹿尾八个，糟鹿舌六个，鹿肉干二十四束，鲟鳇鱼干四束，野鸡干一束。") 
　　
