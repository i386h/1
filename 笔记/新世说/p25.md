<!-- { "loadSidebar": true } -->
　　钱子密尝客曾涤生幕府，乞假应秋试。曾设筵饯之。酒阑，语之曰："足下名位他日必出在座诸君之上。惟操守二字，吾辈应共勉之。"钱后成进士，跻卿贰，入枢密，仅言名位，果如曾言矣。(钱名应溥，浙江秀水人，官至礼部尚书，军机大臣。) 
　　
　　曾涤生驻军安庆，有戚某自田间来，行李萧然，衣服敝素，对人沉默不能言。曾颇爱之，将任以事。一日会食，值饭有稗粒，某检出之而后食。曾默然，旋备资遣于行。某请其故，曾规之曰："子食而去其稗，平时既非豪富，又未曾作客於外。辍耕来营，不过月余，而即有此举动。吾乡人宁复如是耶？吾恐子之见异思迁，而反以自累也。"(戚某旋托人向曾求事自试，并言痛解前非。时曾公喜种蔬，撷鲜而食，以为至味，即命某主圃事。某益自励，日下佣保杂作，自朝至夕不辍。公微觇之，见其始终不渝，乃以他事畀之，其人黾勉从公，克勤厥职，卒官至布政使。) 
　　
　　王壬甫有戚串纳姬，或规之曰："志士枕戈之秋，不宜惑溺於女色。"王曰："此大易事，即名之曰'戈儿'，以示不忘在莒之义可也。"(王公已见前。) 
　　
　　郭筠仙以编修参僧忠亲王军幕，拒英法联军於天津。僧王密询战守方略，郭对以外人志在通商，但当讲求应付之方，不当称名与战。海防无功可言，无效可纪，不如其已。王默然。及北塘溃败，乃服郭公之言为有识。(郭名嵩焘，湖南湘阴人，官至侍郎。又尝与僧王言："制敌之策，惟在狙击，然欲击之，必先自循理，循理而胜，保无后患，即败亦不至有悔。"王终不能用，败后尝语人："朝官惟郭翰林爱我，能进逆耳之言。我愧无以对之，使早从其言，何至此败？") 
　　
　　曾涤生既战胜洪、杨，开府江南。李次青走书贺之，其书累三千言，末段寓规于颂。其辞云："两江督府，兼综河漕盐法及操江，诸务殷剧，号难治。承平时选帅，尝重于他省。非有文武威望，知大体可信畏者，莫能任。况大乱之后，其事与开创同，而又有岛夷逼伺，狡犷不可测，则所谓安内以攘外者，宜必邃谋深识，消患于未萌焉。窃谓图治以教养为先，在今日则养先于教。世乱才胜法，若由乱而治，则当以才用法，而不为法所缚。至於内治既修，外侮自戢，道在蓄威养望，有以大服乎中外之心，久之心喙不遑矣"云云。(李公爵里见前。) 
　　
　　李木庵有友谒选，贷数百金以供日用。李正色告之曰："今日之京债，即异日之公帑，亦即末路之赃私也。"友拱手曰："戢卿良箴。"(李名未详。) 
　　
　　陈石遗寓武昌时，张香涛督鄂久。值中外多故，武昌居长江上游，形势扼要。张好以陶侃自命，陈未许之。有友某随郑苏龛来汉口，酷嗜赌，陈因以诗规之曰："蒲运甓等无用，互讼廷尉难为平。"盖兼讽张也。(陈、郑二君已见前。) 
　　
　　宋渔父被刺于沪上，濒死，尚致电函于袁世凯曰："临死哀言，尚望总统开诚布公，俾国会定良好之宪法。"(宋公已见前。公以民国二年三月二十日之夜乘津浦车北上，被枪击于车站。) 
　　
　　袁世凯取消帝制，仍思恋栈，为民国元首。蔡松坡致电函以规之曰："共和与帝制，立于极相反对地位。自帝制发生，则共和濒死。吾侪力活共和者也，今既活矣，公何能再膺总统之任？吾谓公既以帝制为生，即宜与帝制同死。若帝制死而公独生，窃为公不之取。吾侪拼掷生命，盖欲身殉共和，公犹不思退位，能无愧对帝制耶？仆为公计，能殉帝制，仍不失为英雄"云。(蔡公见前。公发此电未一月，袁氏愤极而死。) 
　　
　　
　　
　　捷悟第十一 
　　
　　乔文衣居京师，尝于夜半过午门。踽踽独行，万籁俱寂，猛思日中百万生灵，今归何处，顿悟人世升沉，如此而已。(乔名缽，直隶内邱人，官司城。) 
　　
　　傅青主征君善草书，一日醉后作狂草，书毕偃卧，置字几上。子眉潜以己字易之。公醒见之，叹曰："我昨醉后偶书，今起视之，中气已绝，殆将死矣。"眉亟白其事。公曰："然则汝不食麦矣。"后果然。(傅公已见前。) 
　　
　　陆丽京诵读明敏，善解误书，尝读《韩非子》，至"一从而咸危"句，曰："是一徙而成邑也。"后令他人覆射，无一合者，惟其弟左墄中之。(陆公已见前。左墄名陛，神骨轩朗，词令宏通。) 
　　
　　任待庵于康熙时为上海令，有安西布贾魏丙者，夜就逆旅醉卧，风雨大作，失橐金三百，诉诸任，不能得主名，因祷于神祠，留隶待命于祠中。隶夜梦神座有幼妇出，右手抱细女，左手挈衣与之。及接视，则裙也。归以告任，任旋悟曰："赐衣而得裙，则非衣也。非衣者，裴也。逆旅左右，殆有裴姓其人者欤？"隶叩头曰："似也。有裴爱者，无赖，不事家人生产，其人僦旅舍旁，而得出入其室。即欲得裴姓，此当是。"任曰："然。然则其抱细女者，亦可知矣。夫细女，爱女耳。吾闻纳音之数，阳姓从左，今左非衣而右爱女，其为裴爱无疑。"遂收裴拷之，得实。(任名辰旦，字干之，浙江萧山人，丁未进士。) 
　　
　　胡瑟庵官湘东司李时，定南王驻师于衡州。一日召胡至帐下曰："军中有马数千，需枥五百具，命若三日为期，过期斩。"胡出已暮，至江，适有人跣足立星露中，顾谓："非司李胡公耶？何为至此？"胡告之故，曰："小人家于江，有渔艇百余，破其一可得枥五六具。请后二日以报。"五百具鳞次江滨，胡进之王，王大悦。(胡名贞开，浙江仁和人。性好任侠，旁通艺流诸术，每雄谈，四座辟易。己卯举于乡，鼎革后，自甘放废，寻为张公所辟，授湘东司李，未几告归。工书善画石，为文绝类苏长公，才大用小，有志不就，时论惜之。) 
　　
　　清圣祖登极，甫八龄。时鼇拜当国，势甚张，以帝幼，肆行无忌。帝日选小奄之强有力者，令习布库以为戏。布库，满语赌力也。拜入奏事，亦不之避，拜更以帝弱而好弄，心益坦然。一日拜入内，帝令布库擒之，十数小奄立执拜，遂伏诛。其机警如此。(鼇为清开国异姓功臣之一，世祖临没时，受顾命与索尼、苏克萨哈、遏必隆同为辅政大臣。以圣祖幼冲，专权恣肆。康熙八年，命康亲王杰书等勘问其罪，得三十款论死。) 
　　
　　高澹人随圣祖登泰山，圣祖欲书扁额，已拟定"而小天下"四字。提笔一挥，将"而"字一画写太低，以下难再着笔，帝甚踌躇。高曰："陛下非欲书'一览皆小'四字耶？"帝欣然，一挥而就。(高名士奇，浙江钱塘人。以布衣受圣祖知遇，为文学侍从之臣，官至少詹事。) 
　　
　　陈沧洲守江宁时，驾幸金山，观水师。先期一日，大吏檄公于江滨叠石为步者三，欲以困公。属吏皆惶急，公曰："吾自办之。"乃率诸子弟躬运土石，士民从者属路，争撤屋材济工。然江溜急，下石则浪去。有估人子坐木筏上，知其故，请筏叠石，层层叠，筏出水方有基，即甃石如平地。鼓四下，工峻，如有神助。圣祖临视，益奇之。(陈公爵里已见前。) 
　　
　　年羹尧征西藏时，一夜漏三下，忽闻疾风西来，俄顷即寂。年急呼某参将领飞骑三百，往西南密林中搜贼，果尽歼焉。人问其故，年曰："一霎而绝，非风也，是飞鸟振羽声也。夜半而鸟出，必有惊之者。此去西南十里，有丛林密树，宿鸟必多，意必贼来潜伏，故群鸟惊起也。"(年征青海，日阅地图，知前路有淤泥深坑，乃下令云："明日进兵，各人携板一片，草一束。"军中不解其故。比次日，遇深沟泥泞，令各将束草掷入，上铺板片，师行无阻。盖番人方倚此为险，不意大兵骤至也。遂破其巢穴云。) 
　　
　　清高宗性极颖悟，一日临幸和坤家，见家亭额，纪晓岚为作擘窠大字二曰"竹苞"，笑谕坤曰："此纪昀嘲汝之词，盖谓汝家个个草包也。"闻而衔之。(纪公爵里见前。公好滑稽，与和坤同朝，恒隐相嘲谑，而坤辄不知。) 
　　
　　卢雅雨为两淮运使，以好士故，宾朋纷集，供给甚繁，遂至亏帑。廷议籍没，纪晓岚与卢为儿女姻亲，常直内廷，微闻其说，私驰一介往，不作书，以茶叶及盐少许贮空函内，外以面糊封固。卢得函即悟曰："此盖隐查盐空三字也"，亟将家财寄顿他所。迨籍没时，所存资财，寥寥无几。(卢名见曾，其籍没时，和珅遣人侦得纪漏言事，白之高宗，召纪至，责其漏言。纪力辨实无一字，帝曰："人证确凿，何庸掩饰乎？朕但询汝操何术以漏言耳。"纪乃白其状，且免冠谢曰："皇上严于执法，合乎天理之大公。臣惓惓私情，犹蹈人伦之陋习。"帝嘉其词得体，为一笑，从轻谪戍乌鲁木齐，未几即赐环。) 
　　
　　金冬心客扬州，诸盐商慕其名，竞相延致。一日，某商宴客于平山堂，金首座，席间以古人诗句飞红为觞政。次至某商，苦思未得，众将议罚，商曰："得之矣，'柳絮飞来片片红。'"一座哗然，讥其杜撰。金独曰："此元人《咏平山堂》诗也，引用确切。"众请其全篇。金随声诵曰："廿四桥边廿四风，凭阑犹忆旧江东。夕阳返照桃花渡，柳絮飞来片片红。"众服金博洽，其实金乃口占此诗，为某商解围耳。商大喜，越日，馈以千金。(金公已见前。) 
　　
　　顺天乡试，《四书》文题例由钦定，先期内阁进呈《四书》一部，命题毕，仍发还。乾隆乙酉乡试，奄人捧《四书》发还内阁，和珅就奄与语，探高宗命题时情状。奄言帝披阅第一本至半本时，忽微笑，振笔直书。珅不语，遂知为"或乞醯焉"一章。盖乞醯二字，嵌乙酉二字在内也。乃密通消息于门生，倩人预构，隽者甚众。(和珅此种举动与高士奇略同。) 
　　
　　阿云岩征金川，一日安营已定，忽传令迁移，诸将以天晚力阻，公随发令箭云："违者立斩。"合营虽从之，而不免怨诽。迨昏夜大雨，前此营基，水深丈余，几为漂没，咸诧为神奇。公曰："我有何异术，特见群蚁移穴，知土热将雨，地势太低，难免于水耳。"(阿公爵里见前。按阿公此举，不难于先见而难于实言，稍有权术者，必又以为奇门遁甲矣，健儿能不受绐欤？) 
　　
