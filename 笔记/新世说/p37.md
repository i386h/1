<!-- { "loadSidebar": true } -->
　　张曼胥于医卜堪舆风鉴之术，靡不通晓。尝游辽东归，语人云："吾观王气在辽左，又观人家葬地，皆当大富贵；闾巷儿童走卒，往往多王侯将相，天下其多事乎？"人以为狂。既而世祖入关，从龙勋佐，果皆辽左产也。(张名储，江西南昌人，明大学士位之弟也。) 
　　
　　清世祖尝校猎遵化，至后为孝陵之地，停辔四顾，曰："此山王气郁葱非常，可为朕寿宫。"因自取佩掷之，谕侍臣曰："落处定为穴，即可因以起工。"(后有善青鸟者视之，相惊以为吉壤也。) 
　　
　　郑成功据台湾时，有粤东异僧泛海至，技击绝精，袒臂端坐，斫以刃，如中铁石，又兼通壬遁风角，与论兵，亦娓娓有条理。成功方招延豪杰，甚敬礼之。稍久渐骄蹇，成功不能堪，且疑为间谍，欲杀之而惧不能，其大将刘国轩，卒以计杀之。(刘国轩语成功曰："必欲除之，事在我。"乃诣僧款洽，忽请曰："师固佛地位，人不知遇摩登伽还受摄否？"僧曰："参寥和尚久心似沾泥絮矣。"刘因戏曰："欲以刘王大体双一验道力，坚我信心，可乎？"乃选娈童倡女姣丽善淫者十许人，布茵施枕，恣为狎，于其侧柔情曼态，极天下之妖惑。僧谈笑自若，似无见闻，久忽闭目不视，国轩拔剑一挥，首级然落矣，成功询其故，国轩曰："此术非有鬼神，特炼气自固耳，心定则气聚，心一动则气散矣。此僧心初不动，故敢纵观，至闭目不窥，余知其心已动而强制，故刃一下而不能御也。") 
　　
　　朱先生精异术，尝架箸于几，捕鼠置其中，鼠不得出，猫不得入，名曰诸葛八阵图。又尝翦纸为鱼，置之盆中，即游泳矣。(朱名字未详，康熙时隐于浙，或曰明宗室也。) 
　　
　　范文园工相术。邑中有隙地，或塑太岁，范以为威仪具足，应享巍峨。未几，遂成巨刹。又指禾中千佛阁肖刑惨戚，当厄于火。已而果灾。(范名騋，浙江海宁人。事亲孝，与兄弟友恭，于朋友信，而又好推分施与，拯济人之艰厄。尝梦神人付以右髻，自称右髻道人，遂精相术，入京师后，名动公卿间。) 
　　
　　顺、康间，有李神仙者，占卜多奇中。李吉津寓京师日，尝问以前程事，李书一联云："洗耳自同高士洁，披襟不让大王雄。"后半载，吉津以建言流徙出关，途次永平，有一秀才迎道侧，自言"贫苦求资助"，询其名，则高士洁也，大骇叹。及出关，一守备王姓远来相迓，因为诵联句，王骇曰："雄即某小字也。"康熙壬寅，诏许生还。一日，偶举此事语尤西堂，尤又骇曰："此诗乃予昔年戏作《论语》诗中之一也。(李名字未详，利津人。李名呈祥，沾化人，官詹事府詹事。) 
　　
　　刘泰斋闻滇南吴三桂之变，海内震动。时皖中大扰，民争避出城，城外骚然。刘筮之，得明夷初爻，笑曰："无能为也。其占不宜动，动必有灾。"邻人信之，皆不动，已而果无事。远徙者皆中途被掠夺，大困而还，由是阛阓之间，皆视刘为安危。(刘名若宜，安徽潜山人。) 
　　
　　吴志伊甚精乐律，曾于市上见编钟一枚，叩之曰："此大吕钟也。"后涤视款识云：古大吕之钟。(吴已见前。) 
　　
　　孙文若隐于杭，所居为梅园，性极闲静，一介不取，间为歌辞以自娱。问其年，辄曰九十，人以其发尽秃，故呼之为僧。顺治初，范观公抚浙，孙固预知之，盖孙与其大父雅故。范幼时，尝抚其顶曰："儿当建节吾土。"至是范奉母命，物色而得之，屏驺从往谒。时浙西多虎，孙辄语之曰："山上大虫任打，门内大虫休惹。"范寻奉命督闽，孙诫之曰："耳后火发时，须有主意。"门内虫，闽也；耳后火，耿也，盖指闽藩耿精忠也。康熙甲寅，闽藩变作，范死焉，人遂以孙为前知，争趋问之，孙避去，不知所终。(孙名文，浙江会稽人，自称水月老人。) 
　　
　　吕晚村精奇门壬遁之术，常夜出访友，必三更始返，僮笼灯导之。一夕访友，笑而告之曰："今夕有不速客来。"问为谁，不答；再叩之，曰"梁上君子也"，漏三下，门辟矣，有二人不得出，气喘汗流，惫极欲死。吕笑曰："蠢虫，何苦乃尔！"贼伏地稽颡，哀呼乞命，吕含笑释之。盖二人窃物出，觉非前路，乱山崎岖，愈走愈远，则以吕之预布奇门故也。(吕名留良，石门人，治东埭溪，有风雨庵，为吕之别墅。屋数十间，曲折有致。庭有紫薇，盘离奇，古物也。吕死后，以文集中有犯忌讳语，戮其尸，罪其子孙，并禁毁其书云。) 
　　
　　吴三桂之称兵也，有术士精六壬，将往投之。遇一人，言亦欲投三桂，因共宿。其人眠西墙下，术士曰："君勿眠此，此墙亥刻当圮。"其人曰："君术未深，墙向外圮，非向内也。"至夜果然。(吴开藩滇中，最好术士，故方伎之家趋之若鹜。) 
　　
　　陈其年年四十余，犹困于诸生。一日，过京口，有术者谓之曰："君年过五十必入翰林。"梅杓司因赠以诗曰："朝来日者桥边过，为许功名似马周。"康熙已未，其年以诸生应博学鸿词，荐授翰林院检讨，年五十六矣。(陈公爵里见前。术者姓名未详。) 
　　
　　史胄司素精子平学。康熙辛酉，携家入都，舟泊水驿，生子贻直，胄司取其造推算之，谓当大贵。时阻风，舟不得行，乃登岸纵步，见一冶工家适生子，问其时日正同，心识之。后二十余年，贻直已官清禁，胄司告归，复经其地，欲验旧事。自访之，则门宇如故，一白皙少年持斤操作甚勤，问其家，即辛酉某日生者也。竟夕不寐，忽悟曰："四柱中惟火太盛，惜少水以制之，生于舟者，得水之气，可补不足，若生于镕铸之所，则以火济火，全无调剂之妙矣。其贫贱也固宜。"(史名夔，江苏溧阳人，官詹事。贻直官大学士。) 
　　
　　江慎修好穷经，尤精卜筮之学。尝馆同里某富人家，三年兀坐一编，喜愠不形于色。一起居曰定数，一饮食曰定数，富人厌而辞之，欣然去。明年重九日，富人集客为茱萸会，江适过其门，富人邀之入席，江尽三爵，食二馒首，遂起辞。富人留，则曰："定数也。"引富人至书室后橱，见有径寸帖书云："三年宾主欢，一日间分手。尚有未了缘，明年九月九，邀我赏茱萸，酌我三杯酒。数定且归休，祗啖两馒首。"(江名永，安徽婺源人，为经学大师。村有戴正者，负异才，过目不忘。闻慎修名，担簦往学。两人游陇上，见黄牛与黑牛斗，江问之曰："牛孰胜？"正曰："黄土也，黑水也，土克水，黄当胜。"江曰："不然，今于令为孟冬，于日为壬子，水旺土斯废矣。此理不可拘于一定，而学所以贵于化也。"已而黑者果胜。正大悟，学日进，名遂与江埒。雍正初，大吏荐江于朝，世宗召见，慎修战栗不能对，乃荐正，正口如泉涌，剀切详明，世宗大悦。) 
　　
　　乾隆甲午，有李道人者，馆少宰朱鼎延家中。朱询其子应顺天试获隽否，李书曰："有田皆种玉，无马不成龙。"朱以为嘉兆。及榜发，解首乃田种玉，而末名则马成龙也。(李名字未详，山东人。梁尚书清标尝邀之饮，同会六七人，请预道今夕事。李即书片纸，置烛檠下。顷之，座客共话关壮缪出处，俄有致书与梁者，发视无一字，翻阅之，字在柬背。李因取纸出示众云："客所谈者，皆关公事，有送柬者至，颠者倒之，大可笑也。"众皆拊掌者再。) 
　　
　　蔡必昌守重庆，乾隆甲寅秋，谒督部福文襄。福适征廓尔喀，因问此行休咎，蔡曰："此次蒇事必速，冥中仅造册数月；后数年，川楚间当有大劫，冥中已造册数年，今尚未已。"福询以册载姓名，蔡曰："未来事，不可预言。"此中首领，似即毕秋帆制府也。(蔡字未详。明年乙卯，果有楚苗之变，川楚教匪继之，频年大乱，嘉庆甲子始平。) 
　　
　　徐念祖通壬遁术。宰蒙阴时，有犯越狱逸，课之，谓当在治东三十里外水草之交，乃率役追捕。行经小村，令役具餐，自憩柳下，遥见一池中有丛草浮动，回顾则老妪立檐间，注目向池，若意喻者。饬役投入池觅之，果获，盖犯立池中，手擎众草覆其顶也。(徐字未详，桐乡人。乾隆乙丑二月，钱屿沙方伯问以得与春闱分校否，徐曰大吉，意元卷出公房乎。会元蒋元益、状元钱维城果皆出其门。) 
　　
　　嵇尚佐善风鉴，百不失一。尝主乾隆乙末会试，揭晓，中式者初见，即鉴别无爽，分日燕之。前一日皆丹毫简任者，内有二人不符，由榜下即选，次日所延，则尽归班矣。尝言"乙未一榜无宰辅，惟许紫垣、孙寄圃一内一外，禄位崇厚"，后果然。(嵇公爵里见前。) 
　　
　　高宗训政称上皇。一日，早朝已罢，专召和珅入对。至，则上皇南面坐，仁宗西向坐一杌。跪良久，上皇闭目，若熟寐然，口中喃喃有所语。久之，忽启目曰："其人姓名为何？"珅应声答曰："高天德、荀文明。"上皇忽闭目诵不辍。移时，挥出，不更问。仁宗大愕。越日，密召珅问曰："汝前日召对，上皇云何，汝所对作何解？"珅曰："上皇所诵，为西域秘密咒，诵之则所恶之人虽在数千里外，亦当无疾而死，或有奇祸。奴才闻上皇持此咒，知所欲咒者，必为教匪悍酋，故以此二人名对也。"(和已见前。仁宗既知和亦娴此秘密咒，益骇。故俟高宗宾天，而即赐和死。) 
　　
　　嘉庆时，有马敬六者，性淡泊，终身家食。精数学，朝风夕雨，推测而知；小至家用什物，亦预知成败。家贮瓷盘，历有年所，戏占之，应碎于即日午刻，顾未明其致碎之由。置之案，自守之。适夫人呼令午膳，敬六注目凝视，无暇他顾，催之再四，竟若罔闻。夫人怒，挥盘于地，碎至百片，敬六笑而起曰："验矣。"(马名严，嘉庆元年进士。) 
　　
