<!-- { "loadSidebar": true } -->
　　民国以来，都中女伶颇盛，最有名者，为鲜灵芝、刘喜奎、富竹友、刘菊仙诸伶，一时名流多溺之，争为诗歌相鼓吹，如易哭庵之《鲜灵芝歌》所云："生男一蟹输一蟹，生女一雌胜一雌。牡丹嫩蕊开春暮，螺碧新茶摘雨前"，甚为脍炙人口。刘少少册封喜奎为刘王，尚为文人游戏之笔，至作同姓不为婚辨，几欲唐突西施，则近于呆矣。樊樊山之于竹友，李直绳之于菊仙，或认为寄女，或纳为簉室。流风所煽，驯致儇薄少年，寒酸学子，逾闲荡检，举国若狂，推原作俑，易、刘、樊、李诸公，不能辞其咎矣。(易、樊二君见前。刘名和鼒，湖南长沙人。李名淮，四川人，前清广东水师提督。) 
　　
　　
　　
　　仇隙第三十六 
　　
　　李太虚者，吴梅村之座师也。崇祯中为列卿，国变不死，降李自成。清定鼎后，乃脱归。有举人徐巨源者，其年家子也，尝非笑之。一日视太虚疾，太虚自言病将不起，巨源曰："公寿正长，必不死。"诘之，则曰："甲申、乙酉不死，则更无死期，以是知公之寿正未艾也。"太虚怒，然无如何。巨源又撰一剧，演太虚及龚芝麓降贼后，闻清朝兵入，急逃而南，至杭州，为追兵所蹑，匿于岳坟铁铸秦桧夫人跨下。值夫人方姅变，迨兵过而出，两人头皆血污。此剧已演于民间，稍稍闻于太虚；适芝麓以上林苑监谪官广东，过南昌，亦闻此事，乃与太虚密召歌伶，夜半演而观之，至两人出跨下时，血淋漓满头面，两人相顾大哭，谓名节扫地至此，夫复何言！然为孺子辱至此，必杀之以雪此仇。乃使人俟巨源于逆旅刺杀之。(李名未详，江西南昌人。徐已见前。) 
　　
　　赵秋谷天才骏厉，俯睨一切。时有黄六鸿者，由知县行取给事中入京，以土物及诗稿遍送诸名士，至赵赞善，赵答以柬云："土物拜登，大集璧谢。"黄遂衔之刻骨。未几而赵有国丧观剧之事，黄遂据以弹劾，赵因以落职，偃蹇终身。(黄邑里未详。赵公爵里见前。) 
　　
　　吴渔山自号墨井道人，画与王石谷齐名。同居常熟，总角即相友善。尝借石谷所摹大痴画卷，屡索不还，渐成怨隙，石谷遂与绝交。(吴、王二公已见前。) 
　　
　　陈沧洲官江宁知府。值圣祖南巡，总督阿山借供张名，召属官议增赋，众无言而注目公，公力争，且曰："官可罢，赋不可加也。"阿自是滋不悦公，乃以他事谗害之，系江宁狱，欲绝其食。狱卒怜之，私哺以饼，为守者李丞侦知，怒杖卒四十，曰："通一勺水入狱者如之。"公自分命绝矣。忽外有贵人驺唱声甚高，曰："狱官来，我浙江巡抚赵申乔也。入觐时，皇上命我语江南督抚，还我活陈鹏年，不知汝等可知否？"言毕去，不与公交一语。未十年，公总督南河，李为邳睢同知，大惧。来谒公，公无言，李心稍安，疑公忘之矣。居无何，黄河南岸崩，刍茭翔贵，治者竹楗石，需金巨万。公张饮，召河官十余人入，酒行叹曰："鹏年饿江宁狱几死，不意有今日。自贺一觥。"且饮且目李，目闪闪如电，须髯翕张。李色变，客亦瞠目不知所以，公笑曰："诸君不贺我乎？盍进一觥。"合席诺声如雷，不能者强毕之。俄奴捧饕餐出，瓷而鸽金者也，状狞恶，公起满斟之，持行至李所曰："某年月日，为一饼故，杖狱卒，欲饿我死者，非他人，即足下也。今河岸崩，百万生灵所关，不比老陈性命，不值一钱也。罚汝饮，即往治之，放一勺水入民田者，请敕书斩汝，亦使群公知鹏年非报私仇者。"李长跪，色若死灰，持，堕地碎，两手自搏，叩头数百，满座咄嗟回首，无一人忍睇其面者。李出，倾家治河，河平，来验工官缨帽小车，所杖江宁狱卒也。既，李竟惭恨死。(陈公爵里见前。) 
　　
　　徐冠卿少聪慧，从孝廉周云陔游。冠卿得乡举，与其师同入京，应礼部试。师约束太严，遂成仇恨。冠卿以百部食之，卒于逆旅。其年冠卿捷南宫，入词馆，京师人有知其事者，呼冠卿为药师佛。冠卿恃才狂放，怨者颇多。雍正初，怨家某以其诗集中有"明月有情还顾我，清风无意不留人"之句，遂以出首。当刑部审讯时，有与冠卿有瓜葛者，欲宽其罪，预告之曰："实出无心。"及讯冠卿，仰见堂上司员胡宗琳侍立案前，与其师面貌无异，乃大惊愕，供有心诽谤者，胡亦力争，遂画稿定罪。将正法时，所亲犹怪之，冠卿曰："吾命也，无他言。"(徐名骏，江苏昆山人，健庵司寇之幼子也。) 
　　
　　岳容斋之入朝也，纪成斌权大将军篆，命副参领查廪领卒万人牧驼马。廪性懦葸，畏边地寒，以偏裨五十人放牧，己率众避寒山谷间，日置酒高会为乐。准夷入寇，偏裨报廪，廪笑曰："鼠盗不久即散。"按兵不往。及马驼被掳，廪闻信弃官去。过总兵曹垒，呼曹救之。曹卞急，率兵往，为贼所败，单骑奔，赖提督蒋建率本标卒追之，转战七昼夜，敌始却。廪见纪，皆委罪于曹，纪笑曰："满洲人之勇，固如是耶！"收缚，将斩之。岳归，纪告以故，岳惊曰："君今族矣。满族为国旧人，吾侪岂可与抗，以干其怒耶！"解廪缚，以善言谕之，委罪于曹，斩之以徇，而以捷闻。廪转仇岳刺骨。会查郎阿巡边，其戚也，因控岳诸不法事，及纪掩败为功状。查郎阿据以入告，世宗大怒，斩纪于营，置岳诏狱，而廪竟得免。(岳公爵里见前。) 
　　
　　杭堇浦与全谢山以才学相投契，为最亲密，客京师及维扬，无一日不相见，谈笑辨论，相服相称叹，数十年无间言也。既而谢山膺粤东制府之聘，往主端溪书院，堇浦同时为粤秀书院山长。谢山自束修外一介不取，虽弟子馈时物亦峻拒之；而堇浦则捆载湖州笔数万，乞粤中大吏函致其僚属，用重价强卖与之。谢山遗书规戒，谓此非为人师所宜，不听。谢山归，以告扬州马氏兄弟。他日堇浦至马氏，秋玉昆季甚诘堇浦，堇浦不敢辨，而怨谢山切骨，谢山不知也。谢山既卒，其弟子蒋樗庵、董小钝诸君，念其师执友莫堇浦若，乞之铭墓。堇浦使来索遗集，与之，久无报章，屡索还遗集，终不报，而堇浦《道古堂文集》雕本出矣。诸君视其目有《鲒亭集序》，忻然检读，则若誉若嘲，不解所谓。细译之，又似谢山有败行者，皆大惊怪。又遍观其他文，则窜谢山文为己作者六七篇，于是知堇浦卖死友，而不知其卖之之故。既有自维扬来者，道其详于樗庵，始恍然大悟。其后樗庵弟子有钞《鲒亭集》，而以杭序冠首者，樗庵见之大怒，乃手纪堇浦负谢山始末于序后。此书后归烟屿楼徐先生，故先生详述之如此。(全、杭二公爵里见前。按樗庵固不妄语，徐先生亦不轻诋前辈者。且堇浦《粤游集》每有以湖笔馈某官诗，其文集中考据辨论之作，颇与鲒相出入。然则才如堇浦，竟有文无行，卖良友于死后，亦可唏矣。) 
　　
　　乾、嘉时，朝贵盛行弈艺，以此四方善弈士咸集京师，而以范西屏为巨擘。有先范得名者黄某，久游公卿间，称国手，年亦倍长于范。及范入都，黄与角艺，卒死范手，于是慕范者未尝不惜黄，而不知其中自有天焉。先是富春韩生馆某部郎家，韩本善弈，而人莫知。一日部郎邀黄弈，韩作壁上观，局竟谓部郎曰："黄某弈虽名盛一时，而自我观之，其于攻守之法犹未尽然，谁谓无可敌者！"部郎乃复邀黄与韩对弈。黄见韩年少，意甚轻之，及布局，觉有异，即极力防拒，而辄为所窘。黄或乘间出奇，韩则信手以应，不费思索。竟三局，黄三北焉，遂推枰起曰："余今适发隐疾，越日当与君决胜负耳。"嗣是黄名稍逊，而韩技亦有知者。某王亦精此艺，闻韩名，召与弈，自辰至日中，连和三枰，末局韩负半子。盖应召时，使者以王好胜为嘱，韩欲博王欢，而又不堕己名，故于进退间，分毫不失如此。然其心力之劬，恰过常局数倍矣。时黄恨韩成仇，侦知其故，韩出即要于途曰："今日愿与君毕其所长。"韩苦辞不可，乃勉与弈。及争一角，韩反复凝思，卒不能应，黄以冷语迫之，韩神色顿异，遽喷血数升而绝。越后二十余年，而黄为范乘，若相报复焉。(范已见前。相传范入都时，黄犹在。诸钜公设彩邀二人一争，胜局未分，亦以一角决上下。范见黄握子不落，曰："先生殆不欲战乎？"黄忽色变，曰："孽也，天夺我矣，又何争为！"方推枰起，遽倒地而死。) 
　　
　　陈国瑞寓居扬州，与提督李世忠过从游宴。先是国瑞在清淮时，尝截留李世忠营中饷盐，值银钜万；又杀世忠部将之攻下蔡墟者，取其军械，而诬其勾通苗沛霖，世忠皆不敢与校。及是欲雪宿仇，而阳与为欢，国瑞不悟，日与狎饮，时时以戏言谑之，世忠积不能平。一日清晨，率亲兵数十突入国瑞之舍，擒国瑞以出，声言解往金陵，听总督曾侯相处置。挟以登舟，扬帆南下，国瑞兄子陈泽培率众追之。是时湖北运铜船数百号停泊河干，其水手皆楚人，国瑞同乡也。泽培号于众曰："有能追夺吾叔者，赏以万金。"于是应募者数千人，追及世忠于瓜洲之四里铺，围其大舟。世忠乘夜挟国瑞登舢板船，潜行出口，溯江西下。黎明，泽培登其大舟，取世忠妾婢三人以归扬州，扶以游街，官吏驰往弹压，送归世忠本宅。而船中尚有二女，于纷呶之际，怀金宝赴水以死。曾既接世忠禀牍，严批责令先释国瑞，来辕听候讯办。世忠泊舟芦苇丛中，先来谒曾，曾拒不见，遣武弁以一令箭偕世忠同至舢板船，释放国瑞，始于船底掖出之，饥惫几无人形，时同治十年闰四月十八日也。李、陈二人同交营务处，委员讯具供词，曾乃衡情剖断，世忠以擅执大员被褫职；国瑞累次滋事，又滥杀世忠部将，因事在赦前，劾以都司降补，均交地方官严行管束；泽培革去监生，时议允之。(陈，湖北人，李，安徽人，两人齐名，悍亦相似。然以人格论，则世忠不及国瑞多矣。国瑞不失为粗豪之丈夫，世忠只成反复之小人耳。其寻仇互斗也，世皆直陈而曲李，亦足见公论之在人也。) 
　　
　　
　　
　　蔡跋 
　　
