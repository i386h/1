<!-- { "loadSidebar": true } -->
　　陕西尉迟氏积资无算，铸银如砖式，以四健儿舁之，不能动也。散置墙阴，不加检点。所居俨然城郭，有四门，不时启闭，藉防寇盗。仰给于其家者人数万，皆自称奴隶。(尉迟氏为尉迟敬德之后。) 
　　
　　王亶望抚浙时，奢淫无度，喜食驴肉丝。厨中有专饲驴者，蓄数驴，肥而健。中丞食时，传言驴肉丝，则审视驴之腴处，一脔，烹以献。驴处血淋漓，则以烧铁烙之，血即止。其食鸭也，必食填鸭。填鸭者，饲鸭不使鸭动，法以鸭入瓦坛中，以泥封之，使鸭颈伸于坛外，用脂和饭饲之。坛底留孔遗粪。六七日，即肥大可食，美嫩异常。王偶欲食豆腐，则杀两鸭熬汤，煮腐以献之。宠妾甚多，籍没时，箧有四足裈，绣字于上，曰鸳鸯裈云。(王以资郎起家，累官至浙江巡抚。丁艰，以督办海塘夺情视事，又不遣眷回籍。三保督闽，恶其蔑伦，密疏劾之，王因获罪伏诛。) 
　　
　　查小山官京师，席先世业，称巨富。性奢侈，京师以三膘子呼之。一生取精用宏，不下数百万，饮食供张，视何曾、石崇不啻倍蓰。喜蓄砚，石资温润，琢磨精工，铭刻皆前代名人。虽真赝参半，要以物聚所好，又不惜重价，积数十年，选其尤者百方，装潢藏，所费累巨万矣。晚年家落，一日取所藏砚资千金，遍历歌台舞榭，金尽矣，归入门，思赎砚无期，悲极号啕，既而曰："千古之能散财者，当以查小山为第一人"，复纵声狂笑不止。查敬礼名士，闻张船山太守诗名，延为上客。张醉后，时詈之，不以为侮。每送新诗一卷，辄馈五百金为润笔资。(查名有圻，浙江海宁人。称其名或有不知，小山则中国皆知，三膘子则外国靡不知也。) 
　　
　　乾、嘉盛时，盐纲遍天下，而以扬州为总汇之区。业鹾者竞尚奢靡，凡宫室饮食衣服舆马之所费，辄数十万金。有某姓者，每食，庖人备十数席，临食，夫妇并坐堂上，侍者置席于前，茶面荤素等，凡不食者，辄对之摇首，侍者审色，则更易他席。有好马者，蓄马数百，每马日费数十金，朝自城中出，暮自城外入，五花灿著，观者目炫。有好兰者，自门以至内室，置兰殆遍，一盆或至数十金。或以木作裸体妇人，动以机关，装烟递茶，座客往往为之惊避。至其所延之宾客，所蓄之奴仆，支给月俸，初不为厚，乃不数年而悉致小康者，则以每一奉命采办货物，沾溉甚多，且凡隶门籍者，主人必次第使之，不令向隅也。(其先以安麓村为最盛，后起之家则更奇矣。有欲以万金一时费去者，使门下客以金尽买金叶，载至镇江金山寺塔上，向风扬之，顷刻而散，沿缘草树间，不可复收。又有以三千金尽买苏州不倒翁倾于水中，水道为之塞者。有喜美貌者，自司阍以至宠婢，皆选十数龄清秀之男女；或反之而尽用奇丑者，自镜之，以为不称，毁其面，以酱涂之。有好大者，以铜为溺器，高五六尺，夜欲溺，起就之。一时争奇斗异，不可胜计。) 
　　
　　黄均太为两淮八大盐商之冠，晨起饵燕窝，进参汤，更食鸡卵二枚。一日无事，翻阅簿记，见卵二枚下，注每枚纹银一两，黄诧曰："卵值即昂，未必如此之巨。"呼庖人至，责以浮冒。庖人曰："每日所进之鸡卵，非市上购者可比。每枚一两，价犹未昂。主人不信，请别易一人，试尝其味。"言毕告退。黄遂择一人充之，其味迥异于昔，一易再易，仍如是，意不怿，仍命旧庖人服役。翌日，以鸡卵进，味如初，因问曰："汝果操何术而使味美若此？"庖人曰："小人家中畜母鸡百头，所饲之食皆参术耆枣等，研末掺入，其味故若是之美。主人试使人至小人家中一观，即知真伪。"黄遣人往验，果然，由是重复用之。(黄之名字未详，均太其商号也。) 
　　
　　汪太太当高宗幸扬时，与淮之盐商先数月在北城外择荒地数百亩，仿杭之西湖风景，建筑亭台园榭，以供御览。惟中少一池，太太独出十数万金，夜积工匠凿之，池成而翌日驾至。高宗大赞赏，赐珍物无算，由是太太之名益著。门下多食客，有求于太太者，咸如愿以偿。尝演剧自遣，赏赐伶人甚钜。(汪太太者，盐商石公之妻也。石公既殁，内外各事归其主持，故人称为汪太太。) 
　　
　　和珅贪黩枉法，僭侈制，世多知之。相传和每日早起，屑珠为粉，作晨餐，饵珠后，心窍开朗，诸事了了。凡已旧及穿孔者屏不服，即服之亦无效。珠价极昂，一粒二万金，次者万金。(时有吴县珠贾石某专司其事，牟利甚厚。藏珠之法，搓赤金箔为丸，裹以绵，袭以锦囊，贮以精美小箧。海上采珠者日涉风涛，得美珠必投石，石装潢之，以时献和。) 
　　
　　高谷兰嫁女于张得天。新婚庙见后，循例视庖，张父语之曰："厨下诸人，执事尚勤否？"曰："甚勤，然未免太劳。即如执爨一役，传薪必再四。"翁曰："媳家不如是乎？"曰："媳家止架薪于陉，将熄则以膏沃之。"其奁赠甚丰，即图章亦一千具，玉石晶瓷咸备，他物称是。一日，张赴座师家祝寿，帽珠为人窃。父性严，虑有呵责，乃谋诸妇。妇云："珠本二颗，每颗三千金，一装君帽，一缀余帼，无辨也。"张大喜，然苦珠只一穴，命婢以锥穿之，不入，击以石，珠裂为二矣。岁余举一子，谷兰贻外孙者有正龙头刻丝衲百幅，婢妪即以此供儿溺焉。(高名未详，澹人之子也。与陆双柑善。陆荐一客往，高方内值，旬余不见，供给至丰。一日接见，语之曰："有所欲幸以告，双柑与我一也。"客乃请曰："愿效力门下。"高呼纪纲来嘱之，则对曰："府中事事有主者，惟近畿芦台一带逋租，已及三万，无暇料理。但琐甚，无以为也。"高俯仰久之，语客曰："敬以奉烦，可乎？"客曰："幸甚。"乃检点而往。客颇练事，往索月余，得五千金，造册箧金归。又候之旬余，复得见，奉册呈金，方将陈说，高略一劳苦，初不省视，颦蹙久之。客曰："此后当渐有生色。"高摇首曰："何可再也，重劳长者，殊深惶悚。即以五千金为寿，幸勿嫌也。"客拜赐而归，小康矣。高一身挥霍，及没，张挽以诗云："文人承世宠，弱冠紫宸前。性命杯中酒，生平语外禅。曾挥万镒尽，不着一丝牵。谁最伤知己，诗人孟浩然。"浩然以况双柑，纪实也。子孙渐中落。) 
　　
　　嘉庆时，两淮盐政以阿克当阿为尤侈，任淮鹾至十余年，人称为阿财神，过客之酬应，至少无减五百金者。阿所藏书籍字画值三十万金，金玉珠玩值二三十万，花卉食品几案值十万，衣裘车马值三十万，僮仆以百计，幕友以数十计。每食必方丈，非国忌，鲜不演剧。即鼻烟壶一种，亦有三百余枚。无百金以内物，纷红骇绿，美不胜收。真伽楠朝珠，用碧犀翡翠为配件者，每挂必三五千金，皆腻软如泥，润不留手，香闻半里以外。司书籍者，仆八人，随时装潢补订者，又别有人。宋元团扇，多至二千余柄，每柄值十余金。《全唐文》馆即其奏请开设者也。吴谷人、吴山尊、孙渊如、黄仲则、石琢堂、洪桐生皆为座上客，极一时风雅之乐。其饮馔精美，他不具论，鲥鱼初出，必派数小艇，张网于焦山急流中。上置薪釜，得鱼即投之釜，双桨驰归，至平山堂则正熟，与亲在焦山烹食者无异也。(阿为满洲人，仁宗亦眷之，派查河、派查赈，乃竟未能荐擢封疆，盖其时政体尚严也。至道光时，则同为内务府员之钟云亭，即任闽督及鲁抚矣。) 
　　
　　潘士成盛时，姬妾数十百人，以一大楼处之，人各一室，窗壁悉用玻璃，彼此通明，不得容奸。又禁不使下楼，有所需，则婢媪致之。潘别居一室，至夜，欲召人侍寝，则按其次第，使人召之。潘败，一日，将遣诸妾，则令人楼下呼之曰："某姨，主人召汝，可扃门来。"至则潘谕之曰："今不需汝等，汝欲留者，吾仍月给汝金若干，否则给汝四百金，任汝所之，惟不得复上楼。"散者十之九。诸姬初不预备，故房中贵重物纤悉未取也。(潘名德舆，广东南海人。广东富室在嘉、道之间首推潘、卢、伍、叶诸家。盛时饮食起居倍极豪侈。) 
　　
　　潘梅溪为苏城钜富，与之相埒者，惟枫桥汪姓而已。尝谒汪，服貂耳绒外褂，汪之不识，问潘，潘告之，面有得色。汪大恚，潘去，乃令其仆遍至巨室搜觅，且悬重价，每一袭偿千金，一夕而得八袭。诘朝，折柬招潘饮，潘至，则八仆立于大门之左，所服与潘无异，潘惭而退。(潘名未详，江苏吴县人。) 
　　
　　南河某督，尝设宴，座客或赞豚肉之美。酒阑，一客起去，见院中豕尸数十，枕籍阶下，异而询之典厨，始知席次所陈之一簋，实集众豕背肉而成。其法：闭豚于室，屠者持一竿，追而挞之，豕负痛，叫号奔走，愈走愈挞，力竭而毙，急背肉寸余，方足供一席之用。盖其背受挞，以全力护痛，则全体精华，皆萃于背，甘腴无比，余肉腥恶失味矣。至烹鹅掌之法，则用铁笼笼鹅，炽炭其下，旁置醯酱。有顷，地热，鹅环走，不胜痛，辄饮醯酱自救，及死，全身脂膏萃于两掌，厚可数寸，余肉不堪食矣。有食驼峰者，选壮健橐驼，缚于柱，以沸汤浇其背，立死，菁华皆在一峰。一席所需，恒三四驼。又有吸猴脑之法，尤惨酷。选俊猴，被以锦衣。穴案为圆孔，纳猴首孔中，以刀剃其毛，刮其皮，猴不胜痛，号极哀。乃以沸汤灌其顶，用钻椎击破颅骨，诸客各手银勺，入猴首中探其脑吸之，每客数勺而已。他如食一豆腐，制法有数十种之多，且须数月前购集材料，选派工人，统计所需，非数百金不能餐来其一器也。食品既繁，一夕之宴，恒历三昼夜不能毕，往往酒阑人倦，各自引去，从未有终席者。(按：治河总督当铜瓦厢河决以前，有南北二缺，驻山东济宁者，事简费绌，远不如南督之繁剧也。南督驻江苏之清江浦，以有岁修费五六百万金，治河官吏常乾没，其十之九骄奢淫佚，遂著称于道光时。即饮食一端，已如上述，几有非帝王所可及者。) 
　　
　　奕经以道光辛丑鸦片之战，率兵南来，驻节苏州，往来于杭、绍之间。营帐中器皿珍馐，穷极瑰异。其幕客鄂某，复滥支军饷，费用无度，以博将军欢。会天寒风雪，帘幕壁衣之属，皆以貂狐灰鼠为之，围炉饮酒，侑以管弦，说者谓有缓带轻裘、雅歌投壶之风。(奕为满洲人，以协办大学士、扬威将军帅统蒙古、吉林及京师火器健锐营兵南来，命翼长等统之，分布江、浙，资策应。时英人要索条款不已，参赞或请进兵，将军酒半，启帷探望曰："寒哉气也。") 
　　
