<!-- { "loadSidebar": true } -->
　　王烟客家本富于收藏，及遇名迹，不惜多金购之，如李营邱《山阴泛雪图》，费至二十镒。每得一秘轴，闭阁沉思，瞪目不语。遇有常会，则绕床大叫，拊掌跳跃，不自知其酣狂也。尝择古迹之法备气至者二十四幅为缩本，装成巨册，载在行笥，出入与俱，以时模楷。故凡布置设施，钩勒斫拂，水晕墨瘴，悉有根柢。于大痴墨妙，早岁即穷阃奥，晚年益臻神化焉。(王公已见前。) 
　　
　　王元照于四朝名绘见辄临摹，务肖其神而后已，故其笔法度越凡流，直追古哲，而于董、巨尤为深诣。皴擦爽朗严重，晕以沉雄古逸之气，诚为先民遗矩，后学指南。视烟客为子侄行，而年实相若，互相砥砺，并臻其妙。世之论六法者，以两公有开继之功焉。(王公爵里见前。祭酒吴梅村《送元照还山》诗云："始兴公子茜诸侯，丹荔红蕉岭外游。席帽京尘浑忘却，被人强唤作廉州。") 
　　
　　王麓台童时偶作山水小幅，粘画斋壁，烟客见之，讶曰："吾何时为此耶？"询知乃大奇，曰："是子业必出我右。"间与讲析六法之要，古今异同之辨。及捷南宫，烟客曰："汝幸成进士，宜专心画理，以继我学。"于是笔法大进，而于黄公望浅绛法尤为独绝，熟不甜，生不涩，淡而厚，实而清，书卷之气，盎然楮墨外。是时石谷以清丽之笔，名倾中外，公以高旷之品突过之，世推大家，非虚也。(王公爵里见前。圣祖尝幸南书房，时公为供奉，即命画山水，圣祖凭几而观，不觉移晷。尝赐诗，有"画图留与后人看"句，公镌石为印章，纪恩也。每作画，必以宣德纸、重豪笔、顶烟墨，曰"三者不一备，不足以发古隽浑逸之趣"。客有举石谷画为问，曰"太熟"，复举查二瞻为问，曰"太生"，盖以不生不熟自处也。) 
　　
　　吴渔山画与石谷齐名，尝再至欧洲。晚年作画，好参用西法，然画中时有云气，绵渺凌虚。尝曰："欧人之画，全在阴阳向背形似窠臼上用功夫；我之画不取形似，不落窠臼，谓之神逸。即款识论，彼喜识下，我乃题上。用笔亦不相同也。"(吴名历，江南常熟人。久奉耶酥教，尝曰："年垂五十，学道于三巴眠食第二层楼上，观海潮度日，忆五十年看云尘世，较此物外观潮，未觉今是昨非，亦不知海与世孰险孰危？索笔图出，具道眼者，必有以教我。") 
　　
　　恽寿平少年山水学王蒙，既与王石谷交，曰："君独步矣，吾不为第二手也。"遂兼用徐熙、黄荃法作花鸟，自为题识书之，世称南田三绝。宋牧仲尝语人曰："南田画暗中摸索，即能辨之。世多伪作，其至处必不可伪也。"性甚嵚奇，遇知己，或匝月为之点染；非其人，则百金不能市一花片。所居瓯香馆，与倡酬者，皆一时名士。(恽名格，江南毗陵人，自号南田老人。少时流离琐尾，尝为某军帅所获。其父以计诱令出家，始得相聚。长以父兄尝仕明，不应举，惟攻古文词，其于画，天性也。) 
　　
　　查二瞻家故饶裕，多鼎彝及宋元人真迹，遂精鉴别。画初学倪高士，后参以梅华道人董文敏法，用笔不多，惜墨如金，负神懒散，气韵荒寒，逸品也。见王石谷画，爱之，延至家，乞其泼墨作云西、云林、大痴、仲圭四家笔法，盖有所取法也。晚年技益超，直窥元人之奥。尝作《师子林》册，宋牧仲得之以为快。(查名士标，海阳人，自号梅壑散人，明末诸生。寻弃举子业，专事书画。) 
　　
　　傅青主工书，自大小篆隶以下，无不精。尝自论其书曰：弱冠学晋、唐人楷法，皆不能肖。及得松雪、香光墨迹，爱其圆转流丽，稍临之，遂乱真矣。已而乃愧之，曰："是如学正人君子者？每觉其觚棱难近，降与匪人游，不觉其日亲。松雪何尝不学右军而结果浅俗，至类驹王之无骨，心术坏而手随之也。"于是复学颜太师。因语人学书之法：宁拙毋巧，宁丑毋媚，宁支离毋轻滑，宁真率毋安排。君子以为青主非止言书也。(傅公已见前。) 
　　
　　陈元孝行、草、分、隶皆有法。始晤王阮亭，揖甫罢，即出一端石相遗，视其侧有铭八字，曰"独漉所赠，渔洋宝之。"陈工汉隶，此其手书也，王甚珍之。(陈公已见前，自号独漉。) 
　　
　　吴三桂不善书而喜临池。苑中花木清幽，有列翠轩者，屋五间，窗外有隙地数丈，悉种短草，地尽则层峦叠嶂，高凌天际。春秋佳日，三桂辄携笔墨于轩中，作擘窠大字。侍姬数十辈环侍于前，鬓影钗光，与苍翠之色互相辉映。置身其中，几疑仙境。(吴已见前。) 
　　
　　张闲鹤性闲傲，嗜饮，少进辄醉，醉辄喜画兰，勃勃有生气。陆子黄尝得所画兰，悬之斋壁，忽香发满室，陆异之，因额其斋曰"兰堂"。(张名道岸，浙江湖州人，即苕南四隐之一也。) 
　　
　　苏遗民为人奇狷，善画帝释诸天像，得吴道子笔意。间写山水，成即毁之，人莫测其意。后以穷困死。(苏名遁，江南华亭人。) 
　　
　　万年少多材多艺，自诗文画之外，琴棋剑器，百工技艺，细而女红刺绣，粗而革工缝纫，无不通晓。唐叔升叹曰："我辈十指虽具，乃如悬槌；君具何种慧性，乃能至此？"(万名寿祺，江南淮安人，已卯孝廉。) 
　　
　　顺、康时，顾二娘以善制砚称，生平所制砚不及百方，非端溪老坑佳石不奏刀。相传以鞋尖点石，即能辨别瑕瑜，亦奇技也。其言曰："砚为一石琢成，必圆活而肥润，方见镌琢之妙；若呆板瘦硬，乃石之本来面目，琢磨何为？"所作之砚，古雅而兼华美，当时实无其匹。(顾系德麟之儿妇，姓邹氏，江苏吴县人。乾隆末，杭州何春巢于金陵市上得一砚，背镌刘慈一绝云："一寸干将切紫泥，专诸门巷日初西。如何轧轧鸣机手，割遍端州十里溪。跋曰："吴门顾二娘为制斯砚，赠之以诗。顾家于专诸故里，故云。时康熙戊戌秋日。"诗绝超逸，然不知刘慈为何许人也。) 
　　
　　陆丽京善医，遂藉以养亲，所验甚多。有人病亟，梦神告之曰："汝病有肠胃，得九十六两泥，可生也。"旦告其友，友默然良久，曰："嗟乎！此陆圻先生也。圻字分之为斤为土，其姓为六之谐音，合之乃九十六两土也。"即迎丽京至，下药立愈。由是名闻吴越间，争求其治疾，户外屦无算。(陆已见前。) 
　　
　　毛稚黄有小姬，当病瘵，势日殆，瘠甚见骨矣，遣人速沈去矜临诊。沈至，曰"毋恐，以一刀圭愈之。"毛大惊曰："曾闻敌二竖难于五丁，东阳顾影，腰带几何，何竟具神力乃尔！"(毛已见前。沈名廉，浙江仁和人。六岁能辨四声，益长笃学，尤好为诗古文。尝自言"著作须手定自刻，庶保垂久远。若俟子孙，恐故纸片不足当二分直也。") 
　　
　　清初弈手以过百龄、盛大有、吴瑞澂诸人为最著。过曾著《弈谱》，变化明代旧谱之著法，详加推阐，以尽其意。一时称为杰作。(过名文年，江南无锡人。生而慧颖，十一岁见人弈，则知虚实先后、进击退守法，曰"是无难也"；与人弈，辄胜，于是里党间无不奇百龄者。时福清叶台山弈名居第二，过锡山求可与敌者，乡人以百龄应，至则尚童子也。叶已奇之。及与弈，叶辄负，自是名噪江以南。越数年，至京师，与国手林符卿弈，三战三胜之，于是百龄棋品遂第一。归隐锡山，出游辄得数百千金，复尽之于博塞。或劝之，百龄曰："吾向者家徒壁立，今得此资，俱以弈耳。得之弈，失之博，夫复何憾！且人生贵适志，区区逐利者何为？") 
　　
　　周嫩予天资超卓，少好弈。家故贫，父母督使读，又督使商，皆勿愿也。辄窃出与人奕，禁之不可；与人博彩，屡获胜，夜则累累负金钱归。后遂以弈遨游郡邑。时过百龄方负第一手之誉，嫩予不为下，屡与对局，嫩予多胜焉。一日弃家去，莫知所之，或传其在海外，以技为某国王师。既而归，以弈终其身。(周名未详，浙江嘉兴人。徐星友有《兼山堂弈谱》，具道过与周之工拙。) 
　　
　　张得天性敏博学，最工书法。高宗御制怀旧诗，列公五词臣中，诗有云："书有米之雄，而无米之略；复有董之整，而无董之弱。羲之后一人，舍照谁能若！即今观其迹，宛似成于昨。精神贯注深，非人所能学。"其见重如此。(张名照，江苏华亭县人。康熙四十八年进士，选庶吉士，授检讨。雍正十一年，授左都御史，迁刑部尚书，旋授抚定苗疆大臣。乾隆元年，落职逮问。二年，授内阁学士，充经筵讲官。七年，再擢刑部尚书。十年，奔父丧，卒于徐州旅次。) 
　　
　　梁山舟善书法，名满天下，日本、朝鲜诸国贡使争以重价购之，求书者，纸日数束。尝言"古善书皆有代者，我独无之"，盖不欲以伪欺人也。论者谓：清中叶善书者，刘石庵朴而少姿；王梦楼艳而无骨；翁覃溪抚摹二唐，面目仅存；汪时斋谨守家风，规模稍隘。惟公兼数人之长，出人苏、米，笔力纵横，浑如天马行空。汪师茗、张得天后，一人而已。(梁公爵里见前。公之书名压一代。性独孤僻，作书喜用许虚白纸，夏岐、潘岳南笔，刻石必陈云杓、陈如惘、冯鸣和。后虚白斋纸盛行，冯、潘、夏、陈因以致富。) 
　　
　　刘石庵之书法，论者譬之以黄钟大吕之音，清朝明堂之器，推为一代书家之冠。盖以其融会历代诸大家书法，而自成一家也。自入词馆以迄登台阁，体格屡变，神妙莫测。其少年时为赵体，珠圆玉润，如美女簪花；中年以后，笔力雄健，局势堂皇；迨入台阁，则绚烂归于平淡，而臻炉火纯青之境矣。世人为讥其肉多骨少，不知其书之妙处，正在精华蕴蓄，劲气内敛，殆如浑然太极，包罗万有，人莫测其高深耳。(刘公爵里见前。公平生书楹联，尝用紫毫笔，尤好用腊笺、高丽笔笺。公有三姬，皆能代笔，外人不能辨，其但署石庵二字及用长脚石庵印者，皆代笔。瑛梦禅亦其一也。或曾见其与三姬人论书信，说笔法甚详。) 
　　
　　王梦楼自少以文章、书法称天下，朝鲜人当以饼金易其字。当时有谚曰："天下三梁，不及江南一王。"其随手所作行书，尤饶天趣。(王名文治，江南丹徒人。乾隆三十五年进士，以一甲第三人授编修。为文尚瑰丽，至老一归平淡。其书法尤能尽古今之变，而自成一体。) 
　　
　　钱献之邃经学、小学及金石之学，篆书尤空前绝后。当习李阳冰《城隍庙碑》，三月不能成字。忽梦至石室，一老者指授笔法，书遂大进。时都中能作篆者惟翁覃溪，闻是事，索观所书，叹为神授。自是遂以篆名天下。(钱名坫，竹汀詹事之犹子。) 
　　
