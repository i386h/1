<!-- { "loadSidebar": true } -->
　　徐次舟令南海县，有商人携饼金二百圆，途遇狂风骤雨，天色昏黑，仓皇触石而踣，昏不知人，醒则金失。及诉于徐，徐斥不理。商人涕泣以求，徐乃询其石之所在，令役舁石来。沿途闻县官审石，随观者益多。徐出坐堂皇，历数石罪而杖之。观者大笑。徐乃拍案呵叱曰："汝辈喧笑法堂，于律为有罪。今愿受责乎，抑受罚乎？"众曰愿罚。徐乃朱书人罚金一圆，计所得适如商人所失数，遂以畀之。(徐名赓陛，浙江乌程人，光绪初为粤东陆丰知县，以折狱称。旋移南海。其审石一事，啧啧人口，君审时指石而责之曰："汝横卧于通衢大道，有碍行人，罪一；风雨昏黑，行人易失足，而汝不知避让，罪二。人既倾跌，汝又不知照顾，致令所持饼金为人所窃，罪三。"责毕，即喝杖八十，观者大笑，声震堂宇。君以观者喧笑法堂，判令人罚金一圆，其现有者即时缴堂，未有者记其姓名居址，亦限三日内呈缴云。) 
　　
　　陆春江为上海令，乡民杜某，有女及笄，父以许字赵子，而不告其妻。妇固悍妇，复不谋于夫，而许字王氏子。女之舅氏不知其事，又以女许婚某姓子焉。无何三姓之子婚各有日矣，杜争持之，久不决，相与诉于县。陆悉召三姓之子与杜之妻女而集讯之，并质女以所愿。女泣曰："从其一则负其二矣，吾宁死也。"陆故迫之曰："愿乎？"曰："愿也。"曰："死则不能复生，汝无悔？"女曰："死则死耳，何悔为？"陆令胥吏饮以芙蓉膏，须臾僵矣。杜及妻大恸，三姓之子，亦惨沮无言。陆曰："谁愿敛其尸者？"赵氏子挺身曰愿，遂以尸归赵氏，且以他两姓之聘仪为赙，而嘱其厚葬焉。既而女复苏，众始悟所饮非芙蓉膏，乃陆所以委曲成全之也。(陆名元鼎，浙江人，后官至湖南巡抚。) 
　　
　　沈孟南以名进士出为湖南知县，所至有政声。令湘潭时，优礼邑中高贤李春坞，后为零陵令及武冈州牧，皆聘李讲学其地，士林称善。(沈名锡周，四川新繁人，后官至湖北道员。) 
　　
　　江建霞官湖南学政，教士子以崇尚朴学，风习为之一变。唐才常、樊锥、杨毓麟、何来保诸君，皆出其门下。每按试一郡毕，辄召集高才生文宴，细询人民疾苦，告大吏兴利除弊。又捐廉俸，增校经堂名额，士论翕然。(江名标，江苏元和人。光绪甲午年，公以翰林院编修出为湖南学政，提倡实学，著有《灵鹣阁丛书》若干卷。戊戌政变，以党锢卒于家。唐字佛丞，湖南浏阳人，丁酉拔贡生，庚子起义汉口遇难。樊后改名诚量，字春徐，湖南邵阳人，丁酉拔贡生，留学日本。归，死于江南。门人蔡锷最有名。杨字笃生，湖南长沙人，留学日本，著《中国魂》，鼓吹革命。见国事日危，自沉于英伦海峡。何字铁笛，湖南武陵人，庚子之役与唐同遇难于汉口。) 
　　
　　吴绶卿为延吉督办，时值间岛交涉，公以强干明敏之才应之。日人虽狡，见其部署井井，亦未敢施无厌之要求，在边三年，百废具举，边人赖之。(吴名禄贞，湖北云梦人，雄杰有大略。自日本学陆军归，投效东三省，以才略之富，得握兵权。后为第六镇统制。武昌起义，公于北方有所计划，满政府命为山西巡抚以解其兵柄，旋赂其部下刺公于石家庄车站，识者痛之。) 
　　
　　徐研赓以民国二年为临澧县知事，清理积案百余件，减轻徭役，赈恤饥民，每决死囚，辄掩面涕泣。去官之日，送者塞途，检点行装，不仅囊空如洗，且索家中寄金偿债务焉。(徐名承基，湖南湘潭人，历任宝庆府学教授，常宁县学训导。民国二年为众议院秘书厅秘书员，国会解散，湖南民政长任福黎调任君为临澧县知事。) 
　　
　　孙纯斋以起义伟人，民国三年，从黎黄陂来京，向当道求为定县知事。莅任后，振兴教育、实业诸要政，欲以为京畿各县之模范。其时党狱方兴，山西都督忽逮捕党人于其县，君力争之，始得释。(孙名发绪，安徽人。黎黄陂起义武昌，君在幕府筹画一切，颇有功。民国五年，特任君为山西省长。) 
　　
　　
　　
　　文学第四 
　　
　　魏叔子移家翠微峰，益肆力古文辞。喜读书，尤好《左传》及苏洵文。其为文主识议，凌厉雄杰，遇忠孝节烈事，则益感慨，摹画淋漓。而彭躬庵、林确斋同居翠微，与公之伯兄善伯、季兄和公，皆以古文实学为归，风气一振。世称为易堂诸子，实由公为之领袖云。(魏名禧，江西宁都人。世称宁都三魏，伯曰际瑞，字善伯，季曰礼，字和公，而叔子尤著。公生负异禀，年十一为诸生，甲申后弃诸生服，隐居教授。方流贼之炽也，人谓寇远猝难及。公独忧甚，移家翠微峰。峰距宁都四十里，四面削起百余丈，中径坼自山根至顶，若斧劈然。缘坼凿磴道梯而登，因置闸为守望，士友稍稍依之，而彭士望、林时益亦至，皆与公兄弟立谈定交，挈妻子来家翠微。) 
　　
　　王阮亭以诗鸣海内，士大夫识与不识，皆尊为泰山北斗。时当开国，世人皆厌明季王、李之肤廓，钟、谭之纤仄。公以大雅之材，起而振之，独标神韵，笼盖百家，其声望足以奔走天下。虽身后诋者不少，然论者谓清之有公，如宋有东坡，元有道园，明有青邱，屹然为一代大宗，未有能易之者。(王名士祯，山东新城人，顺治十五年成进士。少游历下，集诸名士于明湖，赋《秋柳》诗，和者数百人。在京师与汪苕文、程周量、刘公、梁曰缉、叶子吉、彭羡门等以诗相唱和。在扬州与林茂之、杜于皇、孙豹人、方尔止等修禊红桥，又与陈其年、邵潜夫等修禊如皋冒氏之水绘园。每公暇，辄召宾客泛舟载酒平山堂。吴梅村云："贻上在广陵，昼了公事，夜接词人。"尝实录也。迄官礼部，复与李湘北、陈午亭、宋牧仲、宋荔裳、施愚山、沈绎山等酬唱无虚日。又尝奉使南海、西岳，遍游秦、晋、闽、越、洛、蜀、江、楚间，所至访其贤豪，考其风土，遇佳山水，必登临。融怿荟萃，一发之于诗。故其诗能尽古今之奇变，蔚然为一代风气所归云。) 
　　
　　张素存学问渊雅，风度嶷然。凡二十年为太平宰相，朝夕启沃，得大臣体。在讲幄每据经义纳忠，莫由得其献替之迹。所作古文词舂容典雅，乎盛世之音。(张名玉书，江南丹徒人，顺治十八年登进士，选庶吉士，授编修，累官至文华殿大学士。文集中拖诺山、狼居胥山二碑，叙述武功最为详赡，足以昭示来兹。纪平定江南，灭闯、献二贼，及三路进师下云南，平水西贼等事，皆得诸耳闻目见，足以彰开国之鸿猷。其余碑志亦多清初将相事迹，可备考核，燕许大手笔，盖无愧色焉。) 
　　
　　万季野于前史体例，贯穿精熟，指陈得失，洞中肯綮，遂成《明史稿》五百卷。(万名斯同，浙江鄞人，户部郎泰第八子。生而异敏，读书过目不忘。尝言少馆某氏，其家有《列朝实录》，吾默识暗诵，未敢有一言一事之遗也。长游四方，从故家求遗书，旁及郡志、邑乘、杂家志传之文，莫不网罗参互，而要以实录为指归。盖实录者，直载其事与言，而无所增饰者也。因其世以考其事，核其言，而平心察之，则其人之本末十得八九矣。然言之发或有所由，事之端或有所起，而其流或有激，则非他书不能具也。凡实录之难详者，吾以他书证之，他书之诬且滥者，吾以实录裁之，遂成《明史稿》。其后乾隆中，张廷玉奉诏刊定明史，皆以公之史稿为本而增损之云。) 
　　
　　万季野初至京师，时议意其专长在史，及徐尚书乾学居忧，请公纂《读礼通考》，自国恤及家礼，十三经之笺疏，廿一史之志传，汉唐宋诸儒之文集说部，无或遗者。又以其余为《丧礼辨疑》四卷、《庙制折衷》二卷，乃知公故深于经术者。(徐尚书见公所作征引宏博，因请编成《五礼》之书二百余卷。当时京师耆彦云集，各以所长自见，而公最暗淡。自王公以下，争相从问古仪，月再三会，听讲者常数十人，录所闻，共讲肄，莫不呼曰万先生。而公与人往还，其自署只曰布衣万斯同，未尝有他称也。) 
　　
　　毛大可少负奇才，说经长于辨驳，多与宋儒凿枘，而雄辩足以济之。侍史曼殊少而艳，又工诗，诸名士为文张之。晚岁悼亡，忽忽不自得。公每作诗文，必陈书满前，及伸纸疾书，或反不用一字。夫人陈氏性妒，以曼殊故，辄詈于人前曰："公等以毛大可为博学耶？渠怀作七言八句，亦必獭祭乃成。"公笑曰："握笔一次，展卷一回，积久自能赅博。妇言不足听也。"(毛公爵里见前。少有异禀，读书过目不忘。在京师时，尝僦居屋三间，左右庋图史，寓眷属，而中为客次。先生日著书其间，笔不停挥，请业者环坐，问随答，井井无一误。夫人在室中，时或诟詈，公复还诟之，殆五官并用者。始宁女士徐昭华读《濑中集》，感叹愿受业，称都讲焉。琉球使者过杭州，以兼金购文集，且求见公。其名动海外若此。自明以来，申明汉儒之学，使儒者不敢以空言说经，实公开其先路。其文纵横博辩，傲睨一世，与其经说相表里，自成一格，不可以绳墨求。然议论独到处，卒不可废。诗次于文，要亦我用我法，不屑随人步趋者。) 
　　
　　蒲留仙研精训典，究心古学，目击清初乱离时事，思欲假借狐鬼，纂成一书，以抒孤愤而谂识者。历二十年，遂成《聊斋志异》十六卷，就正于王阮亭。王欲以重金易其稿，而公不肯，因加评语以还之。并书后一绝云："姑妄言之姑听之，豆棚瓜架雨如丝。料应厌作人间语，爱听秋坟鬼唱诗。"(蒲名松龄，山东淄川人。康熙辛卯岁贡，以文章风节著一时。顾以不得志于有司，乃决然舍去。一肆力于古文词，悲愤感慨，自成一家言。其书不为《四库全书》说部所收者，盖以《罗刹海市》一则含有讥讽满人、非刺时政之意，如云女子效男儿装，乃言旗俗，遂与美不见容，丑乃愈贵诸事同遭摈斥也。) 
　　
