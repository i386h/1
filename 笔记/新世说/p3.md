<!-- { "loadSidebar": true } -->
　　李穆堂生平学道宗旨在先立乎其大者，陆子之教也。尝因奏对，谓朱子道学问之功居多，陆氏尊德性之见为卓。帝韪其言。有中州巨公，自附程朱，语公曰："陆氏之学诚高明，然返之吾心多未安。"公曰："君督仓场时，邀宠进羡余，不知于心安否？"其人失色去。(李名绂，江西临川人，生有异禀，少时读书，日可二十本，过目不忘。回翔九列，无所附丽，卒困于田文镜，几死狱中。押赴市曹，刑部郎杨某故问经史疑义，公应答如流。尝言内省不疚，生死不足动其心，何况祸福。) 
　　
　　钱纶光有潜德，尝曝麦于庭，老苍头窃取以去，稚子见之，以窃取告。公曰："渠视我家物如己物，偶取饲鸡鹜耳，何云窃也？"戒勿泄。苍头闻之，感泣自陈，公以好言慰之。(钱赠公是香树之父，浙江嘉兴人，以子贵赠官。) 
　　
　　沈子大长身广颡，白须伟然。初署台湾府，到官日，生番越狱。前守刘某曰："狱匙未交，责在我。"公曰："印已受，是我责也。"争以失察告，大府喜其让，遂两免之。晚岁杜门，日诵先儒书，病中手抄明道先生语录。临终语友人曰："年来日夕检点身心，仰不愧，俯不怍，或庶几焉。"(沈名起元，江苏太仓州人。少为诸生，敦厉廉耻，严义利之辨。居亲丧，悉依古礼，不御酒肉，不内寝，后官至光禄寺卿。) 
　　
　　尹元孚少孤贫，母李太夫人以节着，口授《论语》。既长，笃信程朱，谓治法不原于三代，皆苟道也。事母尤笃孝，授经祁州，假馆迎母，侍养凡七年，不忍一日离。在官所措施，每夕详告太夫人，意或未惬，跽而请罪，非命之起不敢起。官中禄赐出入，一禀于母，妻子不得取尺布锱金。日用外，多散之治所，为济物利人之事。由是仁声义闻，播流海内。(尹名会一，直隶博野人。少受母教，自服官后，日取汉唐以来代不数见之人以自律。虽功显名立，自视恒慊然。生平坦白纯粹，遇事必行其心之所安。) 
　　
　　雷翠庭从蔡文勤游，其学以躬行为主，以仁为旧，以敬义为堂户。生平学宗程朱，而于象山、阳明辨之甚力，其出处张弛语默，按之无不合于道者，至小事皆可为法。(雷名鋐，福建宁化人。少有志于圣贤，见蔡文勤所著《学约》，遂从之游。尝谓：孔子"性相近"之言，实万世言性之宗旨。孟子所谓"性善"，正相近之实际。相近者，善之相近也。以万物为一体者，尧舜之仁也。今人乍见孺子入井而怵惕恻隐，可谓不与尧舜之仁相近乎？故曰"性善"也。扩而充之，人皆可为尧舜也。必待扩而充之者，气质有不同也。孟子言性与孔子无二旨也。又曰："道心即性也。人心之正者，道心为之主，即性宰乎气也。人心之偏者，道心之有蔽，即性汩于气而失焉者也。非道心为一心，人心又为一心也。如饮食男女之欲，人心也，而道存焉，知道存即道心也。不知其为道而肆焉，则危者愈危，微者愈微矣。故必道心为主而人心听命也。"其说深入而显出也如此。) 
　　
　　方问亭得子迟，抚浙时购一姬，将纳之夕，见所携诗册有相知名，问之，其大父作也。公曰："吾少与其祖以诗相知，今乃纳其女孙，可乎？"遂还其家，助资嫁之。(方名观承，安徽桐城人。少时侨寓江宁清凉山，寺僧知为非常人，厚待之。后以布衣召见，赐中书衔，官至浙江巡抚，后擢直隶总督。) 
　　
　　梁阶平性孝友，十岁丧母，哀毁如成人。十七丁外艰，葬祭尽礼。颠沛中不废所学。兄国泰早卒，与公同月日生，故终身不称觞。事嫂冯甚谨。官侍郎时，以己官封焉。(梁名国治，浙江会稽人。生负异禀，年十四补弟子员，冠其籍。乾隆十三年以一甲一名赐进士及第，授修撰。官至东阁大学士。性好学爱才，所至名士如归。退食论文，见之者如对山林高逸。) 
　　
　　朱石君端凝纯粹，胸中无城府。抚安徽时，门人汪庶子学金来请益，留币月归。公曰："何所闻而来，何所见而去？"汪曰："一谈一笑，无非天理，某所见乃大进矣。"其感人如此。(朱名珪，顺天大兴人。公父受经于高安朱文端，故公自十一岁即传高安之学，尤笃孝友。父杖兄，跪而以身蔽受之。恸母氏早逝，事庶母几如母。事诸兄悲愉如一体，执兄丧咯血几至毁。事寡嫂尽敬，抚兄子如己子。三党故交靡不周恤，故感人至深。) 
　　
　　郑慕斯之父光春，客游四方，音耗久绝，郑将往寻，而莫知所在，问母叶氏，熟记其状貌及离家年月以行。展转踪迹至滇南，相见于逆旅，号泣恳俱还，不果。父趣之归。未几父卒，复赴滇负遗骸归葬，蒲伏万余里，一笠一橐，露宿草行，屡濒于危。世人目为纯孝。(郑名文炳，福建莆田人。少有志于道，长探性命之学，作《正学论》，要以洛闽为归。初公之往寻父也，娶妇吴氏裁数日，及归，妇已死。东昌太守程鲲化嘉其孝行，以女妻之。) 
　　
　　王伟人少从武功孙酉蜂游，闻关闽正学，及见陈文恭，闻性命躬行之说，益以自信。生平于浮屠老子法未尝言及，亦不加排斥，有语及者，辄不对，曰："吾未曾习此。"(王名杰，陕西韩城人。生而端凝好学，乾隆辛巳，以第一人及第。公未第时，曾入陈文恭宏谋幕府。文恭名知人，称公为贤士。) 
　　
　　戴金溪生平简而寡营，凡人事居处，皆适来而适应之。自刑部尚书假归武林，大府宴之。天雨，着屐往。终饮，群官拥送，鼓吹启戟门，呼公舆马，公笑索伞自执之，扬扬出门去。(戴名敦元，浙江开化人。十岁以神童举试，学使彭文勤公赏异之，得名最早。以进士选庶吉士，改刑部主事，后官至刑部尚书。) 
　　
　　汪瑟庵风裁严峻，正色立朝，出入内廷，进止不失尺寸，造次必以礼，于要人无所亲附，僚友见之，皆肃然起敬。自言生平不敢作刻薄事，遇横逆能忍，于饮食衣服无所择。贪冒谄谀之习，有不忍为，守太夫人教也。(汪名廷珍，江苏山阳人。生十二岁而孤，母程太夫人抚之成立。值岁凶，母子日或一食，或终日不食。太夫人终不肯使人知，曰："吾非耻贫，耻言贫耳。言贫则疑有求于人，故不为也。"岁除无米，使仆索旧逋城外，抵暮归，无所得，母子各饮茗一瓯，尝盐菜数茎而卧。其艰贞若此。) 
　　
　　赵笛楼少孤，从舅氏王春野游，教以厉行克己，后益博览先儒格言，凡有益身心可致用者，皆潜心体验。闻侪辈中嘉言懿行，辄惕然不自已。通籍后致力尤勤，为日记至易箦乃已。(赵名慎轸，湖南武陵人。嘉庆元年成进士，选庶吉士，授编修，历官至云贵总督。公尝颜其室曰"省愆"。年位愈进功益密，好善嫉恶，益真且严。昆明钱南园器之，曰："人英诚无愧也。") 
　　
　　汤敦甫布被脱粟，性尤笃孝，蒸蒸为孺子慕。当辛巳假归时，公年已逾五十，赠公犹命同床卧起，曰："吾以为十岁儿也。"(汤名金钊，浙江萧山人。生而端靖，寡言笑。家世服贾，公独奋于学。授编修时，徒步从朱文正游，请业督过，相为师友。其为学不立门户，不争异同，而以刻意励行为宗。) 
　　
　　朱朴庵忠介刚实，毅然以古人自勖，于外物无所动。为童子时，岁饥，公白大父，请毁产赡乡里。大父喜甚，从其请，知其志趣远大，益以古人期许之。(朱名桂桢，江苏上元人，举乡试后，即庋置举子业，究心古名臣言行及宋明儒言性理诸书，曰："吾他日待用而始求之，恐已迟矣。"官至两广总督。年七十有三，薨于里第。) 
　　
　　陶云汀虬髯山立，洪音瑰辩，绝类湘潭陈沧洲。其清名德望，亦几与沧洲相颉颃。(陶名澍，湖南安化人，以进士起家，官至两江总督。遇事奋发，义形于色，而胸怀洞无城府。遇事表里如一，用人必尽其所长。) 
　　
　　何仙槎家澹静，动履平安，门生属吏及乡党后进环集听教诲，惇惇如老儒，诸子朴谨嗜学，阃内皆布衣，而壶飨款客，论文诹古无虚日，天下士翕然归之。(何名凌汉，湖南道州人，年十六补诸生，孤露贫苦，益力于学，夜不能具灯烛，恒然松枝自照。嘉庆十年以一甲第三人及第，官至吏部尚书。居恒庄敬刻厉，无欹坐，无疾趋，独步必敛容，急遽时作字，必裁划整齐，正坐而后书。画郑君及周子、二程子、张子、朱子像悬斋壁，昕夕瞻仰，家范严肃称于时，后予谥"文安"。) 
　　
　　林少穆生而警敏，长不满六尺，英光四射，声若洪钟。性尤孝友，事事以养志显亲为念。自奉甚约，而资助族戚岁必数千金。(林名则徐，福建侯官人，嘉庆十六年进士，旋授编修，究心经世之学。虽居清秘，于六曹事例因革，用人行政之得失，综核无遗。识者知为公辅器矣。尤爱士，所至必择其秀异者，召入官署，勖以学行。家居，凡族姻中子弟读书者，约期治膳，集而课之，名曰亲社云。) 
　　
　　杜芝农位望日崇，益然不自满假，亦不好为翘异。平居敬慎，所莅事不烦扰而辄就理。人望之如高山深林巨壑，莫测其中之所蕴蓄也。(杜名受田，山东滨州人。生而笃谨敏学，由天授起家词林，官至协办大学士。赠公致仕后就养京邸，出入告面无少间，家庭雍穆，于亲旧间情意尤款笃。) 
　　
　　江岷樵与人交，披肝沥胆，终始不渝。同年生武冈曾如暨湘乡邓鹤龄、陕西邹兴愚先后客死京师，贫不能返葬，公皆身护其榇以归。(江名忠源，湖南新宁人。为诸生，即究心经世学，不屑屑章句。新宁地接广西，民瑶杂处多盗，公察天下将乱，倡行团练法，以为湖南团练之始。) 
　　
　　罗罗山自少笃志正学，好儒先性理书，而能躬行实践，贺制军长龄、唐太常鉴皆重之。(罗名泽南，湖南湘乡人，十岁能文。家酷贫，溺苦于学，夜无灯，把卷读月下，倦即露宿达旦。咸丰元年举孝廉方正，卒成名儒。) 
　　
　　曾涤生初入翰林，即与大学士倭艮峰、太常寺卿唐镜海、徽宁道何丹畦等，讲明程朱之学，克己省身，慨然有澄清天下之志。(曾名国藩，湖南湘乡人，道光戊戌成进士，历官至大学士、两江总督。公三至江南，百姓闻公来，扶老携幼，焚香以迎。公之治江南也，尚儒，喜引经决事，后颇采黄老术以清静化民。居官有常度，多谋能断，应事若流水然。) 
　　
　　王璞山幼而纯孝，母夫人手生疽，公吮之。既涂药，血涌出，公号泣吁天，乞以身代。数日痊可，人以为孝感云。(王名珍，湖南湘乡人，二十四为诸生，从罗罗山游，罗山深器之。) 
　　
