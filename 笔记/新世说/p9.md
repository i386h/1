<!-- { "loadSidebar": true } -->
　　张仲冶以翰林出守莱州，恃才傲上，巡抚长白某衔之。将登白简，某方伯颇左右之。会有剧盗桀骜狡诈，供词屡翻异，谳莫定。巡抚谓方伯曰："张守如能定谳，当令赴任。"方伯商诸廉访，延公至臬署讯盗。佥问其几日可结，曰三日足矣。讯时索佳酿一瓮，干脯一，箕坐炕上，且酌且问其年龄居址，及父母兄弟，家中琐事。次日如之。三日复如之。问至日晡，命撤酒脯，呼刑具。正色语盗曰："前所谳一无误，汝何屡断屡翻也。人谓汝桀骜狡诈，实不谬。我与汝絮语三日，皆家常琐事。三日所答，前后迥不相符。琐事如此反覆，况正案耶？如再敢饰言强辩，我即将三日所答琐事，以证汝之反覆，虽严刑处死，亦不为过。"盗犹欲强辩，公叱左右施严刑，毙命勿论。盗亟叩头乞命，愿吐实，誓不再翻。公大喜，立命画供，案遂结。(张名问陶，四川遂宁人。幼有异禀，有青莲再世之目。乾隆五十五年庚戌进士，寻授检讨。嘉庆五年授莱州知府。其讯剧盗时，一僮暖酒，一僮执壶侍，一书吏录供，呼盗跽于前，左手把杯，右手翻阅案牍而问之曰："汝郯城人欤？"盗曰："然。""汝年几何矣？"曰："三十有七矣。""汝居乡乎？城乎？"曰："居城。""汝有父母乎？"曰："小人不幸，父母俱亡矣。""汝有兄弟乎？"曰："兄弟三人，小人其长也。""汝有妻子乎？"曰："小人有二子，长年十八，能猎兽矣。幼年十三，尚未能猎兽也。""汝家何业？"曰："无所事事也。"时方伯廉访皆在屏后窃听，以张素工言语，必能摘奸发伏，不意所问皆琐事，恐不能结，深以为虑。次日，公又至臬署问盗曰；"汝郯城人耶？"盗对曰："然。""汝年几何矣？"曰："小人今年三十有九，明年且四十矣。""汝居乡乎？居城乎？"曰："居乡。""汝有父母乎？"曰："父早亡，母已下堂矣。""汝有兄弟乎？"曰："兄弟三人，小人其次也。""汝有妻子乎？"曰："小人有一子一女，皆孩提也。""汝家何业也？"曰："薄田数亩，务农为业也。"至第三日，公至臬署，方伯与廉访问曰："君言三日了结，今三日矣，果能了结耶？"公笑曰："今日午后当可了结，请无虑。"因传谕预备刑具，听候结案。乃至客厅，仍箕坐炕上，呼盗跽于膝前，问："汝郯城人耶？"盗曰："然。""汝年几何矣？"曰："去年四十，今又添一岁矣。""汝居乡乎？"曰："时而居城时而居乡也。""汝有父母乎？"曰："小人有母，年逾七十矣。""汝有兄弟乎？"曰："小人有两兄，皆亡矣。""汝有妻子乎？"曰："小人有子，呱呱在抱也。""汝家何业也？"曰："无田可耕，或渔或樵也。"公于是命僮取巨觥来，连满饮三巨觥，撤酒脯，集皂隶，备刑具听用。正襟危坐，数言而案结。) 
　　
　　百菊溪总督两广，招降海寇张保，单舸出虎门，从者十数人，保率艨艟数百，轰炮如雷，烟焰蔽天，环公船作跪迓状。公危坐舟中，屹然不为动，麾左右呼保驶近前，晓以利害。见者睢盱胆落，诧为天人。保遂面缚命，旬日间解散二万余人，缴船四百余艘，炮械无算，而粤海全告肃清。(公名百龄，字子颐，姓张氏，居辽东。先世从龙入关，隶正黄旗汉军。公生而颖异，长奋于学，乾隆壬辰进士，选庶吉士，授编修。当轴颇欲延揽之，公挺劲自异，不屑随人俯仰，致浮沉十余年。嘉庆初，始历重镇。督两广时，海冠张保有投诚意，然惧诛，未敢遽进，扬言必制府亲临，望见颜色乃降。里甲顿舟以待，实藉为尝试也。或谓公不宜以贵重身陷不测，公曰："粤人苦盗久矣，今乞降，若不坦怀待之，海氛何由息？") 
　　
　　福瑶林用兵如神，平生未尝败挫。其征服廓尔喀一役，尤为艰险，而战绩亦从来所未有。(公名福康安，姓富察氏，满洲镶黄旗人，一等忠勇公傅恒子也。其由后藏征廓尔喀时，有隘道几一里。廓夷守隘北甚严，大军屯隘南三十里。公调军伏隘东西，而以全军分五军攻隘，迭退迭进。战一日，盖数十胜负。公在中军，前军军报沓至不为动。及二更时，前军大败退不止，贼逐前军出隘南，忽炮声大震，火炬照耀如白昼，东西伏军皆起，敌惊退相践。我军蹙之入隘。公急上马，万骑齐足，顷刻至隘口。前军伏军已过隘，闻贝子至，勇气百倍，大军乘势合攻，逐廓夷屯，追奔五十里，夷酋惧而乞降。) 
　　
　　杨蓉裳初令甘肃，屡膺繁剧。知灵州时，尝单骑谕散夺米饥民，请借口粮设粥厂以安众。平日坐堂皇，判事毕，即手一编就几读。人以为书痴，而临变敏决乃若是。(杨名芳灿，江苏无锡人。少工诗文，学使彭文勤大异之，字以兄女。由拔贡应廷试，得知县，补甘肃之伏羌。回民田五为乱，起石峰堡，县民马称骥应之。未发，公先期募乡勇设防，会马映龙以贼谋告，公立捕杀称骥。贼遽至，公与映龙等登陴守，五日围解。) 
　　
　　袁简斋历任溧水、沐阳、江宁知县，有折狱才。终日坐堂皇，任吏民白事，小讼立判遣，无稽留者。多设耳目方略，集乡保，询盗贼及诸恶少姓名，出簿记相质证，使不能隐，则榜其姓名，许三年无犯，湔雪之，奸民皆敛迹。有瓯脱地，两氓争之，无契券，讼久莫能断。公见案牍如山积，笑曰："此左氏所云晋郑之间有隙地，玉畅顿村是也。讼久则破家，吾当为若了之。"乃尽去旧牍，别给符验，使各开垦升科。(袁名枚，浙江钱塘人，世称随园先生。乾隆四年成进士，选庶吉士，散馆，以未娴清字，改发江南为知县。尝言为守令者，当严束家奴吏役，使官民无壅隔，则百弊自除。令江宁时，有贾人贩布江行，触战船，溺一兵死，众兵缚控舟子，兼及客。公廉知过失杀无罪，累客必倾资，乃令乘舟张帆作触舟状，纵之去，以埋葬钱发兵完案。闻者叹赏。) 
　　
　　陈榕门开府吴中，北禅寺僧为坛九重，置活佛于颠，肥白瑰异，号于众曰："活佛升天。"众施金钱无算。积薪将焚之。公微服诣坛，见佛有泪痕，乃阴敕有司收寺僧，而自语吴民曰："吾欲奉养佛。"以己舆舆归，食以药。数日始能言，则吴江人，为僧所闭，绝其饮食，豢以脂，故肥而喑，俨若佛像。遂论僧极刑，火其寺。(陈名宏谋，广西临桂人，雍正元年成进士，授检讨。乾隆二十三年以两江总督管江苏巡抚事。时有石将军者，吴人以镇不祥，人祷之或应，士女坌集，奸盗并作。公至谓吴民曰："吾闻石之灵者，入水不沉，果尔，吾当为立庙，盍从我试之乎？"众欣然从之，乃命武夫乘高投诸渊，弗起也。公曰："嘻，是弗灵也已。"众乃爽然，时人比之西门豹。) 
　　
　　郑板桥知山东潍县，值岁连欠，斗粟值钱千。公乃大兴工役，招远近饥民，修城凿池，以工代赈。复劝邑中富户，开厂煮粥，尽封积粟之家，责其平粜，讼事则右窭子而左富豪。贫民赖以存活者无算。(郑名燮，江苏兴化人。乾隆元年进士，官知县，有惠政。以岁饥为民请赈忤大吏，罢归。书画最有名。) 
　　
　　长牧庵性廉明，抚苏时擒获强暴，禁止奢侈。尝微行市井间，访察民隐。每就食于酒馆，或语以大员频出，为人民所识，恐无济于事。公曰："吴俗多诈，欲其知吾私行，以警之也。"(长名麟，满洲人，后官至大学士。) 
　　
　　吴甄酉总督云贵，政绩甚著，尤恶淫祀。云南省城旧有华光寺，俗称某天子庙、某天坛、某天台者，郡凡数十处，住持僧道，创设无稽神像，惑民渔利。公檄属毁其庐，投其土木偶于火，淫祀遂革。(吴名文鎔，江苏仪征人，嘉庆二十四年进士，选庶吉士，授编修，以道光季年十一月擢云贵总督。抵任，甄劾不职知县四人。) 
　　
　　林少穆抚苏日，尝谓僚属曰："吾恨不从牧令出身，事事由实践。"(林公爵里见前。曾文正督两江日，亦曰："作官当从州县作起，才立得脚住。") 
　　
　　夏芝岑官湖南粮储道，著《训农》八则：曰崇本务，曰守恒业，曰惜耕牛，曰勿争水利，曰勿私沟渠，曰毋遏粜，曰毋好讼，曰亟正供。悉曲中地方情弊，民皆化之。(夏名献云，江西新建人。为湖南粮道时，重修定王台及贾太傅故宅，延礼湘中名士王闓運、吴熙、徐之甲、欧阳中鹄等，日夕吟咏其中。有子敬观，以诗鸣于时。) 
　　
　　张香涛督鄂时，尝语黄仲弢曰："我从政有一定之宗旨，即'启沃君心，恪守臣节，力行新政，不背旧章'十六字。终身持之，无敢差异也。"(张公爵里见前。黄名绍箕，浙江瑞安人。) 
　　
　　陈子韬为户部侍郎，与尚书翁叔平意见不合，出为浙江学政。公素好姚江学说，乃求得王氏裔孙于舟人中，令试补弟子员。士论翕然。(陈名学棻，湖北安陆人，少以厚重为胡文忠所识，称为伟器。同治元年成进士，选庶吉士，授编修，以光绪二十四年为浙江学政。) 
　　
　　林赞虞为军机大臣时，首座庆亲王奕欲用直隶道员某为黑龙江巡抚，公力争不获。即而御史赵芷荪劾某以细人用贿得官。政府派员查办，不实，褫赵职。公以为言官例许风闻言事，即不实，不当以此塞言路。复不得请，退而称疾。(林名绍年，福建闽县人，同治十三年甲戌成进士，光绪三年授编修，官御史。时慈禧太后方营治颐和园，疆吏争报效巨款。公疏言："朝廷所以示天下者，当以节俭为先，不尚货财之进奉；所以责督抚者，当以地方为重，无取贡献之殷勤。至督抚宜表率属寮，爱养百姓，如其藉诛求以资进献，既不得谓之忠；即或罄帑藏而不顾地方，亦不得谓之智，请力饬停解发还。"得严旨申饬。旋出守昭通，历封疆三十三年，授度支部右侍郎，军机大臣上行走。赵名启霖，湖南湘潭人。官御史时，以参劾黑龙江巡抚某得重名，后官四川提学。民国成立，躬耕深山中，不复出。) 
　　
