<!-- { "loadSidebar": true } -->
　　左季高礼部试报罢回湘，傺甚，为醴陵书院山长，修脯甚薄，至无以给朝夕。陶云汀由两江总督乞假回籍扫墓，道出醴陵，令假书院为行馆，嘱左公撰书楹帖。有一联云："春殿语从容，廿载家山，印心石在；大江流日夜，八州子弟，翘首公归。"印心者，陶公家有古石一方，名曰印心石，故书斋即颜曰"印心石屋"，宣宗尝从容询及也。陶公睹兹联，激赏不已，问县令，知左公所撰，亟以舆马迎之至，纵谈至中夜，谓左公曰："君他日勋名事业必出老夫上。"遂延入幕府，礼为上宾。(左公、陶公爵里均见前。陶公得子晚，其公子尚在髫龄，而左公有一女，年与相若。陶公一日邀左饮，述求婚意。左逊谢不敢。陶曰："吾老而子幼，不及睹其成立，欲以教诲累君，且将以家事相付托也。"左即慨然允之。未几，陶公薨，左为之经纪丧事，挈公子归里，亲为课读，且部署其家事，内外井然。陶氏族人欺公子年幼，群谋染指，赖左为之御侮，得无事。陶公家藏书甚富，左于暇日得遍读之，学力由是日进。一生勋业，盖植基于此时也。) 
　　
　　邓保之少有大志，不屑屑于章句，以访求才俊、鉴别人物为己任。王壬甫幼时，读书村塾。公闻人诵其诗，有"月落梦痕"之句，喜曰："此妙才也"。亟访之，定交焉。王故贫，公资之使学于名师，又相延誉于钜公。由是王之学日进，乃大有名于时。(邓名绎，湖南武冈州人，与兄弥之同有能诗名。) 
　　
　　江岷樵初谒曾涤生于京邸，曾亟赏之。既别去，曾目送之曰："此人必名天下，然当以节烈死。"时天下方无事，众讶其言之不伦。后十余年，江果自领一军，战功甚伟，遇难于庐州。(江公、曾公爵里见前。) 
　　
　　王紫铨曾上书于太平天国之忠王李秀成，洋洋数千言，皆足致清军之死命，而屏不见用。乃游历南洋诸岛，息影于香港。李少荃闻而赏识之，欲延为上宾。聘使数至，王逊谢，答书有"此心久灰，老朽难用，同根相煎，敢再加厉"等语。李得书后，数叹息曰："张元不为宋用，谁之过欤？"(王名韬，一名畹，江苏吴县人，上书忠王一事，沪人多能言之。当时为太平天国计，殆无逾王书所言者，乃弃之不用，岂非天耶？同时香山容闳自美游学回，谒洪秀全，献外交、购船二策，洪不能用。又归安钱江上书洪秀全，欲其长驱北上，洪亦不能用。语云"得士者昌，失士者亡"，然哉！然哉！) 
　　
　　光绪乙亥，日本与台湾生番构衅。沈幼丹奉命巡台，与日本司令官西乡从道相见，告以两国海军方萌芽，不宜开战，为西人尽见底蕴，不如各归，益自治军，二十年以后，可相见也。西乡大感动，遂罢兵。及移督两江，奏定各行省岁协南北洋二百万金，专备海军用，期以十年成南北粤三洋舰队。又恐缓不及事，先助北洋四百万金，令成军。于是北洋舰队成立，且聘琅威理教练之。未几，而慈禧太后尽移北洋海军费二千万筑颐和园，南洋海军费亦为左季高移治朱家山河工。甲午战后，沈公之孙名翊清者，赴日阅兵，西乡犹在，语翊清曰："日本海军之有今日，不敢忘令祖之赠言，惜其人不再见。且贵国任事者，不能竟其遗志，尤可惜也。"(沈公爵里见前。) 
　　
　　袁爽秋少孤贫，随戚北上，流落都门，薛慰农收养之，执杂役焉。后因事对答数语，慰农大奇之，使伴诸子读，遂妻以女。袁之文学治行，独出冠时。庚子之难，从容就义，实薛夫人主持之也。(袁名昶，浙江桐庐人。或云袁公到京，适薛慰农择婿，公预其选。其时慰农所注意二人：一为杨廷甫，一为袁公。慰农之夫人亲相之，并阅其文，谓杨必入词林，袁不过进士而已。且杨貌优于袁，遂欲婿杨。慰农则谓杨虽可入词苑，终不过翰林而已，袁虽不能入词苑，后有督抚之望，为一代名人。遂决婿袁公云。薛名时雨，安徽全椒人，官观察使。) 
　　
　　吴筱轩以光绪乙亥授真定镇总兵。入觐，宝竹坡侍郎邂逅与之言，遂定交焉。退而语人曰："中兴名将，吾见多矣，未见有气度高朗若吴君者。异时国家有事，建功者必斯人也。"(吴名长庆，安徽庐江人，予谥"武壮"。宝名廷，满洲人，与张之洞、陈宝琛、张佩纶、邓承修齐名，直言敢谏，时号"五虎"。后官浙江学政。娶江山船女为妾，自劾弃官，佯狂以终。) 
　　
　　袁慰亭幼时嗜酒好驰马，日饮数斗，游聘郊原，士论薄之。一日，往毛公昶熙家会葬，毛公属为款待宾客。段学士晴川年已八旬，审视袁久之，语毛公曰："此谁家子弟？酷似李子和少年时，非凡品也。"子和者李公鹤年，时方督东河也。(袁已见前。幼时以姊丧赴商城会葬，道出颍州。程军门文炳方退居，与有旧，留袁小住，纵谈兵略，伟其识论，谓似旧历行间者。) 
　　
　　蔡松坡幼时，家极贫，无力读书。同邑樊春徐方授徒里中，从游者甚众。一日见群儿为投瓦之戏，蔡立其中，如鸡群之鹤，遂携以归。饮食教诲，未数年而补博士弟子员。游学东瀛，遂成伟器。(蔡公、樊公均见前。蔡公功成名立时，惜樊公之墓上有宿草矣。) 
　　
　　唐少川幼习英文，闻其戚陈君为驻朝鲜商务委员，往谒之，得为关口西人记室。时值朝鲜东学党作乱，陈君困于城中，袁慰亭督师往援。见一西装少年，骑马胁枪，正拥陈君出，询之则唐也。亟相欣慕，并约为兄弟。旋袁以道员充商务委员，邀唐君相助为理，交谊益笃，亦可谓独具只眼，识英俊于微时矣。(唐名绍仪，广东香山人。甲午中日一役，袁世凯所以主战者，由君助之也。后袁乃举君自代。逮世凯为北洋大臣，请政府任君为津海关道，旋晋三品京堂。挈梁士诒为藏印议约全权大臣，召还后，充督办京汉铁路大臣，荐升邮传部侍郎。辛亥起义，君以邮传部大臣充南北议和代表，孙文等感君之尽力南方，举君为总理。君于组织内阁时，加入同盟会，世凯颇疑之，以争王芝祥督直事意见益相左，遂辞职。及世凯称帝，君居上海，与民党益相结合，极力反对之。袁死黎继，以君为外交总长，北派督军暗相齮齕，君仍辞职不就云。) 
　　
　　梁燕孙以光绪己亥应经济特科试，张香涛亟赏之，拔置第一。先是举行特科，内外大臣所保过滥，已有责言，然慈禧太后求贤意切，视之甚重，照博学鸿词故事，在太和殿考试。适张入都，遂另旨特派之阅卷，以外臣领首，诚旷典也。阅卷日，庆亲王奕谓诸阅卷大臣曰："香翁是老辈，一切可请教。"阅卷毕，赐乘轿游万寿山。公赏抬轿太监仅二十金，太监大哗，然敢怒不敢言。李莲英乃从而媒孽之。甲乙皆公所定，揭晓后，梁士诒第一，杨度第二，人言啧啧，弹章交上，指梁为启超族人，且有梁头康尾之谣。[康有为原名祖诒。]瞿子玖在枢府，嫉之尤甚。慈禧为所动，至覆试，遂改派荣庆为阅卷领衔，头场所取前五名，乃去其四，梁、杨皆落第。公颇愤，赋《纪恩诗》十五首，中有《两次派阅特科卷》一首云："国势须凭杰士扶，大科匪比选鸿儒。阮文兆武吾何敢，忠孝专求郑毅夫。"盖用宋孝宗焚香告天求忠孝状元事，以隐刺当局焉。然至今日梁、杨二君，皆为中外知名之杰士，而梁君为近代大政治家，其财政上之势力，尤足以左右全国。"国势须凭杰士扶"之语，张公之识鉴，洵不诬也。(梁名士诒，广东南海人。) 
　　
　　
　　
　　赏誉第八 
　　
　　魏环溪尝语人曰："生平景仰，而绝不得一亲丰采者，海内有三贤焉：夏峰、梨洲、二曲是也。"(魏公爵里见前。夏峰为孙奇逢讲学处，故学者称夏峰先生。梨洲为黄宗羲之别号。二曲乃李中孚，自署为"二曲上室病夫"云。) 
　　
　　汤潜庵称黄太冲曰："黄先生论学，如大禹之治水，导水导山，脉络分明，吾党之斗杓也。"(汤公爵里见前。) 
　　
　　汪苕文尝言："经学修明，吾于并世得二人焉，顾子亭林、李子天生是也。内行醇备，吾于并世得二人焉：魏子环溪、梁子曰缉是也。"(汪公、顾公、魏公见前。李名因笃，陕西富平人。明季为诸生，见天下大乱，走塞上，访求奇杰以报国，无应者。归而键户，读经史贯穿注疏，负重名。与李中孚友善。顾亭林至关中，常主其家。甲申、乙酉间，与亭林冒锋刃，间关至燕京，两谒庄烈帝攒宫。康熙己未，荐博学鸿词，以母老辞，秉钧者必欲致之，大吏承风旨，县官敦促，公将固拒，母劝之行，始涕泣就道。试授检讨，甫就职，以母且病，具疏乞终养。论者谓清初有两大文章：叶映榴之《绝命疏》及公之《陈情表》，皆使读者油然生忠孝之心焉。梁公未详。) 
　　
　　宋荔裳标格意气，风流文采，并足推倒一世。尤西堂目为东海伟人。(宋名琬，山东莱阳人，顺治四年进士，授户部主事，累官至四川按察使。会入觐，留京师，而吴三桂起兵，成都失守，妻、子皆在蜀，忧愤而卒。诗、古文词盛名满天下，有"南施北宋"之目。施谓愚山也。) 
　　
　　王阮亭和人《漱玉词》有"郎似桐花，妾似桐花凤"之句，长安人遂目为王桐花。(王公爵里见前。王词又有"春水平帆绿"、"梦里江南绿"、"新妇矶头烟水绿"。邹程村尝曰："昔应子红名三红秀才，今不当称三绿耶？") 
　　
　　朱长孺见徐电发，叹其天才骏发。语顾茂伦曰："此今之郭功甫也。世有王荆公，定当激赏其才，邀致为上客耳。"(朱名鹤龄，江南吴江人。贯穿六籍，折衷百氏，著书满家，群推学海。徐名轨，江南吴江人。英姿玉立，倜傥有大志，好古博学，通经济。弱冠才名蔚起，下笔数千言。应博学宏词试，授翰林院检讨。著有《南州草堂集》三十卷、《词苑丛谈》三十卷。) 
　　
　　毛大可称顾茂伦为："人伦之雅鉴，品目之善裁。"(毛公爵里见前。顾名有孝，江南吴江人，居钓雪滩。以选诗为事，唐律及清初近体诗皆有选本，名满大江南北。) 
　　
　　马章民下第留京师，落拓甚，以行卷谒龚芝麓尚书。尚书奇赏之，曰："李峤真才子也。"岁暮赠白金八百，明年乃以第一人及第。(马名世俊，江南溧阳人，顺治十八年，一甲一名进士赐及第，授修撰。公《对策》称："王者天下为家，不宜示同异"，时论伟之。何义门尝云："我朝殿撰前刘后韩，公居其间，鼎足而三"云。龚名鼎孳，江南合肥人，甲戌进士，累官至礼部尚书。好汲引后进，学者仰如山斗。) 
　　
　　吴锦雯目朱人远："渥洼龙种，丹穴凤雏。"(吴公爵里见前，朱名尔迈，浙江海宁人。) 
　　
