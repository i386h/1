<!-- { "loadSidebar": true } -->
　　余若水隐居山中，草屋三间，不蔽风雨，至以龟甲承漏。聚村童五六人，授以《三字经》。卧榻之下，豚鸡埘，无下足处。晨则秉耒出，与老农杂作。同年生王天锡为海防道，欲与话旧，公辞以疾。天锡披帷直入，公拥衾不起，曰："不幸有狗马疾，不得与故人为礼。"天锡执手劳苦，出门未数步，则已与一婢子担粪灌园矣。天锡遥望见之，叹息去。冬夏一皂帽，虽至昵者不见其科头。尝慨世途逼仄，遂疑荀卿性恶之说为确，至欲著论以非孟。(余名增远，浙江会稽人，明崇祯癸未进士，除宾应知县。书江之役，补礼部主事，迁郎中。事去，逃之山中，郡县逼之出见，乃舆疾城南，以死拒，久之事得解。疾亟时，黄太冲造其榻前，欲为切脉，公笑曰："某祈死二十年以前，反祈生二十年之后乎？"黄泫然去。) 
　　
　　周思沂与余若水为同年生，国变后，弃官归，遁入剡源，尽去其发为发冢。剡源饶水石，与山僧樵子出没瀑声虹影间。王天锡求见，拒之曰："咫尺清辉，举目有山河之异，不愿见也。"(周名齐曾，浙江鄞县人，知广东顺德县事。为诗文机锋电激，汪洋自恣，寓言十九。然清苦自立，胸中兀然，有所不可，与若水同。) 
　　
　　杜茶村隐居鸡鸣山下，足迹不入城市，四壁萧然，炊烟常绝，偶有远友过之，欲供一饭而无所措。以案头《叶龙泉集》易炊，食顷口占一绝，有"看君咀嚼叶龙泉"句。有人询以近状，答书云："昔日之贫，以不举火为奇；今日之贫，以举火为奇。此其别耳。"(杜公已见前。) 
　　
　　张瑶星为千户，于流寇陷京师，遇贼将不屈。久之始归故里，其妻已前死，独身寄摄山僧舍，足不入城市，乡人称"白云先生"。当是时，三楚、吴越耆旧多立名号，以文行相高，惟徐俟斋、沈眉生躬耕穷乡，虽贤士大夫，不得一见其面，然尚有楮墨流传人间。公则躬亲樵汲，口不言诗书，学士词人，无所求取，四方冠盖往来，日至兹山，而不知中有是人也。方处士中舒、余处士公佩岁时问起居，入其室，架上书数十百卷，皆所著经说及论述史事，请贰之，弗许，曰："吾以尽吾年耳。已市二瓮，下棺则并藏焉。"(张名怡，江南上元人。父可大，明季总兵，登莱死国难。公以诸生授锦衣卫千户。) 
　　
　　陈狂农遇甲申之变，欲以身殉国，不果。遂弃妻子，入欧公山。山界江楚间，悬崖峭壁，人迹所不到。公与弟觏偕隐其中二十余年，几与人世隔。性奇癖厌俗，尝不语，有所欲，则弟视其顾盼指书辄喻意。间有来者，与之言，不应，拱揖而已。或贻以书，不发视即焚之。偶有题咏，亦未尝存稿。衣垢敝不浣濯，糜粥不充，恬如也。(陈名南箕，江西安福人，举崇祯丙子副榜。弟觏，字二止。公弱冠时即与弟同营墓域，为左右穴，中通以棂，冀死后得时时相见。暇则携书挈壶，读且饮于穴中，其旷达如此。) 
　　
　　王伦表好学励名节，明季尝应童子试。鼎革后，授徒养亲，不复出。所著《巢父许由论》，魏双凤见之，叹为当世轶才。(王名大经，江苏东台人。其《巢由论》略曰："天下何为而乱也？王子曰：'乱生于求，求生于欲，多所欲则多所求。'强者求之以兵戈，弱者求之以色笑，人求之以智力诈伪，物求之以爪牙角毒，于是有败伦坏纪，寡廉鲜耻、伤类圮族、剥肤横噬、伏尸流血之事，天下乃驯至大乱，尧舜治乱之圣人也，其为道孜孜皇皇，己饥己溺，诚恐天下后世有急功利、惊声华者，必借口尧舜以阴济其欲，而明聘其求。天于是生许由、巢父，使与尧舜并世而处。有尧舜而养人之欲，给人之求，使天下安然，各得其所欲，各遂其所求，而天下之乱以治。有许由、巢父而一无所欲，一无所求，使天下之贪者廉、躁者静、竞者让，澹然各怀一无欲无求之意，以去泰去甚，而天下之乱又以治。然则尧舜、巢父者，皆治乱之圣人也。"云云。) 
　　
　　邓丹邱任侠尚气，国变后，窜身黄冠，遍走江湖，欲得奇才剑客而友之，卒无所遇。顺治辛丑，黄太冲读书双瀑寺，寺在万山，人迹殆绝。公忽走访，太冲问："何以知之？"笑不容；问："奚自？"曰："甬东也。"唱和旬日，偕至武林，公又独上玉皇山去矣。(邓名大临，江南常熟人，受业于江阴黄介子之门。介子以起义军死于狱，公赎其首，棺敛送归。旋遁于黄冠，桑海之交，逃于禅者多矣，黄冠中绝少，公可谓别开生面者。) 
　　
　　八大山人者，世居南昌，明亡，弃家，遁奉新山中，祝发为僧二十年。临川令胡亦堂闻其名，延之官舍。居年余，意忽忽不自得，遂发狂疾，忽大笑，忽痛哭竟日。一夕裂其浮屠服，焚之，还走会城，独身佯狂市肆间。尝戴布帽，曳长领袍，履穿踵决，拂袖蹁跹行。市中儿随观评笑，人莫识也。其犹子某留止其家，久之疾良已。山人工书法，行楷学大令、鲁公，狂草颇怪伟。亦喜画水墨芭蕉、怪石、花竹及芦雁、汀凫，修然无俗笔。醉后墨沈淋漓，不甚自爱惜。数往城外僧舍，雏僧争强之索画，至牵袂捉裾，不拒也。贵显人欲以数金易一石，不可得。或持绫绢至，直受之，举怀素语，谓将以为，以故贵显人求书画，乃反从贫士山僧屠沽儿购之。一日，忽大书哑字署其门，自是对人不交一言。然善笑，而喜饮益甚，或招之饮，则缩项抚掌，笑声哑哑然。又喜为藏钩拇阵之戏，赌酒胜，则笑哑哑；数负，则拳胜者背，笑愈哑哑不可止。醉则往往泣下。(山人初为僧，号雪个，后更号曰人屋，又曰驴汉。或以山人为明宗室朱耷，亦未得详。邵青门客南昌，见山人于北兰寺，握手熟视大笑。夜宿寺中，剪烛谈，以笔书几上相酬答。山人有诗数卷，藏箧中，秘不令人见，题跋尤古雅，间杂以幽涩语，不尽可解。尝与北兰寺僧澹公数札，不减晋人语也。) 
　　
　　柴虎臣隐居南屏山，贫甚，屏绝馈遗，卖药自给。其为学，于象纬、律历、舆地、礼制、农田水利、兵戎赋役莫不研究。康熙己酉，诏举山林隐逸之士，浙抚范觐公亲谒公于山中，请以应诏，固辞之。(柴公已见前。) 
　　
　　纪伯紫自称锺山遗老，白发当歌，红牙听曲，说青溪旧事，娓娓不倦。一日，与大梁周雪客、枫江徐电发，痛饮燕市城西，有绝句云："风雅松陵胜昔时，力裁伪体出偏师。徐郎本事从珍重，始信无情未是诗。"谓电发所辑《续本事诗》也。徐亦和云："人物南朝赌酒时，过江仆射是吾师。犹余戆叟风流在，怅绝青溪数首诗"。(纪名映锺，自号赣叟，江南上元人，与方文林古度齐名。) 
　　
　　林茂之穷老金陵，冬无被，夏无帷，意恬如也。其《冬夜诗》有云："无被夜眠牵破絮，浑如孤鹤入芦花。"传诵一时。夏日无帐，或遗之，则以易米。施愚山自豫章寄一帐，书绝句云："北窗高卧岂知贫，料理偏愁白发人。帐亲题林处士，草堂长伴百年身。"亦佳话也。(林名未详，江南上元人。) 
　　
　　魏某隐于米商。当陈沧洲被逮入都，除夕，市米潞河。魏某问："客何来？"，曰："陈太守"，"是湘潭陈公耶？"曰："然"。曰"是廉吏，安用钱为？"反其值，问寓何所。次日门外车槛槛，馈米十石，书一函，称：天子必再用公，宜以一节始终，毋失天下望。纸尾不署姓名，问担夫而知其姓，访之则闭户他出矣。盖隐君子也。(右一则见陈鹏年列传。) 
　　
　　李铁君是太傅索额图之婿，当索氏柄政时，声势隆赫，李公远避之。盖以先世产业属二兄，偕其妇隐于盘山。买田豸峰下，构草舍，杂山氓以耕。其尤贫者，授之田而无取。蔬材果实，与众共之。贤声远闻。嗜茗饮，遇山谷幽邃处，辄扫叶煮泉，竟日忘返。见者曰："此李山人茶烟也。"(李名锴，号豸青山人，隶汉军旗。本勋臣后，当得官不就。既老，岁一至京师，然一二日即归，人罕见其面。诗古奥峭削，自闭门径，高者胎源杜陵，次亦近孟东野。著有《含中集》及《尚史稿》若干卷。) 
　　
　　厉樊榭性耽闲静，爱山水。以孝廉铨选县令，将入都候选。道经天津，查莲坡留之水西庄，同撰周密《绝妙好词笺》，遂不谒选。南归客扬州，马秋玉兄第延主其家，结邗江吟社。后遂绝意仕进。(厉公已见前。) 
　　
　　图鞳布貌清癯，不乐仕。中岁以疾乞假，筑室京师西郊外数里。茆屋竹篱，轩窗精洁。院中叠石为山，奇峰突兀，径迂折，饶幽趣。后圃莳花种蔬，亲灌溉之。春秋佳日，偕宗丞曹学闵遍览西郊兰若。又尝风雪中共策蹇，访潭柘戒坛诸胜。短裘笠帽，望之如神仙中人。(图公满洲人，官至侍读学士。性好吟咏，有靖节、放翁之风。筑墓宇旁，病剧时，告妻孥曰："死即埋我于此，不必舁入城中。"言讫，端坐而逝，夫人从其志。) 
　　
　　何春巢隐居不仕，雅好花竹，尤爱梅。园中梅数百株，各种皆备。尝倩人写一小影：箬笠芒鞋，席地坐，旁置梅花一担。自题云："卖花叟，担花走，卖得铜钱复沽酒。花儿卖罢担儿丢，卖赋还如卖花否？卖花叟，担花走。"(何名琪，浙江钱塘人，嘉庆间有名于时。) 
　　
　　何莲舫自广信罢官，隐居邗上，托业淮鹾，自刻《悔馀庵全集》行世。胎息庄骚，曾涤生极嘉许之。尝书一聊以贻之曰："千顷太湖，偶与陶朱同泛宅；二分明月，合随何逊共移家。"(何名昉，江苏江阴人，官广信府知府。) 
　　
