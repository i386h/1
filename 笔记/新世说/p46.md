<!-- { "loadSidebar": true } -->
　　毛大可与会侯同诣李湘北，李笑曰："不谓今日初见二毛。"(二毛及李均见前。) 
　　
　　有人语杜茶村曰："某之生平，一介不与，可谓一边伊尹。"杜曰："某无周公之才，使骄且吝，岂非半截周公？"(杜公已见前。) 
　　
　　董苍水之子晴川甚癯，其友林南华甚肥。夏日，肉袒坐，林曰："子真骨董"，董曰："差胜肉林。"(董苍水已见前。林未详。) 
　　
　　康熙辛未，奉旨开局，专修《尚书》，王司空颛士为总裁，纂修、协修诸员皆特简，一时荟萃名流，支给官物，按卷进呈。及夏秋则封达热河行在，东华珥笔，中禁蜚声，稽古之荣，不可一世。惟《尚书》卷帙无多，竣事易而撤局速。又司空颇蓄姬侍，皆有所出。平日坚持雅操，故宦囊不丰。其长君图炳官春坊庶子，恒以分产不给为忧。或戏为之语曰："尚书只恨尚书少，庶子惟嫌庶子多。"(王名顼龄，江南华亭人。康熙十五年进士，旋授编修，纂修《明史》。五十二年，擢工部尚书。五十七年，拜武英殿大学士。予谥文恭。) 
　　
　　方南堂以族人望溪侍郎事牵连，隶旗籍。雍正癸卯放归，客扬州。著有《南堂诗钞》，其《戏示小婢》诗云："可能便结垂檐子，自顾将为就木身。好似远行舟楫具，得卿来作挂帆人。"(方名贞观，江南桐城人。) 
　　
　　乾隆时，某词臣奉撰墓志铭，误将翁仲二字倒置，坐降通判。濒行，高宗为赋一绝云："翁仲如何说仲翁，十年窗下欠夫工。从今不许为林翰，贬尔江南作判通。"盖每句末二字均颠倒也。(又某祭酒出试题误，以雕弓作弓雕。太学生某嘲之曰："雕弓难以作弓雕，如此诗才欠致标。若使是人为酒祭，算来端的负廷朝。"与高宗诗异曲同工。) 
　　
　　高宗南巡，驾次毗陵。一日，游天宁寺，闻住持僧某僧不遵清规，因询之曰："汝有几妻？"僧以两妻对。帝异其言，又询之，则曰："夏拥竹夫人，冬怀汤婆子，宁非两妻乎？"帝一笑置之。(某僧名未详。) 
　　
　　朱石君性喜诙谐。乾隆乙丑除夕，客有访之者，问度岁事如何。因举胸前荷囊示之曰："可怜此中空空，尚无一钱也。"有顷，阍人以节仪呈报曰："门生某某，节仪若干。"朱因谓客曰："此数人太笨，我从不识其面，乃以阿堵物付流水耶。"(朱公爵里见前。) 
　　
　　尹望山诗才敏捷，督两江时，与门生袁简斋倡和。每得句，必快马飞传，袁颇惮其神速。某年除夕，已三鼓矣，袁遣人持一诗至曰："知公得句便传笺，倚马才高不让先。今日教公输一着，新诗和到是明年。"尹乃大笑。(尹、袁二公爵里见前。) 
　　
　　纪晓岚有陆士龙癖，每笑辄不能止。尝典某科会试，试毕，左右传新科状元刘玉树来谒。见之，便询其寓何所，刘对曰："现住芙蓉庵。"纪闻此语，忽笑不可抑，旋退入内，久不能出。有顷，命刘暂归府第。刘退，惴惴然，他日再见，探其故。始知纪是日适成一联云："刘玉树小住芙蓉庵，潘金莲大闹葡萄架。"借用小说回目作偶句，而属对绝工，深自赞喜耳。(纪公爵里见前。) 
　　
　　黄霁青者，道、咸间词人也。同年生某投札致候，误书黄为王，乃答以诗曰："江夏琅琊未结盟，廿头三画最分明。他家自接周吴郑，敝姓曾连顾孟平。须向九秋寻鞠有，莫从四月问瓜生。右军若把涪翁换，辜负笼鹅道士情。"(黄名安涛，浙江嘉善人，官知县，能为诗文词赋。) 
　　
　　曾涤生性严正而好谐谑，尝于退食之暇，与幕僚闲话，谈及才难，因太息久之，乃曰："遗大投艰，固非常人所能，然亦未可概期之贤者也。当于德行、文学、言语、政事四科之外，别设一科，曰绝无良心科。"善化何应祺侍坐，起而言曰："明公果设此科，其以不才为弁冕欤！"曾乃大笑。(曾公爵里见前。) 
　　
　　郭意城为湘中名儒，中兴诸老咸与交好，争欲罗致幕下。郭恋爱其妇，不能远离，颇有高柔之意。曾涤生尝寄书谑之云："知公麋鹿之性，不堪束缚，请屈尊暂临，奉商一切。亲偕仙眷同行，当扫榻以俟。"迨郭至，曾乃命其遄返，书曰："燕雁有代飞之候，鸳鸯无独宿之时，此亦事之可行者也。"郭得书，一笑置之。(郭名昆焘，湖南湘阴人。嵩焘之弟也。) 
　　
　　左季高体胖腹大，尝于饭后茶余，自捧其腹曰："将军不负腹，腹亦不负将军。"一曰，顾左右曰："汝等知我腹中所贮何物乎？"或曰"满腹文章"，或曰"满腹经纶"，或曰"腹中有十万甲兵"，或曰"腹中包罗万象"，左皆曰"否！否！"忽有小校出而大声曰："将军之腹，满贮马绊筋耳。"左乃拍案大赞曰："是！是！"因拔擢之。盖湘人呼牛所食之草为马绊筋，左素以牛为能任重致远，尝以己为牵牛星降世。曾于后园凿池，左右列石人各一，肖牛女状，并立石牛于旁，隐寓自负之意。及闻小校言，适与夙志符合，故大赏之也。(左公爵里见前。) 
　　
　　李芋仙有才名，工诗词，集句成对，不烦思索，脱口而出。尝客游河南，周翼庭太守方居祥符，宴集同入。李述在都时集句赠诸伶，皆分嵌名字，翼庭曰："吾号殊不易对。"李曰："不难。"即举《长恨歌》一语曰："在天愿作比翼鸟。"良久不言，客亟询之，李以手拍其股曰："隔江犹唱后庭花"。举座大笑，翼庭不悦。后李行时，赠遗甚薄，李告人曰："为一联巧对，换我三百金也。"(李名士棻，四川忠州人。久居曾涤生军幕。生平好哭，曾尝戏呼为李文哀公。官至观察使。) 
　　
　　江建霞风流倜傥，最好诙谑，然寓意甚深。尝为人画纨扇作二鼠，旁有一胡桃及花生数枚，题其上曰："老鼠哥哥，你底事终宵闹我？腊烛已残，油灯又破，忍使俺无端闷坐？刚到新年，福橘乌菱，早饱哥哥肚，只剩得几荚花生，还有胡桃一个，些些桐子，不值今宵小吃，恐教受饿。劝哥哥明日还来，预备干粮，细嚼五更鼓。"(江公爵里见前。) 
　　
　　
　　
　　轻诋第二十六 
　　
　　钱牧斋在明季，以诗文鸣海内。居恒自命，登黄阁，修青史，为必得之事业。乃终明世，官不逾礼尚。入清为礼部侍郎，命修《明史》，而夙愿渐偿。未几牵连黄毓祺诗词一案，被逮放归。一日，游虎丘，见壁间题诗云："入洛纷纭兴太浓，莼鲈此日又相逢。黑头已自羞江总，青史何曾借蔡邕。昔去幸宽沉白马，今来应悔卖卢龙。最怜折尽章台柳，日暮东风怨阿侬。"即讥其出处者，为之不怡者累日。(钱名谦益，江南常熟人，明万历庚戌科探花。) 
　　
　　吴人有为正钱录者，攻摘牧斋，不遗余力。计甫草戏语客曰："仆曾游泰山，登日观峰，神志悚栗。忽欲溲焉，下山且四十里，不可忍，乃潜匿而溺于峰之侧。恐得重罪，然竟无恙，何也？泰山至大且高，人溺焉者众，泰山不知也"。客跃起大骂。吴梅村闻之，颇是计言。(计公已见前。) 
　　
　　王阮亭自淮上还，青帘画舫，乘风南下，与汪苕文相值高邮湖，遥语曰："有事欲附致家博士。"及遣信至，乃寄舫中所有第二泉四罂而已。汪以道远稍难之，王攒眉曰："汪大乃成俗吏。"(王、汪二公爵里见前。) 
　　
　　顺治初，张某善叠假山，人咸礼之，不以石工相遇。一日，吴梅村赴某家宴会，张亦在座，优人进院本请点剧，吴命演《烂柯山》，盖以剧中有张石匠调之也。伶人唱张石匠，讳张为李，吴点首笑曰："甚有窍。"后演至张别古寄书，有曰："姓朱的有甚亏负你。"张摇首曰："此太无窍矣。"吴不觉面赤。(吴名伟业，江南太仓人。以明臣降清，官祭酒。) 
　　
　　龚芝麓嬖顾横波甚，然时为所制。一日，有仆以事至横波室，语笑间，龚排闼入，疑其有私，谓仆无礼，罚令长跪。及龚出，横波闭户大哭，以长斋礼佛，不欲接见相要，龚再三劝慰，终不启扉，大窘。适钱牧斋以事至金陵，乞其作调人，横波曰："渠能作孙武公，则妾亦能作葛嫩耳。"钱嗒然而退。(龚已见前。) 
　　
　　徐健庵被议放归，欲聘潘次耕于家，而顾亭林驰书尼之，其词甚激，至云："彼之官弥贵，客弥多，便佞者留，刚正者去。今且欲延一二学问之士，以盖其群丑，不知薰莸不同器而藏也。吾以六十四之舅氏，主于其家，见彼蝇营蚁附之流，骇人耳目，至于征声发色而拒之，仅得自完。"(徐、潘、顾三公均见前。) 
　　
　　赵秋谷本与王阮亭有隙，罢职后，益相轻诋。尝游吴中，与吴修龄论诗曰："尔来诗事，惟位尊年高者，斯称巨手耳。"时宋牧仲抚吴，闻是语，以告王。王寄诗云："尚书北阙霜侵鬓，开府江南雪满头。谁识朱颜两年少，王扬州与宋黄州。"语极蕴藉。(赵、宋、王三公爵里见前。) 
　　
　　康熙丁巳、戊午年，入赀得官者甚众，继开博学宏词科，隐逸之士，争趋辇毂。姜西溟太史有句曰："此阙已成输粟尉，西山犹贡采薇人。"一时以为实录。(姜公爵里见前。) 
　　
　　宏博科之初开，以议修《明史》始，主司为宝坻杜文端、高阳李文勤、益都冯文毅、昆山叶文敏四公。有以诗讽之者曰："自古文章推李杜，而今李杜实堪嗤。叶公懵懂遭龙吓，冯妇痴呆被虎欺。宿构零拚《璇玉赋》，失粘落韵《省耕诗》。若教修史真羞死，胜国君臣也皱眉。"(按是科试题为《璇玑玉衡赋》《省耕诗》。) 
　　
　　郑寒村与潘次耕遇于柯都谏家，郑以"日向朱门乞薇蕨，夷齐陆续到皇畿"一绝诋潘，潘答以诗曰："蒲东回首事依依，欲向关西心事违。输却樱桃红一点，春风重著绣襦归。"潘诗所使之事，切合郑姓，每句皆然。(郑名梁，浙江慈溪人，官太守。) 
　　
　　毛大可尝与阎百诗论地理，语多穿凿，百诗太息曰："汪尧峰私造典礼，李天生杜撰故实，毛大可割裂经文，贻误后学不浅。"(毛、阎、汪、李四公均见前。) 
　　
　　宋牧仲抚吴十九年，尝修沧浪亭，刻沧浪亭小志；又修唐伯虎坟，然施政多不惬舆情处。其抚署东西两辕门榜曰："澄清海甸、保障东南。"时有加三字成联句云："澄清海甸沧浪水，保障东南伯虎坟。"亦谑而虐矣。(宋公爵里见前。) 
　　
