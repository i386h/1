<!-- { "loadSidebar": true } -->
　　世宗在潜邸，闻阎百诗名，手书延至京师，握手赐坐呼先生。日索观所著书，每进一篇，未尝不称善。旋卒于京寓，世宗哭之恸，遣官经纪其丧。自制挽诗四章，中有"三千里路为予来"之句；复为文祭之，有云："读书等身，一字无假。孔思周情，旨深言大。"佥谓非阎公不能当也。(阎公已见前。公疾亟时，请移邸外就医，留之不可，乃以大床为舆，上施青纱帐，二十人舁之出，安稳如床箦，不觉其行也。旋卒，为康熙四十三年六月也。) 
　　
　　张公煌言死国难，弃骨荒郊。万充宗葬之南屏山，并乞黄太冲志其墓，春秋野祭，效西台之哭者十余年。(万公已解见前。) 
　　
　　毛大可侍史曼殊，丰台卖花翁女也。艳丽而能诗，诸名士为文以绳之。晚岁悼亡，忽忽不自得。(毛公已见前。) 
　　
　　计甫草有才子曰准，早夭，筑思子亭，以孝贞女宋氏合葬。宋氏准聘妻，年十三，未婚守志者也。(计公已见前。) 
　　
　　赵秋谷笃于故旧，生死不渝。同年生莱阳张庶常罢归，以事为有司所窘，避地依公。及卒，殡而归之。常熟仲生依公十九年，卒于馆次，为位以哭，并论定其诗文，择地葬之。(赵公爵里见前。) 
　　
　　姜西溟副修撰李蟠典顺天乡试，以目昏不能视，为同官所欺，牵连下吏，举朝知其无罪。未置对，遽病卒，王阮亭尚书哭之恸，且曰："某在西曹，使湛园以非罪死狱中，愧死矣！"(姜、王二公爵里见前。湛园，姜别字也。) 
　　
　　翁朗西晚与沈归愚相约耦耕，结庐有日矣。未几卒，友生为位，哭多失声者。(翁名照，江南江阴人，国子生，著有《赐书堂诗文集》。诗识力俱高，有虞伯生老吏断狱之目。) 
　　
　　厉樊榭无子，没后四十余年，与其妾月上栗主，并委榛莽中。何春渚取归，送黄山谷祠，洒扫一室供之。王兰泉侍郎闻其事，属同人于忌日荐酒脯焉。(厉公已见前。何名淇，浙江钱塘人。王公爵里见前。) 
　　
　　程鱼门以逋负山积，势不支，乞假赴陕，将谋诸毕秋帆中丞，为归老计，抵关中一月而卒。毕与幕府诸公哭之甚哀，并经纪其丧，厚赙之以归。(程、毕二公爵里见前。) 
　　
　　黄仲则在京为债家所迫，抱病逾太行。出雁门，将往毕秋帆许，次解州，卒于河东运使沈业富官署，年仅三十有五。毕公厚赙之。洪稚存料简其丧，送柩归里，诔词哀怆。又检其诗及乐府四大册，封送毕公，嘱其删定付梓，即《两当山房集》是也。(黄、毕、洪三公均见前。黄公有《出关与毕侍郎笺》，有云："日在西隅，始展黄君仲则殡于运城西寺，见其遗棺七尺，枕书满箧。抚其吟案，则阿之遗笺尚存；披其帷，则城东之小史既去。盖相如病肺，经月而难痊，昌谷呕心，临终而始悔者也。犹复丹铅狼籍，几案纷披，手不能书，画之以指，此则杜鹃欲化，犹振哀音；鸷鸟将亡，冀留劲羽。遗弃一世之务，留连身后之名者焉。"又云："此君生平与亮吉雅故，惟持论不同，尝戏谓亮吉曰：'予不幸早死，集经君订定，必乖余之旨趣矣。'省其遗言，为之堕泪，今不敢辄加朱墨，皆封送阁下"云云。) 
　　
　　洪稚存客西安使院，得其弟自京师来书，知适汪氏仲姊之丧，为位而哭之。作诔词一章，中有"言旋言归，靡复伯姊之问；松耶伯耶，遂拱女之里"等句，极为沉痛。(洪之仲姊适同里国子监生汪君德渭。) 
　　
　　孙渊如之妻王夫人，工诗善书，年未三十而卒。孙情逾于分，哀过其礼，即其栖止之所，署曰长离阁，绘遗像悬之。终日焚香对坐，誓不再娶。(孙公爵里见前。王夫人名采薇。) 
　　
　　孔顨轩丧其同榜友林子宣，哭之甚哀，其诔词有云："郢人亡而辍斤，钟子逝而息引。丹一去，白云千里。寄缣二匹，空慕于往哲；过车三步，有待于他年。"未几孔亦陨谢，殆如支道林之丧法虔，精神丧，风味转坠也。(孔公爵里见前。林名澍藩，福建侯官人，乾隆三十六年进士，授翰林院编修。与孔公交好极笃，故诔词极哀。) 
　　
　　朱石君清德素修，为时宗仰，死之日，卧处仅一布被布褥，其别舍则残书数箧而已，见者莫不悲感。仁宗新赐奠，甫至门，即放声大哭，且赐以挽诗，有"半生惟独宿，一世不言钱"之句。盖棺论定，公亦当含笑于九京。(朱公爵里见前。公四十余即独居，迄无妾媵，故有"半生独宿"句。) 
　　
　　薤上蒿里，古有挽歌，其语简质，降而为诔词哀文，洋洋数千言，短亦数百字，文繁而哀杀矣。近世有所谓挽联者，不知始于何时。道、咸以降，诸名人率优为之，字之多寡无定，语之长短亦无定，对偶必工，语意必哀，亦诔词中之别开生面者。曾涤生最善为此，其名句有"八年九子四登科，万里孤云一回首"及"无可奈何春去也，似曾相识燕归来"，皆一时脍炙人口者也。(曾公爵里见前。) 
　　
　　左季高与曾涤生以洪福瑱事，意见相龃龉，久绝音问。迨壬申二月，曾公卒于官，左公乃寄联挽之云："谋国之忠，知人之明，自愧不如元辅；同心若金，攻错若石，相期无负平生。"又致书唁劼刚袭侯，措辞甚为恳挚。生死交情，于是乃见。(左公爵里见前。福瑱字未详，为洪秀全之长子，曾、左相恶事详《轻诋门》。劼刚名纪泽，为曾涤生之长子，官至九卿。) 
　　
　　彭雪琴在咸、同诸师中人格颇奇，晚年不肯任封疆，颇有功成辞爵之概。又好与名流酬酢。其没也，王壬甫哭之以联云："诗酒自名家，更兼勋业烂然，长增画苑梅花价；楼船欲横海，太息英雄老矣，忍说江南血战功。""梅花"句，以彭公善画梅花，"血战而不忍说，"则不赞美其残杀同胞之功，已在言外矣。(彭公、王公已见前。) 
　　
　　王子展与文芸阁学士为莫逆交。文谢世后，王之挽词运用成语，且极沉痛，其词曰："追思往事，感不绝于予心；同学少年，北邙过半，曹子桓有言：'既痛逝者，行自念也。'历溯生平，士固憎兹多口；文章千古，东海流传，韩昌黎所谓'动而得谤，名亦随之。'"(王名存善，浙江钱塘人。文公爵里已见前。) 
　　
　　张香涛之没也，朝野咸悼惜之，挽章极多，惟王壬甫一联云："老臣白发，痛矣骑箕，整顿乾坤事粗了；满眼苍生，凄然流涕，徘徊门馆我如何？"言之哀怆，有余痛焉。(张公爵里见前。) 
　　
　　张冶秋被命管学，延揽一时名流，颇受清廷疑忌，不得展其怀抱。乃辞学务，改任邮传部尚书，又与唐少川不相能，遂郁郁而卒，士林争惋惜焉。如皋冒鹤亭挽以联云："爱好似王阮亭，微闻遗疏陈情，动天上九重颜色；怜才若龚芝麓，为数揽衣雪涕，有阶前八百孤寒。"盖纪实也。(张公爵里见前。冒名广生，为辟疆之远孙。) 
　　
　　吴劭之博通经史，能为诗、赋、骈文，尤工于挽章，湘人盛称之。没后，其门人彭次央为梓行《绮霞江馆联语偶存》。彭亦工此，其挽某君之妾云："锦瑟惜年华，凄然湘浦晚春，冷夜鹃声惊短梦；玉箫能再世，遥望扬州明月，何时鸳侣续前缘？"妾盖竹西产也。其吐属之隽雅，几有青胜冰寒之喻焉。(吴名熙，湖南湘潭人，以优贡生考取知县，晚为邑书院山长，傺不得意。彭名闿异，湖南湘乡人，博学能诗文。) 
　　
　　陈伯平以名御史出为知府，累官至江苏巡抚，因与沪道蔡乃煌相龃龉，郁郁而卒。王壬甫挽以联云："抗疏劾三公，晚伤鼷鼠千均弩；治生让诸弟，归剩鹅羊二顷田。"(陈名启泰，湖南长沙人，居鹅羊山。其弟某某，善营商业。蔡字伯浩，广东人，死于民国五年，在粤反对义军也。其与陈龃龉事详《轻诋门》。) 
　　
　　某君在京师，闻其妹适吕氏者，没于湘中，为位哭之哀。寄一联挽之，恻怆动人，亦典雅可通："哀哀予妹，竟陨天年，记曾问疾殷勤，雷岸寄书浑若梦；草草劳生，滞留京国，此后归田著述，兰台续史恸无人。"(吕名鑫，字筱山，湖南湘潭人。积学早世，未十年其妻亦卒。) 
　　
　　秋璿卿以徐锡麟案，牵连被杀，母族草草收葬。嗣石门徐寄尘、桐城吴芝瑛二女士卜地西湖西冷桥畔，筑石葬之，题其墓曰"鉴湖女侠秋瑾之墓"。其风义非须眉男子所可及。(秋名瑾，浙江会稽人。家世仕宦，意气雄迈，绝无巾帼气。与表兄徐锡麟友善。语及革命事，慨然以光复为己任。留学日本，归国主办大通学校。徐既枪毙皖抚恩铭，绍兴府知府贵福以大通学校为徐所创办，遂拘秋女士杀之。临死仅书"秋雨秋风愁杀人"七字而已。徐名自华，能文章，为秋女士撰墓表。吴为汝纶挚甫之侄女，廉泉南湖之妻，博学能诗文，尤工书法。尝手写《楞严经》，欲就西湖山麓建七级浮屠以藏之，谓五百年后必有知者。居沪上万柳堂，人称万柳夫人。) 
　　
　　刘炳生以光绪丙午归湘，举义兵，谋泄被逮，巡抚岑春煊使人杀之。乃兄霖生在江户，闻变愤不欲生，作《哭弟》八章，其语最痛，有云："华域颠危亲又病，天涯游子更何之。魂飞雨雪梁山夜，人去池塘春草时。"又曰："鹡鸰原野空荒草，龙虎关河自夕阳。四镇干戈伤阁部，连营烽火吊荆襄。"及："荒江旅榇随萍水，破庙灵帏空雪霜。鸟台暇席收儿骨，虫院鹑衣敛父尸"。不忍卒读。(刘名道一，湖南衡山人，随兄揆一游学日本江户。密谋举义于湘中，被逮，时以佩章、锄非二字定狱。) 
　　
　　林述唐天姿卓异，年少能文章，醉心革命事业，因而捐躯。黄克强与之交最深，死后为搜辑其遗集，题一绝于卷端云："汉上风云纪后先，中原光复信凄然。不知何处苌弘血，只剩遗编是昔年。"其惓惓故人，见于言表矣。(林名奎，湖南湘阴人。弱冠入时务学堂，究心经世学，谭嗣同尝称为造时势之英雄。庚子举义于汉上，与唐才常同日就义。) 
　　
　　陈勒生峻洁尚气节，诗文勃勃有奇气。癸丑讨袁军之起，公颇有所谋划，素善治爆烈弹。义师既败，益腐心切齿，磨砺以须，卒以失慎自炸死。柳亚子不忘死友，乃征求其遗文，裒为一集而序之。(陈名子范，福建侯官人。少习海军，既投身芜湖税关，为佣书。激昂慷慨，有古烈士风。与人交，出肺腑相示。壮志未酬，糜其躯干，惜已！) 
　　
