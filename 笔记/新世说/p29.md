<!-- { "loadSidebar": true } -->
　　释介公风仪萧散，寡言笑，体羸若不胜衣，而神鉴渊然。与诸名士接，但以目会，四坐尽通，退相品题，不失分寸。(释名元灯，鄞县天童寺西堂僧。) 
　　
　　高澹人生有异质，身御盛服，虽时当酷暑，曾无点汗，溲遗之事。终日不行，以是出入禁闼，从容中礼，侍从诸臣，俱不能及。(高公爵里见前。) 
　　
　　朱可亭生而宏声广颡，双颧插鬓，大口长目，步阔二尺。二十九岁中乡试，主司宋大业见之，即曰："河目海口，昔惟先君，今复见子矣。"(朱公爵里见前。大业，文恪子也。) 
　　
　　史铁崖器量宏大，风度端凝。尝有不时宣召，辄雅步如常，或促之，则曰："天下安有奔迫宰相耶？"(史公爵里见前。) 
　　
　　齐次风态度安详，目力胜人，瞳极小，而能远视。尝与友人登山，见江船如叶许大，公能辨舟中人数及其服色，即杯斝壶盘之属，亦历历可数。下山至泊所，则舟甚大，所视皆不爽也。(齐名召南，浙江天台人。雍正七年副贡，乾隆元年举鸿词科，授庶吉士，累官至礼部侍郎。夏栖万松山中，望云能寻其根，云仿佛如丝系于山，迹而掘之，得云根石，多花草鸟篆形。后渐多，因以作谱。) 
　　
　　李惺由顺庆守告养起复，年七十余矣。长髯髟髟，华采照耀。陛辞日，高宗大为叹赏，令赴政事堂，使诸大臣观之。(李字未详，乾隆辛丑进士，以钱塘令升顺庆守。) 
　　
　　杨时斋修髯隆准，目睛映日光，返照能射人。(杨公爵里见前。) 
　　
　　龚璱人生有异表，顶棱起而四分，如十字形，额凹下而颏仰上，目炯炯如岩下电，眇小精悍。作止无常则，语非滑稽，不以出诸口。(龚公爵里见前。) 
　　
　　曾涤生年逾六十，精神奕然。身长约五尺，躯格雄伟，肢体大小咸相称。方肩阔胸，首大而正，额阔且高，眼三角有棱，光极锐利。两颊平直，髭髯甚多，直连颏下，披覆于宽博之胸，益增威严。(曾公爵里见前。) 
　　
　　李少荃长身鹤立，瞻瞩高远，识敏辞爽，胸无城府。人谓其如云中之鹤。(李公爵里见前。) 
　　
　　胡润之精神四溢，威棱慑人，目光闪闪如电，而面微似皋陶之削瓜。(胡公爵里见前。) 
　　
　　左季高貌如老儒，而倜傥好奇，议论风生。(左公爵里见前。) 
　　
　　骆籲门如乡里老儒，粥粥无能。而外朴内明，能辨贤否。(骆名秉章，广东花县人，道光十二年进士，选庶吉士，授编修，累官至湖南巡抚、四川总督。以知兵闻天下，卒于官，予谥"文忠"。) 
　　
　　彭雪琴恂恂儒者，和气蔼然。(彭公爵里见前。) 
　　
　　鲍春霆躯干不逾中人，弱不胜衣，而有万夫不当之勇。(鲍名超，四川奉节人，以军功官湖南提督。) 
　　
　　阎丹初短小精健，不改关中敦朴气象。(阎公爵里见前。) 
　　
　　丁稚璜状貌修伟，绰有威棱。(丁名宝桢，贵州平远州人，咸丰三年进士，选庶吉士，以母忧回籍。积军功累官至四川总督，予谥"文诚"。) 
　　
　　吴南屏貌甚仆野，而气韵高洁。(吴公已见前。) 
　　
　　岑彦卿面目黧黑，而雄姿沉毅。(岑名毓英，广西西林县人，以军功官至云贵总督。) 
　　
　　倭艮峰体不逾中人，而洒然出尘，清气可挹。(倭公爵里见前。) 
　　
　　田忠普美秀而文，一时有玉人之目。每临阵，则又雷奋飙举，横厉无前。(田名兴恕，湖南镇簟人。年十八即握兵符，所至之处，万人空巷绕观之。以军功官至贵州巡抚。年四十即卒，貌犹丽如弱冠。) 
　　
　　张香涛身材短小，面瘦如猿，其起居大异于人。尝终日不食，终夜不寝，而无倦容。无论寒暑，卧不解衣带。每观书则睡眼朦胧，或两三时，或一昼夜。左右屏息环立，不敢须臾离。侍姬辈亦于此时进御，从者反扃其扉，遥立而已。(张公爵里见前。) 
　　
　　吴趼人自号"我佛山人"，神宇轩然，望而知为高逸之士。惟目甚短视，每有所著述，下笔万言，不加点窜，然恒以静夜为之，昧爽乃少休，以酒为粮，或逾月不一饭。(吴名沃尧，广东南海人，光绪时以小说名于沪。) 
　　
　　袁慰亭额广颧高，目有威棱，躯干亦宏伟，而两足甚短，举步遂有蹒跚之态，故或戏称为"半截皇帝"。(袁已见前。) 
　　
　　岑云阶面广额高，短衣匹马，有英雄之概。(岑君爵里见前。) 
　　
　　陆干卿额凸颏仰，两颧甚高，面貌颇似明太祖画像。(陆名荣廷，广西武鸣人，曾任广西督军、两广巡阅使。) 
　　
　　孙慕韩体癯而气腴，长髯飘飘，有鹤立鸡群之概。迎宾馆有君画像，栩栩欲动。(孙名宝琦，浙江杭县人。前清官山东巡抚，入民国后屡官外交总长、国务总理，旋任税务处督办，熟悉欧洲情状，在外交界有重名。) 
　　
　　孙伯兰须眉甚古，衣履朴素，廓落之中，寓密致之意。(孙名洪伊，直隶天津人，众议院议员。初为进步党，以反对袁世凯帝制，遂为民党尽力。恢复国会，一为内务总长，官僚派极力齕之，去官居沪上，与岑云阶、谭石屏、唐少川、谭组安等同系东南之人望。) 
　　
　　
　　
　　自新第十五 
　　
　　郭华野令吴江时，簠簋不饬。巡抚汤潜庵将疏劾之，郭闻而谒汤，立誓自新，且曰："琇所以贪者，以供前任某抚军之欲也。今公既清廉自矢，请宽我一月，如不痛改前非者，任公处分。"汤许之。归则令隶担水，洗县堂及内室，示民以更新，曰："前令郭琇已死，今又一郭琇也。"吴江赋烦俗悍，号难治，自后果操行峻介，弊绝风清，循声为东南冠。汤乃荐其居心恬淡，莅事精锐，宜与行取。部以催征未完，议格，特旨允行，授御史。劾河臣勒辅治河无功，劾大学士明珠、余国栋结党营私，少詹高士奇、都御史王鸿绪等招摇依附。一时方严抗直之声，使辇下栗然，朝贵侧目。康熙三十八年，圣祖南巡至德州，见公跪道旁，谕阁臣曰："郭琇前令吴江，百姓至今感颂。其人有胆量，无朋比，可授湖广总督。"是可知公之丰裁气骨，其作令时必已不凡，特年少阔疏，为白圭之微玷。遇汤公儆厉而奖掖之，遂成此晚盖之功名也。(郭名琇，山东即墨人。少时厉志清苦，读书深山绝壑中，四无人迹，公蕴火中宵，读弗辍，米盐爨汲皆自任之。康熙九年成进士，越十年授吴江县知县，莅事七年，有惠政。行取御史，直声震天下。任湖广总督，一时贪墨吏皆投劾去，而公益以镇静为先，涤除烦苛，务治大体。罢归抵里门，尽出俸金，周族党赈饥民，乡里德之，卒于家。) 
　　
　　陈沧洲守苏州时，郡有观音山，以竹舆代游屐，食其力者三百户，公概禁之。或诣公诉，公伪游山，问曰："太守苦若乎？"曰："否，守爱我。但太守禁妇女游，诚当；不当禁客游，绝吾侪衣食。"公还，立弛其禁，亦可谓改过不吝者。(陈公爵里见前。) 
　　
　　李敏达精明强干，然性极服善。一日坐堂上，命吏胥田芳作奏，请封五代。田不可，曰："封典止三代，芳不能作此奏。"固命之，对如前。公大怒，骂曰："畜产。例自我创，何干汝而逆我！"田遽起立，勃然曰："公大误。公怙天子一时宠，忘王章。芳故晓公，公当谢芳，乃辱及其亲，何也？且公为人子孙，封三代而犹未足。芳亦人子孙，未封一代，而公以畜产宠秩之，何用心逆人道耶？"芳殊不服。公素负气，忽公堂为吏所折，窘不知所为。强复怒曰："便是我误，汝不服，奈何？"曰："公大人也，芳小吏也，岂特公詈芳，芳无如公何，即公杖死芳，芳亦无如公何。所可惜者，大人之威，能申于小吏；而小吏之理，殊直于大人耳。"言毕竟走出。公默然顾左右，乱以他语而罢。是晚召芳，芳疑公蓄怒，将阴祸之，色如土。公握其手笑曰："汝有胆识而辱为吏，可惜！吾贷汝金，纳之为县丞。他日事上官，亦以直道行之。"田泣谢，得富平县丞，迁凤翔令，以贤闻。(李名卫，雍正一朝疆臣最蒙恩眷者，莫如田文镜、李卫，而信任之专，似李尤在田上。李以康熙末年授云南驿盐道，雍正癸卯管理铜厂，甲辰擢云南布政使，仍兼理盐务，乙巳授浙江巡抚，管理两浙盐政，丁未授浙江总督，命江苏所属七府五州一切盗案，俱令管理。其请封五代，对于田芳之面折廷争，不仅不罪之，且奖励之，可云勇于改过矣。) 
　　
　　胡润之年少时，风流跌宕，好为冶游。封翁詹事公患之，授以儒先性理书，而公负才气，不甚措思也。寻客两江总督陶云汀幕中，游益恣，秦淮画舫，逐日征歌。陶方禁僚属冶游，顾独不责胡公，或请其故，曰："润之他日为国勤劳，将无暇晷以行乐。今之所为，盖预偿其后之劳也。"已而一操事权，顿改前态，刻苦厉行，屏绝丝竹。英雄之所为，固迥异乎常人矣。(胡公爵里见前。) 
　　
　　王益吾有才无行，贿结李莲英，得江苏督学，选拔才俊，几与黄漱兰侍郎齐名。既瓜代，乃深悔阶进之由，虑他日名为李污，具疏严劾之，并谓李非真阉，丑诋备至。孝钦后览奏震怒，王遂以是罢归，而王之直声震于朝野。(王名先谦，湖南长沙人。以翰林起家，官至祭酒。既罢归，则辟葵园于长沙之北郭，以著述自娱。间与湘中豪绅阻挠新政，年七十余而卒。李即皮硝李，直隶河间人，孝钦后之梳头房太监也。本一无赖子，因内监沈兰玉引之入宫，以梳新式髻见宠于孝钦，旋晋为总管，权倾朝右，营私纳贿，无恶不作。奔走其门而得显位，内官如陈璧，外官如袁某督，其彰彰者也。当时慈眷之隆，至与孝钦后并坐听戏。赃私之积，以千万计。王先谦既出京，李尝语人曰："吾阅人多，从未见如王之狡者，昏暮而乞吾怜，明白而攻吾短，彼谓可以掩其过，吾谓适以彰其丑耳。南人多诈，王其表表者乎！"或谓李既衔王，故作是言以损其誉也。) 
　　
　　
　　

　　新世说卷五 
　　
　　企羡第十六 
　　
　　魏叔子兄弟治古文山中，邹程村一见叹曰："今乃有如是文乎！"逢人辄称道不绝口。海内知有三魏，实自程村始也。(魏公兄弟已见前。邹名诋谟，江苏武进人，顺治十五年进士。性颖特，书过目不忘。事母以孝闻，母教之极严，公即以读书娱其母，上自经史子集，及天文宗乘百家之书，古今名人爵里姓氏世次年谱，无不悉记，其于诗文乃益工。) 
　　
