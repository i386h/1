<!-- { "loadSidebar": true } -->
　　张香涛晚年躁释矜平，有犹子捷南宫，受贺之日，宾从缤纷，席将半，各赠朱卷一册。座客多贡谀词，黄仲弢且读且嗤，未终幅，裂而碎之，掷于地。宾客左右，皆跌荡不得住。公逡巡避席而入。他日语人曰："黄君所评，诚不谬也。"(张公、黄公爵里均见前。) 
　　
　　王夔石与刚毅同官枢密。一日，刚于拟谕旁自增"毋蹈积习"四字，而书"蹈"为"跌"。公见之，乃取朱笔密点"跌"字四围，复以正楷书一"蹈"字于旁，始终未变辞色。(王名文韶，浙江仁和人。以翰林起家，累官至大学士，光绪二十五年同刚毅入军机。) 
　　
　　张冶秋爱才如命，顾不喜善谄者。某为公所重，会公之妾有疾，某设香案，祈祷于寓中。公闻之曰："吾爱其才，吾未审。"言至此遽止，自是虽貌重之，不若向者之殷挚矣。(张公爵里见前。赣人某甲以窭人子，受公识拔，得官部曹，饮食教诲，无所不至。甲数负公而公卒涵容之。光绪甲辰，某乙至京，初谒公，即诲之曰："若年少同门如某者，勿与亲洽。"乙唯唯，意谓己屏诸门外矣，而公资赡其妻子如故也。后数年，甲假公名行诈伪，公知之，召至，赠以四百金，温语之曰："速整归装，长安居大不易也。") 
　　
　　叶逋梅以光绪甲辰，由济南赴曹州。在车中方手书披览，猝遇盗至。君从容下车，语盗曰："吾辈穷书生，无珍物，苟不弃者，任取之，不汝怒也。第勿攫吾书耳。"乃植立道左，览书如故。盗搜箧倾囊，呼啸而去。(叶君名未详，云南昆明人。) 
　　
　　黎宋卿为大总统时，段芝泉为内阁总理。一日率全体阁员，诣总统府商议要政，意见不合，段拂衣而去。某阁员竟咆哮大怒，黎君乃神色闲畅，若无事者然。(黎君已见前。段名祺瑞，安徽合肥人，以民国五年为内阁总理。某阁员或传为范源廉，然面询范君，则不认有咆哮之事云。) 
　　
　　
　　
　　识鉴第七 
　　
　　吴汉槎少时简傲，不拘礼法。在塾中见人所脱巾冠，辄窃取溺之。其师计青鳞大加棰楚，后见吴所作《胆赋》，乃嗟赏曰："此子异时必有盛名，然当不免于祸。"至丁酉科场事起，众始服计之卓识。(吴名兆骞，江南吴江人。童时作《胆赋》，累千余言，长继复社主盟，才名动一世。顺治丁酉领乡荐，以科场事中蜚语被斥，流徙尚阳堡二十余年，作《长白山赋》，有研京炼都风力。宋右之、徐健庵捐金赎之，得归。著有《秋笳集》。计名名，江南吴江人。) 
　　
　　丁药园知中州贡举，闱中搜采瑰异，得一卷奇之。同考以波澜简质，度其人已老，请置于乙榜。公曰："才与胆峙，岂老生所办？必年少知名，终为大器。"榜发，乃李湘北天馥也。同考出语人曰："吾以世目衡文，几失此佳士。"李果方弱冠，名振西清，以文章道谊名海内。(丁公爵里见前。李公原籍合肥，有同族占河南永城籍，公即以其籍登。顺治十四年乡荐，明年成进士，授检讨，官至武英殿大学士。) 
　　
　　赵洞门为御史大夫，车马辐辏望尘者接踵于道。及罢归出国门，送者才三数人。寻召还，前散者复集如初。吴园次独落落然，不以荣悴易观。赵每目送之，顾谓子友沂曰："他日吾百年后，终当赖此人力。"未几友沂早世，赵亦以痛子没于京邸，两孙孤立，几有西华葛帔这悲。园次哀而振之，抚其幼者如子，字以爱女。一时咸叹赵为知人。(赵名开心，湖广长沙人，顺治甲戌进士，官至尚书。友沂名而忭，官中书舍人。吴名绮，江南江都人，官湖北知府，为治简静。放衙后，萧然洛诵，喜与宾客游，四方名士过从无虚日，卒以是罢官。) 
　　
　　冯孔博宏奖人才，精于鉴别。尝荐原任光禄寺丞蔚州魏象枢，兵部主事成性，各以科道用，后皆为名臣。康熙己未，诏举博学鸿词，公荐原任布政使法若真，副使道曹溶，参议道施闰章，进士沈珩、叶舒崇，中书曹禾、陈玉，知县米汉雯，后皆为海内耆宿。故天下士归之，如百川之赴巨海焉。(冯公爵里见前。博学鸿词之试，应召至者皆一时名宿，公无不倾心延揽，贫者为授馆，病者馈以药，丧者赙以金。闻人有异才，辄大书名姓揭座隅，汲引如不及。) 
　　
　　查渐江佐吴三桂幕，吴优礼之。公察其有异志，一日与宴，伪为醉后失仪状，不告而去，濒行题诗于壁，有"将军有酒能投辖，壮士闻鸡已出关"之句。吴亟遣材官往追，公从马上提材官掷之于地，曰："乃公终不为汝留也。"材官归报，吴大怒，遣人杀之。微服间道，乃免。俄而吴败，时人皆谓为见机。(查名容，浙江海宁人。) 
　　
　　王阮亭与睢州汤潜庵初未识面，会征博学鸿儒，公言于魏环溪曰："足下以学行闻天下，荐士不当以文艺，必如汤君者，乃可应诏。"人知汤公之荐由魏公之特识，而不知自公发之也。(王公、汤公、魏公爵里已见前。) 
　　
　　吴荆山学无涯，闳通儒雅，好扶植人伦。与徐健庵、韩慕庐均以宏奖为己任。方百川兄弟尝贽以文，公与慕庐击节不去口，由是二方之名震天下。(吴名士玉，江南吴县人，为诸生即以文名天下。康熙丙辰进士，选庶吉士，授编修，充宋金元明四朝诗集纂修，累官至礼部尚书。诗宗韩、苏，所著有《味剑集》。) 
　　
　　孙剑客年羹尧门下久。年建邸，术士咸集，皆曰百年之业也。孙曰："俄顷可墟耳。"年大怒，将杀之。孙自陈，愿一言而死。召之至，孙曰："大将军大祸在前而不悟，愿就死。"年诘之。孙曰："大将军威振中外，然功高则疑，主上苛察，而群下构陷，非福也。且张广泗、岳钟琪率军西征，方成犄角之势，所以制将军也。果能遣人往刺张、岳，自帅大军入燕，燕破则各省可移檄而定矣，此子孙万世之业也，百年云乎哉？"年曰："成败不可知，吾固握有兵权耳。"孙由是得释，变姓名而遁。未几而年果败。(孙名未详，湖广长沙人。孙亡去后，年眷入京，中途遇盗，失其子，及雍正乙巳而年赐死。子既为盗所掠，教之读书学剑。盗为何人？则孙剑才也。盖逆知年之必不善终，欲存其嗣，故出此劫人之策耳。) 
　　
　　钱香树有知人鉴。诸城刘延清初释褐时，以行卷请益。公谓其房师王楼山云："吾贺子及门得伟器，他日令仆才也。"时延清及钱塘梁芗林，俱以笔法自诩。公曰："二君毋高自位置，会看贤郎跨灶耳。"后延清之子石庵，芗林之子山舟，果濡染家学，八法冠时，碑版法书，照耀海内，书名突出乃翁上矣。(钱名陈群，浙江嘉兴人，康熙六十年进士，选庶吉士，授编修，累官至刑部左侍郎。刘名统勋，山东诸城人，雍正二年进士，由编修入值南书房，累官至大学士。子名墉，乾隆十六年进士，由编修累官至体仁阁大学士，以书法重于时。梁名诗正，浙江钱塘人，雍正八年以一甲三名赐进士及第，授编修，累官至吏部尚书、东阁大学士。子名同书，乾隆十七年由举人特赐一体殿试、选庶吉士，累迁侍讲，以文章书法名世，引疾归。) 
　　
　　刘延清强直励节，洞烛几先。事之可否，微发其端，至一二十年后，始服其精识。士贤不肖，亦洞见其将来。初公论劾张廷玉及讷亲，直声震朝野。张果以要求配享，谢恩失礼被严谴。讷以大学士视师金川，坐偾事伏法。人皆服公之言若蓍蔡矣。(刘公爵里见前。其官左都御史时，疏言："大学士张廷玉历事三朝，遭逢极盛，然而晚节当慎，责备恒多。窃闻舆论动云，张姚二姓，占却半部绅，查张氏登仕版者，有张廷璐等十九人；姚氏与张氏世姻，仕宦者有姚孔等十人。虽二姓本桐城巨族，其得官皆由科目荐举、袭荫议叙，然稍抑其迁除之路，使之戒满引嫌，即所以保全而造就之也。请自今三年内，除特旨擢用外，概停升转。"又言："尚书公讷亲年未强仕，总理吏、户两部，与宿卫，赞中枢，兼以出纳王言，时蒙召对，属官既奔走恐后，同僚亦争避其锋。部中议复事件，或转辗驳话，或过目不留，出一言而势在必行，定一稿而限逾积日，殆非怀谦集益、推贤让能之道。请加训示，俾知省改。其所司事务，或量行裁减，俾免旷废之虞。"疏入，帝皆嘉纳之。) 
　　
　　郭大昌为河库道吏，洞澈水性，且能鉴别人之贵贱成败。其时河库道嘉谟，和之外祖也。微时，尝私出都，诣嘉求助。嘉怒甚，欲治以逃人之法。郭从容语嘉曰："吏见和郎贵当出公右，公毋薄其贫。且公以金助外孙，事甚小，何苦怒为？"嘉乃出金授郭曰："速为我遣之。"郭招至酒楼，握手曰："郎君不日当大贵，贵后愿毋忘今日，为天下穷黎乞命。"既为具鞍马，又自以金助其装。后十余年，以户部尚书为军机大臣，扈跸下江南。遣仆刘全，约郭相见。郭曰："吾始以若主为济世才，今乃招权纳贿，为赃吏逋逃薮，毒流生民。吾恨尔时不怂恿嘉公，治以逃旗之罪。若主仆，旦夕且无死所，毋累我。"遂与之绝，后卒如其言。(郭字未详，江南山阳人。虽屈末僚，乾、嘉之际数十年，凡奉特旨持节治河，及河督以下，无不遇事咨询，倚为安危，盖振奇人也。) 
　　
　　阿云岩善拔擢人才。每遇下僚散卒，一二语，即知其器识，辄登荐牍，故人乐为用。尝识兴奎于军校，奇其状貌，令攻某寨，即日授副将。海兰察权奇自负，同时无一人当其意，独服公驱使，辱骂惟命。遇他帅，虽礼下之，亦不乐为用。(阿公爵里见前。) 
　　
　　陶云汀某年会试落第，无力出都，遂卖卜于市。其地近纪晓岚寓邸，纪出入习见之。一日询阍者，以湖南孝廉对，命延入。索阅其行卷，亟赏之，谓他日必膺封圻重任。遂以邸中余屋馆之，并授餐焉。越三年而陶入词林，累官至两江总督，一如纪公言。(陶公、纪公爵里均见前。陶公自是甚德纪公，及贵，则厚恤纪公之诸孤，两家往还，如姻戚焉。) 
　　
