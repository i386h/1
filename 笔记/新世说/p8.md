<!-- { "loadSidebar": true } -->
　　尹元孚巡抚河南，慨然以振兴洛学为任，增订《洛学编》示学者。命州县皆分四乡，立社学，简有齿德者为之长。每朔望命长吏集诸生讲论德义，书其孝友睦姻任恤，与其放逸奇邪为患于乡里者，而加劝惩焉。逾年，政教大行。(尹名会一，直隶博野人，雍正癸卯成进士，累官至河南巡抚。乾隆四年，开归诸郡大水。公上章自劾，列赈恤之宜，皆报可。公约法十六条，兼用北宋富文忠、赵清献救灾事宜，而令离乡求食者有司随在开廪，给以作业，改岁东作，资送还乡，则古法所未备也。母李夫人率公规划，至废寝食，以是灾民无一出河南境者。又以其暇，布《周官》沟树畜牧比伍保受之法，以靖民而劝农。尝奏报劝谕乡农种榆、柳、枣、梨二百万株，又以俸糈所入，为扬州两营及河南抚标三营置举本各二千金，曰："凡卒伍必使衣食得自赡，乃可以法绳也。"其他完城河、建桥梁、设津渡、修学校、立书院、表前贤遗迹，赐高年布帛，寒者衣之，疾者药之，公皆奉母命，出私财将事焉。) 
　　
　　方问亭明于用人，一见与语，即能知才所堪用，寄以事无不当。及公没而为督抚有名若周元理、李湖等，凡十余人，皆夙所拔于守令丞慰中者也。直隶为天下总汇之区，繁剧不易治，乘舆岁有临幸，往来供张；又值大军征伊犁、缅甸，师屡过境，公为总督二十余年，储备精密，未尝少缺乏，而民无扰累。(方名观承，安徽桐城人，雍正十一年以布衣召见，赐中书衔，后自为清河道至总督，皆掌治河。公洞澈地势，相时决机，前后数十疏，从之辄利，高宗每称善，谓非执成法者所可几也。公以政在养民，故尤尽心于农田水利及沟洫仓储诸务，所行以工代赈，及《周官》沟树之法，得诸望溪先生之绪论为多。尝值旱蝗，清帝责公督捕不力，或劝劾一二州县以自解。公曰："我之不职，州县何辜焉？"磁州有乱事，公奏诛三人，绞七人。清帝疑公宽纵，廷寄切责者数，公执不易，诏九卿军机大臣会讯，乃知公所定之当，益以是贤公。) 
　　
　　傅春和以乾隆十三年暂管川陕总督，经略军务，寻晋保和殿大学士。自奉命以至抵营，不及二年，而大小金川遂告平定。公升帐受降，声威震于遐迩。(公名傅恒，姓富察氏，满洲镶黄旗人，乾隆五年授侍卫，累官至大学士。其奉命征金川也，时值经略讷亲、总督张广泗征大金川逆酋莎罗奔，无功。公甫至军，即诛逆酋良尔吉等。初小金川土酋良尔吉夺其兄泽旺，即烝于嫂阿扣。莎罗奔之侵沃日也，良尔吉实从之，后诈降为贼谍。张广泗惑于汉奸王秋言，使良尔吉领蛮兵，我师举动，贼辄知之。公炯其奸，使副将马良柱诱良尔吉来迎，至邦噶山，声其罪，斩之，阿扣、王秋并伏诛。寻奏言："臣抵卡撒军营，见所云左右山梁，不过两坡相对，地非甚广，贼所守各碉亦不甚大，不知何以用兵二年，不能进取。盖从前之误，在专攻碉卡，贼险碉林立，大兵至，守益严。无论攻其有备，克取为难，即数日克一碉，亦数年不能竣事。今当奇正兼施，因机制胜，或以奇兵出其后，或以偏师另取径，出则直挫其锋，不出则专捣其穴。又各路克期齐进，腹背皆兵，寝食无暇，自必内溃，而贼可擒矣。"疏入，报可。公率总兵哈攀龙、哈尚德等攻右山梁下巴郎平碉及色尔力石碉，连克之，贼遂胆寒。次年正月，逆酋遣头目至卡撒乞降。公令曰："莎罗奔郎卡亲缚来营，当待以不死。"二月，莎罗奔郎卡除道营门外设坛，翼日率众降。公升帐受之。莎罗奔等焚香作乐，泥首请罪，誓遵六事，无犯邻封，归土司侵地，献马尔邦凶酋，资送内地人，纳军械，供徭役。公传旨赦其罪。莎罗奔等献佛像一尊，白金万两，公却不受。) 
　　
　　乾隆三十四年，傅春和复膺特命，经略云南军务。二月起行，四月至腾越，七月而造舟工竣，十一月而进围老官屯，十二月而缅酋懵驳奉蒲叶书以乞降，次年二月而班师。(缅酋时踞老官屯，险不可攻。高宗敕造舟并夺贼船，顺流直捣。副将军阿里衮等奏，边外不能通舟，且沿江无办工所。公至军询之，抚夷李景朝、土司线官猛等，知蛮暮近地有山曰翁古多木，旁有地曰野牛坝，野人所居，地凉爽无瘴，野人乐受直，执役甚恭。乃令满洲绿营兵并从行奴仆更番运料至江岸，七月工竣。会猛拱大头目脱猛乌猛及达罗头目脱猛来降，请备船济师。公令赍檄谕各土司。八月，师发腾越，渡戛鸠江，据西岸，遂抵允帽。九月，脱猛乌猛以夷目贺洛及摆夷四十户来降，请为侦探。猛拱后土司浑觉亦率头目降，贡驯象四。十月，公取道猛拱，破猛养寨，设台站，留兵七百驻之，遂至南董干，攻南准寨，获头目三十五。师次暮猎，猛养头目札达布弃猛拔营逸哈坎，大兵长驱至新街，贼遁。公夹攻于东西岸，射杀贼目一，斩级五百余，获纛一、船一、寨三，粮械无算。公以获缅纛进，帝赋诗纪其事。十一月，进围老官屯，克毛西寨，缅酋懵驳遣头目乞降。公以其地气候恶劣，疏请允降。十二月，缅酋懵驳奉浦叶书遣大头目十四人，献方物于军。次年二月班师。) 
　　
　　阿云岩器识宏运，遇大事必求其始终得失，计出万全。在军每独坐帐中，秉烛达旦，或拍案大呼，划然长啸，则次日必有奇谋。尤善知人，自大帅及偏裨，每与一二语，即知其性情才局，随所宜任之。又能均劳苦，别等次，从不以喜怒加人，故皆得其死力。自平定大小金川，至征服缅甸，无役不与，而于征服准噶尔，经理新疆事务，尤为懋著勤劳。(公名阿桂，姓章佳氏，满洲正白旗人。生而沉静端正，好读书。乾隆元年举副贡，以任子恩授大理寺正，屡次从军，官至大学士。先是准噶尔有四卫拉特，王师累征之，未能灭。至是厄鲁特噶尔丹策凌死，子策妄多尔济那木札尔袭位。其庶兄喇嘛达尔札执而篡之，而大策零敦多卜之孙达瓦齐复因阿穆尔撒纳计，篡夺其位，所属昂吉策凌伍巴什等率其家属，叩嘉峪关乞降。高宗以侮亡攻昧，兵有常经，先后遣将军永常等督剿。适阿穆尔撒纳与瓦发齐有隙，自叛其汗，亦来求款。达瓦齐孤立无助，为回人擒献。帝召阿穆尔撒纳至热河行在，封帝王，使往主故地，旋复召之，中途叛走。时准噶尔逸贼率众叛走，将入俄罗斯。帝命公赴乌里雅苏台，与靖边副将军蒙古新王成衮札布随机搜讨。成公奏公遇事奋勉，旋授参赞大臣。因成公赴巴理坤，命公代其任。公领索伦兵五千驻塔尔巴哈台。是年准噶尔平，命与副将军富德追捕准夷余贼，回众迎拒于阿尔楚尔。时贼众甚盛，公亲率锐卒绕出其右，冲击之，贼败溃。回部各城以次克捷。帝念西方既平，地方万余里，若不分驻官军伏戍，必再出扰，且恐为俄罗斯兼并，乃命各军营大臣等筹议，皆谓地辽远难驻守。公独上言："守边，以驻兵为先，驻兵以军食为要。臣查伊犁、海努克等处，水土沃衍，且有河可引灌注，若开垦屯田，则兵食可渐充。"因条上屯田方略：一请增派回人屯田，一请官兵驻防协同垦种，一请建置城郭，一请预备马驼。均如议行。公酌留马匹，分设台站，以通文报往来。又请将现在沿边运出粮米俱赴伊犁，先供兵丁日食。又请查各省军流人犯内有能工匠技艺者，悉发伊犁供用。帝皆善之。于是在阿克苏置办农器。是秋丰稔，兵食倍足，乃奏请于乌鲁木齐等处派同知知县，收放军粮，均允行。诏平定西域诸功臣五十人图像紫光阁，公居第十七，御制赞云："阿克敦子，性颇健敏。力请从戎，宜哉惟允。身不胜衣，心可干城。楚材继出，为国之桢。"盖以耶律文正为比也。) 
　　
　　裘叔度敭历六官，咸称职，尤善于治水。天子重公材，数任之。公亦竭智虑告成功。其言治河不外疏、筑二字，而公尤注重于疏，故无往而不宜。(裘名曰修，江西新建人。乾隆四年进士，累官至内阁学士，一任兵部右侍郎，再任吏部右侍郎，三任户部左右侍郎，历礼、刑、工三部尚书。三十七年，奉诏督办永定河、北运河等处工程。上言："治河不外疏、筑二字，而筑不如疏，其理甚明。直隶之弊在近水居民与水争地，如两河淀泊本以潴水，乃水退一尺，则占土一尺。既报升科，即呈请筑埝，致堤埝直矗波心，横决益甚。请敕所司，于一切淀泊毋许报垦升科，并不得横加堤埝，俾水有所归，则患自息矣。"清帝韪其言，降敕严禁。此公治水之大略情形也。) 
　　
　　陆朗夫性淡泊，不慕荣利。其初莅长沙也，梦吟七言长句，记一联云："能开衡岳千重云，但饮湘江一杯水。"会总督某以阅兵来长沙，见公所食皆菽乳菜韭，讶之。公曰："地方官戒杀祈雨耳。"总督素豪侈，闻言瞿然，詈其奴曰："吾此来传舍酒肉如山，何不以祈雨告？"归寓乃尽撤之。人美总督之知过，而益叹公之清德感人。(陆名燿，江苏吴江人，自幼贫苦受庭训，六岁受《孝经》、《论语》，以古贤自期。乾隆十七年举顺天乡试，考授中书，累官至湖南巡抚。湖南盐务有岁馈，公至，峻却之。时盐价奇昂，遂勒减其半。社仓捐谷，未输者六万二千余石，计贮谷已足，即停止催收。岳麓城南两书院肄业者多，经费苦不足，请将积存息银三千两交商生息，为膏火资，既而卒于官。) 
　　
