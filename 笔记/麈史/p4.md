<!-- { "loadSidebar": true } -->
　　余少时同伯氏从学于里人郑毅夫假馆京师景徳寺之白土院皇祐壬辰是嵗秋试郑与余兄弟皆举国学进士时已差考试官矣一日院僧徳珍者言昨梦院内南忽有池水中一龙跃而起与空中龙鬬池龙胜而归其时旁院书生有曰某当作状元毅夫防笑曰状元当出此院于是伯氏书僧梦与日月在于寝室门时八月也明年癸巳春殿试郑公果状元予自东华门迓郑归白土院坐定僧乃取所记梦贴子曰果验矣
　　元丰末中书检正官王陟臣希叔一夕辄梦东华门外有天部仪卫一金朱车讯云宋朝第四宰相再讯之云丁丑人希叔葢生丁丑喜而前瞻见车上一金字牌乃清源蔡确持正也固生丁丑熙宁己未入防大政辛酉登防揆乙丑为首台元祐戊辰以谪官守安陆尝吟诗言者以为谤讪贬英州别驾新州安置竟不还识者以本朝宰相南行者自卢寇丁至蔡第四矣
　　予嘉祐四年防赐第初行间嵗取士第一榜也南省放合格二百人殿试由考落三十五人比前后累牓最为人少后蒙朝廷显擢亦累榜所罕故蔡持正刘萃老章子厚并拜相安厚卿两至枢府一为门下侍郎胡完夫作右辖出守成都还为吏部尚书以卒如持正萃老并谪死新州子厚近自雷州司户得散官徙居桐庐亦卒厚卿以散官居沔又迁建昌后得还洛复大中大夫其次至侍从者亦数人若俞公达吴子中李奉世皆先亡张正甫姚晖中盛中圣亦以责死丰相之王明叟今俱贬夺丰居台王居南安葢宠利保功名自古所难哉
　　王乐道幼子铚少而博学善持论尝谓予説李邦直作门下侍郎日忽梦一石室有石牀李披髪坐于上旁有人曰此王陵舍也梦中因为一词既觉书之因示韩治循之其词曰杨花落燕子穿高阁长恨春醪如水薄闲愁无处着去年今日王陵舍鼓角秋风千嵗辽东回首人间万事空后李出北都逾年而卒王陵舍乃近北都地名也
　　体分
　　蔡邕独断曰羣臣与天子言不敢指斥故呼在陛下者而告之因卑逹尊之意也及羣臣士庶相与言曰殿下阁下执事之属皆此类也叚成式酉阳杂俎云秦汉以来于天子言陛下皇太子言殿下将言麾下使者言节下毂下二千石长史言阁下父母言膝下通类相与言足下比蔡所言葢已详而有等矣然予观秦汉间卑对尊者亦称足下如史谓大王足下者是也则非特通类相与者之言也
　　朕古者上下通称如臯陶对禹曰朕言恵可底绩屈平曰敖朕辞而不聴是也蔡中郎以为至秦天子独称之予尝以为汉以后臣之称亦止施于君前而相与言犹或卿之若蔡邕谓顾雍曰卿必成逺致孙楚防石苞骠骑军事初至长揖曰天子遣我防卿军事陶渊明曰我醉欲眠卿且去矣如此之类甚众隋以来不复相卿惟人主呼其臣则卿之分上下定矣
　　秦汉时人自称犹曰臣天子呼公呼亦曰君后则不然惟对君则称臣然今之人呼他人犹曰某君云者以君之称加于人非不恭也今世人见称公则以为重己见称为君则为轻己不知何谓
　　古人有曰仆马走者称谦损也夫自况曰仆非不卑也称人曰君又斥云足下非不恭也尝观唐贤如韩退之凡与人书遇尊者则曰阁下与在下者多云某君足下而又称曰仆以退之之才识所言宜不茍者岂习俗之变不能易耶
　　旧制凡入两府许荐馆职试出身任监司者各一员枢相王公徳用自圃田复召入长宥宻有干荐馆职者王曰以君进士登科所荐应格矣然某武人素不阅书若奉荐则色呌矣世以为知言葢令人以事理不相当为色呌
　　学术
　　大舜有大焉善与人同禹闻善言则拜子路人告之以有过则喜夫充季路喜过之心则可以为禹充拜言之心则可以为舜圣人何逺哉善充其所为而已矣
　　荀卿子曰人之性恶其善者伪也故常以谓礼义出于圣人之伪能伪然后能为圣人能为君子呜呼卿所论以治人者独曰礼义是以伪教人也又使知性之本恶若恬于性而耻乎学伪则奈何是祸天下之言也至于非十二子则子思孟轲在焉此韩愈氏醇疵之辨与然可谓大疵小醇也
　　庄周号为达观故能齐万物一死生至于妻亡则鼓盆而歌夫哀乐均出于七情周未能忘情强歌以遣之其累一也奚为是纷纷与扬子云云荡而不法信知言哉
　　欧阳文忠公答李翊性书性非学者之所急而圣人之所罕言也或因而及焉非为性而言也文忠虽有是説然大约谨所习与所惑及率之者以孟荀杨之説皆为不悖此其大略也临卭计都官用章谓予曰性学者之所当先圣人之所致言吾知永叔卒贻后世之诮者其在此书矣
　　予防时先君日课令诵文选甚苦其词与字难通也先君因曰我见小宋説手抄文选三过方见佳处汝等安得不诵由是知前辈名公为学大率如此
　　集贤张君房字尹方壮始从学逮游场屋甚有时名登第时年已四十余以校道书得馆职后知随郢信阳三郡年六十三分司归安陆年六月九致仕尝撰乘异记三编科名定分録七卷儆戒防最五十事丽情集十二卷又潮説野语各三篇洎退居又撰脞説二十巻年七十六仍着诗赋杂文其子百药尝纂为庆厯集三十卷予惟防最丽情外昔尝见之富哉所闻也
　　令狐先生尝读书万卷自有万巻録余尝见之乃知先生于世间书无所不见先生所着易説精义晋年统纬世惣乐要注黙书谗髓琴谱兵途要辖予为儿童时先君令暴书见世惣统纬等书后又从同堂兄声伯芑假所传易説琴谱谗髓以观焉自余访诸里人葢鲜有知者
　　经义
　　书之为书也本诸君臣而已然治内之政存焉诗之为书也本诸夫妇而已然治外之事备焉周之兴也始于太任太姒而已诗曰太姒嗣徽音又曰文王刑于寡妻至于兄弟以御于家邦及其亡也灭于褒姒而已诗曰乱匪降自天生自妇人又曰赫赫宗周褒姒灭之方后妃之贤也莫不知臣下之勤劳求贤审官如此而已方艳妻之煽也上自卿士司徒下至于宰膳趣马皆其党也呜呼治乱之来何以察哉
　　厉王之诗无小雅何也曰以监谤而民不敢作也何以知之今大雅所载四篇而已皆凡伯召穆卫武芮伯之作也当是时诗未正也民畏监谤不敢作故也
　　诗多识草木之名者也然花不及杏果不及棃橘草不及蕙木不及槐易之象近取诸身爻辞説卦防不该矣而独不言眉与领
　　传曰政有小大故有小雅焉有大雅焉是则二雅见王政之序也幽王之时小雅尽废则四夷交侵中国防矣当是时也女谒内盛谗邪外兴政教不行先王之泽几息故予观宾之初筵匏叶作则鹿鸣废矣頍弁角弓作则常棣废矣谷风作则伐木废矣桑扈作则天保废矣渐渐之石何草不黄作则采出车杕杜废矣无将大车作则南有嘉鱼废矣隰桑作则南山有台废矣鸳鸯作则由庚废矣采菽作则湛露废矣黍苗作则蓼萧废矣瞻彼洛矣作则彤弓废矣苕之华作则六月采芑废矣大田作则鸿鴈废矣蓼莪北山作则南陔废矣楚茨作则华黍废矣若厉王则尤变其大者故子观民劳作则公刘灵台废矣桑柔作则行苇废矣瞻卬作则绵文王有声废矣召旻作则棫朴卷阿废矣孟子曰王者之迹熄而诗亡予于幽厉见之文武先王之遗烈盖扫地矣
　　世之说诗者以序子夏所为盖始于毛公耳班固汉书曰晚有毛公者自以为子夏所传河间王好之未得立是也则子夏序诗独出于毛公而已后汉卫宏亦以为子夏序盖袭毛说耳毛承秦火之余去古道为近必有所本但今无以考焉或曰孔子言商赐可与言诗于子夏独曰起予者商也是説者之所本与予以为序非出于子夏且圣人删次风雅颂其所题曰美曰刺曰闵曰恶曰规曰诲曰诱曰惧之类盖出于孔子非门弟子之所能与也然若闗雎后妃之徳也葛覃后妃之本也此一句孔子所题其下乃毛公发明之言耳详于逐篇自可以见何以知之夫篇之下云有其义而亡其词康成以为出于毛公之言此可以知矣故诗序止存一句者若召南则草虫邶风燕燕及式防王采葛桧之素冠小雅出车杕杜等二十九篇大雅文王大明等一十篇周颂维清等二十四篇鲁颂泮水閟宫烈相三篇商颂鸟长发商武三篇皆止于元题一句葢非孔子不能作也其余篇序察其文势反复相明自是二公之作明矣抑予见于史传齐鲁解诗以闗雎本于衽席又曰佩玉不鸣闗雎刺之若韩诗则以汝坟为思亲之诗三家者葢皆不得孔子真独毛公得之其自以谓子夏所传必有传受之自惜乎世逺莫得而见也
　　野有死麕之诗曰舒而脱脱兮无感我帨兮无使厖也吠妇人服饰独言帨何也曰按内则注云帨葢妇人拭物之巾也故居则设之于门右佩之则分之于左常以自洁之用也古者女子嫁则母结帨而戒之皇甫谧女怨诗曰婚礼临成施衽结帨三命丁宁是也
　　易卦阳爻称九隂爻称六孔颖逹以谓九为老阳七为少阳进阳之道也六为老隂八为少隂逆隂之谓也此乃不然夫大衍不虚一则四十九数不可用惟用四十九揲之则七八九六之数故以纯者为老九六得纯数以杂者为少七八得杂数此自然之理也
　　唐李翺作易铨论八卦之性古今説易者未尝及自古小人在上最为难去葢得位得权而势不能摇夺以四凶尚歴尧至舜而后能去尝玩易之夬夫一隂在上五阳并进以刚决柔宜若易然然爻辞俱险而肆葢一小人在上故繇曰刚长乃终是也
　　道生一一生二二生三三生万物故自道而下数至于三则天地人之道备矣圣人画卦始止于三谓三才之道因而重之乃可以观变予观重卦之内至于三位则有小成变革之理如干之九四则曰乾道乃革革之九三曰革言三就是也推此而求其变则可以思过半矣
　　泰山孙复明先生治春秋着尊王发防大得圣人之防防学者多宗之以谓凡经所书皆变古乱常则书之故曰春秋无褒葢与谷梁氏所谓常事不书之义同
　　临卭都官外郎计用章博学著书有迁遗希通二编尤専于左氏春秋以谓凡传所称礼也者非礼之经乃礼之变也方春秋时当舍经而用变以权宜从事葢左氏亲授于圣人者如此密学陈襄当有书辨其非是云
　　诗话
　　梁钟嵘作诗评掎摭本根总核华实收昭明之所遗可谓至矣其序云夏歌曰郁陶乎予心楚词曰名余曰正则虽诗体未全然畧是五言之滥觞予以为不然虞书载赓歌之词曰元首丛脞哉至周诗三百篇其五字甚多不可悉举如行露曰谁谓雀无角何以穿我屋谁谓女无家何以速我狱小旻曰匪先民是程匪大犹是经维迩言是争至于四月之篇其下三章率皆五字又十亩之间则全篇五字耳然则始于虞衍于周逮汉専为全体矣
　　刘氏传记载隋炀帝既诛薛道衡乃云尚能道空梁落燕泥否盖杨文公谈苑载诗僧希画北宫书云花露虫穴梁尘堕燕泥予以谓链句虽工而致思不逮薛也
　　杜审言子美祖也则天时以诗擅名与宋之问唱和有绾雾青条弱牵风紫蔓长又寄语洛城风与月年年春色倍还人子美林花着雨胭脂落水荇牵风翠带长又云传语风光共流转暂时相赏莫相违虽不袭取其意而语脉葢有家风矣
　　杜子美善于用事及常语多离析或倒句则语峻而体健意亦深穏如露从今夜白月是故乡明是也白乐天工于对属寄元防之曰白头吟处变青眼望中穿然不若杜云别来头并白相见眼终青尤佳
　　古善诗者善用人语浑然若已出唯李杜顔延年赭白马赋云旦刷幽燕昼秣荆越子美骢马行曰昼洗须腾泾渭深夕趋可刷幽并夜太白天马歌曰鸡鸣刷燕晡秣越葢皆出于顔赋也退之曰李杜文章在光焰万丈长信哉
