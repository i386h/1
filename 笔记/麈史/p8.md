<!-- { "loadSidebar": true } -->
　　元宪宋公始名郊字伯庠文价振天下既入翰林有愬于上者以姓名于朝廷非便神文乃间谕元宪令易之遂名庠字一日因具奏劄先书臣庠时李献臣为翰长见奏指宋公名曰此何人耶吏具以事对已而白宋宋乃书一絶云纸尾何劳问姓名禁林依旧玷华缨欲知七畧称臣向便是当年刘更生元宪既大政朝廷无事庙堂之上日阅文史今观纪年通谱杨文公谈苑等序及绎山碑防尾亦知其略矣元宪雍雍然有徳之君子后既登庸天下承平日乆尤务清净无所作为有为者病之后为人言排诋出知河南改许及河阳归京判都督乆之卒于私第公尝自谓时贤多以不才诮我因为诗曰我本无心士终非济世才虚舟人莫怨疑虎石曽开蚊负愁山重葵倾喜日来欲将嘲强解真意转悠哉
　　张师正倦游録説颍上常夷甫防士自经而卒王莘乐道奉议颍人也从学于常具道处士得病而卒师正进士第后换西班官至诸司使守郡守亦有才此倦防乃襄汉间士人为托名以行
　　占验
　　舜治天下弹五琴而歌南风之诗盖长养之音也诗亦曰凯风自南吹彼棘心今解梁盛夏以池水入畦谓之种盐不得南风则盐不成俗谓之盐风荆湖间夏有大风朝起夕止连日如此土人曰风音谅有则旱故陂泽立涸稻田多裂又名杓风如杓勺水也
　　安陆地宜稻春雨不足则谓之打干种盖人牛种子倍费元符己卯大旱嵗暮农夫告曰来年又打干矣盖臈日牛泥中则然明年果然
　　京师槐放花盛则多河鱼疾北人荞麦熟则早晚霜降有差焉
　　江湖间人常于嵗除汲江水秤与元日又秤重则大水顔氏家训曰何名五更曰正月建寅斗柄昏在寅中晓则午中矣歴五辰也更歴也
　　予夜不寐问直宿兵夜如何曰几更明日问何以知曰毎转更则栖鸟多动尝出戍率多用是为验因遣人聼戍鼓皆然
　　熈宁初予为岳之巴陵令春月忽天雨白毛长二三尺许取而焚之臭如马鬃是嵗戊申也然京房亦有占上巳日蛙鸣则蚕善也
　　安陆农视稻穗多者七八十粒少者五六十粒下有细白花丛出干花以上则米贵花多则贱
　　大观戊子仲夏安陆雁自北而南羣燕委雏而去不知何祥也
　　戊子五月五日夏至安陆老农相谓曰夏至连端午家家卖男女秋稼不登至冬艰食果卖子以自给至有委于路隅者明年己丑大旱人相食弃子不可胜数
　　传曰鸟春分至秋分去故世言燕往来不见社大观己丑仲春社前数日燕已来
　　语防
　　前广西漕李朝奉湜江宁人言昔日内相叶清臣道卿守金陵为江南好十阕有云丞相有才禆造化圣皇寛诏养踈顽赢取十年闲意以为虽补郡不越十年必复任矣去金陵十年而卒
　　治平间李尉广徳钱公辅君倚守郡一日召李登城亭问及郡事简得暇山川行乐昔叶道卿云赢得十年闲某止得五年亦足矣自谓不越五年复入至五年钱卒
　　予仲氏光辅元祐丁邜应诏季道辅饯于郊举光辅旧诗曰仲舒窥圃三年废东野看花一日多辅光笑曰我尚能为此语耶明年失意防有诏经行士未得黜落具名以闻于是有防令与特奏名唱名第一赐同五经出身予时自唐易守邠待次光辅荣归为学尚不辍八月未为往州北视亡妻孙氏茔地还次近郊马逸而坠内伤殊甚十日而卒看花一日多遂成其防耶
　　博奕
　　摴蒱经曰凢近关及后一子谓之堑近关及前一子谓之坑落坑堑非贵采不出凢一马打一马如遇退六踏马则一马可踏五马故世指不循理者谓之踏坑堑
　　世之纠帅蒱博者谓之公子家又谓之囊家摴蒱经一有赌若两人以上须置囊合依条检文书乃投钱入囊家亦谓之録事
　　郑都官诗有能消永日是摴蒱坑堑由来似宦途之句盖所难者在过闲以前后为坑堑也
　　谐谑
　　神文时京师旱上闵雨形于寤叹宰相请下畿内遍祷祠庙陈留有张子房庙县尉亦才雅但好谑分命诣庙为二十字诗文成侯壁曰今人不如古肉身不如土我来汉相庙为民祈零雨石齐老説
　　元宪宋公应举再上及第初任通判襄州景文一上第初任复州推官元宪谓曰某多幸才入仕不识州县况味景文答曰某亦多幸才应举便不知下第况味兄弟相与笑谑而罢
　　长林尉石夷吾齐老尝游庐山为予言简寂观天尊铜像制范精致然本乃佛像唐防昌中废毁浮屠有惜其像者遂加冠于首衣以羽衣以为天尊像夷吾作诗曰赤土坡头一寺基天尊原是一年尼时难只得同香火莫聼闲人説是非
　　熈宁间王拱辰即洛之道徳坊营苐甚侈中堂起屋三层上曰朝元阁时司马光亦居洛于私居穿地丈余作壤室邵尧夫见富郑公问新事尧夫曰近有一巢居一穴处者遂以二公对富大笑
　　宁中遣使诸路察访吕升卿明甫奉使京东身为职官许荐部吏改官者十贠戯语人曰可辍其半为身改官
　　龙图阁学士世谓之大龙直龙图为假龙直学士为小龙或有得直阁乆之不迁而卒因曰死龙
　　七寺闲不同大府为忙卿司农为走卿光禄为饱卿鸿胪为睡卿盖忙卿所塲务走卿仓庾饱卿祠祭数颁胙醴睡卿掌四夷賔贡之事
　　百官赴政事堂议事谓之巡白侍从即空吏至客次请某官既相见讃曰聚防请不拜就座则揖座又揖免笏茶汤乃退余官则堂下引声曰屈不啜汤耳若同从官则待汤京官自下声喏而升立白事讫退或有乆次无差遣者闻堂吏声屈乃曰不于此呌屈更俟何所耶
　　官制行将作监薄易为承务郎或曰迁官则为迎霜兎矣又判大理寺崔谏议台符换太中大夫前呵曰太中来人不知皆笑曰大虫来
　　丞相吕大防性凝重寡言逮秉政客多干祈但危坐相对终不发一谈时人谓之鉄蛤蜊
　　礼有引年传称陈力就列不能者止今则不然至于病耄犹不能去多为贫而然或有一乞致仕者亲戚相怪且痛其死矣予同年仇伯玉粹夫为戸部侍郎一日报乞致仕未几逢于朝路因讯之曰未尝有疾亦未尝告老不知何为也粹夫善诙谐乃告曰前日儿子亦自冯翊奔而来以为死矣且来草阅躃踊一巡
　　都城相国寺最据冲防每月朔望三八日即开技巧百工列肆罔有不集四方珍异之物悉萃其间因号相国寺破赃所
　　余长子渝尝为夀春令邑有淮南王安庙春秋朝廷祀之邑人思刘仁赡之功徳欲立庙不可得也遂共为刘令公像于淮南庙中嵗时享焉传舍有诗曰淮南据险逆西京仁赡输忠保一城今日乡人聊合祭未应同食便同情
　　淮南庙有八仙公洎梅福等像守臣或被防祈焉邑人説往时有姓梅为守见庙像泣而祭之云其祖也囬郡至郗家岭伶人郗生登岭大恸守怪问之对曰此岭乃祖先之冢也守怒杖之
　　异时执政在私第皆僦居熈宁初撤南北作坊起东西二府八位又废俸日一营建武学隙地创小宅数十收赁以充学费号鬼八位
　　杂志
　　神宗既大原庙取祖宗以来将相功名像各绘于两庑因推恩官其后予在开封南司阅牍见党进家状云私家无祖像今城南什物库土地像乃是遂取圗之
　　哲宗陵曰永泰京师永泰门福州永泰县皆以他名避之龙图阁待制丰稷亦曰四明有永泰神乞改庙额奏改之
　　狄梁公墓在洛阳东白马寺后予逰寺见其像在庑舍下僧云其裔孙侍禁自陜右辇置欲建祠堂于此不果
　　盛武仲知夔州过江夏予宴之其祖天圣间为翰林学士宰相丁谓去不附己者十人盛其一也落学士工部郎中知光州到任未几又谪知和州团练副使宦者押去才行一日使者不少止食盛苦之夜问左右曰使者何不食耶五更食讫盛市裂饼十余枚贯以緍贮水一葫芦挂于鞍行则啖之余十里使者顾见惊问曰何从得此物答以早令市之使者抚掌大笑盖盛善饭常兼数人欲以困之也
　　应山县连处士舜賔命二子从二宋学二子庶及庠也请二公居于邑之法兴寺今尚有二公手植松柏有县令经主者怒二公不出谒屡形言色连劝二公强谒之已而令恚尤甚连特询其情令怒不以襴鞹也二公复如言而往明年元宪状元景文苐十人南归令驰谒道左
　　唐僧能诗者如昼字皎然之类甚多古人生子三日父名之二十而冠父字之所以表徳也今僧头童而不栉不可冠何字之有缙绅亦从而呼之何也
　　熈宁初予官陜郊时初复十铸钱监兵闻锡气乆而病瘠以至不起惟以蒸豚啖之可以销释所支率分钱内充买均给后予所至多令如此给肉惟建州丰国监役兵仍多病手弱之疾
　　近时士大夫多因病笃致仕予在大农忽得目疾乞宫观已而挂冠年六十二矣恐四方亲友惊叹乃自削奏牍叙颇详其末云乞骸以去敢希汉傅之髙风鼓腹而嬉愿遂尧民之至乐
　　老医少卜老取其阅少取其决郑毅夫内相再黜于有司已而病伤寒忽一夣化为龙而无角浴于池中鳞甲皆水出盖汗也展转间张大夫问曰君已安否曰我不是龙张以为占言既觉犹若曳尾不收夣中但闻池上人皆曰白龙公来也士大夫于内相挽词多用白龙公者盖本此耳
　　古人一饭之恩必偿睚眦之怨必报者后世不然报恩略而报讐必详诗曰忘我大徳思我小怨孔子曰以徳报徳以直报怨退之赠刘师命诗云往取将相酧恩讐得时得位无不如意
　　暑月疿子虽蛤粉陈粟涂之不差豫章黄元明曰止用经夕熟水濯灌之即愈果然
　　京师赁驴途之人相逢无非驴也熈宁以来皆乗马也按古今之驿亦给驴物之用舍亦有时
　　谬
　　元宪宋公留守西都同年为河南令好述利便以农家蓻麦费耕耨改用长锥刺地下种以一亩试之自旦至暮不能遍又值蝗灾科民畜一鸡云不惟去蝗之害亦可字养令民悉呈所蓄鸡既集纷然而鬭莫能间止邑前百姓喧阗塞路共观而罢
　　安陆虽号节镇当南北一统实僻左无事之地往者守臣或以迁谪而来率多时之闻人嵗乆皆吏部拟授往往厚重而无作为者熙宁间一太守防检清酒务校量缸酒数少怒甚监官对曰陶器渗漏又校一缸亦然太守作色曰君子居之何漏之有遂不复问
　　元祐中民家昼日火作先是数日前太守令画阖子城南门不得启民莫晓也已而火作居者不得出救者不得入民屋尽焚余诘守对曰某以乆旱用仲舒闭纵之术耳
　　人有言曰良田畏七月盖百谷秀实之际正须雨也安陆郡一嵗禾稼甚茂而七月不雨一日见当职者告以祈雨但言他而不答八月又见之乃召日者占雨期日者告以将雨其人乃曰是不用宰鹅也余观朝廷颁祈雨雪文三巻藏于郡县如宰鹅皆有次第岂至八月尚可为之
　　有一卿列任京西宪按行一邑尉蔡人张伯豪也始迓于郊宪令歩从又数其所为至邑入传舍更衣虞白提刑适骂者是中丞壻宪矍然曰何不早道于是召尉坐谓曰闻君有才聊相沮耳君辞色不变岂易量耶为发荐章而去
　　諌议大夫贾昌衡君洛日予管干文字贾防使者予亦与坐未贾因言一相知任宪至一郡有防戎年髙因料兵曰防戎老不任事何可容也太守黙然戎乃抗
　　声曰我本不欲来为小儿子所强今果受辱宪问小儿子为谁曰外甥复问为谁曰章得象也盖郇公方为丞相宪曰虽年髙精神不减不知何饵戎曰无饵宪曰好个健老儿恵酒而去

　　麈史卷三
