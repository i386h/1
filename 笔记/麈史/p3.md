<!-- { "loadSidebar": true } -->
　　闽人生子多者至第四子则率皆不举为其赀产不足赡也若女则不待三往往临蓐贮水溺之谓之洗儿建剑尤甚四明余伟仲寛宰剑之顺昌作戒煞子文召诸乡父老为人所信服者列坐庑下以俸置醪亲酌而侑之出其文使归谕劝其乡人无得煞子嵗月间活者千计生子皆以俞为小字转运判官曹辅上其事朝廷嘉之就改一官再任复为立法推行一路后予奉使于闽与仲寛为姻家法当避仲寛去予尝至其邑闻仲寛因被差他郡还邑有小儿数百人迎于郊古循吏也
　　利疚
　　事有变古而行之愈乆必不废者如赵武灵王因用胡服舍车而骑秦始皇以易篆武后诏父在母期増为三年之制又有戾古而便时为时所须而不可去者如齐摘山煮海汉之酤六畜之租唐之间架竹木之税是也若稽古执义而行行之有所不安如王莽之复井田苏绰之建五等房琯之用车战是也葢狥名则失实放于利而忘义易曰通其变使民不倦神而化之使民宜之
　　六路租茶通商以来蠲减外嵗计三十三万八千六十八贯有竒湖北独当十万二千五百三十一贯有竒而鄂一州所敛无虑三万九千缗诸邑之中咸宁乂独太重尝试访之其茶凡三名一曰供军税茶葢江南李氏所取以助军也二曰酒茶乃景徳以前因扑买县酒其课利计茶以纳后因败欠遂以其数敷出于民三曰市茶景徳三年嵗荒官许额外货茶以济艰食所入既倍而监场官因亦被赏竟不复减议者数乞均此无名之额以入诸邑葢非通论也夫以一邑之患而欲困诸邑尤无名矣
　　湖北一路惟安复汉阳三州军无茶租葢民不种以资利耳尝按茶之起谓之根税茶葢以茶株均敷其多寡而已今水田湖泽之地无茶株而有茶税矣又茶园戸坐享厚息以自丰议者欲以所重均于所轻之邑以所有均于所无之州是大不知为政者也
　　安州在唐淮南入本朝属荆湖北路景祐间忽入京西民间既禁海盐而食解盐以辇贩之逺颇病淡食方是时西鄙用师官科槖駞黄牛皆非山川所出而俗所未尝用者于是人情厌苦不安康定初左丞范雍自延安谪守乃防常入之课以钱五万缗嵗输京西漕司复还安州于湖北朝廷从之民既徳公多立生祠然嵗课仅足以支费而京西之输是増赋也已而有司不胜其困议者不烛本末或欲乞为京西以纾目前之急此非体恤民之论也予尝为西京漕属见架阁得割安州为京西元防止以京西缺财用为言葢出于一时苟简之请而听之者亦未尝图乆计其嵗输钱率附漕舟转江入汴然后至京西又发运司计兵梢等费凡受一万五千缗而京西所得才三万五千耳抑累嵗未尝得之窃尝筹之郡则王土也人则王民也何尝有彼此之限初以五万缗是买路分尔已为谬举为今计莫若旷然蠲之则京西无受虚利而湖北当防实恵也
　　古之圭田取圭洁之义今之职田岂其遗制耶视职高下以限顷亩着于令甲矣然郡县始因其所有之田而占射之故多寡未必如令今有职田处多贻民患嵗有旱干水溢官病失其所入往往不受民诉纵或受之灾伤之十不过蠲其四五而已予切以敛职田之租入于常平防见州县所得职田之数以所有均于所无以所多均于所少之处估其中直以常平之缗月随俸以给如此庶几养廉吏而息贪汚也
　　安陆郡城枕涢水惟州城基城皆紫石不为水所齧自大安门外至所谓上下津地悉无石毎夏潦涨集水道益东民庐十沦五六矣近嵗水才溢岸即行西壕识者以谓乆必自郧津门由景陵门以去为正河道矣若自大安门外白兆廨院以北石岸尽处为水约以杀湍鋭庶几上下津居人及免入城之患张全公朝议与予洎士人僧俗同列状以诉于州乞置水约州委安陆令而守令皆暗逺图而惮于有为第申漕司乞差濠寨漕司果以未尝有此役为难故遂寝其事

　　麈史巻一
　　钦定四库全书
　　麈史卷二
　　宋　王得臣　撰
　　贤徳
　　宼忠愍范文正二公俱守邓施设之迹虽或不同而同为善政故去思在民至今不忘若忠愍则家家画像事之止曰相公而不言姓其祠宇在州宅后民间祈祷无虚日大则刲牲献乐小则焚纸币酹酒而已百花洲中初未有土地文正在任令建庙貌匠者请神之像于公公曰即我是也乃以公为祠二公之祠不惟邦人神明之士大夫经过者亦多造焉官为设醮二公与汉之召杜在其列呜呼生泽其民殁列于神可谓盛徳矣
　　王侍郎古説元宪宋公以言者斥其非才罢枢相守洛有一举人行槖中有不税之物公问何縁而发之吏言因其仆告公曰举人应举人孰无货其情未可深罪若奴告主此风不可长也僚属曰以犯人乃言官之子也为其父尝有章及元宪意欲激其执耳公曰弗可送税院倍其税仍治其奴以罪而遣之众服之
　　牛李之党唐之名卿才士大夫孰非其徒独退之卓然无所附丽乐天以高退不近祸二公各行其所学可谓一代之伟人也
　　令狐子先安陆乡先生也筮仕齐安理掾嵗满还里卜筑于郧溪之南耕钓之外著书弹琴而已时入城至集贤张君房之地借书布衣林逸善绘事乃拟摩诘写浩然故事以为令狐秋掾雪中渡郧溪图其序略曰张侯畜书万卷掾常就阅或假辍以归毎出入跨羸马顶戴华阳纱巾着黒襂布裰系绦小童擕书簏负琴以随冬中复来假书时值防雪飘洒景物萧索掾渡溪以归常服外加以皂缯暖帽委辔长吟曰借书离近郭冒雪渡寒溪闻者毛骨寒耸是知至人操履倬越风韵体裁乃与天地四时之气相参焉先生讳揆云
　　应山二连伯氏庶字君锡仲氏庠字元礼少从学于二宋相继登科君锡为人修清孤洁故当官人号为连底清元礼加以肃人号为连底冻其父处士舜賔字辅之为乡里所悦服嵗饥出粟万斛损价以粜及旁邑有盗其牛者官捕甚急盗穷自归处士愧谢厚遗以遣之故欧阳文忠公表其墓具述其事二宋谓元宪景文
　　洛人李寔景真熙寜初入台为御史乆而未有所言时邓绾文约任南牀谓李曰当亦有所言否李曰葢将言尔然未知何等事邓曰如某人皆可言也李乃曰顾欲言人不善耶其长厚如此黄如谦几道时同在台后领京西宪尝防于洛为予言
　　熙宁初荆公王安石秉政范蜀公议事不合自翰林学士致仕元祐初司马温公既相太师文潞公致仕平章军国重事耆哲并进时蜀公居许亦预召竟辞不来其表有云六十三而引去葢不待年七十九而复来岂云合礼
　　志气
　　令狐先生子先安陆名儒也与二宋同时尝谒郡守值守出方归三人遂立于防门后驺骑传呼而来二宋相顾叹慕且曰我属至此亦足矣令狐曰何其隘耶吾辈不出入将相皆不足道后元宪为丞相景文至八座令狐止于山南东道节度推官监本州税而终命不副志可惜
　　度量
　　知崖州盛大夫武仲安肃公度之孙也谓予曰某阅王公大臣须有襟量乃可以享其位昔外戚李侯璋徒以后族建节独襟量容物亦人所难某尝同张寺丞諲过南郡时李为留守以其姻家曲相留者数日俄以从兵乏食告别欲去李曰但令持状来当为给半月食粮盛遣从兵投状寻判支半月有一通判李郎中东人也抹之曰不得支盛与张翌日又往告别李曰何苦遽行复告以从兵乏食李曰昨日已支半月盛乃白其状李大笑曰是不得耶殊无怪怒也盛张相防曰此公月得俸钱四十万正以此耳
　　张乖崖守成都兵火之余人怀反侧一日合军旅大阅始出众遂嵩呼者三乖崕亦下马东北望而三呼复揽辔行众不敢讙赵济畏之龙图乖崕孙婿也尝以此事告于韩魏公公曰当是时某亦不敢措置畏之尝为予説
　　宋元宪继母乃吾里朱氏也与仲氏景文以未第因依外门就学安陆居贫冬至召同人饮元宪谓客曰至节无以为具独有先人剑鞘上裹银得一两粗以办节乃笑曰冬至吃剑鞘年节当吃剑耳时予先君年未冠处座下尝语予曰观二公居贫燕笑自若后享名位如此
　　范尧夫治平中为御史坐言事谪通判安州尝言康定间元昊宼边韩魏公领四路招讨驻兵延安忽夜有人防匕首至卧内遂褰帷魏公起坐问谁何曰某来杀谏议又问曰谁遣汝来曰张相公遣某来葢夏国相张元正用事也魏公复就枕曰汝擕予首去其人曰某不忍愿得谏议金带足矣遂取带而出明日魏公亦不治此事俄有守陴卒报城橹上得金带乃纳之时范相兄纯祐亦在延安谓魏公曰不治此事得体矣葢行之则沮国威今乃受其带是堕贼计中耳魏公掘其手再三叹服曰非某所及
　　知人
　　齐桓公行甚汚辱而为五霸之盛者葢能用管仲耳仲死防貂任事而卒于乱然则贤不肖之损益可知也夏英公谪守安陆有书表吏郑生者隣二宋情迹甚熟凡郡守所欲牋状多谒二公为之英公怪而问之曰若尝学而自为此耶对曰非也乃二宋秀才之文英公他日见二宋得其所着大叹赏英公守三月而罢谓元宪曰三人下不可就谓景文曰非等甲不可居后卒如言
　　蔡文忠齐大中祥符八年登进士第为状元山东人贾同亦名士也与公同州部累往谒公值饮酣不得见贾乃留诗一絶云圣君宠厚龙头选老母恩深白髪垂君宠母恩俱未报酒如为患悔何追公因此戒酒
　　不遇
　　魏公少年巍科与宋景文同召试秘阁琬圭赋景文赋独行于世魏公叹服景文语客曰既赋琬圭又与韩氏少年同场意甚少之魏公闻之不平景文后修唐书乆之魏公登庸遂请改命欧阳修分撰唐纪与志景文出知成都聴以书局自随既成上之旌赏都毕已而景文召还故有罢郡将还先寄永兴梁丞相诗曰留滞鱼符素领垂十年方喜觐彤闱平台赋罢邹阳至宣室厘残贾谊归痩马有情依枥叹倦禽知困傍林飞相君门下余尘在拥篲应容一叩扉至雍道中被命郑州不得朝卒于外
　　治家
　　孟子曰天下之本在国国之本在家家之本在身予谓身之本在言行易家人之卦象曰风自火出家人君子以言有物而行有恒是也张全翁朝议为予曰潞州有一农夫五世同居太宗讨并门过其舍召其长讯之曰若何道而至此其长对曰臣无他惟忍耳太宗以为然
　　予昔官洛阳有外医媪张氏公卿士人家无不到説富郑公治家严整有二子舍凡使女仆辈戒不得互相往来闺门肃如也
　　场屋
　　宋景文应举安陆试仲尼五十而学易赋次日试周成汉昭孰优论景文质其是非于令狐子先答以两可之説既出各举程文令狐乃以孝昭觉上官杰谋为优于成王不察四国之流言也景文由是不怿是年景文首荐令狐被黜故景文谢启有曰言虽执于盈庭文不同而如面葢谓是也
　　神文重于选士皇祐五年廷试既考定前一日取首卷焚香祝之曰愿得忠孝状元洎唱名乃郑獬也故郑谢启曰何以副上心忠孝之求
　　神受
　　潞公尝为予言廖淳推官从其兄入京师应举一日于相国寺前得一物取而发其纸视之乃淳化钱其数十明日淳于王整下第十人及第是为天禧三年淳本南剑人后居安陆
　　乡人元宪母梦朱衣人畀一大珠受而怀之既寤犹觉暖已而生元宪后又梦前朱衣人擕文选一部与之遂生景文故小字选哥二公文学词艺冠世天下谓之二宋
　　故相刘沆文忠公吉州人乡荐数上不第年逾四十不欲复试乡人共为投纳文字迫期强之使就试已而又预首选明年礼部中选殿试讫一夕梦逰天宇间闻殿上唱云刘沆南斗下立又言北斗下立觉自占曰厯家南斗司生北斗注死我其死乎唱名状元太师王拱夀赐名拱辰沆第二乃悟所梦天圣八年也
