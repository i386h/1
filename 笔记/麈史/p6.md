<!-- { "loadSidebar": true } -->
　　范蜀公既谢事家居亦着东齐记事大意见序
　　王勃滕王阁序世以为精絶曰落霞与孤鹜齐飞秋水共长天一色予以为唐初缀文袭尚南朝徐庾体故骆賔王亦有如此等句庾子山三月三日华林园马射赋序云落花与芝葢齐飞杨栁共春旗一色则知勃文葢出于此
　　李遇泰伯临川人以文学名于时晚年着李氏常语大斥孟子以谓教诸侯叛若孔子犹不免庄周之论况孟子哉
　　嘉祐中海南贡一角兽高大如吴牛身皆肉鳞傍置一羊每击其羊闻其声则方饮龁彼葢以麒麟进也神文目为异兽然世谓山犀士有赋麒麟者以示郑獬内相其词曰挺一角于额上毅夫为予曰此正如班固书张苍晚年口中无齿也
　　碑碣
　　安陆之东三十里乃唐许氏之茔域俗谓之相公林旧有孝昌公碑高六七尺濶三尺余白石也吾闻石白者不泐村民辄异之或遇水旱则就祷焉治平中县令张墪言于太守周君燮且以为玉碑辇而示之非玉也委乡校之南庑已而欲有用方磨去十余字防郑獬以内相还里卜遽止之得不尽灭其文字后余游宦归见其碑悉为人磨治惟其额有书大唐孝昌公许公墓碑九字甚恨无墨本以藏亲友朱乂叔见予屡叹乃出一本以遗予所存者序四百字铭二百六十八字耳又多缺落于序为甚其可读者有曰先王宅土仗懿亲而建侯我后得人功闗河而作牧七年入朝加授大中大夫使持节冀州刺史云云履直道于朱绳照全刑于白璧抑贪竞之俗恩浃二天屏权右之门威加重撩又曰行趋露冕之襜坐列交衢之棘二年有诏追迁太仆少卿又曰长史公以仪鳯三年正月日薨于汾州之官舍春秋六十二又曰嗣孙崇艺易州司马五回军使英姿外发灵鉴内融又曰趋毅梓之乡闗用标幽垄何止韦孟之光绪祖徳垂裕后昆刘寛之传芳故吏式昭往烈崇艺崇述崇烈云云铭曰炎图括地姜防天融斤孕大太岳飞烟缉诣帝若业冠象贤颍澨涵珍箕山韫宝仪刑邦经纶天造华阳启国襄城访道汉剑舒莲周珪映藻运移赤野威怀楚望八翼飞正三刀集贶英蕤早举仁风晓畅丹水擢图黄星昭亮恩狎圣齿绩恭龙跃锦斾云道实亨天爵青蒲奏颐赤野驰英陆剸柙兕水斮奔鲸闽区恩暴夏口先鸣晋俗康阜轩辔澄清金根按禁訏谟鹤省兰锜昼严钩陈夜警军容甚泰王功载靖地轴东钜天津南渡狼望云云得臣按唐书许绍唐初为峡州刺史封安陆郡公以破萧铣功擢其子智仁为温州刺史智仁初以勲封孝昌县公绍卒继守夷陵终凉州都督用是考之此碑乃智仁之墓碑也
　　郝处俊安陆人也相唐高宗尝为中书侍郎既终于州西南三十里庆厯中太守校理孙公甫之翰尝命令狐子先为文将镵石立于涢津之侧以表之防温成张氏方以修媛宠贵之翰畏谗终不立议者或讥其太忌元丰中滕甫元发守是邦将罢任又为文刋石以遗安陆令俾建诸道左未几故相清源公蔡确谪知州事暇日有十絶云矫矫名臣郝甑山忠言直节上元间钓台芜没知何处叹息思公俯碧湾是时宣仁圣烈皇后垂帘坐是讪上窜岭表以卒其滕公所刋之石今尚委于令廨之门
　　治平中予令岳州巴陵州有岳阳楼楼上有石刻倒谢仙火三字其序述庆厯中华容县一日晦防震雷已而殿柱有此太守滕公宗亮子京问永州何仙姑答以雷部中神昆弟二人并长三尺铁笔书之然予在江湖间人多以仙为名又其字类世所间者孙载积中宰呉兴徳清新市镇觉海寺殿宇宏壮其碑云皆唐时所建巨材髹漆积乆剥落见倒书迹曰谢均李约收利火十余字去地三二尺以纸墨搨之与岳阳字大小一同积中因曰夫伐木于山者其火队既众则各刻其名以为别耳凡记木必刻于木本营建法本在下故倒书由是知仙姑之妄也
　　岳阳西濒大江夏秋洞庭水平望与天际而州步无舣舟之所人甚病之庆厯间滕子京谪守是邦尝欲起巨堤以捍怒涛使为弭楫之便先名曰堰虹堤求文于欧阳永叔故述堤之利详且博矣碑刻传于世甚多治平末予宰巴陵首访是堤郡人曰滕未及作而去
　　予元祐丁卯假守唐州唐时治今比阳县后徙泌阳今治是也按开元间李适之尝为唐州刺史既去有徳政碑乃张九臯之文九臯葢九龄弟其碑先自比阳辇置今之都防予尝阅之因求其新旧史皆不载适之为是州刺史不知何也适之其字也名适之宗室之贤者也
　　令狐先生既卒门人史骧思逺谒太子中允勾谌信道铭其圹又求屯曹外郎阮逸天隠为文以表之天隠与令狐同年福唐林逸书襄阳孟逸篆额史号为三逸碑
　　书画
　　王右军书多不讲偏旁此退之所谓羲之俗书趂姿媚者也
　　武功苏秘进之子美子也任湖北运判按行至鄂予时守郡苏出其曽王父国老所收杜牧之村舍门屝之墨迹隠然突起良可怪也其所书曰暮春因游明月峡故留题前霅糺史杜牧从前闻説真仙景今日追游始有因满眼山川流水在古来灵迹必通神国老云杜罢牧呉兴游吴兴之明月峡留字于村居门扉至今二百年予壬子嵗宰乌程闻此诗托陈骧往彼得之字体遒媚隠出木间真希世之墨宝也予按唐史牧之未尝为湖州督邮藩镇拔授之官予奉使闽部建安北郊一吉祥寺前有轩东楹之柱庆厯间蔡君谟题之其字隠然而起因思段成式説文身事有得髑髅湼文墨入骨者岂松煤所渍能然乎
　　郭忠恕侨寓安陆郡守求其画莫得隂以缣属所馆之寺僧时俟其饮酣请之乃令浓为墨汁悉以泼渍其上函防就涧水涤之徐以笔随其浓淡为山水之形势此与封氏闻见所説江南吴生画同但彼尤怪耳
　　辨误
　　论语子路从夫子而后遇荷篠丈人止子路宿杀鸡为黍而食之见其二子焉此一句当在至则行矣之下简编差误而然也葢子路既不见其丈人因告二子以不仕无义云云也不然岂无人而与言哉孟子最为全书然滕文公问为国此篇宜有简防之误葢与毕战问井地参杂而然也若夏后氏五十而贡商人七十而助周人百亩而彻当与国中什一使自赋为相比若诗云雨我公田至虽周亦助也当与方里而井至所以别野人也为相比若乡田同井至百姓亲睦当与设为庠序至小民亲于下为相比若世禄滕固行之矣当以卿以下必有圭田为相比而其间察其文义颇有脱略使三代之法不得全见于后世良可惜哉
　　陈相见孟子道许行之言云云从许子之道则市价不二从字上葢脱一曰字读者可考而知也匡章谓陈仲子为廉士孟子曰充仲子之操蚓而后可又曰夫蚓上食槁壤下饮黄泉继之曰仲子所居之室伯夷之所筑与以谓黄泉字下当有脱句子弟读焉当详考之
　　荀子仲尼篇曰可立而待也可炊而傹也杨氏注云炊与吹同傹当为僵可以气吹之则僵予以为非也傹与竟同炊乃防也以为危辱之事可立而待也炊防而尽犹之所谓一饷间耳
　　予守官洛中闻伊阳熊耳山在洛河南去数十里不知禹贡何以谓导洛自熊耳君实曰昔有兄子主簿虢州卢氏县邑中自有熊耳山正洛水所出也予因考水经云洛水出京兆上洛县骧举山东北过卢氏县南郦善长注云路出家岭山东北经获兴川又东经熊耳山北禹贡所谓导洛自熊耳博物志曰洛出熊耳葢开导其滞者是也按此即洛亦非正出于熊耳葢禹始导于此耳予按伊阳之熊耳乃山同名者更始败赤眉积甲与熊耳齐者即此山也在洛矣
　　职方氏正南曰荆州其川江汉其侵颍湛郑氏云颍出阳城宜属豫州在此非也杜子春云湛或为淮得臣按郦善长汝水注云湛水出犨县北歴鱼卤山下为湛浦春秋襄公十六年晋伐楚败绩遂侵方城之外今湛水之北有长坂即湛水以名也周礼荆州其浸颍湛郑元未闻盖偶有不照也今考地则不乖其土言水则有符经文矣
　　汝水又东南经定陵县水右则滍水左则沟水出矣自定陵北通颍水于襄城县镇颍盛则南播汝泆则北注得臣以为九州之荆乃今襄阳也方城葢其北境矣二水之泛滥其浸则在荆犹之江出于岷山汉源于嶓冡其川盛于楚也
　　吴松江有洞庭山韦苏州诗皮陆唱和所言洞庭及近时子美诗曰笠泽鱼肥人脍玉洞庭橘熟客分金皆在吴江矣今岳州之南所谓洞庭者即善长注水经云洞庭之陂乃湘水非江水葢斥此湖耳比见岳州集古今题咏刻石龛于岳阳楼如苏州皮陆子美之属皆在焉乃知地志不可不考也
　　竟陵荆渚间缭汉江筑堤以障泛水彼人谓堤曰提説者以为自高氏据其地俗避其姓所讳故不曰堤尔予尝疑其不然比见李肇国史补乃云今襄阳人呼堤为提闗中人呼稲为讨皆讹谬所习也由是知讳姓之説为妄矣
　　今郢州地名石城乃晋石城戍也予按之宋武帝孝建元年分荆州之江夏竟陵武陵天门湘州之巴陵江州之武昌豫州之西阳七郡立郢州治江夏南史孝建以来称郢州者即江夏也今秦鳯宪校理张舜民芸叟先谪监郴州盐税过鄂书与通判吴子勉防壁诗云但见石城多草木芸叟邠人博学有文盖邠去鄂秦楚之异遂以鄂为今郢矣其诗并録于此曰汀洲露白叶畨黄独上南楼写兴长但见石城多草木足知江夏有兴亡朱只解悲流水黄鹤犹能返故乡莫道楚魂招不得试将芜累过三湘
　　京师谓人神识不颖者呼曰干予因询一书生厥义云何曰干阳数九九者不满足耳后予见扬子方言称齐人为贼曰防固知干乃防传曰防刘我疆鄙葢杀贼之义也然则世俗俚语多有所本但不能究译耳
　　吕氏春秋白圭曰新与恵子相见恵子説之以强恵子出白圭告人曰有新娶妇者孺子操蕉火而钜新妇曰蕉火太钜今恵子遇我尚新其説我太甚者恵子闻之曰何事比我于新妇乎按今之尊者斥卑者之妇曰新妇卑对尊称其妻及妇人凡自称者则亦然则世人之语岂尽无稽哉而不学者辄易之曰媳妇又曰室妇不知何也
　　凡言木之巨细者始曰拱把大曰围引而増之曰合抱葢拱把之间才数寸耳围则尺也合抱则五尺也庄子曰栎社木其大蔽牛挈之百围防云以绳束之围麤百尺是也今人以两手指合而环之适周一尺杜子美武侯庙栢诗云霜皮溜雨四十围黛色防天二千尺是大四丈沈存中内翰云四十围乃是径七尺无乃太细长也然沈精于筭数者不知何法以凖之若径七尺即围当二丈一尺传曰孔子身大十围夫以其大也故记之如沈之言才今之三尺七寸有竒耳何足以为异耶周之尺当今之七寸五分
　　陜州灵宝县之西有涧曰洪溜自东南直注西北入于河平时可涉遇涨湍暴不可以舟予预修本州役书洪溜涧水手四然不知其名之因也比见水经云按上洛有鸿胪围池是水津渠沿注故谓斯川为鸿胪涧于是知洪溜语之讹也
　　白兆山最安陆之胜处郡西三十里颇多灵迹中有揩师嵓世传揩师防维摩经有白气之异山因得名故赋咏之士未尝不为言若令狐子先请善光长老住白兆寺书曰高宗朝揩师作维摩防于嵓下感白气之兆上属于天因而得名亦习传闻失之讨论也周书于翼传建徳二年出为安州总管属大旱涢水絶流旧俗亢阳祷白兆山祈雨翼遣主簿祭之即日注雨用是知白兆之名旧矣
　　安州应城县有五茄山寰宇记与图经并作茄字俗作加字窃疑之访居人其山起于平地袤可二里高可数仞无峰峦特兀之势皇甫子固谓予曰五当作伍伍盖楚之着姓此山盖伍氏所居当作伍家山今亦有伍落伍家聚落也孝昌东北有大伍小伍山寰宇记以为两山叠障逺望若行伍然恐亦俗传也
