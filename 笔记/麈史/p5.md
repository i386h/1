<!-- { "loadSidebar": true } -->
　　庄子曰鹏之徙南溟也抟扶摇而上者九万里去以六月息者也尔雅释风上下曰扶摇老杜下峡诗曰五云高太甲六月旷抟扶恐别有他出
　　逸史载唐李适之罢相诗曰避贤初罢相乐圣且衔杯试问门前客今朝几个来适之饮中八仙之一也子美诗曰左相日兴费万钱饮如长鲸吸百川衔杯乐圣称世贤葢用其诗也
　　白傅自九江赴忠州过江夏有与卢侍御于黄鹤楼宴罢同望诗曰白花浪溅头陀寺红叶林笼鹦鹉洲句则美矣然头陀寺在郡城之东絶顶处西去大江最逺风涛虽恶何由及之或曰甚之之辞如峻极于天之谓也予以谓世称子美为诗史葢实録也
　　説文以琼为赤玉比见人咏白物多用之韩愈雪诗曰若非燖鹄鹭定是屑琼瑰又云马蹄踏作琼瑶迹为有诗仙鳯沼来将别有所稽耶岂用之不审也
　　僧赞宁为笋谱甚详掎摭古人诗咏自梁元帝至唐杨师道皆诗中言及笋者惟孟蜀时学士徐光等二人絶句亦可为勤笃然未尽也如退之和侯协律咏笋二十六韵不收何耶岂宁忿其排释氏而私怀去取与抑文公集当时未出乎不可知也
　　郑工部文宝将漕陜西经画灵武后谪监郢州京山县税过信阳军白雪驿作絶句乆而湮没莫有知者先君皇祐间尉是邑重书于牌后亦亡郢刋工部诗集亦无之曰得罪前朝出粉围五原功业有谁知年余放逐无人识白雪闗头一望时
　　工部在京山又有寒食日经秀上人房诗云花时懒看花来访野僧家芳师击新火劝我雨前茶其诗篆书刻石在县多宝寺中甘棠魏野亦有诗云城里争看城外花独来城里访僧家辛勤旋覔新钻火为我亲烹岳麓茶葢诗人寓兴多同
　　仁宋嘉祐末宴羣臣赋赏花钓鱼诗羣臣奉和丞相韩魏公诗云轻云阁雨迎天仗寒色留春送夀杯唐罗邺诗云春排北极迎仙驭日捧南山入夀杯
　　郑武仲侍郎尝从刘賔学賔有父犹善于诗尝云人从别浦经年去天向平芜尽眼低郑诗有江横塞外悠悠去天落秋边处处低语句惊人葢出于蓝矣
　　庆厯间宋景文诸公在馆尝评唐人之诗云太白仙才长吉鬼才其余不尽记也然长吉才力奔放不惊众絶俗不下笔有鴈门太守诗曰黒云压城城欲摧甲光向日金鳞开王安石曰是儿言不相副也方黒云防此安得向日之甲光乎
　　王安石作桃源行云望夷宫中鹿为马秦人半死长城下避世不独商山翁亦有桃源种桃者词意清拔高出古人议者谓二世致斋望夷宫在鹿马之后又长城之役在始皇时似未尽善或曰概言秦乱而己不以辞害意也
　　王安石集四家诗不取韩公符读书城南何也予曰是诗教子以取富贵宜荆公之不取也有子贤与愚何其挂怀抱渊明独不免子美之讥况示以取富贵哉乐道以为然
　　闽中鲜食最珍者所谓子鱼者也长七八寸濶三二寸许剖之子满腹冬月正其佳时莆田迎仙镇乃其出处予按部过之驿左有祠谓之通应祠下有水曰通应溪潮汐上下土人以咸淡水不相入处鱼最美比见士人诗多曰通印安石送元厚之知福州诗曰长鱼俎上通三印新茗斋中试一旗闽人谓茶芽未展为枪展则为旗至二旗则老矣
　　王铚性之尝为予言曰王荆公当集四家诗蔡天启尝问何为下太白安石曰才高而识卑其中言酒色葢什八九
　　鼎州武陵县北二十里有甘泉寺行人多谒焉寇莱公往雷州凡题三十字曰庚申年秋九月平仲南行至甘泉院僧以诗板视予征途不暇吟咏代记年月后丁晋公谪朱崖过寺题云翠影踈踈度波光瑟瑟凝帝家金掌露仙府玉壶氷晓鉢浸星汲宵厨向月澄岂惟蠲肺渴灌顶助三乘因而至寺者多所赋咏如殿中丞范讽诗云平仲酌泉曾顿辔谓之礼佛向南行山堂下瞰炎蒸路转使高僧薄宠荣又刑部郎中崔峄诗云二相南行至道初记名留咏在精庐甘泉不洗天涯恨留与行人鉴覆车可谓言婉而意达矣
　　穆伯长为巨盗诗斥故相丁谓也予因举于史骧思逺思逺曰此于伯长之道有累矣
　　令狐先生曰唐白傅以丞相李徳裕贬崖州为三絶句便不免世人訾毁予以谓诗三百皆出圣贤发愤而为又何伤哉后尝语于客防安陆令李楚老翘叟在坐上曰非白公之诗也白公卒于李贬之前予因按唐史防昌六年白公卒是嵗宣宗即位明年改元大中又明年李贬盖当时疾李者托名为之附于集诗曰乐天当任苏州日要勒须教用礼仪从此结成千万恨今朝果中白家诗昨夜新生黄雀儿飞来直上紫藤枝摆头撼脑花园里将谓春光总属伊田园不解栽桃李满地惟闻种蒺藜万里崖州君自去临行怊怅欲寃谁予观其词意鄙浅白为杂律诗讥世人故人得以轻效之
　　慈圣光献皇后以元丰庚申十月二十日上僊是夕永裕召执政近臣入侍圣容其年春上幸西池慈圣以珠盘蹙马鞍遗上上自池乗以归慈圣好植花多乗小辇游苑中上尝扶侍之所居殿曰庆夀在福宁之东是夜毁香阁垣为百官入聴遗告庭中有二小亭金书牌曰赏蟠桃赏大椿明年三月将奉山陵诏百官各进挽词二首故相王珪曰谁知老臣泪曾泣见珠王存时为从官曰珠鞯锡御恩犹在玉辇亲扶事已空予亦例进曰春风三月暮寂寞大椿庭百官有云东朝葢斥庆夀也
　　永叔早朝诗云月在苍龙阙角西甚美然予按汉之四阙南曰朱雀北曰武东曰苍龙西曰白虎今永叔诗意葢以当前门阙状苍龙故云月在西也葢不用汉阙耳
　　南丰曾阜子山尝宰蕲之黄梅数十里有乌牙山甚高而上有僧舍堂宇宏壮梁间见小诗曰李太白也夜宿乌牙寺举手扪星辰不敢高声语恐惊天上人布衣李白但不知其字太白所书耶其牌归于丞相吴正宪公李集中无之如安陆石岩寺诗亦不载
　　权文公多用州县日辰之类为诗近见人亦为药名诗者如诃子缩纱等语不惟直致兼是假借太不工耳里人史思逺善诗用药名则析而用之如夜坐句曰坐来夜半天河转挑尽寒灯心自知此乃鲁望离合格也思逺幼孤从令狐先生学诗有唐人风格赠恵秀云坐禅猿鸟看谈易鬼神聴又题朱氏园云花分先后留春乆地带东南见月多故夀阳朱炎节判尝赠诗曰古人不到处吾子独留心
　　吾友顿隆师尝言顔延年五君咏至阮始平曰屡荐不入官一麾乃出守麾去也咸为山涛麾出杜牧之首把一麾江上去即旄也葢误矣予以为麾即旄也子美亦曰持旌麾之句杜牧不合用一麾耳
　　朱元瑜长官好为诗余少时闻人诵嚼梅香袭齿攀栁緑藏巾余欲纂乡人诗恨无朱诗廖献卿大夫谓余曰某少尝同笔砚得其诗二百余篇当録以奉献卿别未几不幸且卒自予还里屡访诸廖所谓朱令诗者莫得之
　　世言七言诗肇于栢梁而盛于建安考之岂独栢梁哉鄘风曰送我乎淇之上矣王风曰知我者谓我心忧郑风曰还予授子之粲兮齐风曰遭我乎峱之间兮又曰尚之以琼华乎而魏风曰胡取禾三百防兮豳风曰二之日凿氷冲冲三之日纳于凌隂小雅曰以宴乐嘉賔之心又曰如彼筑室于道谋大雅曰维昔之富不如时维今之疚不如兹昔也日辟国百里今也日蹙国百里颂曰学有缉熙于光明又曰予其惩而毖后患仪式刑文王之典又曰自今以始嵗其有君子有谷诏孙子楚狂接舆歌曰今之从政者殆而项籍歌曰力拔山兮气盖世时不利兮骓不逝汉高歌曰大风起兮云飞扬皆七字之滥觞也然则栢梁之作亦有所祖袭矣唐刘存乃以交交黄鸟止于棘七言之始葢合两句以言误也
　　予熙寜初调官泊报慈寺同院阳翟徐秀才出其父屯田忘名所为诗见其清苦平淡有古人风不能传抄其过杜工部坟一诗曰未与汨罗接天心深有存逺移工部死来伴大夫魂流落同千古风骚共一源江山不受吊寒日下西原
　　唐元防之何处春深好二十篇用家花车斜韵梦得亦和焉予亦和之寄黄云叟以书古人用韵未尽知白乐天春深贫贱家荒凉三径草冷落四隣花又如妻愁出赁车之语乌足称哉
　　张颂公美颍昌人举进士不第尝馆于吾家义方斋畏谨自律读书外口不及他事然好吟诗曰人散秋千闲挂月露零蝴蝶冷眠风全不类其为人尝咏唐君臣得失之迹与其治乱之辨可为世鉴者凡百篇元末未至京师欲上之防永裕不豫其书归有志而不达惜哉
　　余弟光辅邻臣郡以经行应诏元祐丁卯赐第归未几因出坠马伤甚十一日而卒年四十八王公亮明道挽词曰足谷医还验占桑梦已灵众咸推服
　　论文
　　楚辞招魂大招其中盛称洞房翠帷之饰美顔秀领之列琼浆胾羮之烹新歌郑卫之娱日夜沉湎与象棋六博之乐夫所以訾楚者深矣其卒云魂兮归来正始昆只言往者既不可以正尚或以解于后耳又曰赏罸当只尚进士只国家为只尚三王只皆思其来而反其政者也
　　王羲之兰亭三日序世言昭明不以入选者以其天朗气清或曰楚辞秋之为气也天高而气清似非清明之时然管弦丝竹之病语衍而复为逸少之累矣
　　梁任昉集秦汉以来文章名之始目曰文章縁起自诗赋离骚至于艺约八十五题可谓博矣既载相如喻蜀不録扬雄剧美録解嘲而不收韩非説难取刘向列女传而遗陈夀三国志评至韩栁元结孙樵又作原如原道原性之类又作读如读仪礼读鹖冠之类又作书如书段太尉逸事讼如讼风伯订如订乐等篇呜呼文之体可谓拯矣今略防之续彦升之志也
　　任昉以三言诗起晋夏侯湛唐刘存以为始于鹭于飞醉言归任以颂起汉之王褒刘以始于周公时迈任以檄起汉陈琳檄曹操刘以始于张仪檄楚任以碑起于汉恵帝作四皓碑刘以管子谓无怀氏封太山刻石纪功为碑任以铭起于始皇登防稽山刘以蔡邕铭论皇帝有金几之铭其始也若此者尚十余条或讨其事名之因或具成篇而论虽有不同然不害其多闻之益
　　顔氏家训亦足以为良至论文章以游夏孟荀枚乗张衡左思为狂而又诋忤子云吾不取焉
　　李善注文选最为该洽然潘岳闲居赋曰周文弱枝之枣房陵朱仲之李善以周文房陵未详予尝读王子年拾遗曰北极有岐峰之隂多枣木百寻其枝茎皆空其实长尺核细而柔百嵗一实夫岐乃周文所居又枣枝茎皆空核细而柔任昉述异志曰房陵定山有朱仲李园三十八所李尤果赋云三十六园朱李是也由是知岳赋所用葢出此
　　吴兴姚集唐人所为古赋乐章歌诗赞颂碑铭文论箴表传録书序凡百卷名文粹予在开封时长渝游相国寺得唐漳州刺史张登文集一策六卷权文公为之序其略曰所着诗赋之外书启志记序述铭诔合为一百二十篇又曰如求居寄别怀人三赋与证相一篇意有所激锵然玉振倘有继梁昭明太子之为者斯不可遗者也然所得书肆镂本才六十六篇葢已亡其半抑观文萃并不编载由是知姚亦有未见者予续文粹之外登之文以至金石所传裒而録之以广前集今病矣不酬其志
　　唐栁冕尝言文章当以气为主而世以谓赋者古诗之流亦足以观其志如王沂公作状元殿试有物混成赋其间曰得我之小者散而为草木得我之大者聚而为山川此有陶镕品物之度果为相范文正赋金在镕曰者令区别妍蚩愿为轩鉴倘使削平祸乱请就干将人以为有出将入相之器果为名臣
　　里人传宋景文未第时为学于永阳僧舍赫连处士因问曰君好读何书答曰予最好大诰故景文率多严谨至修唐书其言艰其思苦葢自有所自与
　　宋景文公始独撰史嵗月虽乆而书葢将成后文忠分撰纪志今与景文所撰列传共行于世是也然景文亦自撰唐纪与志家藏其稿世莫得见
