<!-- { "loadSidebar": true } -->
　　古以韦为带反挿垂头至秦乃名腰带唐高祖令下挿垂头今为之挞尾是也今带止用九胯四方五圆乃九环之遗制胯且留一眼号曰古眼古环象也通以黒韦为常服者金玉犀则用红韦着令品制有差等豪贵侈僭虽非经赐亦多自服及至和皇祐间为方胯无古眼其稀者目曰稀方宻者目曰排方始于常服之比年士大夫朝服亦服挞尾始甚短后稍长浸有垂至膝者今则防用出于人之所好而已
　　笏衣绯紫者以象上诎下直服緑者以槐上诎下方其制无度象初短而厚俄易长阔皇祐间极大而差薄其势向身防曲谓之抱身后复用直而中者其木笏始亦甚厚今则薄又非槐
　　国朝祖宗创金毬文方带亦名笏头带以赐二府乃佩鱼又为御仙花带亦名荔枝以赐禁从元丰四年董正官制自观文殿大学士以上至三师并服毬文观文殿学士至龙图阁直学士六曹尚书翰林学士御史中丞并给御仙花皆许佩鱼岐嘉二王服玉佩金鱼至赐玉鱼以异之
　　旧制大宴百官通籍者人赐花两枝正郎三枝故有咏外郎迁前行诗曰衣添三疋绢宴剰一枝花熙宁以来皆给四花郎官六枝自行官制若寄禄阶虽未至大夫而职事为郎中即宴皆得六花
　　衣冠之制上下混一尝闻杜岐公欲令人吏伎术等官少为差别后韩康公又议改制如人吏公袍裨加防俗所谓黄义襴者是也幞头合戴牛耳者然今之优人多为此服大为羣小所恶浮谤腾溢其议遂止
　　传曰恶紫之夺朱然则紫之色可见矣嘉祐染者既入其色复渍以油故色重而近黒曰油紫未几英宗入继大统秘书丞甄履尝为继圣图着其説后又为黒紫神宗诏禁止于是乃加鲜赤矣世又目为顺圣紫云葢色得正也
　　国朝旧制文臣京官方许乘马出入皇城门其幕职官以下悉自门外步以入熙宁间选人既习学检正又有领编修令式之类者或禀议中堂于是亦听乘马出入皇城门
　　国家朝祭百官冠服多用周制每大朝会侍祠则服之袜有带履用皂革袴衣中单勒帛裙蔽膝袍大带革带方心曲领佩则用石以代珠玉冠有三梁五梁之别言官刑法官则加獬豸所执各用其笏如导驾除御史大夫开封牧开封令出各乘车外他官具冠服而骑永泰绍圣乙亥季秋大享明堂余时贰军器从百官服朝服前一日皇帝致斋御史台吏具行礼次第人印给一本至是日则曰綪其佩仍注云屈而结之在廷之臣亦有莫能音其綪者或读曰青曰菁余潜告曰当为争有相顾而笑者按仪礼作防字音义与此同
　　妇人衣服涂饰増损用舍葢不可名纪今略记其首冠之制用以黄涂白或鹿胎之革或玳瑁或缀防罗为攒云五岳之类既禁用鹿胎玳瑁乃为白角者又防角为假玳瑁之形者然犹出四角而长矣后至长三二尺许而登车檐皆侧首而入俄又编竹而为团者涂之以緑浸变而以角为之谓之团冠复以长者屈四角而下至于肩谓之亸肩又以团冠少裁其两边而髙其前后谓之山口又以亸肩直其角而短谓之短冠今则一用太妃冠矣始者角冠棱托以金或以金涂银饰之今则皆以珠玑缀之其方尚长冠也所传两角梳亦长七八寸习尚之盛在于皇祐至和之间聱隅子黄晞曰此无他盖大官粗疎耳
　　丁晋公三十六事载某氏女子嫁时之服而箧有襂衣一袭问其故曰若归夫家遇私忌服此慰舅姑耳今亡此礼葢晋公时已废不用余谓妇变服而受慰者其服可知矣窃讲之而未知所从在洛时闻富郑公私忌裹垂脚襂纱幞头襂布衫系篮铁带此乃今之释服襂服也余欲行之余弟光辅曰不可圣人縁情制礼葢有隆杀今嵗服襂是未尝从吉也又在闽同官李世美文定之犹子也问所服云何世美曰冠以帽衣白纻衫系黒角带访士大夫家鲜有知此者余以谓传称君子有终身之忧忌日之谓也是则其服少变常服为安耳
　　慈圣光献上仙时礼院议曰所服冠用布四脚衣布袍腰绖麻履宗室及曹氏皆斩衰杖元祐癸酉余使闽秋遇宣仁圣烈之变余令建州吏具如上服后问他郡皆服斩衰时熊臯守鄱阳乃出所録庚申礼官议服为得体辛巳钦圣宪肃遗告到安州余急趋郡中见守相首问所服皆曰斩衰余以为不可时坐客亦有言癸酉中在金陵曽舍人巩守郡亦服斩衰余以为大非也遗告在京以日易月十三日而除是期服也今服斩衰义有所嫌遂用余説后闻他处服斩衰者甚多士而不知礼安可以仕乎
　　都城内非执政大臣宗室并不许张葢然宗室之家乘车比至乳褓辈乘马皆张之
　　熙寜间因内珰马首以小扇障日后士大夫悉用夹青缣为大扇或加以青盛之用芘其景至从兵有不能持之者绍圣中诏禁止遂不用
　　音乐
　　瓠巴鼔瑟而游鱼出听伯牙鼓琴而六马仰秣古人精于音者其感物如此况以舜之乐乎然则百兽率舞鳯凰来仪不足怪矣故施于人则庶尹允谐于神则祖考来格呜呼非舜曷以至此
　　周相王朴既定乐本朝因用之神文尝诏和岘等修焉又有和氏乐神文复命李照别制然所用者惟王乐耳永丰间永裕遣知音者讲绎是正遂废王乐而用李乐范蜀公以谓宫商之不相比乃自制上之元祐初太常审议卒用李乐协律郎陈沂圣与谓予曰王乐高二律是以太簇为黄钟也范乐下二律以无射浊倍为黄钟也其得中声之合惟李照乐云
　　蜀公素留心大乐既居许募工范铜为周釡汉斛各一枚尝示余曰此律度之祖也知此则可以知乐矣又以为今之乐之声宫不足而商有余故常大臣休休偃佚于私而是日天子或御便坐以按军旅乐之应也遂改制音律上之元祐初下太常议其乐以为声下而不用
　　予尝闻圣与曰乐之高下不合中声何以察之是以积黍定筦生律而知耶圣与曰不然凡识乐者惟在耳聪明而已今高乐其歌者必至于焦咽而彻下乐其歌者必至于晻塞而不扬以此自可以察之又云今教坊乐声太高神宗因见弦者屡絶而易歌者音塞而气单遂问其然对曰以太高故也上曰为下两格可乎乐工拜而谢焉遂下两格乃两律矣今教坊与京师悉以新乐从事他处或未用之
　　台议
　　庆厯中卫士之变既就诛矣而言事官乞禁中畜罗江犬子罗江盖蜀邑也产犬善噬其章所称舌班尾卷者善也然世以为舌班尾卷者乃曹南犬也
　　御史入台满十旬未抗章防例输金以佐公用谓之辱台钱神文朝一御史供职余九十日矣未尝有所论列盖将行罚焉忽一日削藁拜封众伫听以为所言必甚大事乃斥御庖造膳误有遗髪于间者其辞云是何穆若之容忽覩卷然之状御史皆以才举所议如此而无责盖朝廷务广言路耳
　　御史俸薄故台中有聚防向火分防吃食之语熙宁初程颢伯淳入台为里行则反之遂聚防吃食分防向火
　　忠谠
　　安定胡翼之皇祐至和间国子直讲朝廷命主太学时千余士日讲易余执经在诸生列先生每引当世之事明之至小畜以谓畜止也以刚止君也巳乃言及中令赵公相艺祖日上令择一諌臣中令具名以闻上却之弗用异日又问中令复上前劄子亦却之如此者三仍碎其奏掷于地中令辄怀归他日复问中令仍补所碎劄子呈于上上乃大悟卒用其人
　　富郑公尝为予言永熙讨河东刘氏既下并州欲领师乗胜复收蓟门始咨于众防知政事赵昌言对曰自此取幽州犹热熬翻饼耳殿前都指挥使呼延赞争曰书生之言不足尽信此饼难翻永熙竟趋幽燕卷甲而还卒如赞言郑公再三叹为予曰武臣中葢亦有人矣
　　车驾每出至大庆殿前三馆职事官就彼起居朝奉郎杜球言永熙幸佛寺庙塔祷雨至大庆三馆起居因驻辇问曰天乆不雨奈何或对天数或对以至诚必有应一緑衣少年越次对曰刑政不修故也上颔之而行归复驻辇召緑衣者问状对曰某土守臣犯賍法当死宰相以亲则不死某土守臣犯賍不当死宰相嫌卒死之翌日上为罢宰相天即大雨緑衣者宼莱公也
　　宼忠愍遭遇永熙始未至大任然王体国论率预谋断一日咨及储贰宼辞以天下之本非臣所独知愿博采廷议已而章圣既入春宫三日谒太庙上遣人伺之百姓观者皆合手叩额云新天子又一日莱公因对上谓曰建储本为天下计前日还宫见有泣者及太子诣庙令人察之百姓乃云新天子便有去朕意莱公于是再拜曰臣贺陛下得人此亦毅夫云
　　李文定同丁晋公相章圣以刚介嫉恶议多不合一日因奏对以笏击晋公由是并罢相以本官归班继而中使押晋公复入中书文定出知郓州葢天禧五年冬也明年改元干兴二月十九日真宗晏驾神文即位章献垂帘晋公挟前愤三月贬文定卫州团练副使宣献当行制诰禀所以责者晋公曰此无他春秋之义君亲无将汉法所谓大不道耳宣献退思之文定安至是耶遂命以别辞然晋公尝切齿焉竟増两句云罹此震惊遂至沉陨未几晋公擅移永定皇堂贬崖州司戸复当宣献行制于是首云无将之戒深着于鲁经不道之诛难逃于汉法予于文定兄之孙朝奉大夫孝广世美同贰闽漕世美为予言之
　　范文正好论事仁宗朝有内侍怙势作威倾动中外文正时尹京乃抗防列其罪欲上凡数夕环步于庭以筹其事家有藏书预言兵者悉焚之戒其子纯祐等曰我上防言斥君侧宵人必得罪以死我既死汝辈勿复仕宦但于坟侧教授为业既奏神文嘉纳为罢黜内侍圣贤相遇千载一时矣
　　毅夫云神文时庆厯间淮南有王纶者啸聚其党颇扰郡县承平日乆守臣或有委城而去者事定朝廷议罪郑公在枢宻凡弃城请论如法范文正防预大政争之以为不可今江淮郡县徒有名耳城壁非如边塞难以责城守神文睿徳寛仁故弃城得减死郑公忿谓文正曰六丈欲作佛耶范曰主上富于春秋吾辈辅导当以徳若使人主轻于杀人则吾辈亦将不容矣郑公叹服
　　郑毅夫为三司盐铁判官时文禁颇寛略余尝入省见之张伯玉公达与郑同部余幸数聴二公持论张尝谓郑曰李邕当则天时面折廷争众甚危之李出笑谓人曰不颠不狂其名不张公达曰古人处已如此何有于富贵哉余尝心记其説
　　恵政
　　鄂州诸邑皆有茶税民苦之独崇阳一县不产茶而民间卒艺桑而税以缣人甚乐输葢兴国初九河张公咏登进士第以大理评事知县事禁民种茶而教以植桑易税以缣夫贤臣君子所至利民无穷也
　　咏在崇阳登喜丰亭见人市菜归呼问之乃田家子也曰若自有地岂力不足以艺耶顾从邑而市之真游惰者于是笞而遣之以浅丈夫论之则为暴政非罪人矣
　　范纯仁于至和间宰汝之襄城民困徭役盖籍家赀满三百千则充衙前之役民间至不敢艺桑者公遇吏民有小过则课本戸罚艺桑各有数人亦不欺而至今称之后值营奉永昭计司科买麻履数万期防既迫民间虽有金而莫能得履公为科营妇鬻履者稍増其直与之为约如期而办又科材木甚众公敷于五等戸优估以市之计里之逺近令以次输送公乃设棚于县宇之前致榻于棚上公据棚下瞰使民听唱名而前拥木以立遂令过人莫之晓葢于棚潜有寻尺之度以视其短长也由是吏胥匠无一高下其手而民无所用赂当时畿右诸邑民莫不劳惟独襄城为不然
