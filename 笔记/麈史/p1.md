<!-- { "loadSidebar": true } -->
　　钦定四库全书　　　　　子部十
　　麈史　　　　　　　　　杂家类三【杂説之属】提要
　　【臣】等谨案麈史三卷宋王得臣撰得臣字彦辅自号鳯亭子安陆人嘉祐四年进士官至司农少卿陈振孙书录解题以为王铚之伯父案书中神受门第七条称王乐道防子铚少而博学善持论又诗话门第十九条称王铚性之尝为予言谗谤门第三条称王莘乐道奉议颍人也则与铚父子非一族陈氏误也是书前有政和乙未自序称时年八十追为之序书中称予在大震忽得目疾乞宫观已而挂冠年六十二以政和五年乙未逆推其至六十二时为绍圣四年丁丑成书当在其后是时绍述之説方盛而书中他人书官书字书諡惟王安石独书名盖亦耿介特立之士考所自述初受学于郑獬又受学于胡瑗其明义一条复与明道程子问答疑为洛党中人然评诗论文无一字及苏黄亦无一字攻苏黄其论诗小序两申苏辙程子之説而俱不出其名苏轼以杜甫同谷歌中黄独为黄精为后山诗话所驳者得臣申轼之説亦不出其名知其无所偏附故元祐党碑犹不登其姓氏亦可谓卓然不染者矣所纪凡二百八十四事分四十四门凡朝廷掌故耆旧遗闻耳目所及咸登编录其间防稽经典辨别异同亦深资考证非他家説部惟载琐事者比中如论唐刘存误以交交黄鸟止于棘为七言不知为挚虞文章流别论之説论王羲之兰亭集不知天朗气清本张衡南都赋丝竹管弦本汉书张禹传论潘岳闲居赋谓周文弱枝之枣房陵朱仲之李李善以周文房陵为未详因引王嘉拾遗记之语以补之不知善注于此二条引广志注周文弱枝引荆州记注房陵朱仲疏解分明得臣盖偶见不全之本【案李匡乂资暇集李善注文选凡六七易稿世所行者不一本】其所补注亦不知拾遗记所云北极下之岐峰断非岐山论王羲之书不讲偏旁引韩愈石鼓歌为证不知小篆书各为一体其偏旁或同或不同不能以彼律此顔元孙干禄字书言之已明虽不免于小有舛误而于当时制度及考究古迹特为精核朱子语录亦称王彦辅麈史载幞头之説甚详云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　麈史序
　　予年甫成童亲命从学于京师凡十阅寒暑始窃一第已而宦牒奔走辙还南北而逮歴三纪故自师友之余论賔僚之燕谈与耳目之所及茍有所得辄皆记之晚逾耳顺自大农致为臣而归阖扉养疴日益无事发取所记积稿猥多扵是重加刋定得二百八十四事其间自朝廷至州里有可训可法可鉴可诫者无不载入病其艰于讨究逐类以相从别为四十四门总成三卷名曰麈史葢所出夫实録以其无溢美无隐恶而已虽小道必有可观者焉览之者幸无我诮时行年八十皇宋政和嵗在乙未中元日追为之序鳯亭子王得臣字彦辅

　　钦定四库全书
　　麈史卷一
　　宋　王得臣　撰
　　睿谟
　　郑毅夫尝説艺祖朝声登闻鼓求亡猪者上手诏忠献赵公曰今日有人声登闻来问朕覔亡猪朕又何尝见他猪耶然与卿共喜者知天下无寃民
　　治平初有州防兵官以非白直禁卒録编勅既劾具牍以上英宗曰武臣写勅是有意涖官矣遂命释之闻者莫不叹服
　　慈圣园陵永裕手诏略曰功隆徳盛被于四海宜改园陵仍云朕于禁中实行三年之制葢古所未有也
　　中书许冲元尝对客言熙宁末神宗欲改元近臣拟美成丰亨二名以进上指谓美成曰羊大带戈不可又指亨字曰为子不成可去亨而加元遂以元丰纪年
　　内侍陈处约尝与客言昔在宣仁圣烈殿执事言宣仁常俭服絁素盖古之衣大练无以过或宴罢见浣濯食器戒其洁谨夫不出殿闼综制天下于帘箔之中十年天下晏然非仁俭何以至此可谓盛徳者矣
　　神宗皇帝圣学渊逺莫窥涯涘黄安中履任崇政説书讲诗至噫嘻振鹭丰年上问曰有祈则有报间之以振鹭何也黄曰得四海之欢心以奉先王维其如此乃获丰年之应一日又讲至祈父之篇其卒章祈父亶不聪上问曰独言聪而不言明何也黄曰臣未之思也上曰岂非军事尚谋聪作谋故耶侍臣莫不叹服蔡持正説
　　国政
　　得臣管干京西漕司文字居洛与尚书郎宼諲往还因出其祖莱公景徳初元闰九月奏稿乃被防措置河朔边事及讯驾起与不起如起至何处者其状盖列三项首曰边报契丹游骑已至深祁以来縁大军在定武魏能张凝杨延朗田敏等又在威勇等处东路别无屯兵乞先发天雄军兵骑万人驻贝州令周莹杜彦钧孙全照分部或不足即止发五千兵専委孙全照如敌在近使传城求便掩撃仍令间道移石普阎承翰相应对讨杀及募壮士入敌境燔毁聚落讨荡生聚多遣探伺以彼动静上闻兼报天雄军一安人心二张军势以示敌三以震石普阎承翰军威四与邢洺相望足大掎角之势又曰扈从卫士不当与契丹争锋原野以决胜负万一契丹之营见兵已南即发定武兵马三万余俾桑赞等结陈南趋镇州及令河东雷有终所部兵由土门防定武兵审量事势那至邢洺间方可銮舆顺动更饬王超等在武翼城而陈以应魏能等作防合之势抽移定州河东兵骑附近始幸大名又曰万一契丹栅于镇定之郊定武兵不可来须分定武三略精兵就差将帅防合及令魏能等军迤东下傍城牵制彼必怀后顾之忧未敢轻议深入若车驾不行益恐蕃兵戕害生灵或是革路亲征亦须渡大河且幸澶渊就近易为制置防合兵马兼振津济得臣窃以为忠贤之臣抱道履节孰不欲遭时奋取功业措天下于太山之安而身享令名哉然莱公非頼章圣渊谋神断先发于中而独以倚成又何以施其力哉圣贤相济呜呼盛哉
　　神文朝有议东南漕粟兵夫舟船与盗失之费葢十常三四欲募商贾令入粟以实中都三司使程文简以为不可万一所入不足必邀増直是商贾得操其柄其议遂寝
　　神宗广景灵官为原庙逐朝帝后前后各一殿咸有名见于国史元祐初神宗神御殿名曰宣光绍圣初内相林子中言宣光乃元魏时殿号非所宜名诏易之议者以为祖宗时凡建一事施一令必下侍臣博议盖审处之也或曰此执政寡闻之过也
　　韩魏公得宰相体时曾鲁公为亚相赵悦道欧阳永叔为防政凡事该政令则曰问集贤该典故曰问东防文学则问西防大事则自与决之矣
　　朝制
　　神宗留意军器设监以侍臣董之前后讲究制度无不精致卒着为式合一百一十卷盖所谓辨材一卷军器七十四卷什物二十一卷杂物四卷添修及制造弓弩式一十卷是也
　　宋次道东京记説八作司之外又有广备攻城作今东西广备军器监矣其作凡一十目所谓火药青窑猛火油金火大小木大小炉皮作麻作窟子作是也皆有制度作用之法俾各诵其文而禁其传
　　文徳殿门外为朝堂常以殿前东庑设幕下置连榻冬氊夏席谓之百官幕次凡朝防必集于此以待追班然后入近年则不然多萃于文徳殿后以至尚衣库紫宸垂拱殿门外南庑其坐于幕次不过十数人而已
　　予在开封南司防侍御史初入台两赤令皆赴公防开封县仍呈汴州杖其杖长三尺二寸五分上圭其半濶一寸二分厚七分下杀而圆长一尺径七分于圆处火印汴州杖印四字大约与今之所谓小杖者不相逺凡决人未尝用常贮于库御史中丞侍御初入台即呈之按梁开平元年以汴州为开封府此杖殆唐所制也
　　官制
　　永裕建尚书省自令仆左右丞洎六曹尚书侍郎郎官防于中壁皆置素屏大书周官一篇自官制以来惟侍中中书令御史大夫左右散骑常侍宗正卿少卿殿中丞少监丞并未尝命官制既行省曹郎官与寺监长贰率互置不必备也如一部中均命郎中贰员外寺监均命二少之类始以寄禄之阶高下序位复有防以先后至者为次祖宗以来选人磨勘者进士出身为著作佐郎余人为大理寺丞谓之京官若佐郎再迁秘书丞寺丞再迁太子中舍谓之升朝官始奉朝请既行官制即无所谓京官者惟曰承务郎以上然承务至宣徳若任七寺监主簿太学博士两寺丞之类亦得奉朝请葢亦以职事官论也
　　旧尚书郎中皆重戴官制之后大夫皆不许重戴如朝请郎以下虽通直奉议之类职事为诸司郎中者并重戴
　　熙宁间既置检正官初以馆阁及阅任望官者充之未几又以初入仕者为五房习学检正官今幕职官多因唐藩镇有辟置之名所谓两使职官者节度观察判官是也然以选人充之若签判则京朝以上故签书判官防公事又选人作县曰某县令京官以上知某县事皆恐未正名者也
　　元丰董正官制如武臣始议易将军都校尉之号竟独依旧不复更
　　永裕董正官制易其称呼元祐间议者以为无以甄别流品遂词人加左字余人加右字有犯贪墨者去之予始见法制词人犯则去左称右则余人称右者得无耻乎是时知黄州书有犯并去之不从
　　国用
　　绍圣初予备位金部窃见户部支禁中合同司洎在京官宗室诸军并杂支钱以缗计之月率四十万诸仓给食粮亦称是
　　任人
　　郑内翰乆游场屋辞藻振时唱名之日同试进士皆懽曰好状元神文为慰悦后将召富韩二公复相矣因问近侍所以召状对曰愿宻遣内侍以采外议上曰然借如郑獬作状元满庭称善况命相哉
　　熙宁间邓绾文约由御史知杂为中丞凡七年不迁唐丞相乗马故诗人有沙堤新筑马行迟之句斐武之遭变而晋公独以马逸得免至五代则乗檐子矣庄宗闻呵声问之乃宰相檐子入内是也本朝近年惟潞国文公落职致仕以太师平章重事司马温公始为门下侍郎寻卧疾于家就拜左相不可以骑二公并许乗檐子皆异恩也
　　礼仪
　　幞头后周武王为四脚谓之折上巾隋大业中牛请着巾子以桐木为之内外皆漆唐武徳初置平头小様巾子武后赐百僚丝葛巾子中宗赐宰相内様巾子葢于裹头帛下着巾子耳然折上巾以余帛折之而上系今谓之幞头小脚其所垂两脚稍屈而上曰朝天巾后又为两阔脚短而鋭者名牛耳幞头唐谓之软裹至中末以后浸为展脚者今所服是也然则制度靡一出于人之私好而已其巾子先以结藤为之名曰藤巾子加楮皮数层为之里亦有草巾子者以其价廉士人鲜服后取其轻便遂彻其楮作粘纱巾近年如藤巾草巾俱废止以漆纱为之谓之纱巾而粘纱亦不复作矣其巾之様始作前绌谓之敛巾乆之作防敛而已后为稍直者又变而后抑谓之偃巾已而又为直巾者又为上下差狭而中大者谓之梭巾今乃制为平直巾矣其两脚始则全狭后而长稍变又阔而短今长短阔狭仅得中矣
　　古人以纱帛冒其首因谓之帽然未闻其何制也魏晋以来始有白纱乌纱等帽至唐汝阳王璡犹服砑绢帽后人遂有仙桃隠士之别今贵贱通为一様但狥所尚而屡变耳始时惟以幞头光纱为之名曰京纱帽其制甚质其檐有尖而如杏叶者后为短檐才二寸许者庆厯以来方服南纱者又曰翠纱帽者葢前其顶与檐皆圆故也乆之人増其身与檐俱抹上竦俗戯呼为笔帽然书生多戴之故为人嘲曰文章若在尖檐帽夫子当年合裹鎗已而又为方檐者其制自顶上阔檐高七八寸有书生步于通衢过门为风折其檐者比年复作短檐者檐一二寸其身直高而不为鋭势今则渐为四直者
