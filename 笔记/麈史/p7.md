<!-- { "loadSidebar": true } -->
　　予使闽自江西之建昌遂抵昭武乃闽部其所谓飞猿岭者昭武之西北境也过是岭即至于硝石铺尝按谢灵运诗曰朝发悲猿峤暮宿落消石谓其山高日落而消也今为飞猿峭石盖嵗乆俗传之讹耳
　　世俗言唐以张万嵗乆任牧马之政故圉人辈辨马之老小不曰嵗而以齿目之盖避万嵗名也夫岂然哉按周礼马质之书其齿毛与其价又曲礼曰齿辂马者有诛谷梁曰晋献公以屈产之乗假道于虞以伐虢荀息牵马曰齿加长矣战国策曰夫骥之齿至矣由是知自古言马嵗必以齿非自唐有所讳也
　　禹贡曰熊耳外方桐栢至于陪尾孔安国云亭淮出桐栢经陪尾班固地理志亦如此而顔师古乃曰陪尾在安陆东北今按安陆部石村之西俗号为横山者陪尾也自在郡西北一舍之外班固之言东北误也
　　杜子美李潮八分歌曰苦县光和尚骨立笔法痩硬方通神按神仙传老子苦县瀬乡人又读汉书称威帝梦见老子命中常侍左绾于瀬乡致祭诏陈相边韶立祠兼刻石即蔡邕书也今考威帝纪年乃建和其光和葢灵帝时年号岂杜诗后人传写之误耶或者以谓今毫有太清残缺碑犹有光和二字又不知太清之名始于何代兼谯去苦县尚两舍即非边韶所刻石也
　　子美同谷七歌曰黄精无苖山雪盛短衣数挽不掩胫或曰以黄精当作黄独遂援本草赭魁注注释以为正此皆惑于多闻好竒之过也药録云黄精止饥杜以穷冬采此无所获必迁就黄独耶又以山雪为春雪此尤为乖缪杜自十月发秦州十一月至同谷十二月一日离同谷入蜀诗中歴可考葢未尝涉春也
　　世言子美卒于衡之耒阳故寰宇记亦载其坟在县北二里不知何縁得此唐新书称耒阳令遗白酒黄牛一夕而死予观子美侨寄巴峡三嵗大厯三年二月始下峡流寓荆南徙泊公安乆之方次岳阳即四年冬末也既过洞庭入长沙乃五年之春四月遇臧玠之乱仓皇往衡阳至耒阳舟中伏枕又畏瘴复沿湘而下故有回櫂之作末云舟师烦尔送朱夏及寒泉又登舟将适汉阳云春色弃汝去秋帆催客归盖回櫂在夏末此篇已入秋矣继之以暮秋将归秦留别湖南幕府亲友云北归冲雨雪谁悯貂裘则子美北还之迹见此三篇安得卒于耒阳耶要其卒当在潭岳之间秋冬之际按元防之子美墓志称子美孙嗣业启子美柩襄祔事于偃师途次于荆拜余为志辞不能絶其系略曰严武状为工部员外郎防谋军事旋又弃去扁舟下荆楚竟以寓卒旅殡岳阳近时故丞相吕公为杜诗年谱云大厯五年辛亥是年还襄汉卒于岳阳以前诗及防之之志考之为不妄但言是年夏非也
　　退之有读皇甫湜公安园池诗书其后此篇尝病难读葢多脱漏予亲家季勉之收永叔王原叔宋子京三公所传韩文最为全本悉多是正于是知此篇乃脱八字如湜也困公安不自闲葢闲下脱其闲二字又掎摭粪壤下脱一间字间字下又脱粪壤足三字其后岂有臧字下脱不臧二字读之者可以考焉至于他诗亦多是正此不悉也
　　明义
　　可以死可以无死死伤勇人之于死也何以知可不可哉葢古人之视义以为去就耳予尝曰死生之际惟义所在则义所以对死者也程伯淳闻而谓予曰义无对







　　麈史巻二
　　钦定四库全书
　　麈史巻三
　　宋　王得臣　撰
　　姓氏
　　谱牒不修也乆矣晋东渡五部乱中原衣冠流离而致然也夫京房之先李姓也牛洪之先尞姓也踈之后乃为束民之后乃为氏闽中人避主审知而沈氏去水而姓尤南中多危氏有恶其称者或改为元如此类甚多况元魏据洛彼有喜中原之姓择而冒之者益众则谱不可以不知也
　　古人凢着文集其末多载系世次一篇亦子长孟坚叙传之比也唐时尚多姓谱之学今或罕言之欧阳文忠公苏洵明允各为世谱文忠依汉年表明允放礼以大宗小宗为次虽例不同皆足以考其世次也窃恠文忠以谓不知姓之所自而昧昭穆之叙则禽兽不若也其讥呵亦至矣然欧阳氏得姓凢几年其间文学之士盖亦多矣文忠公始为之谱斯言恐未为得也
　　古器
　　应山平靖关之南涧水盘纡随山而行忽一日瀑雨村民得小鼎于涧侧铜为之色如涂金两耳三趾趾皆空中可受五升甚轻民言山肋有鼎痕十数皆为水所漂止得此耳连庶君锡得之甚爱以为华而不侈质而不陋后归永叔
　　予友郭惟济君泽居孝昌之青林暑雨后斜日射溪碛焰有光牧童捂取之得一陶噐体圆色白中虚径六七寸一端隆起下生轮郭一端绕边列以齿齿仍缺十六以为枕也不可用忽得所安齿距地酌水于轮郭间隆起处可磨墨甚良方知古砚容有陶者君泽尝为予曰桞公权云某州磁砚为最佳予时年少不能尽记今追忆书之
　　安陆石嵓村耕夫得宿藏一镜光明莹然不为土所蚀视之可见十余里外草木人物三人者互欲得之遂破三段犹照数里不知何世物云夣县楚王城左右人时得编钟佩印刁斗鼎镜之属不可胜记
　　风俗
　　仕非为贫有时为贫今不然为贫者多也予初仕闻仕宦者相与告语曰某所有职田某所供给厚可仕也后沗通籍朝堂之论亦然用是知为贫多也
　　洛人凢花不曰花独牡丹曰花晋人凢果不言果独林禽曰果荆人独橘亦曰果
　　朱亥墓在都城南过所谓四里桥之道左旁有祠垣宇甚全木亦茂呼为屠儿墓园清明则众屠具酒肴祠之出于人情也
　　四方不同风甚者京师尤可笑古者婚礼合也以双杯防丝连足夫妇传饮谓之交杯媒氏祝之掷杯于地验其俯仰以为男女多寡之卜媒即懐之而去丧事贫不能具服则赁以衣之家人之寡者当其送终即假倩媪妇使服其服同哭诸途声甚凄惋仍时自言曰非预我事
　　闽中呼梯为陔陔阶之讹也鞵为脚脚屩之讹也世言闽蜀同风孙光宪作比夣言以谓不同风畧引蜀有不仕之类以为异孙盖蜀人也故主其乡风今读书应举为浮屠氏并多于他所一路虽不同相逢则曰乡人情好倍宻至于亲在堂兄弟异防民间好蛊毒者此其所同者则知古语之传盖不虚耳
　　闽中生子既多不举而无后者则养他人子以为息异日族人或出嫁女争讼其讼财无虚日予漕夲路决其狱日不下数人夫杀己子至后世狱讼不已岂非天戒欤
　　汶上多士族有雌黄人物防于州吏茶肆过者必有恶名以加之初但相顾举吻而已在仕者到任三日已得一名矣号曰猪觜闗推其巧能名者为闗使次有判官干当公事
　　竒异
　　冦莱公贬死雷州诏还洛阳过荆之公安民迎祭哭挿竹标纸钱竹尽活成林邦人神之号相公竹刘敞原父王陶乐道各为文刻石志其事
　　安陆有念佛鸟小于鸲鹆色青黑常言一切诸佛张齐贤相谪守郡日作古诗二篇元宪宋郊诗曰鸟解佛经言予少时闻之近时罕闻矣岂夫造物亦有时耶
　　盛事
　　国史补载苖夫人近代妇人无比今晏夫人丞相元献公之子富郑公之室冯太尉之外姑马夫人父尚书也夫丞相司空申公吕端也四子长侍读次枢宻次丞相司空次戸部尚书鲁夫人父太师简肃公也其舅吕申公也夫丞相司空也子希纯中书舍人壻翰林学士范祖禹也苏子容言士大夫三世登科者盖有之未有一朝者独刘沆天圣八年其子待制瑾皇祐五年其孙俌治平元年并及第皆在　仁宗朝安厚乡言张文孝之孙保常鎻防不第然应举时家状内三代皆具庆亦世所无也
　　世言国初史馆王丞相作相日在具庆下安厚卿为枢宻亦然盖继母也
　　予里集贤张君房年六十三分司六十九致仕光禄卿张君靖年六十六致仕其子朝请大夫璹任京东提刑年六十九致仕三人皆康寜无疾
　　赵孝亷令畸景既言皇祐元年同廖献卿赴试春闱一日献卿谓孝亷曰某必不利于南宫昨梦榜出上有先人名氏景贶贺曰献卿必登甲科继先君矣未几省榜出献卿乃第十人献卿名子孟淳之长子也淳天禧三年第十人及第今校理君正一乃献卿第三子元丰戊午国学苐十人荐三世之间及第过省取解并同名次亦世罕有也
　　戒杀
　　予少时季秋末于草际得一小蛱蝶怪其非时取视之则毙于掌中乆则栩栩然飞去盖其诈死以逃生也孝昌成若冲天益江行防际见小虾防无数天益呼仆抱鸡令食既而并无所见天益去虾防复跃入水盖闻鸡声率伏地不动人莫见也
　　鉴戒
　　李广之不侯史氏以为杀己降余谓非特此其杀防陵尉亦甚哉广自抵隂谴岂止不侯而已哉至陵身臣虏而李氏夷灭亦显报矣
　　郑屯田建中其先雍人五季时徙家安陆赀镪巨万居人多舍客也每大雨过则载瓦以竹问有漏则补之若舍客自为之屋亦为缮全隆冬苦寒放房緍盈月屯田君晚年得一子即侍郎公纾也有五孙长曰弥皇祐元年至朝奉大夫次侍读毅夫也皇祐五年大魁三子与孙皆任官不由选调世禄不絶
　　王文正沂公仕章献朝发晋公窜海上天下称之然卒以嗣子不蕃暮年谓所知曰予行已无慊而获此报何耶但一事有恨初出守郓为监司相轻后秉政迁除本官畧无宁嵗竟死于道路此必为报也
　　予同年黄靖国元弼刚直明决初调蜀中主簿亡其县名令缺摄县事有巡卒宋贵□骂本官众不忍闻元弼械之笞二百死后十五年元弼为沅州军事判官沿牒至宁州暴卒入防与宋贵辨其事元弼具陈□骂之语冥官亦愤之已而追阅案牍语元弼曰罪即当死终是死不以法元弼复生西州士人往往作传亦多抵牾予屡诘其本末语及死不以法斯言有理可畏
　　安陆医生宋氏视疾不问贫贱乃载粟枣乏者遗之宋二子曰应善论説好驰骋上下能冷熟人人多畏之后为医博士谒之者贫则絶盖弗肯继矣未六十中风而卒三子长犯盗流他所得还卒于乡次初就学举进士自放不返日逰市井间因刺一妇人不着坠井死防者终于冻馁应之弟曰効畏谨有常年逾七十而亡一孙习医业自足
　　真伪
　　子闻洛衣冠子弟不肖者鬻祖诰与右宗大贾冒以庇其族比年闻安陆亦有盖谱不明耳
　　刘梦得读张曲江集诗其序畧曰世称曲江为相建言放臣不宜与善地今读其文自内职牧始安有瘴疠之叹自退相守荆门有拘囚之思嗟夫身出于遐陬一失意而不能堪矧华人士族必致丑地然后快意哉议者以曲江识安禄山有反相羞与同列屡启廷争虽古哲人不及而燕翼无似终为馁魂岂忮心失恕隂谪最大虽二美莫赎耶故其诗云寂寞韶阳庙魂归不见人按唐书曲江有子拯而不见其他子孙者近有朝请张君唐辅来守安州盖曲江人也自称九龄十世孙皇祐间侬智髙乱岭南朝廷推恩凡名举人者悉官之无虑七百人唐辅在其中后稍迁至牧守当涂诸公往往以名相之后称荐之夫以夣得去曲江才五六十年乃言燕翼无嗣岂知数百年后有十世孙耶岂夣得因迁谪有所激而言也是皆不可知也
　　山中人説猎者常取麝粪日干之每得麝裁四肘皮剖脐香杂干粪以实之最大所谓当门子者即预采飞蝱去首足翅日干以用之是一麝获五脐之利蝱之性不良可知也医者司徒生尝言市麝脐宜置诸懐中以气温之乆而视之手指按之柔软者真也坚实者伪也
　　防谤
　　蜀人龙昌期为礼论以为周公金縢之请以代武王盖其诈也予谓方周公之时近则王不知逺则四国流言至于后世犹有仁智未尽之説盖圣人诚为难知呜呼不如是不足以为周公
