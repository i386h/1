<!-- { "loadSidebar": true } -->
启颜录 隋 侯白
    ●卷上
    ○论难
    北齐高祖尝以大斋日设聚会。时有大德法师开道，俗有疑滞者，皆即论难，并援引大义，广说法门，言议幽深，皆存雅正。石动莆最后论义，谓法师曰：“且问法师一个小义，佛常骑何物？”法师答曰：“或坐千叶莲花，或乘六牙白象。”动莆云：“法师全不读经，不知佛所乘骑物？”法师又即问云：“檀越读经，佛骑物何？”动莆答云：“佛骑牛。”法师曰：“何以知之？”动莆曰：“经云：‘世尊甚奇特，’岂非骑牛？”坐皆大笑。又谓法师曰：“法师既不知佛常骑牛，今更问法师一种小事：比来每经之上，皆云价值百千两金；未知百千两金，总有几斤？”法师遂无以对。一坐更笑。
    高祖又尝作内道场，时有一大德法师，先立无一无二、无是无非义。高祖乃令法师升高座讲，还令立其旧义。当时儒生学士，大德名僧，义理百端，无难得者。动莆即请难此僧，必令结舌无语。高祖大悦，即令动莆往难。动莆即于高座前褰衣阔立，问僧曰：“看弟子有几个脚？”僧曰：“两脚。”动莆又翘一脚向後，一脚独立，问僧曰：“更看弟子有几个脚？”僧曰：“一脚。”动莆云：“向有两脚，今有一脚，若为得无一无二？”僧即答云：“若其二是真，不应有一脚，脚既得有一，明二即非真。”动莆既以僧义不穷，无难得之理，乃谓僧曰：“向者剧问法师，未是好义，法师既云：‘无一无二，无是无非。’今问法师此义，不得不答。弟子闻天无二日，土无二王，今者天子一人，临御四海，法师岂更得云无一？卦有乾坤，天有日月，皇后配于天子，即是二人，法师岂更得云无二？今者帝德广临，无幽不照，昆虫草木，皆得其生，法师岂更得云无是？今既四海为家，万方归顺，唯有宇文黑獭，独阻皇风，法师岂更得云无非？”于是僧遂嘿然无以应，高祖抚掌大笑。
    高祖又尝集儒生会讲，酬难非一。动莆後来，问博士曰：“先生，天有何姓？”博士曰：“天姓高。”动莆曰：“天子姓高，天必姓高，此乃学他蜀臣秦宓，本非新义。正经之上，自有天姓，先生可引正文，不须假托旧事。”博士云：“不知何经之上，得有天姓？”动莆云：“先生全不读书，《孝经》亦似不见。天本姓也，先生可不见《孝经》云：‘父子之道，天性也。’此岂不是天姓？”高祖大笑。
    动莆又尝于国学中看博士论难云：“孔子弟子达者有七十二人。”动莆因问曰：“达者七十二人，几人已着冠？几人未着冠？”博士曰：“经传无文。”动莆曰：“先生读书，岂合不解孔子弟子着冠有三十人，未着冠者有四十二人？”博士曰：“据何文以知之？”动莆曰：“《论语》云‘冠者五六人’，五六三十也；‘童子六七人’，六七四十二也，岂非七十二人？”坐中大悦。博士无以应对。
    高祖又尝以四月八日斋会讲说，石动莆时在会中，有大德僧在高座上讲，道俗论难，不能相决。动莆後来，乃问僧曰：“今是何日？”僧答云：“是佛生日。”动莆即云：“日是佛儿。”僧即变云：“今日佛生。”动莆又云：“佛是日儿。”众皆大笑。
    隋卢嘉言尝就寺礼拜，因入僧房，有一僧善于论议，嘉言即与之谈话，因相戏弄，此僧理屈。同座更有二僧，即助此僧酬对，往复数回，三僧并屈。嘉言乃笑而谓曰：“三个阿师，并不解樗蒲，何因共弟子论议？”僧即问曰：“何意论议，须解樗蒲？”嘉言即报曰：“可不闻樗蒲人云：‘三个秃不敌一个卢。’阿师何由可得？”弟子观者大笑，三僧更无以应。
    隋有三藏法师，父本商胡，法师生于中夏，仪容面目，犹作胡人，行业极高，又有辩捷。尝以四月八日设斋讲说，当时朝官及道俗观者数千余人，大德名僧及官人有辩捷者前后十余人论议，法师随难即对，义理不穷，无难得者。最在后，有一小儿，姓赵，年始十三，即于众人中出。众以法师辩捷，既已过人，又复向来论议，皆是高名旧德，忽即见此小儿，形容幼小，欲来论议，众咸怪笑。小儿精神自若，即来就座，大声语此僧曰：“昔野干和尚，自有经文，未审狐作暗梨，出何典诰？”僧即语云：“此郎君子，声高而身小，何不以声而补身？”小儿即应声报云：“法师以弟子声高而身小，何不以声而补身；法师既跟深而鼻长，何不截鼻而补眼？”众皆惊异起立大笑。当时既是夏月，法师左手把如意，右手摇扇，既为众人笑声未定，法师又思量答语，即以所摇之扇，掩面低头。小儿又大声语云：“圆扇团团，形如满月，不藏顾菟，翻掩雄狐。”众又大笑。法师即去扇，以如意指麾别送，问并语未得尽，如意头遂摆落。小儿即起谓法师曰：“如意既折，义锋亦催。”即于座前，长揖而去。此僧既怒且惭，更无以应。众人无不欢笑，惊难称嗟。
    ○辩捷
    齐徐之才有学辩捷，又善医术。尚书王元景骂之才为师公，之才应声答曰：“既为汝师，复为汝公，在三之义，顿居其两。”
    陈徐陵为散骑常侍，聘隋，隋文帝时在东都，选朝官有辩捷者，令对南使。当时初夏微热，又徐是南人，隋官一人弄徐陵曰：“今日之热，总由徐常侍来。”徐陵应声答曰：“昔王肃入洛，为彼制仪，今我来聘，使卿知寒暑。”众遂无答。徐陵时年七十五，复有一人问曰：“徐常待年几？”徐陵又即答曰：“小于如来五岁，大于孔子二年。”众人皆笑，又无以报。隋文帝既以徐陵辩捷，频有机俊，无人酬对，深以为羞，乃更访朝官有谁可令使，当时有人举卢思道颇有辩捷，堪令对使。文帝闻之，甚喜，即召思道，令对南使。朝官俱送往见徐陵，徐陵遥见思道，年最幼小，笑曰：“此公甚小。”思道遥即应曰：“以公小臣，不劳长者。”须臾坐定，徐陵谓思道曰：“昔殷迁顽人，本居兹邑，今之存者，并是其人。”思道应声答曰：“昔永嘉南渡，尽居江左，今存者唯君一人。”众皆大笑。徐陵遂无以可答。
    隋薛道衡为聘南使，南朝无问道俗，但是有机辩者，即方便引道衡见之。有一僧甚辩捷，乃令于寺上佛堂中读《法华经》，将道衡向寺礼拜。至佛堂门边，其僧乃大引声读《法华经》云：“鸠盘荼鬼，今在门外。”道衡即应声还以《法华经》答云：“毗舍鬼，乃住其中。”僧徒愧服，更无以相报。
    隋朝令卢思道聘陈，陈主敕：“在路诸处，不得共语，致令失脱。”思道既渡江，过一寺中，诸僧与思道设食，亦不敢有言，但处分索饮食而已。后索蜜汤益智劝思道，思道尝之，思道笑曰：“法师久服无效，何劳以此劝人？”僧既违敕失脱，且惭且惧。思道至陈，手执国信，陈主既见思道，因用《观音经》语弄思道曰：“是何商人？赍持重宝。”思道应声，还以《观音经》报曰：“忽遇恶风，遂漂堕罗刹鬼国。”陈主大惭，遂无以应。
    陈朝又尝令人聘隋，隋不知其人机辩深浅，乃密令侯白改变形貌，着故弊衣裳，诈为贱人供承。客使谓是贫贱，心甚轻之，乃傍卧放气，与之言语。白心甚不平，未有方便。使人卧问侯白曰：“汝国马价贵贱？”侯白即报云：“马有数等，贵贱不同：若是伎俩有筋脚，好形容，直三十贯已上；若形容不恶，堪得乘骑者，直二十贯已上；若形容粗壮，虽无伎俩，堪驮物，直四五贯已上；若{敝弓}尾参蹄，绝无伎俩，旁卧放气，一钱不直。”于是使者大惊，问其名姓，知是侯白，方始惭谢。
    越公杨素戏弄侯白云：“山东人多仁义，借一而得两。”侯白问曰：“公若为得知？”素曰：“有人从其借弓，乃云揭刀去，岂非借一而得两？”白应声曰：“关中人亦甚聪明，问一而知二。”越公问曰：“何以得知？”白曰：“有人问：‘比来多雨，渭水涨不？’报曰：‘灞涨。’岂非问一而知二？”越公于是服其辩捷。
    ○昏忘
    隋时王德任尚书省员外，为人健忘，从朝堂还入省，遂错上尚书厅，谓为本厅，乃大声唤番官，因即坐尚书床上，令取线鞋来脱靴。其看尚书人曰：“此尚书厅也，尚书在此。”德遂狼狈下阶，而走本厅，未坐，便向厕，付笏与从后番官，把笏立于厕门之侧。德从厕出，见番官把笏而立，即惊问曰：“公是何官人？”番官曰：“是向者从公人。”德始觉悟。乃取笏上厅坐，顾见向者番官尚立，又更问曰：“君是何人？”番官曰：“是番官。”德乃执笏近前挹曰：“公作官来几番？”番官不知所答，掩口而退。
    县有一人多忘，将斧向田斫柴，并妇亦相随。至田中遂急便转，因放斧地上，旁便转讫，忽起见斧，大欢喜云：“得一斧。”仍作舞跳跃，遂即自踏着大便处，乃云：“只应是有人因大便遗却此斧。”其妻见其昏忘，乃语之云：“向者君自将斧斫柴，为欲大便，放斧地上，何因遂即忘却？”此人又熟看其妻面，乃云：“娘子何姓，不知何处记识此娘子？”
    隋柳真为洛阳令，恍忽多忘。曾有一人犯罪，合决杖，柳真见其罪状，大嗔，索杖欲打，即脱犯罪人衣裳于庭中，坐讫，犹未行杖，即有一客来觅柳真，柳真引客向房中语话。当时寒月，其犯罪人缘忍寒不得，即暂起向厅屋头向日，取袄子散披蹲地。柳真须臾送客出厅门，还，遥见此人，大叫嗔曰：“是何物人，敢向我厅边觅虱？”此人出门径走，更不寻问。
