<!-- { "loadSidebar": true } -->
　　浙中之东阳义乌，民情扩悍，即乡农妇女，多膂力绝人，精于技击。每三时之余，辄往各郡县，为人捉牙蠹；或以龟置筐内，使周行卜人休咎，名曰“爬龟”。幻妄惑世，已属可恶。而更有假此入人闺闼，摄财物，且取孕妇之胎，佐刀圭治病，以图利者。某村，一孕妇，其夫出外，数月未归。一日，骤雨中，有“爬龟”三妇，托避雨，求入。妇以其能卜休咎，藉问旅人归耗。顷之，复有客荷筐避雨门外，“爬龟”者逐之去。客不得已，趋前村小庵憩焉。主僧静远，亦工技击，问所自来，客为缕述。僧遽然曰：“此村后贾六郎家，其妇临耨，家无男子，今夜必为所害。余与六郎有旧，当往救之，子能相助乎？”客欣然，各持械往叩门。一妇问曰：“何处游冶郎，昏夜叩人门户，欲何为者？”客呼曰：“杀人贼妇，速出受缚。”门启，一刃飞出，中僧臂。僧跃入，以杖击之仆。两妇并出，僧与客比肩奋斗，且大声以呼，闻村人有遥应者。龟妇知不免，匍匐乞命，因骈系之。入视孕妇，则血湮床褥而毙矣。闻其法以新草履置百沸汤中，絷孕妇手足于腹上，极力揉之，数揉而胎坠。朱子谓“三姑六婆，实淫盗之媒”。“爬龟”者，三姑之俦欤？六婆之列欤？余不遑辨也。

　　◎下方寺僧卖膏记

　　吾乡出昌安门二十里，有下方寺，其僧卖膏为业。凡肢体损折者，敷之立愈。纷纷求治，趾错于门。前明时，每岁除夕，僧备酒肴十数筵，函白金自五十两以上，至数百，杂陈几上。夜分，或男或妇，或缁衣羽流，咸启后圃小扉而入，无揖让之文，无通问之语，至辄酣饮大酹。饮毕，各出其一年所得人之肺、肝、心、肾及孕胎，遂取应得之金，若取值焉而散。夫肢体折损，非死疾也；取其肺、肝、心、肾、孕胎，则死矣。置生人于死，以治不死之疾，虽至愚至忍者，不为。僧特欲神其技，以获利，遑顾其他。余窃谓生人脏腑诸物，既不能任意修合，取之无禁，而且终不若参苓桂附，载之方书，确有灵效。故疑其说出于傅会，未必果然。然相传明季献贼营中，有“老神仙”者，恒取处子阴油，熬炼成膏，以治断胫；剖腹能续之合之，不啻起死人而肉白骨。则当日下方寺之说，庸或有之。今寺僧卖膏如故，而效不神，殆时移世换，刑政肃清，一切作奸者皆敛迹，而药笼中物，只采草木之英，无生人肺肝诸物乎？

　　◎讼师果报记

　　吾乡奸宄之徒，无论姻党，稍有睚眦，辄向公庭饰词，作肤受诉，不直不休者，俗呼为“讼棍”。代人作词以诉，视事之轻重而受值者，为“讼师”。其立意措词，能颠倒是非，混淆曲直；虽神明之宰，虚堂悬镜，莫能烛其奸。新昌有张二子者，货菽乳为业。一日晚归，见妻与邻人通，怒杀其妻，邻人夺门逸去。谚有杀奸必双之语，惶怖无策。里人陈某，讼师之黠者，因罄囊谋之。陈笑曰：“此易与耳。明日昧爽，有沽菽浆者，绐使入室，挥以白刃，孰能起死者，而问真伪乎？”次早，有少年叩门求浆，杀之，则陈子也。又吴江郦允恭，刀笔利，经其谋讼，无不胜。一老翁殴子，其子抵触，陨翁二齿。翁鸣于官，子急以重金奉郦求计。郦曰：“此死罪也，何能为？”子长跪哀之，郦不得已，徘徊庭中。忽呼子耳语，因啮其耳，血流被面，曰：“汝得生矣！”授以辞，往见邑宰，号泣请死。宰诘之，对曰：“因父噬耳急，痛极求脱，不图伤老亲齿也。”宰因不直其父，谓“子有过，楚以惩之，其肉以为快，非豺狼乎？”父无可置辩，而子得原情薄责贳死。凡若此者，不可枚举。后郦不修帏箔，妻女相继窃赀遁，至老穷饿以死。夫朝廷以三尺法付有司，使彰善瘅恶，以莅斯民；庶过者知惩，而善者知劝。乃奸回巧诈，逞其伎俩，以挠国家之法，使是非曲直无从辨，甚至生者负疚，死者含冤，其害何可胜道？若而人谓能幸免王章，复逃阴谴，则天公梦梦，尚可问乎！

　　◎闹房毙命记

　　世俗娶妻，花烛之夕，亲朋毕聚于新妇室中，欢呼坐卧至更阑烛跋，甚者达旦不歇，名曰：“闹房”。此风盛于江浙，而岭南尤甚。然房中之喧寂，视妇貌之妍媸：姿近中人者，不过酣饮谑浪；媸者一顾而散；妍者则百端狎戏，必扰之，俾连宵不遑寝处而后快。有周姓者，娶妇甚美。其友五六人，醉后絷周手足，裹以衾，舁之击钲鼓，游于市。夜半舁归，置之床上。其妇犹倚敉兀坐，未寝也。次早，妇未起，五六人者，复排闼入，见衾裹如故。因大惊，启之，头截去矣。鸣于官，妇与诸人桁杨桎梏，备尝楚毒，卒不得其实。数年，诸人皆庾死，狱始解。又有金某娶妻，闹房者缚金于屋后竹林中，而置酒于其室，袒臂裸襟，握拳射覆，使新妇传觞。其母怜子之夜深犯风露也，窃持灯往解之。呼子不见，血污竹径。盖其地多虎，而绕屋皆山，虎逾垣入，衔子去矣。夫他人娶妻而美，何与己事，而必百计扰弄，至裹之缚之哉！羡之极，妒心生焉。妒心一萌，其中有不堪自问者矣！周金二人之死，虽出于意外，而究其致死之由，乌能逃罪。故凡遇闹房之友，当面斥其非。其人知过而退，则已；否则，绝其往来，亦无不可。乃世俗相习成风，且有同室之人，亦与闹者，更可恶也。

　　◎鸦片

　　鸦片出海外诸国，大约以草根花蕊合制而成。或曰：“即米囊花子，亦无从辨也。”彝人入关，贸易携之。愚中国，获厚利，而闽粤两省土人，视为至宝。其物如马粪，色微绿；以水浸之，凡三宿，三易水，去渣存汁，以先后出者，递为高下。微火炼之成膏，如医家所用，以敷人疮毒者。分之丸如粟粒，置灯檠于床，持竹筒若洞箫者，横卧而吸其烟，必两人并卧，传筒互吸，则兴致倍加。其烟入腹，能益神气，彻夜不眠，无倦色。然越数日，或经月，偶吸之，无大害。若连朝不辍，至数月后，则侵入心脾，每日非如期呼吸，则疾作。俗呼为“瘾”。瘾至，其人涕泪交横，手足痿顿，不能举。即白刃加其颈，豸虎出其前，亦惟俯首受死，不能少为运动也。故久食鸦片者，肩耸项缩，颜色枯羸，奄奄若病夫初起。识者方代为叹息，而彼且诩诩自得，矜于众曰：“余瘾至，食几许矣！余每日非此不能存活矣！”久之，家资耗尽，而死期亦至。哀哉！夫鸩毒害人，见之者必变色疾趋，避之惟恐不速；间有服毒，自戕其命，非迫于饥寒，即罹于法网，无生人之乐，遂视死如归。彼食鸦片者，明知耗财伤命，甘心不顾，亦何为哉！

　　◎平南仲传

　　平南仲，忘其籍隶。家资颇裕，而悭吝异常，遇饥寒垂毙者，虽一钱可活，亦靳而不与。而于选色调情，掷心卖眼，则百计图成，罄囊不惜。偶出游，遇一妇，携幼女同行，年可三十许，色颇艳，因尾其后，访之，知为杨氏妇，夫寒士，课蒙于家，藉馆谷以糊口者也。因日伺于门外，侦其夫，与某某最契，而转辗纳交，往来渐密。缓急相商，无不应。杨德之，谓管鲍交情，复见于今日也。一日，邀杨过饮。酒酣，握手曰：“余有季父宰滇南，近得手书，以新开银矿，乏人经理，属余遄往。相见何迟，相离何速！且八千里外至滇南，衔杯握手，正未知何日，殊甚于邑耳！”杨亦欷不自胜。既而杨谓平曰：“研田租薄，生计终微；荷君刮目，窃欲一附骥尾；倘得弹铗侯门，君之施也。”平曰：“代筹已稔，所不敢请者，虞足下系恋室家，惮于行役。今既不忘弧矢，请即治任。不特舟车之费，毋烦过虑；即尊阃衣食，室人亦可代谋，断不致如齐臣之托妻寄子，有冻馁之虞也。”杨感激涕零，刻日就道。至滇，平谓杨曰：“距此百里，为某邑。余有夙逋，必躬自走索，计四日可往还。”杨于是休于旅舍，而平则逾期不返。引领跤踵，几二旬，遂货其衣履，迹至某邑，平踪杳然。犹疑其或绕程先谒季父，缘事逗遛也。复踪迹之，则曩日所云季父开矿诸说，皆属子虚。杨始爽然大失；自惟彼以殷富之家，何藉于舌耕寒士，而殷勤缔交，屡供困乏，且挈之远行，以图生计哉？今忽尔兔脱，是明知其旅囊一无所有，而欲置死于异乡沟壑而甘心也。昔者恩何骤？今则仇何深？虽至愚极戆之士，可不假深思而得其故。然而杨已露肘决踵，潦倒穷途矣。匍匐乞食，八阅月抵里门，则妻孥已归平氏，遂径诣平。平诡云：“外出未归。”询其妻，曰：“卧病，不使相见。”询其女，则云：“死矣。”杨素懦，平时凡遇横逆之加，受而不报。至此愤极，亦惟以首抢地，号泣呼天，不能出一辞，诋平短处也。先是，平绐杨于旅舍，兼程并食，迅急归家。伪作杨手书，报平安云：“藉平之力，业已得所。而途次之情谊，更堪铭佩，属妻踵门谢之。且可因此往说，以时商缓急，相见如家人，不必以男女为嫌。”平由是得与妇通。杨归之日，妇已怀妊五月矣。因用药堕其胎，胎堕而妇暴卒。阴使人伺杨他出，举妇尸置于其家。时邑中土寇窃发，当事登陴御贼，不遑理民事，平窃私幸。未几，城破，贼头目陆姓者，向与平为邻，曾以饥寒告助，平无丝粒之给，憾之。且知其恶迹，缚平于柱，裸其妻妾子女于前，令群盗遍淫之，而后脔割其肉。嗟乎！使邑无贼警，临民者，即廉明按律治罪，申详准覆，动必经年。不过戮其身，妻孥犹安然无恙也。乌有脔割之惨、裸淫之辱哉！观此，可以知天道之不爽！

　　◎苗变虎

　　闻西粤苗人，每有变虎之异。其变未久，而被猎获者，往往于前两足皮内犹带银钏。盖苗俗妇人，以腕钏之多寡为贫富。余初以为诞。后居怀远阳溪山中三阅月，与苗人习处。询知头人，云其家自祖父以来，三世而两见矣。盖其祖母与叔，皆变虎者也。将变时，肢体发热，头目昏眩，呻吟床第，如寒疾。数日后，口噤不能言，则知其将变虎矣。多方拯治，间有愈者。否则，口噤数日，尾尻上骨辄隆起；又数日而盈尺，渐而目光闪烁，身上黄毛茸茸。其亲属皆环泣，病者泪亦涔涔下。乘夜号哭，舁诸野外。闭门不使入，次早，不知所之矣。数月后，时衔犬豕置门，犹不忘家室云。余谓天下理所必无，而事为或有者，此类是也。然按《淮南子》谓“牛哀病七日，化为虎。”又《述异记》曰：“汉宣城太守封邵化虎，食郡民。”则古恒有之矣。惟是《易》曰：“大人虎变。”虎为百兽之长，而苗则犬豕之类也；苗而变虎，可谓善变者矣！

　　◎蚺蛇

