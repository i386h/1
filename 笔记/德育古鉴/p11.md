<!-- { "loadSidebar": true } -->
　　范仲淹，字希文。少孤甚贫，日食虀粥一角，勤苦读书，便以天下为己任。每自诵曰：「士当先天下之忧而忧，后天下之乐而乐。」尝谒相士问云：「能作宰相否？」相士云：「不也。」再问：「能作否医否？」相士讶之曰：「何前问之高，而今问之卑也？」曰：「惟宰相、名医，可以救人。」相士赞曰：「君仁心如此，真宰相也。」举进士第，为秘阁校理，博通六经。学者多从质问，为讲解不倦。推其俸以食四方游士。诸子至易衣而出，公宴如也。寻为右司谏，岁大旱蝗，奏遣使循行，因请问曰：「宫掖中半日不食，当何如？」仁宗恻然，命公安抚江淮。所至开仓赈之，奏蠲除弊政十余事。后参知政事，边陲有警，自请行边。麟州罹大寇，言者多请弃之。公为修筑故砦，招还流亡，蠲其租，罢榷酤予民，河外遂安。性好施与，其亲而贫、疏而贤者，咸施之。方显时，志欲赡族，力未逮者二十年。既而自西帅至参大政，于其里中买常稔之田千亩，号曰义田，以赡族人。日有食，岁有衣，婚娶凶丧有助。择族之长而贤者一人，主其计而时其出纳焉。得钱氏南园，将徙居之。阴阳家谓当踵出公卿，乃曰：「一家独贵，孰若吴中之士，咸教育于此，贵将无已焉。」以其地为学宫。与富郑公当国，阅监司簿之不才者，一笔句之。富曰：「一笔句之甚易，但恐一家哭矣！」曰：「一家哭，何如一路哭耶？」此又最得治体，不以煦煦为仁者。卒谥文正，赠魏国公。子纯仁，复为相；纯佑、纯礼、纯粹，俱名卿侍。 

　　窦禹钧，燕山人。年三十无子，梦亡祖父谓之曰：「汝命无子，寿且促，当早行善事。」公为人素长者，于同宗外姻，有丧不能举者，为出钱葬之，前后凡二十七丧。孤遗女，及贫不能嫁，为嫁者，凡二十八人。故旧相知，遇其窘困，必择其子弟可委以财者，随多寡贷以金帛，俾之营运。四方贫士，赖以举火者，不可胜数。公每量岁之所入，除伏腊供给外，皆以济人；家惟俭素，无金玉之饰、衣帛之妾。建书院四十间，聚书数千卷。延礼文行之儒，以育四方之俊。其贫无供顿者，资给之。赖以成名者，前后接踵。复梦祖父告曰：「数年来，上帝以汝有阴德，名挂天曹，延寿三纪，赐五子荣显，福寿而终，充洞天真人位。」言讫，复嘱公曰：「阴阳之理，大抵不异。善恶之报，或发于现世，或报以来世，或受之子孙，天网恢恢，疏而不漏，此无疑也。」公愈积阴功，以谏议大夫致仕。年八十二，别亲友，谈笑而卒。子仪、俨、侃、□、僖、皆登卿侍；八孙皆显。范文正公书其事于册，以示子孙。 

　　善恶之报，自有现世、来世、子孙三者不同。三者错出示报，正天地之大，使人难以捉摸处。世人只看得目下，乌得无报应或爽之疑？因有积疑生惰，积惰益生疑，而为善之念不坚矣！盖善人获福，如大贾居货，岂必日日见钱；只通盘打算，决定有十分便宜。若窦公者，竟三者兼之，则亦其为善之不一端而止也。 

　　大观中，有士人于京师铺中，见靴一双，类其父殡殓时物。问之，主之曰：「昨一官人过此，令修理者，顷当来取。」士人伫立以待。俄一马上郎至，乃其父也。取靴径去，子追呼曰：「吾父何忍无一言教我？」父回首曰：「尔做人当如葛繁。」问葛为何人？曰：「镇江太守。冥司皆设像焚香礼拜之。」遂不见。士因往镇江谒繁，具道前事。问平生何修，繁曰：「某力行善事，日或四五条，或至一二十条。今四十年，并无虚日。」士问如何为善事？乃指坐间踏子曰：「如此物置之不正，则蹙人足，某为正之；若人渴，与之杯水，皆利人事也。几微言语动作，皆有可以利益于人者。自卿相至乞丐，皆可为之。惟行之攸久，乃有利益耳。」后葛以高寿坐化，子孙富贵不绝。 

　　朱在庵曰：「今人不肯行善，非诿之财力不足，则曰时势有所不可也。抑知时时处处俱有可为之事，自上至下，原无限量。有如是之简便直截者乎？自踏子杯水而推之，可矣！」 

　　合上二条：范文正，贵而得行其道者也。窦禹钧，富而好行其德者也。葛繁虽任太守，然其所言善，乃至纤至悉，即贫人妇女俱可为之。故首列以为济人统概。而兵刑食三者之中，尤以济人有无量功也。虽原格所不载，亦类辑，以望慈惠官长鉴其一得。其所行一事者次之，所济一人者又次之，而以爱物终焉。 

　　邓禹，字仲声。行师有纪，所至辄停车驻节以劳来之。父老童稚，满其车下。尝曰：「吾将百万之众，未尝妄杀一人。」厥后子孙侯者三十人，二皇后，显爵不可胜数。 

　　曹彬，帅师征讨，未尝妄杀。从攻蜀，破遂州，诸将欲屠城，公不可。有获妇女者，悉闭之一第，令密卫之。洎事罢，访其亲，还之。无亲者，备礼嫁之。伐金陵，先焚香誓众：「城下之日，毋得妄杀一人。」凯旋还京，舟中惟图籍衣衾而已。合门进榜。子云：奉敕差往江南句当公事回。其谦恭不伐又如此。族弟曹翰亦为将，克江州，忿其城不下，屠之，尽载其金宝以归。彬子玮、琮、璨、继领旄钺。祀追封王，子孙昌盛无比。翰死未三十年，子孙乞丐于道矣。 

　　颜光衷曰：「兵主杀，而以救民止暴，则生机在焉。故能以生用杀。则功无在将上者。何也？抛一死，救万生，视寻常行善，固有不同。若以杀用杀，则罪亦无在将上者：第一、无事生事，以百万枯骨博封侯印。第二、鏖战屠害，败则多杀己，胜则多杀敌。第三、冒杀平民，攘功首级，又军无纪律，纵其劫掠，至有木梳贼、篦机兵之谣，痛何如乎！何怪世之为将者，多不良死哉！」 

　　正统间，邓茂七倡乱福建延平等处。张都宪楷，计擒贼首；复委布政谢都事，搜求东路贼党。谢求贼中真党之外，凡可疑及胁从者密授白布小旗，约搜路兵至，各插门首为信，仍预戒兵丁，不得妄杀；全活万人。后生子迁，状元名相。孙丕，复中探花。 

　　姚若侯曰：「都事领兵，自是苦差。然都事，小官耳。非此苦差，安能活万人？子孙之状元探花，何自而来哉？都事积德如此，受福如此。则上而监司以及督抚，偏裨以及大将军，茍以都事之心为心，其子孙之状元探花，岂一世再世巳哉？」 

　　人不幸当乱贼窃发之际，厕身其境者，岂得自主？茍一不从，未死于官，而先死于贼矣！故胁从一项，诚为可悯。后汉虞诩临终，谓其子恭曰：「吾事君直道，行己无愧。所悔为朝歌长时，杀贼数百人，其中何能不有冤者。自此二十余年，家门不增一口。获罪于天，已可知也。」夫以虞诩之贤，而尚有冤杀之服；世之滥杀胁从以为功者，其无冥责哉？」 

　　狄仁杰刺豫州时，越王兵败，其党二千人皆论死，仁杰释其械，密疏曰：「臣欲有所陈，似为逆臣申理；不言，且累陛下钦恤至意。表成复毁，自不能定。然此皆非本恶，诖误至此。」诏得谪戍边。囚出宁州，父老迎劳曰：「我狄使君活汝耶！」相与哭碑下，三日乃去。 

　　言言嗫嚅畏慎，自然使之倾心入听；若侃侃执理极谈，恐反未必从也。 

　　建州章太傅，妻练氏，素有贤德，智识过人。太傅出兵，有二人违令，欲斩之，练氏密使亡去。二人奔南唐为将。后攻建州，州破。时太傅已死，二将重以金帛遗练氏。且以二白旗授曰：「吾将屠此城，夫人植旗于门，吾戒士卒勿犯。」练氏返金帛，并旗不受。曰：「君幸念旧恩，愿全此城之人。必欲屠之，吾家与众俱死耳，不愿独生也。」二将恐亡练氏，又感其言，遂止。夫人所生八子，皆登第。 

　　大慈悲，真胆智，须眉男子尚且难之！ 

　　刘大夏，为车驾郎中。成化间（或言宣德时），有人言先朝遣郑三保至西洋，获宝无算。上命兵部查三保至西洋水程。时项忠为为尚书，使吏检旧案。刘先入，检得藏之。项笞吏，令复检；三日不得。刘终秘不言。会有谏者，事遂寝。后项诘吏，以库中案卷，焉得失去？刘在旁微笑曰：「三保下西洋时，所费钱粮数十万，军民死者万计。纵得珍宝，何益？旧案虽在，亦当毁之。尚追究有无耶？」项降位再揖而谢。指其位曰：「公阴德不细，此位不久属公矣！」刘果至其位。 

　　后又议征安南，传旨索永乐中调军册籍。公尚在前职，故匿其籍，不以予。尚书余子俊，为榜吏至再。公密告曰：「衅一开，西南立麋烂矣！」余乃悟，力阻其事。两次匿籍，不知阴救多少生灵。何等智术胆气！他人纵有此仁心，岂能有此妙用？洵乎做好人不可无才！ 

　　王韶以取熙河功，致位枢密。晚年悔之。尝游金山寺，以因果问众长老。皆言以王法杀人，如舟行压死螺蚌，自是无心。韶犹疑之。有刁景纯者，前辈学佛。一日，逢于寺，韶复举前问。刁曰：「但打得贤者心下过，便是无妨。」韶曰：「今自打得过否？」刁曰：「打得过时，自不问也。」韶益不自安。岁余，疽发背，终日阖眼。医者欲令开眸看眼色，韶曰：「安敢开？斩头截脚人，有许多在前。」洞见五脏而死。 

　　颜光衷曰：「当其热肠图功时，不知也。一旦灰冷，真心自现，不必问天证佛，已知端的矣！」 

　　人于势位炎赫，事业忙中，切须稳提住，平心一观。(以上辑用兵) 

　　王贺，汉武帝时为绣衣御史。逐捕魏郡群盗，多所纵舍，以奉使不称免，叹曰：「吾闻活千人，子孙有封。吾后世其兴乎！」后至一门五侯，诸女为后，荣贵震天下。 

　　此与于公高门待封，同一自信，似有意望报矣！然其言竟若左券；人只要真正为善耳，亦无嫌有意也。 

　　崔篆，王莽时为新建大尹。至治，见狱犴填满，垂涕曰：「陷人于井，彼皆何罪而至此？」遂理出二千余人。掾吏叩头固争，篆曰：「邾文公不以一人易其身，君子谓之知命。如杀一大尹，赎二千人，盖所愿也。」卒释之。 

　　仁心剀论，可泣鬼神！ 

　　史弼为平原相。诏举钩党，郡国承旨，连至数百；弼独无所上。从事坐传责曰：「诏书疾恶党人，旨意垦恻。青州六郡，其五有党。平原何理，而得独无？」弼曰：「先王疆理天下，画界分境，水土异齐，风俗异尚。他郡自有，平原自无，胡可相比？若承望上司，诬陷善良，淫刑滥罚，以逞非理，则平原之人，户可为党，相有死而已，所不能也。」从事无以诘之。 

　　不讼党人之冤，不言他郡之枉，就郡说郡。与鲜于侁为利州运副，部民不请青苗钱，安石遣吏诘之，侁曰：「青苗之法，愿取则与；部民不愿，岂能强之？」同妙。得守士官之体。 

