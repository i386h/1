<!-- { "loadSidebar": true } -->
　　赵抃，知越州。熙宁八年，吴越大旱。前民之未饥，为书问属县：「被灾者几处？乡民待廪者几人？沟防兴筑可僦民治者几所？库钱仓粟可发者几何？富民可募出粟者几家？」僧道所食羡粟，书于籍。乃录孤老病不能自食者，人三万余。故事，岁廪穷民，当给粟三千石。抃简富民所输及僧道羡余，得粟四万八千石。自十月朔，人日受粟一升，幼小者半之。忧其众相蹂也，使男女异日，人各受二日之食。忧其且流亡也，于城市郊野，为给粟之所五十有七，使各以便受之。而告以去其家者勿给，计官为不足用也。取吏之不在职而寓于境者，给以禄而任以事。告富人无得闭籴。诸州皆榜禁米价；抃令有米者，任增价籴之。自解金带籴米以施，为吏民倡。又发官粟，平价予民，凡五万二千余石。为粜粟之所凡十有八，以便籴者。又僦民修城四千一百人，为工三万八千，计其佣，与粟再倍之。明年春，人疫病。为病坊，处疾病之无归者。募僧二人，属以视医药饮食，令无失时；死者使就处收瘗之法。廪穷人尽三月止。是岁五月止。事有非便文者，一以自任，不累其属。应上请者，遇便宜辄先行。早夜惫心力，无巨细必躬亲。故大旱而继以疫，州无失所。卒相神宗，为名臣。 

　　救荒诸条，惟此最为详尽。更为综古策而约论之：一曰开仓赈贷。二曰截留上供米赈贷。谓过往上供粮米，截留平粜，疏请以价归朝廷。或至冬籴米补解，则米价自落，国赋不亏。三曰自出米，及设法劝富民赈贷。四曰借库银，循环粜籴赈贷。五曰兴修工作赈贷。令饥民有工食可食，而官府富民且易于集事也。然皆城市之民得蒙周恤，而乡村山僻实惠难敷，所宜周详曲处者也。大略赈济之法，旬给升斗，官不胜劳，民不胜病。坐而仰食仓米，卒无以继。此立毙之术。莫若计其道里远近，口数多寡，人给两月粮，归治本业，可无妨生理也。赵令良帅邵兴，盖用此法。又李玉治鄱阳，将义仓米多置场屋，减价出粜。既先救附近之民，欲以此钱给价计口，逐月一顿支给，以济村落。一物两用，其利甚溥。盖远者用钱，可免减窃拌和之弊，转运耗费之艰。且村民得钱，非惟取赎农器，经理生业，亦可收买杂料，和野菜煮食。一日之粮，可作数日之粮。此二策者，俱可行也。又所当虑者，上人一图赈济，则付里正抄札，实未有定议也。村民望风扶携入郡，官司未即散米，裹粮既竭，馁死纷然。浊气熏烝，疠疫随作。曾无几何，而官仓已罄。是以赈济之名，误其来而杀之也。故须先印榜四出，谕以方行措置。发钱米下乡，不可轻动，以免饥贫云集之弊。然后于各乡分立给粟之所，按里照籍分拨，使各以便受之。壮者不去其故乡，则生理依然；老弱不艰于远涉，可无裹粮露宿、奔走负载之苦。第给发之际当核奸，造报之中当检实。而朝夕经营，总宜尽心力为之。视为万命生死所在，应不惮勤劳矣！其义仓米用平价，恐不足以给。更借库银，于多米地方循环粜籴。则于贵米时，减价四方之一，而民已有所济。然必须多设粜所于乡郊，以免无力者壅挤转运之艰。更人定所籴之制限，以杜有力者转贩专利之害。至富民之价，切不可抑。抑之则闭籴，而民愈急，势愈嚣，其乱可立待也。况官仰价，则客米不来，纵尽发富民之粟而平粜之，能得几许？昔范仲淹知杭州，斗粟百二十文，仲淹为增至百八十，仍多出榜文，具述杭饥增价。商贾争利齐集，米价顿减。盖凡物多则贱，少则贵。不求贱而求多，文正所见，过人远甚也。至于弃子有收，老病有恤，强籴必禁，盗萌必翦。此又慈祥之所自至，弭防之所最先者矣！ 

　　明道未，吴遵路治通州。值岁大饥，使民采薪刍，官为收置，以为直，易官米。至冬雨雪时，仍以原价易薪刍与民；时米价大减，而薪直则倍矣！官不伤财，民再获利。 

　　岁方大荒，即有减价之米，贫民何处得银钱来？薪是将来所必须，取于野而甚足。似此调度，迥越意表，然实亦从兴修工作想出。当事者更体此意而推广之，无不可救之荒矣 

　　浙西大饥，范文正公为杭守。纵民竞渡，与僚属日宴湖上。自春至夏，居民空巷出游。又召诸佛寺僧谓曰：「岁歉，工直贱，可及时兴造也。」时舟车伎乐、贸易饮食、工技服力之人聚者，无虑万数。监司劾杭州不恤荒政，公乃条叙所以宴游兴造之故：皆欲发有余之财，以惠贫民也。诸郡惟杭民不流徙。 

　　冯子犹曰：「凡出游者，必力足以游者也。游者一人，而赖游以活者，不知凡几。往时苏郡大饥，当事者以岁俭禁游船。富家儿率治馔僧舍为乐，而游船数百人，皆流徙失业。不知随时方便者类如此。 

　　陈尧佐，知寿州。岁大饥，自出米为糜以食饿者。吏民以故皆争出米。尧佐曰：「吾岂以是为私惠哉？盖令以率民，不若身先之而使之乐从耳。」仕至平章事。寿八十二，赠司空。 

　　为糜乃富民事，非官长职也。然能以之率民，便有作用在。 

　　叶梦得，在武昌。值水灾，既尽发常平所储以赈，惟遗弃孩儿，无由得之。询左右曰：「民间无子者，何不收畜？」曰：「患既长或来识认。」叶阅法例，凡灾伤遗弃小儿，父母不得复取。遂作空券数千，具载本法。凡得儿者，皆使自明所从来，书券给之，官为籍记。凡活三千八百人。 

　　乱离之时，所在居民，奔匿山谷。有被婴儿啼声，贼得其处，故皆弃路傍。有教之为绵球，随儿大小，缚置口中。或预以甘物浸入绵内，使儿咂之。儿口中有物，自不能作声，而不闭气；又绵不伤儿口。此法亦不可不知。 

　　虞允文，知太平州。旧制，民生子，必纳添丁钱，岁额百万。岁祲，贫不能纳者，生子多不举。允文为置荻芦税，以补添丁钱，由是生子并举。先是允文无子，明年妻妾双诞二男。 

　　按贾彪为新息长，民贫多不举子。时城南有盗劫人者，北有妇人杀子者，彪出按验。掾吏欲引南，彪怒曰：「贼寇害人，此则常理；母子相残，逆天违道。」遂北行，按致其罪。窃尝心拟其所坐，而不可得。后读文昌化书，则知阴司直等之杀人偿命矣！苏东坡先生与朱鄂州书中，载神仙乡百姓石揆妻，浸杀两子。后一产四子，痛楚不堪，母子皆毙。又润州陈氏，因子多复孕，心甚恶之。有谈媪者，以药为陈氏下胎。后复孕，再谋下之，药方合而未服。梦一小牛曰：「我与汝何雠？汝必欲杀我，我将因而杀汝也。」寤而未解，竟下之。血崩不止，痛楚月余。见小儿缭绕床头乞命而卒。盖其年在丑，则子属牛，梦中之牛，乃其子也。未几，谈媪亦暴死。报应如此，不可殚述。乃近世淹杀其子者，百难一二；浸杀其女者，比比有之。不知男女虽殊，生命一也。昔何慎吾作戒淹女歌，予为节其文而广其意曰：「虎狼性至恶，犹知有父子，人为万物灵，奈何不如彼。生男与生女，怀抱一而已。我闻杀女时，其苦状难比。胞血尚淋漓，有口不能语， 嘤盆水中，良久声乃止。吁嗟父母心，残忍一至此！若本应死者，养之听自死，何须行恶念，所争岁月耳。若不应死者，天神注籍矣！违天及杀人，冤罪岂放汝。靠男与靠女，岂能料到底。柔顺兼亲近，女或反胜子。若还虑遣嫁，有生自有所，荆钗与裙布，随分又何愧。我故劝世人，毋为杀其女。」 

　　王仆射，初为谯幕，因按逃田。时岁饥而流亡者数千家，乃力谋安集。上疏论列，乞贷以种粒牛粮。朝廷从之。一夕，次蒙城驿。梦有紫衣象简者，以一绿衣童子遗之曰：「上帝嘉汝有爱民深心，故以此为宰相子。」寻生一男，王后果拜相。 

　　林机，淳熙初为给事中。司农少卿王晓，尝平旦访之，尚在省。其妻，晓侄女也，垂泪而诉曰：「林氏灭矣！」晓惊问故。曰：「天将晓，梦朱衣人持天符来。言上帝有敕，林机论事害民，特令灭门。悸而寤，犹彷佛在目也。」晓慰以梦未足凭，无为深戚。因留食，待林归。从容叩近日所论奏，林曰：「蜀郡以部内旱歉，乞拨米十万石赈赡。寻有旨如其请。机以为米数太多，蜀道不易致，当酌实而后与，故封还敕黄。上谕宰相云：『西川往复万里，更复待报，恐于事无及，姑与其半可也。』只此一事耳。」晓颦蹙而去。未几，林以病归，至福州卒。有三子，继踵而亡。遂绝。 

　　此等见识，似欲为朝廷省费，且凡事必期核实耳。而孰知竟以灭门。乃孝宗既不从机言矣，而米竟减半。可见财利之于人，无不吝惜。故聚敛之言常易入，而恩泽每难下逮也。然此等臣，亦究为林机之续耳。洪熙时，有使南京还者，上问所过地方何似？对曰：「淮徐山东，民多乏食，而有司征夏税方急。」上立召杨士奇，令草诏免税粮之半。士奇请传谕户部，上曰：「姑徐之。救民之穷，当如救焚拯溺，不可迟疑。有司虑国用不足，必持不决之意，卿等姑勿言。」命中官取纸笔，令士奇就前书诏。呈览毕，用玺遣使赍行。因顾士奇曰：「汝今可语户部。朕悉免之矣！」左右咸言：「地方千余里，其间未必尽无收，亦宜有分别，庶不滥恩。」上曰：「恤民宁过厚。为天下主，宁与民尺寸计较耶？」真万世法矣！ 

　　耿寿昌，汉宣帝时大司农丞也。时岁穰，谷一石五钱。寿昌奏言：「岁数丰穰，谷贱，农人少利。故事，岁漕关东谷四百万斛，用卒六万人。今宜籴三辅弘农五郡谷，足供京师，可省关东漕卒过半。」又白令边郡皆筑仓，以谷贱时，增价而籴以利农；谷贵时，减价而粜以济贫。名曰常平仓，民甚便之。赐昌爵关内侯。 

　　颜光衷曰：「此法原无岁不籴，无岁不籴。上熟籴三而舍一，中熟籴二，下熟籴一，是无岁不籴也。小饥则发小熟之敛，中饥则发中熟之敛，大饥则发大熟之敛，是无岁不粜也。夫然，故不患积久成埃尘，亦不患侵用徒文具。乃后世循行，愈失其初。府县配户，督米上仓，追比鞭挞，甚于赋税。名埃为和籴，其实害民。又至救荒之时，悭吝不发。既发亦多衙门有势力者占之，不能遍及乡村也。厘而剔之，惟在良有司矣！」 

　　随开皇中，度支尚书长孙平，奏令民间，每秋家出粟麦一石以下，贫富为差，储之当社，委社司检校，以备凶年。名曰义仓。 

　　储之当社，是仍藏之民间也。委社司检校，则官制其籍，故人不得而短少侵盗焉。其以济凶年，无异发诸故廪而食之也。后世并归州郡，已不免有申请反复，给散艰阻之虞；渐而罄为贪官污吏所挪移侵没。茍欲行之，是于籍外又生一调矣！原其初意，岂若是乎？ 

