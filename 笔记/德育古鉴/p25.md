<!-- { "loadSidebar": true } -->
　　李正，松陵人，业渔，居一港甚僻。一夕得鱼，沽酒独酌。俄有一人立门外，正曰：「子何来？」曰：「予鬼也，丧此水中数年矣。见翁独酌，欲觅一杯耳。」正曰：「子欲饮，可入坐。」鬼遂入对酌，后因常至。越半月，鬼谓曰：「明日代我者至矣！」问何人？曰：「驾船者。」明日伺之，果一人驾船来，略无少碍。晚，鬼至。正曰：「何不代去？」曰：「此人少年丧父母，养一幼弟。吾害之，彼弟亦不能生。故释之。」又半月，鬼入曰：「明日代我者至。」次日，果一人来岸，徘徊数转而去。鬼至，复问：「何以不代？」鬼曰：「此人有老母无依，故释之。」正曰：「子有此心，必不久堕泉下。」又数日，鬼曰：「明日一妇代我，特来拜别。」次日伺之。晚，有妇人临岸，意欲下水，复登岸去，鬼又至，正曰：「何以舍此妇？」曰：「此妇怀孕在身，若损之，是二命也。予为男子，没水滨数年，尚无生路；况此孕妇，何日超生？故又舍之。任予魂消魄散于水中，誓不敢损二命也。」潸然泪下。别数日，前鬼绯袍冠带，侍从甚众，来辞正曰：「上帝以吾仁德好生，敕为本处土地。」言讫不见。 

　　颜光衷曰：「宁自忍而不忍人，一而至三，此心不变，善根定矣！堕鬼道者犹能格天，况生人哉！」 

　　燕相薛瑗，持重权，立心褊仄。见人有得，如己有失；见人有失，如己有得。人有才能声誉，疾之如雠。生子皆盲聋喑哑、伛偻颠覆。后遇公明子皋，教以洗心涤虑。尽易前非，幸存一子。 

　　先辈有云：「见人得意事，便当生忻喜心；见人有失意事，便当生怜悯心。皆自己真实受用处。忌成乐败，何与人事？徒自怀心术耳！」愚谓凡损人而利己，不可为也。至损人而于己无利，则为之甚无谓矣！欲人损而人损，犹有所用其恶也；奈欲人损而人决不因其欲而损，空用此恶心肠，何为哉？ 

　　闽将吴某，将向晋安，新铸一剑甚利。濒行，祷于梨山庙曰：「某愿以此剑手杀千人。」其夕，梦神谓曰：「人不可发恶愿！吾佑汝，使汝不死于人手。」寻败绩，以此剑自刎。 

　　其以自尽真幸矣！神言非滑稽也。 

　　李生，闽人。善读书为文。赴试，过衢州旅店。店主梦土地言：「明日有李秀才，科甲人也，宜善待之。」次早，李至，款待甚厚。李问故，店主以神语告。李生大喜，夜思登第作官，但贫陋时妻，不堪作夫人，当易之。去后，店主复梦神曰：「此士用心不善，功名未遂，便欲弃妻。今失举矣！」竟不第而回。店主复以告生，大惊，愧恨而去。 

　　安福邹子尹，平生勤行善果。凡救人患难、成人好事，不可枚举。万历己卯病故，至阎君殿前，心中不服，命吏开簿示之。开簿即有「名利」两大字，凡子尹一生所做好事，戴于「名」字下犹少，载于「利」字下居多。子尹愧服。复苏，有一僧在旁，子尹语之曰：「汝为我遍告亲友之为善者，宜净扫心地也。」越五日而终。 

　　唐诗原评云：「予详知子尹之为人，好名或所不免；至于利，则子尹轻财仗义人也，何以有此？必其居间请托，初念为善，比及财物到手，偶有挪用之弊。或始曰『吾暂借之』，后遂久假不归耳。」愚谓若此，则子尹直一巧于干没人矣！是且难以瞒世人，况敢欲以质阎君乎？盖无为而为，是义；有为而为，即是利。小人喻于利，何尝尽贪货财；尽是一件好事，他一段私心，只专为有益于己耳！乃子尹勤劳一生，仅博得此两字，可见隐微委曲之处，阴司分析，甚精甚明，为善者不可不谨也。 

　　浮梁县令黄木，疑本县庙神为妖，祭之以酒。醉而执之，果一老猿。将戮于市，猿俄醒曰：「某死固其分，然数年所积，可以备县中之缺。」木纔问处，则猿已跃身而去矣。后百计踪迹，竟不可得。 

　　俗传吴中有一灵鬼，善淫人妇女。昆山正仪民女将被污，女曰：「泾西某氏女甚美，何不往彼而来此？」鬼曰：「彼女心正，吾不敢近。」女怒曰：「我心独不正耶？」鬼遂去，不复至。陆象山先生有云：「人惟一心，发为念虑。念虑之正不正，只在顷刻之间。若一念之不正，顷刻而知之，即可以正；念之正者，顷刻而失之，即是不正。此皆在人一心自审。」书曰：「惟圣，罔念作狂；惟狂，克念作圣。」千古圣贤，不过察诸一念之微；天地鬼神，多于此勘人善恶。张令一动于欲，而老猿已得行其妖，村女一激为贞，而邪魅遂不能犯其节。殆以是夫！ 

　　长洲庠生某，赴友家会文。作「知者乐水」一节题，文极得意，同辈称赏。因醉归，作妄想：「我得第后，当取邻女阿庚为妾。为阿庚构造曲房，织成绮丽衣饰。」妄想奢侈，三鼓忘睡。其妻促之；生含茶噀其面，戏骂：「醋瓮！醋瓮！」有一佣书人，被土地摄去写册。见生册有朱批云：「想虽逐妄，境实因人。着于正月十七，到松陵驿冻饿一日。」佣书者醒，识于壁。是日到生家访之。生方拭衣整履，赴姻家之召，将看梅西山。舟过通津桥，触巡江使者舟，舟人皆被执。生以青衿免缚，拘于船头。带至吴江，停舟驿前，始释之。饥冻几死。 

　　王氏传习录云：「有友自叹：『私意萌时，分明自心知得，只是不能使他即去。』先生曰：『这一知便是你的命根，当下即去消磨，便是立命工夫。』大慧禅师云：「学道之人，茍或照顾不着，偶萌恶念，便当急着精彩，拽转头来。若随他相续不断，则障道结业，神嗔鬼责矣！」先生、大师之言，要为初学制私者，下手吃紧切实要诀。若夫性体空明，本来无妄，君子诚养得未发之中，则发时只须略一照顾。功夫到得省察，已不老大费力。高景逸先生云：「真体既显，则妄念自除。」予顷受先生静功之学于吾友汤世调，觉至人寂然不动光景，实皆吾儒本分内事。而精神一向外驰，苦难收拾。白首闻道，仍复置之。逝者攸攸，每一抚躬，殊深颜汗。此生见色动心，已犯太上明诫，而醒入梦境，历时滋多，心之放佚如是，乌得无冥谴哉？ 

　　欧阳修见老僧诵法华经端坐不动，问曰：「每见古人临终；有坐脱立亡者，何法所致？」僧答曰：「古人念念定静，临终安得有散乱？今人念念散乱，临终安得有定静？」公闻此语，不觉其膝之屈也。 

　　昨非纂曰：「眉睫纔交，梦里便不能主张；眼光落地，死去又安得分明？」故学道之法无多，只在一心不乱。 

　　古仙云：「大道教人先止念，念头不住亦徒然。」起信论云：「心若驰散，即便摄来，令住正念。念起即觉，觉之即无。」修行妙门，惟在于此。 

　　程明道先生在澶州日，修桥，少一长梁，曾博求之民间。后因出入见林木之佳者，必起计度之心，因语以戒学者，心不可有一事。 

　　王阳明先生尝语学者曰：「心体上着不得一念留滞，就如眼中着不得些子沙尘。些子能得几多，满眼便昏天黑地了。」又曰：「这一念，不但是私念，便好的念头，也着不得些子。如眼中放些金干屑，眼亦开不得了。」 

　　附录一 

　　三破．七辩 
　　明．颜茂猷（光衷） 

　　一破安不善者之习心习见 

　　读李登案（见性行门）：课士以十年，其概也，科甲成否之大较也。使登不闻神言，则少年乡举，骄淫横佚，自以为福分止此耳。而旁观者亦莫窥其微，遂疑天道。不知有根器的人，高才绝智，实天付之以救济斯民也。其人能用之善，自然大富贵、大寿考；一造恶业，所减便多。世尚见其些小福泽，善者不如，便谓无报；岂识其生前带来分数实饶乎？薄福者之勉强为善亦然。如本应冻馁，而报以温饱；本应乏嗣，而报以单丁。夫温饱单丁，岂觉受报；讵知其生前带来分数实薄乎？惟大力量、大功德，则自有转旋手段，不落寻常格式中矣！ 

　　读喻妇案（见孝顺门）：课众以三十年，其概也，人生祸福之大限也。而前业今受，随受随脱，变幻不可知如此，何怪世人之难悟乎！况人生大善恶，必自十五岁以上始造之；如是又三十年，则四十五矣。世徒见四十五年内之人，善未必福，恶未必祸，已啧啧不信果报，及其天之既定，则或不及见也。即及见之，其寻常顺逆，既谓寻常事不之察。其大迪吉、大逆凶，真耸动人者，是可信矣；又援他事不尽者以自眩自疑，犹豫不反。就使阅历既久，觉悟或生，而其人已老，习已成矣！少年后起者，豪气正炽，又复不信。此世所以多迷途也！ 

　　读冥责案：近世病危者亦谈冥报，梦魂中或受神谴，且以诫其至亲，闻之众人；而众习不解，何也？曰：此自有说。盖其过绝浩大，报绝惊心者，既不肯言；即父子兄弟闻之，亦不忍泄。间有一二人备知其详，转传数人，即有诘之者曰：「汝自听见否？」便把这话头搪塞。鸣呼！冥报安得人人而显之哉？就其信者，新犹儆省；数日之后，精神稍懈，物诱复浓，且渐放下矣！譬如士人畏考黜、爱科第，当要时如何愤发，久且忘之。又如淫妇招刑、偷盗被责、色风中病，岂不千辛万苦，羞惭刻责；数时之后，犹不禁也。故往往有显报，习久而忘之，畏谈而置之，瞒心而姑犯之，此地狱所以无虚，而济恶所以不悟也。 

　　一破阻善者之习心习见 

　　读公善奖善案：善何大乎？与人同最大。今世修善之士，有见一事，则攘臂争先者。然或用人而成，或用我而败，彼不解也。有逢一缘，则喋喋恐后者。然或共诱而劝，或私说而疑，彼不察也，有见人喜名，则求其忘名；见人修福，则求其忘福。而不知鼓舞之根，或随之而塞。有自入世，则厌出世法；自出世，则厌入世法。而不知接引之机，或乘之外隘。又有自家所不屑做的事，便嗤人做。彼实鄙其小也，不知见大见小随人分量，但有纤毫善根，祇可引，不可沮。又有自家所不能为的事，便破人做。不知人做我做，同归一善，我若欢欣赞叹，便是助彼为善，不关财用事也。又有善从我倡者即乐，从人倡者即不乐。此益大错！总之起于有我；有我之善，不能成大善矣！如此者，皆知为之为，而不知不为之为也。 

