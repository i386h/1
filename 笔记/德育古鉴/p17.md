<!-- { "loadSidebar": true } -->
　　张福州，农家子。幼时，父使持钱入山市斧柯。经行林莽，见其间有人自缢者，急扶而下。诘之，则为官逋所迫耳。尽以所赍钱赠之，其人泣谢而去。张少憩于盘石，俄有操瓢者问云：「将无渴否？」倾瓢内浆以饮之，曰：「不惟止渴，稍有益也。」归而顿觉异香遍体，精爽非常，自此绝粒。忽识字能诗，久而仙去。 

　　农家之钱，来处甚难。其子固未尝学问也，矧在幼龄，竟能倾手以付，知其具大根器矣！竟以得仙，非幸也。 

　　新建里长某者。丁亥大饥，甲内一贫人居窘，计无复之，乃以木桶易米数升炊饭，和以毒药，欲与妻孥共饱而死。里长因索丁粮过其家，遇饭欲噉，贫人急摇手曰：「此非君所食也。」泣告以故。里长大骇，曰：「何遽寻死？吾家尚有五斗谷，与汝负归舂食，尚可少延也。」贫人受谷而归，则五十金在焉。贫人曰：「此必里长官镪也。」急持还之。里长对以无有，贫人曰：「此殆天以报若。」遂各分二十五金，则两家稍稍饶矣！ 

　　赈谷，宜报也；还金亦宜报。均分天赐，最妥。 

　　高邮张百户，以公事渡湖至淮。其返也，望见一舟浮沈波上。有人踞舟背，呼号求救。张心怜之，呼渔舟往救。不肯。张即解装，出银十两与之，乃行。救至，则其子也。父子抱持恸哭。问之，曰：「因有事，候父而来。遭风被溺，稍迟则葬鱼腹矣！」 

　　正德初，徽商王志仁，年四十余无子。遇善相者曰：「数月内当有大难，不可逃矣！」王素神其术。亟往他郡敛赀归，途寓旅店。时梅雨暴涨。晚霁，散步河滨，见一少妇抱儿投水，乃急呼诸渔舟曰：「救此，与二十金。」渔舟竞出之，遂如数与金。叩妇故，则曰：「夫佣工度日。畜一豕，将鬻以偿租，昨贩豕者来，值夫他出，以价赢，逐自鬻之，不意皆假银也。夫归，必怒楚；且无以聊生，故谋死耳。」王恻然，问豕价多少，而倍周之。妇归，其夫亦至，泣告其事。夫挈妇诣王谢，已阖户就寝。夫令妇叩门，王拒之曰：「汝少妇，我孤客，昏夜岂宜相见？」夫悚然曰：「我夫妇俱在此。」王乃披衣起。方启户间，闻室中轰然。回视之，则屋墙因久雨而颓，正压碎卧榻。非此妇呼之出，则立毙矣！复遇前相者曰：「子气色迥异，是必曾救几人命者，后福未可量也。」果连生十子，九十六而终。 

　　使当时不再遇相者，必以为相术之疏耳；谁知转移之速，有如此乎！弘治甲寅，有吕琪者，春日郊行，遇一已故府隶，出纸示曰：「我今又充东岳役夫，奉批提人，汝亦有名。我为汝熟识，安忍相逼？汝当干毕家事，俟我于各处提完，将一月，至矣！」琪归，以是故语诸子。且曰：「吾平生三事未了吾愿：某五丧未举，欲代殡未能，一也。某女二十未嫁，欲嫁未能，二也。某路经年倾圯，欲葺未能，三也。」亟出囊，命诸子毕此三事。继治后事，杜门俟死。历数月无他异，诸子悉意其妄也。后除夕，复遇前卒云：「向勾摄至中途，忽接免提牌，云汝近来有三善，加二十年寿矣！」琪后康健胜前，果越二十年方卒。祸福之变正同，然人纵有吕君等念，都泄泄不为，到得勾摄来时，欲为必无及矣！安得尽有一旧识府隶，而与之先通信一声哉？ 

　　江西舒翁，假馆于湖广二年，偕诸乡里同舟归。登岸散步，闻一妇人哭甚哀，问之，曰：「夫负官银十三两，将鬻吾以偿。吾去，幼儿失哺必死，是以不胜悲耳。」翁曰：「舟中同载者，皆江西塾师也。每人一两，足完汝事矣。」返而告诸同行，皆不应。翁遂捐两年束修尽与之。未至家三舍，赀粮已竭，众争非之。亦有怜而招之食者，翁不敢饱。抵家，语妇云：「吾忍饥二日矣！速炊饭。」妇云：「安得米乎？」翁云：「邻家借之。」妇云：「借已频，专俟汝归偿耳。」翁告以捐金之故，妇云：「如此，则吾有寻常家饭，可觅同饱也。」遂携篮往山中，采苦菜和根煮烂，同食一饱。既就枕，闻窗外人呼云：「今宵食苦菜，明岁产状元。」亟同起，披衣向天拜谢。明年生子芬，果中状元。 

　　邯郸张翁，家甚贫，未有子。尝以一坛积钱，十年坛方满。有邻人犯徒，拟卖其妻。妻生三子俱幼，翁虑其妻去，而子不能全活也。乃谋诸夫人，举所积钱，代完赎银。不足，夫人复拔一钗凑之。是夕，梦神人抱一佳儿送之。遂生弘轩先生，子孙相继登科。 

　　吴都宪诚，其父济人利物，孳孳不倦。同里一百户，欠官银无措，议出妻以偿。翁闻而叹曰：「伉俪中道相背，何以为情？吾幸不至饥寒，且力尚能辗转措办，顾袖手以观人离拆乎？」为曲处代完。后数年，寻地葬亲。择一地，乃百户产也，复倍价买焉。当时尚葬高一穴，忽雷雨送下一穴。即生都宪兄弟四人，皆巍科。 

　　王曾，字孝先。咸平中，以乡贡赴试礼部，居京师。一日，过甜水巷，闻母女二人哭甚哀，因询其邻，云：「其家因少官逋四万钱，止有一女，鬻于商人，今当远离，无复相见矣！」曾因谓其母曰：「汝女可卖与我。仕宦往来，时得一见。」遂以原价与之，令偿其客。约三日取。踰期不至。访之所馆，而曾则行矣！是年礼部廷试皆第一。 

　　脱然竟去，省得一番感谢；辞却几许称扬，少了多少缠扰。君子施恩而不望报，行善而不居功，大宜如此！ 

　　冯商，鄂州江夏人，壮岁无子。将如京师，其妻与银数锭，调曰：「君未有子，以为买妾之赀。」至京，买一妾，立券偿价矣，问妾所自出，涕泣不言。固问之，乃曰：「父居官，因纲运欠折，鬻妾赔偿。」商恻然，不忍犯之。送还其父，不索其钱，不望其报。及归，妻问买妾安在，具告以故。妻曰：「君用心如此，何患无子！」居数月，妻有娠。里人皆梦鼓吹喧阗，迎状元至冯家。是夕生子名京，弱冠举三元。 

　　镇江靳翁，年五十无子，训蒙于金坛。其夫人鬻钗钏，买邻女为妾。翁归，夫人置酒于房，以邻女侍。告翁曰：「吾老，不能生育。此女颇良，买为妾，或可延靳门之嗣。」翁颊赤俛首。夫人谓己在而翁赧也，出而反扃其户。翁踰窗而出，告夫人曰：「汝用意良厚，不独我感汝，我祖考亦感汝矣！但此女幼时，吾常提抱之，恒愿其嫁而得所。我老，又多病，不可以辱。」遂谒邻而还其女。踰年，夫人自产子，名贵，十七岁发解，联捷，为贤相。 

　　此非乘人之危，及抑良为贱也。然自己一段初心，却不忍负，即此便是恻隐之至者。发念甚真，故其获报甚速。 

　　尚霖为巫山令，邑尉李铸疾剧，霖邻之，因请所托。尉拭泪以老母少女对。及卒，霖为割俸，送其母及其函骨归河东，为嫁其女于士族。一夕，梦尉如生，泣且拜曰：「公本无子。感公之恩，为力请于帝，今得为公子矣！」是夕，霖妻果孕。诞期，复梦尉曰：「某明日当生。」翌日果然，因名曰颖。及长，敦厚笃孝，官至大理寺丞。 

　　宣城沈少参，卜葬地。启土，乃古冢也。有志，乃先朝名公之墓；急掩之。惧复有发者，立碑识之。夜梦一官峨冠博带来谢曰：「君掩吾冢，蒙德已厚，况又立碑，无以报德，当送一大魁为公嗣。」已而少林生，弱冠及第。（以上救一患难人） 

　　赵素，华亭人，往青浦探亲。夜行舟次，见一人立舟上。视之，则亡仆也。惊问之。曰：「见役冥司，今追取三人耳。」问三人为谁？曰：「一湖广人，一则其所探亲也。」其第三人不答。又问：「莫非赵某否？」曰：「然。」仆忽不见。至所探亲门首，则已闻室中哭声矣！赵骇甚，促棹归里。复遇仆曰：「无怖也。于路见有为君解者，以君阖门戒杀故也。及夜吾不至，则免矣！」赵后二十余年方卒。 

　　人于众生，能遇物即慈者，上也。戒不肉食者，次也。举家戒杀，并不食四等肉（自杀、特杀、闻杀、见杀者，又其次也。乃有一等人，在外结会放生，而家中宰杀不禁；是犹见人杀人，则请释之，而自己却持刀杀人也。茍知放生，当先戒杀）。 

　　介葛卢，朝于鲁，闻牛鸣，曰：「是生三牺，皆用之矣！其音云：问之而信。」 

　　读此，可见禽兽之恋情爱子，何异于人。且时时以其冤情痛苦，向人告诉，人自闻之而不解耳。其就死时之声，更不知作何言语也。可为怵然！ 

　　【注】介葛卢：春秋介国之君也，能通牛语。 

　　眉州鲜于氏，因合药，碾一蝙蝠为末。及和剂，有数枚小蝙蝠，围聚其上，面目未开，盖识母气而来也。一家为洒泪。 

　　每阅一过，便为黯然不怡者竟日。「母气」二字，极惨极挚。心与性，又落第二义矣！先辈有云：「世界之惨，莫甚有冤而无言；世界之冤，莫甚就死而无罪。」予少时，见童子执虾蟆，以线缚两足，悬篱间，急鞭复缓，缓鞭复急。予心恻恻动，若系予足而鞭之也。长入市，见屠缚豕，刀尖从项刺其心，盘旋数四，鲜血喷尽，声乃徐绝。予更恻恻动，如刀在予腹盘旋而刺也。偶经厨下，见庖人置足于鳖腹，努出其颈，斮之。余颈不能入，而四足与俱出，仰天而颠。嗟嗟！此何景象！灵蠢虽殊，怖死无二。常思及此，一块肉其能下咽耶？凡物就死之惨，无不皆然。一经写出，便不堪竟读。 

　　放生戒杀之报，不可枚举，而所辑止此。盖其事虽约，其理已甚备也。阅者更取二放生文而详玩之，亦可以恻然有所动于中矣！谨录于左： 

