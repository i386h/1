<!-- { "loadSidebar": true } -->
　　朱文公熹首立社仓法。其自叙云：「干道戊子，余居建宁府崇安县开耀乡。时大饥，予与进士刘如愚，劝豪民发粟减值赈济，里人获存。俄而盗发浦城近境，人情大震，藏粟亦且竭，则以书请于府。知府徐公，即以常平粟六百石泝溪来；予率乡人迎受之。饥民以次受粟，欢声动傍邑。于是浦城之盗，无复随和，而束手就擒矣！及秋，王公淮来代守。适丰登，民愿以粟偿官。而王公曰：『岁有丰歉不常，其留里中，而上其籍于府。倘后艰食，无前运之劳。』予奉教。又明年。请于府曰：『山谷细民无积，新陈未接，虽乐岁，犹称贷豪右。而官粟积无用，将红腐。愿岁一收敛，收息什二。既以纾民之急，又得易新储、广积蓄。即不欲者勿强。岁少饥，则弛半息；大饥则尽捐之，着为例。』王公报可。又以粟分贮民家，于守视出纳不便，乃捐一年之息，为仓三间以贮之。十有四年，已将原米六百石还府。其见管三千一百石，则累年所收息也。申本府照会，永不收息。每石只收耗米三升，皆予与乡官士人同其掌管。遇敛散时，即申府，差县官一员监视出纳。以此，一乡五十里内，虽遇凶年，人不阙食。其法以十家为甲。甲推一首，五十甲推一人通晓者为社首。其逃军及无行之士、花食不缺者，并不得入甲。得入者，又问其愿与不愿。愿者开具大小口若干，大口一石，小口五斗，五岁以下不与，置籍以贷之，以湿恶还者有罚。淳熙八年，奏请以其法推广。行之他处，令随地择人，随乡立约。申官遵守，实为久远之利。上布其法于诸路，民甚赖之。」 

　　此真乡先生事也。今岁颇丰稔，民犹艰食；一有水旱。将何以堪？救荒之策，前论详矣！而常平之基，鞠为茂草；存留诸仓，荡如悬磬。发粟以赈，知无由也。属以军饷旁午，鞭扑催科，旋征旋解，尚恐不及，借银以籴，是可望乎？截留上供，势颇难行；即肯以身命殉之，亦未必有便。兴修工作，工既无几，而迩来州县役民，从未尝给食也，况敢望直乎？若官自出米，岂非至幸！然廉者欲出而不能，贪者能出而不欲，惟有借赈富民，似可实有其事。而劝谕则徒付空文，抑勒必致生变乱。且各佃之田产，既熯没无余，则上户之税粮，其赔偿岂易？势必难贷，贷亦不多。即有慈惠之有司，请之督抚；慈惠之督抚，请之当宁。而待奏待报，已淹月旬；议折议捐，奚补目下？望润东海，势索枯鱼。计惟先事以图。在一二乡绅富户，纠合同志，乘粟贱之岁，或百石，或数十石，率千倡输，其小富善良，愿助十石数石者咸听。设法掌管，仿朱子之法以行之。十年之外，获粟十倍。一乡有之。一乡永不饥矣！一邑有之，一邑永不饥矣！此种功德，视输金辇粟以饭僧塑像者，何啻倍蓰也。所拭目望焉者矣！ 

