<!-- { "loadSidebar": true } -->
　　李登，年十八，为乡贡首。后年五十不第，诣叶靖法师，乞入冥勘之。师为叩梓潼帝君，恍见一吏持籍示曰：「李登初生时，上帝赐以玉印。十八岁魁乡荐，十九作状元，五十三位至右相。缘得举后，窥邻女张燕娘；系其父澄于狱。以此罪，展十年，降第二甲。嗣后侵夺兄李丰屋基，至形于讼；以此又展十年，降第三甲。长安邸淫良人妇郑氏，成其夫白元之罪；又展十年，降第四甲。复盗邻居室女王庆娘，为恶不悛，已削其籍矣！」师以语登，登愧恨死。 

　　颜光衷曰：「使李生不乞冥勘，则少年乡举，骄淫横佚，自以为福分止此耳！旁观者方且曰：『如此骄淫横佚，且得少年乡举也。』不反谓天道不足信哉？」 

　　林茂先，少领邻荐，家贫，闭户读书。邻家巨富，妇厌其夫不学，慕茂先才名，夜奔之。茂先呵之曰：「男女有别，礼法不容，天地鬼神罗列森布，何得以此污我？」妇惭而退。茂先次年登第。 

　　男女之防，人易蔑之。鬼神在旁，吾能不畏之哉？凛凛数言，可为闇室箴铭。 

　　性行之类多端，所堪举一以例其余耳。中惟淫最重，稍广采以谨法戒云。高忠宪公曰：世间惟色最迷惑人、败坏人。故自妻妾而外，皆为非已之色。淫人妻女，妻女淫人，皆有明验显报。少年当竭力保守，视身如白玉，一失脚即成粉碎，视此事如鸩毒，入口即死。须臾坚忍，终身受用；一念之差，万劫莫赎。可畏哉！可畏哉！ 

　　余干陈生善医，有贫人病怯几危，陈治之痊，不责其报。后陈薄暮过之，因留之宿。其姑与妇议，令伴宿以报恩。妇唯唯，夜就陈曰：「君生妾夫，此姑意也。」陈见妇少而美，亦心动。随力制之曰：「不可！」妇强之，陈连曰：「不可！不可！」取笔连书「不可」二字于桌。最后几不能自持，又连呼曰：「『不可』二字最难。」迄明乃去。后陈子入试，考官弃其文，忽闻呼曰：「不可！」挑灯复阅，再弃之，又闻呼曰：「不可！不可！」因又阅，决意去之，忽闻大声呼曰：「『不可』二字最难。」连声不已，因录之。榜后，房师问其子，子不知也。归语其父，因忆为不淫之报云。 

　　姚若侯曰：嗟乎！「不可」二字最难，诚难矣哉！旅客卧帷帐之间，美人灯月之下，漏长烛短，境冷情温，难矣哉！无他，忍而已矣！坚忍而已矣！狠忍而已矣！饥不乞虎餐，渴不饮酖酒。陈生之初曰「不可」也，忍之说也。两斗夺刀，血流不解；败军夺路，中箭不回。陈生之连曰「不可、不可」也，坚忍之说也。蝮蛇螫手，状士断腕；毒矢着身，英雄刮骨。陈生之大呼「不可二字最难」也，狠忍之说也。经云：「视老如母，视长如姊，视少如妹，视幼如女。」奸人妻者，得绝嗣报；奸人室女者，得子女淫佚报。嗟乎！敢不忍乎哉？敢不终忍乎哉？ 

　　太仓陆公容，美丰仪。天顺三年，应试南京。馆人有女，善吹箫，夜奔公寝。公绐以疾，与期后夜。女退，遂作诗云：「风清月白夜窗虚，有女来窥笑读书。欲把琴心通一语，十年前已薄相如。」迟明托故去。是秋中式。先期其父梦郡守送旗扁，扁上题「月白风清」四字，以为月宫之兆，作书贻公。公益悚然。后成进士，仕至参政。 

　　陈生连呼不可，以勇胜。此绐疾改期，以智胜；较陈生殊省力矣！然此时再一些不得，宁以吾之不可，学柳下之可焉。 

　　王海日公华，阳明先生父也。尝馆一富翁家，翁婢妾众而无子。一夕，一妾就王，王峻却之。妾出一纸曰：「此主人意也。」上书云：欲求人间子。王即摇笔书其旁曰：恐惊天上神。终不纳。后主人修醮，法师拜章，伏地久不起。主人讶问。法师曰：「适遇天上迎状元榜，久乃得达。」因问状元为谁。曰：「不敢言。但马前有一联云：欲求人间子，恐惊天上神。」主人疑王薄德，故泄前语；而王果状元及第。 

　　此事诸家所记同辞，而公本传不载。意文成公辈体公盛德，特隐之也。将以奖劝后学，须仍表出之。 

　　姚三韭，博学善诗文，馆于怀氏。有女常窥之，姚岸然不顾。一日，晒履于庭，女乃作书纳其中。姚得之，即托以他事辞归。袁怡杏作诗咏之，有「一点贞心坚匪石，春风桃李莫相猜」之句。姚不受诗，且答书自辩其无此事。怡杏缄其书而题云：德至厚矣！生子谌，及孙锡，皆登进士。 

　　浙指挥使延师训子。师病寒，欲发汗，令其子取被。将母卧被以来，误卷母鞋一只。病已，还被，而鞋堕床下，师徒皆不及知。使来视疾，见鞋，疑妻与通。夜讯妻，不服。令婢诡以妻命邀之，己持刀伺其后，俟门启，两杀之。师闻叩门，问何事。婢告以主母命，师怒曰：「是何言与！明晨告尔主人，将治尔罪。」使复强其妻亲往，师固拒之曰：「某家东翁延居西塾，敢以冥冥堕行哉？请速回步。」门终不启。明日，师辞去。使始释然，为述昨宵事始末，谢其误。师随登第。 

　　使当时略启门，即已见杀；在事则诚枉，而论心已非枉矣！此处念头容不得少差。 

　　应天某生赴京试日，旅邸对门，某指挥使第也。有女年及笄，窥门见生而属意焉。使婢授意于生，言父已他往，期以是夜相会。生惧累阴德，不敢领略。同寓一友窃知之，伪为生赴约。婢暗莫辨，引之入。女与就寝，欢洽熟睡。适挥使归，见之大怒，拔剑俱杀之。明日榜出，此生首列。因告人曰：「使吾若往，已在鬼录矣！」 

　　生所惧尚远在阴德耳，岂知现报竟在目前乎？鬼录、登科录，只争些子，可畏哉！ 

　　豫章有双生者，其母坐蓐时，骈肩而下，遂莫分孰兄孰弟。相貌笑啼如一，父母亦莫能辨。及能言，因各命名以别之。至就塾，颖悟文墨又如一。甫弱冠，同补博士弟子。覆试日，主司亦讶其莫辨，遂分之以庠。笑谓之曰：「庠者，序也。府庠为兄，县庠为弟。」嗣后遂定某兄某弟。暨完娶，父母恐二媳莫辨，命各以衣履别之。踰年又同月生子，再试又同时补饩。里人咸曰：「命同相同，宜其事事同矣！」至三十一岁，又同取科举，赴省试。寓邻有丽妇少孀者，私挑其兄。兄正色拒之；恐复挑其弟，乃以妇情语弟，复戒之曰：「尔我貌同，既挑我，必复挑尔。尔慎毋惑，作损德事。」弟面是之，后竟与妇通焉。妇初不知其为兄弟二人也。彼此情稔，因与妇矢曰：「我得中，必娶尔。」及榜放，兄入彀，弟被黜。复诳妇曰：「我今虽中，行赴春闱，待发甲娶尔，尤荣贵。」且以乏资斧为言。妇因以所积尽付之。明春，兄又发甲。妇又以为所私者联捷，朝夕望其迎娶；而杳不通问，郁郁成疾。阴以书贻，遂殂矣！所贻书竟达兄手。兄惊诘弟，弟不能讳。次年，弟有爱子，即与兄同举者，暴殇。痛哭不已，双目顿盲，未几亦殂。其兄享福禄，多子孙，称全祉焉。 

　　命同相同，而心便忽然不同，可见祸福皆人自造，而非天之生是使殊也。（与奢俭类所载二太学生事并参，益知祸福非由天定。） 

　　敬圣类 

　　张九成，字子韶。年四十，游郡庠。常闭阁终日，比舍生潜穴隙窥之，则俨然敛膝危坐，对大编，若与神明为伍。后举进士第一，为名臣大儒。 

　　姚若侯曰：若子韶先生者，可谓畏圣人之言者矣！窃怪古人于圣贤书，则肃然敬畏，若与神明为伍；及至觌面见鬼神殊形异相，对之俨然无畏怖心。今人二者皆反是，何也？盖人必有所畏也，然后能无所畏。能不畏敌者，畏将者也；能不畏刑者，畏法者也；能不畏鬼神者，畏圣贤者也。虽然；畏圣贤者，非不畏鬼神也，不畏之于其殊形异相之时也。视之而不见，听之而不闻者，鬼神之德也；戒慎乎其所不睹，恐惧乎其所不闻者，鬼神之法也。今人见鬼神形、闻鬼神语，无不畏者；而闲居则一无所畏，反疑报应为荒唐，诬神灵为虚诞。问其故，则曰：「我不见也，不闻也。夫不可见、不可闻者，鬼神之常也；其可见可闻者，鬼神之变也。君子所畏者，不见不闻之鬼神也。故显则畏之于骏奔对越之间，幽则畏之于尔室屋漏之际。庸愚所畏者，可见可闻之鬼神也。故往往畏之于衰败之候、笃疾之中。然见而后畏，畏而后信焉，晚矣！昔有鬻徐夫人药匕首者，曰：「以之刺人，血濡缕，立死。」愚人不信也。久乃窃而试之，急呼人曰：「果然！」声绝而气亦绝矣。世之待见鬼神而后信者，何以异此？ 

　　管宁自辽东浮海而归。风起，将覆舟，舟中人皆呼天忏罪。至管宁，云：「尝一朝科头，三晨晏起，一次不冠如厕。过必在此耳！」时同行诸舟尽没，独宁舟有灯导而前，获济。 

　　以此为过，则其平日谨身之道宜何如！盖圣贤学问，莫先于敬。敬之一字，原彻内彻外、可精可粗之言。内而在心，则主一无适；外而容貌，则整肃庄严。精之至尧舜之钦明温恭，粗之及小学之唯诺拜跪。夫唯诺拜跪，未便能敬，而可以习敬。即君子之整肃庄严，亦岂便是敬？而程子云：「致敬须自此入。」张南轩亦云：「俨若思，虽非敬之道，而于此时可以礼敬。」程子又云：「未有箕踞而心不慢者。」一反观，益可见。 

　　元珪禅师，唐永淳间，结庐嵩岳之庞坞。忽有异人蛾冠裤褶而至，曰：「我岳神也。知师有广大智辩，乞受正戒。」师曰：「付汝五戒。若能奉持，即应曰『能』，不能曰『否』。能不淫乎？」神曰：「亦娶也。」曰：「非此谓也，言无纵欲也。」神曰：「能。」曰：「能不盗乎？」神曰：「我正直，焉有盗乎？」曰：「非此谓也。言享而福淫，不供而祸善也。」神曰：「能。」曰：「能不杀乎？」神曰：「实司其柄，焉得不杀？」曰：「非此谓也，言有滥误疑混也。」神曰：「能。」曰：「能不妄乎？」神曰：「我正直，焉有妄哉？」曰：「非此谓也，言先后不合天心也。」神曰：「能。」曰：「能不饮乎？」神曰：「我受祭奠，焉得不饮？」曰：「非此谓也，言不乱性也。」神曰：「能。」师曰：「此佛五戒也。」神曰：「谨受教。」 

　　如此说戒，谁人不可受，谁人可不受？其事似于僧戒少宽，其理于僧戒较精矣！司马温公有云：「忿怒如烈火，利欲如锋铦；终朝长戚戚，是名阿鼻狱。颜子安陋巷，孟子养浩然；富贵如浮云，是名极乐国。孝弟通神明，忠信行蛮貊；积善来百祥，是名作因果。仁，人之安宅；义，人之正路。行之诚且久，是名光明藏。道德修一身，功泽被万物，为圣为大贤，是名佛菩萨。言为百世师，行为天下法；久久不可掩，是名不坏身。」善言佛理哉！ 

