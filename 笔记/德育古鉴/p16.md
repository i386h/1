<!-- { "loadSidebar": true } -->
　　真会该前人，真会使钱人。不然，瘗定二万缗不用，与一堆瓦砾何异？又焉知不遭人之发掘哉？甚有因而贾祸者矣！即竟可以贻之子孙，而贤者则无所事此，愚者反益其花荡。财有聚必有散，聚之愈久者，其散之必甚速。吾未见粟红贯朽之家，曾有与其子孙，岁衣日食逐渐空乏而后贫困也；还望其散得不十分出丑为佳耳。 

　　姚若侯有云：「兵荒者，世界一劫运也，救劫者，顺天之心，逆天之运。天心好生，顺以承之；天运行杀，逆以挽之，人道之所以与天地参也。人欲一日而行千百善，一人而救千百人，舍却此等时，无处着力矣！」创论！快论！至论！足空千古。 

　　伏湛，为平原守。更始时，仓猝兵起，天下纷扰，岁又大歉。乃谓妻子曰：「天下皆饥，奈何独饱？」乃共食粗粝，悉分俸禄以赡乡里。后官至司徒，封侯，子孙世爵。 

　　不必论所分多少，只此一念，便堪侯封数世。 

　　全琮，字子瑾，越人。父柔，简默冲退，好积聚。使琮赍米千余，至吴市易。值旱荒，琮皆以赈饥贫，空船而返。父责之，琮对曰：「愚以所市非急，而吴民方有倒悬之难，故因便赈给，不及启也。」父深奇之。琮仕吴，封钱塘侯。 

　　袁了凡曰：「凡系世家，未有不由祖德深厚而科第绵延者。予旧馆于当湖陆氏，见其堂中挂一轴文字，乃其先世两代出粟赈饥而人赠之者。文中历叙古先济饥之人，子孙皆膺高位，谓他日陆氏必有显者。今自东滨公而下，三代皆为九卿，其言若为左券云。」 

　　李谦，尝值岁歉，出粟千石以贷乡人。明年又歉，人无以偿，谦即对众焚券。明年大熟，人争偿之，一无所受。明年又大歉，复竭家财，设粥以济；死者复为瘗之。或曰：「子阴德大矣！」谦曰：「阴德犹耳鸣，己自知之，人无知者。今子已知，何足为德？」谦寿至百岁，子孙多显。 

　　谦之施济大矣，何可复议？但遇歉而破券，诚盛德也；大熟而争偿，是亦可以受乎！受而遇歉再贷，可为乡人长备此千石粟矣；不受，便不可继，后虽竭家财，止能设粥以济耳。若其所论阴德，则发微之言也。 

　　黄兼济，成都人。时张咏知成都，夜梦紫府真君接语未久，忽报西门黄兼济至，见幅巾道服入。真君降阶接之，列坐咏上。至旦，访得之，果梦中所见者。因问平生所行何善，以致真君礼遇如此。黄曰：「初无善事，惟黍麦熟时，以钱三百缗收籴。至明年禾黍未熟，小民艰食时粜之，价值不增，升斗如故。在我初无所损，而小民得济危急。」张公叹曰：「此宜坐吾上也。」令吏掖而拜之。黄后无疾而逝，子孙大显。 

　　此常平仓遗意也，匹夫可以行之矣！诚欲济人，岂必势位乎？然持此三百缗岁籴岁粜，其为民辛勤也，岂易易哉？愚以为是难于不受千石粟者。 

　　魏时举，北魏巨鹿人。值岁歉，谷价腾贵，因发廪出粜，价惟取人之半。尝语人曰：「凶岁之半价，即丰时之全价。虽少取之，而又何损？使不遇歉，将求赢乎？」生子收节，累官仆射。 

　　绍兴丁卯大饥，流民满道。饶州富民段廿八，积谷数仓，闭不肯粜。一日，方与家人评论物价低昂间，正幸踊贵，忽天雨晦冥，火光满室，段遂为雷震死。仓所贮谷，亦为天火烧尽矣。 

　　颜光衷曰：「惯理钱谷者，便伏此根。段其甚者耳！人不可不自勉。」 

　　祝染，延平沙县人。遇岁饥，辄为粥以施贫者。后生一子，聪慧，应举入试。春榜将开，乡人梦黄衣使者驰报状元，手持一旗，上有「施粥之报」四字。开榜，子果状元。又倪闪，字奏夫，颖悟嗜学，用俭好施，屡试弗遇。人议之曰：「君以济贫为事，何屡屈于春官？岂造物有未知耶？」闪闻，益自励。绍定四年大饥，道殍相枕，闪以糜粥济之，活者甚众。次年赴试，人多梦竖旗于闪门，上书「饘粥阴功」四字。果大魁天下。 

　　朱冲，多买敝衣，择市妪之善缝纫者，成衲衣数百。当大寒雪时，以给冻者。冲寿九十余，子孙多显。 

　　崔子有言：「惠不在大，济人之急可也。敝衲之所直无几，而寒雪时冻者得之，不啻重裘之温矣！昔陈璲家本清贫，每急于行义。常戒诸子，遇贫者宜随力赈之，不必计多寡；若待富后行，恐终无济人之期。人可以财力不及自诿哉？」 

　　薛西原先生好施，尝解绵以衣寒者。或曰：「焉得人人而济之？」先生曰：「但不负此心耳！」又曰：「天地间福禄，若不存些忧勤惕励的心，聚他不来；若不做些济人利物的事，消他不去。」至言也。 

　　颜光衷曰：「匹夫存心济人，于人必有所济。凡救性命，所损无多。但足衣食者，不知饥寒之苦，视为可已，泛泛置之。菜色时既不留意，及有病卧危笃者，又以为不能复振，遂坐视其死。即有心人，慨叹焉耳。其它则侧目之、屏逐之矣！不知缘饿得病，病既不能得食，则愈饿愈深。此不过一二升米调护之，累日便能求趁。既能求趁，便有生意，何惜损太仓一粒，不以惠此。且均是人耳！我若托生非地，与此何殊？幸得自足，乃享丰席盛，又为子孙计长久，而眼前救人，一文不舍。亦观昔所称富豪，今存者几乎？彼其子孙不终享也。岂由前人好施而不为远图也哉？世间水火盗贼，疾病横灾，皆能令我家业顿尽。稍稍福分，亦是天庇之；宁一吝啬钱癖，能致然乎？」一旦无常，祇供子孙酒色赌荡之资，何如积德邀庇于天之为愈哉？」 

　　杨少师荣，建宁人，先世以济渡为生。久雨溪涨，横流冲毁民居，溺者顺流而下，他舟皆捞取货物，少师曾祖及祖惟救人，而货物一无所取。乡人嗤其愚。逮少师父生，家已裕。有神人化为道者，语之曰：「汝祖父有阴功，子孙当贵显。宜葬某地，即今白兔坟。」生少师，封三代皆一品，累世贵盛。 

　　孙三，居涞水西涯。冬月水浅舟胶，往来病涉。孙每冬用板七片渡人，二十余年。因病到冥，主者曰：「此人曾作七星桥，当延一纪。」后享寿八十，无病而卒。 

　　杨雍，洛人也。兄弟六人，以佣卖为业。少修孝敬，达于遐迩。父母没，葬无终山。长慕追思，凄怆欲绝。乃卖田宅，徒居墓侧。山高八十里，大道峻阪，往来患渴。公晨夜辇水浆给行旅，兼补履屩，不受其直，累年不懈。天神为致白璧一双，钱百万。以娶北平徐氏女为妻，生十男，皆令德俊异，位至卿相。 

　　张仲和，善用张仲景法疗治伤寒，活人甚多。二子相继登科。张行甫亦行医救人，贫者不取药直。子孙显宦数世。 

　　许叔微，毗陵人。省试不利，祷于神。梦神告曰：「汝欲登科，须凭阴德。」叔微自念家贫无力，乃精意学医，久遂通妙。人无高下，皆急赴之。贫者厚与药，不受其直，所活甚多。复梦神授以诗曰：「药有阴功，陈楼间处。堂上呼卢，喝六作五。」是年以第六名登第。因上名不禄，升第五。上则陈祖言，下则楼村，方省前梦也。 

　　医人刘太初，治薛司法妻，差误致死。后数年，白昼有绯衣妇人，蒙首，称薛司法妻，来求医。刘偶不在，家人实告。遇于路，叙前病症，数其用药之误。刘惊骇回家。入门而死。 

　　姚若侯云：「按律，庸医杀人，有故者斩；误者以过失杀论，无死法也。太初亦误耳，而死于此妇，何也？意其人必忽于审病，轻于试药，其心几以人命为儿戏矣！阳罚可逃，冤鬼肯释之哉？窃叹医道之衰，同于贸贩。视金如命，视药如金；恃己专功，嫉妒同道；高抬体面，忽略贫穷；读书草率，切脉粗浮；药味不精不全，制度或假或减；以病试方，送生入死。皆太初类也。乃有诈轻为重，恐吓钱财。甚而故用毒虐，使之沈苦，而徐收其功，以大索其酬。多至无术挽回，遂致不救；真罪不容于死矣！」 

　　宁崇礼，性好善，常造棺施人；贫不能葬者，又助以钱米。终身不变。寿八十余。没后，其家小奴丁贵童，梦礼与语曰：「我平生多做屋与人住，积累阴功，庆延子孙。汝说与十四郎，明年秋试必得解，嗣后登科者常不绝。」十四郎者，其子谦光也。次年果预荐，自是殆无虚榜。 

　　李之纯，为成都转运使，专以掩骼埋胔为念。吏人徐熙，专为宣力。计其所藏，无虑万计。一日，金华街民王彬，死复苏云：「见冥官曰：『汝以误追，当还人间。阴司事虽禁泄露，然为善之效，亦欲人知。李之纯葬枯骨有功，与知成都府一任；徐熙督役有劳，与一子及第。汝宜传与世间。』」后李以直学士知成都，徐子果贵。 

　　欲使人知者，冥官之心也；而不可泄露者，阴司之禁也。然则冥官间一使人知，亦几冒禁而为之矣！世乃以尽知，遂并可知者而亦不信，不深负冥官一片热心哉？！（以上专行一善事） 

　　周必大，庐陵人，监临安府和剂局。局内失火，逮吏论死，未报。必大问法吏曰：「设火自官致，当得何罪？」吏曰：「除为民。」必大遂自诬服，坐失官，吏得免死。必大归，道谒妇翁。门外雪交下，童子扫于庭。妇翁前一夕梦扫雪迎宰相，及见必大，叹曰：「今扫雪，乃迎失职官也。」必大归，刻苦读书，赴博学弘词试。至京，寓一班直家。遇其携小册自外至，借观，则卤簿图也。悉录记之。入试，适命此题，遂中式。历官至宰相。先是必大梦入冥司，见一判官掠一捻胎鬼曰：「此人有阴德，当位宰相。貌陋如此，奈何？」鬼请为作宰相须。遂起摩必大颏，为之种须。及觉，犹隐隐痛。后罢相家居，一相士来谒，邂逅于门外。相者问：「相公安在？」必大进揖曰：「某前此待罪宰相。」相者曰：「何宰相貌如此，得非诳我耶？」必大气色愈和，延入上坐。相者复请见宰相，必大答如初。相者审视，起捋必大须曰：「真宰相也。」必大惊服。盖前此种须事，从未以告人也。 

　　以一官可换一人命，平心思之，原得算也。以一小官竟换一宰相，此番交易，竟何如哉？诚共详之。 

　　台州应太犹，习业山中。夜鬼啸集，应不惧也。一夕，闻鬼云：「某妇以夫客久不归，翁姑逼嫁之。明夜当缢于此，吾得代矣！」应急潜卖田，得银四两。乃伪作其夫书，寄银还家。其家见书，以手迹不类，疑之。既而曰：「书可假，银不可假，想儿无恙。」遂不逼妇。后其子归，夫妇相保如初。应又闻鬼语曰：「吾当得代，奈此秀士坏吾事！」一鬼曰：「尔何不祸之？」曰：「上帝以此人心好，命作阴德尚书矣，吾安得祸之？」应果登第，官至尚书。 

