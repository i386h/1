<!-- { "loadSidebar": true } -->
　　余童年丧父，老母命弃儒而学医。谓可以养生，可以济人，且习一艺以成名，尔父夙心也。后余在慈云寺，遇一老，修髯伟貌，飘飘若仙。语余曰：「子仕路中人也，明年即进学矣，何不读书？」予告以故。曰：「吾姓孔，云南人也。得邵子皇极正传，数该传汝。」余引之归家，试其数，纤悉皆验。予遂起读书之念，礼郁海谷为师。孔为余起数：县考童生当十四名，府考七十一名，提学考第九名。明年赴考，名数皆合。复为卜终身休咎，言：某年考第几名，某年当补廪，某年当贡。贡后，某年当选四川一大尹。在任三年半，即宜告归。五十三岁八月十四日丑时终，惜无子。予备录而谨识之。自后凡遇考较，其名次前后，皆不出孔公所悬定者。独算予食廪米九十一石五斗，当出贡。及食米七十余石，屠宗师即批准补贡；予窃疑之。后果为署印杨公所驳。直至丁卯年始准贡；连前食米计之，适九十一石五斗也。予因此益信进退有命，迟速有时，澹然无求矣！贡入燕都一年，终日静坐，不阅文字。归游南雍，即访云谷禅师于栖霞山。对坐一室，凡三昼夜不瞑目。云谷问曰：「凡人所以不得作圣者，只为妄想相缠耳。汝坐三日，不见起一妄念；何也？」予曰：「吾为孔先生算定，荣辱死生，皆有定数，即要妄想，亦无可妄想。」云谷笑曰：「吾待汝为豪杰，原来只是凡夫！」予问其故。曰：「人未能无心，终为阴阳所缚，安得无数？但惟凡人有数。极善之人，数固拘他不定；极恶之人，数亦拘他不定。汝二十年来被他算定，不曾转动一毫，岂不是凡夫？」予问曰：「然则数可逃乎？」曰：「命由我作，福自已求。诗书所称，的为明训。我教典中说：求功名得功名，求富贵得富贵，求男女得男女，求长寿得长寿。夫妄语乃释家大戒，诸佛菩萨，岂诳语欺人？」予进曰：「孟子言：『求则得之。』求在我者也。道德仁义，可以力求；功名富贵，如何求得？」云谷曰：「孟子之言不错，汝自错解了。汝不见六祖说：『一切福田，不离方寸。从心而觅，感无不通。』求在我，不独得道德仁义，亦得功名富贵。内外双得，是求有益于得也。若不反躬内省，而徒向外驰求，则求之有道，而得之有命矣。内外双失，故无益耳。」因问：「孔公算汝终身若何？」予以实告。复问曰：「汝自揣应得科第否？应生子否？」予追省良久，曰：「不应也。科第中人，类有福相。予福薄，又不能积功累行，以基厚福；兼不耐繁剧，不能容人；时或以才智盖人，且轻信妄谈，皆薄福相也。又好洁，善怒，多言耗气，喜饮烁精，好彻夜长坐，而不知葆元毓神，皆宜无子。其余过恶，不能悉数。」云谷曰：「岂惟科第哉！世间享千金之产者，定是千金人物；享百金之产者，定是百金人物；饿死者，定是应饿死人物。天不过因材而笃，几曾加纤毫意思？即如生子，有百世之德者，定有百世子孙保之；有十世之德者，定有十世子孙保之；有三世二世之德者，有三世二世子孙保之。其斩焉无后者，德至薄也。汝今既知非，应将向来不登科、不生子之相，尽情改刷。务要积德，务要包荒，务要和爱，务要惜精养神。从前种种，譬如昨日死；从后种种，譬如今日生。此义理再生之身也。夫血肉之身，尚然有数；义理之身，岂不能格天？太甲曰：『天作孽，犹可违。』诗云：『永言配命，自求多福。』如孔先生算汝不登科第、不生子者，此天作之孽也，犹可得而违也。汝今克广德性，力行善事，多积阴德，此自已能作之福也，安得而不受享乎？易为君子谋趋吉避凶；若言天命有常，吉何可趋，凶何可避，开章第一义便说『积善之家，必有余庆』，汝信得真否？」予信其言，拜而受教。因将往日之罪，在佛前尽情发露。为疏一通，先求登科，誓行善事三千条，以报天地祖宗之德。云谷出功过格示予，令将所行之事，逐日札记。善则记数，恶则退除。且教持准提咒以期必验。语予曰：「符箓家有云：『不会书符，被鬼神笑。』此有秘传，只是不动念也。凡祈天立命，都要从无思无虑处感格。孟子论立命之道，而先曰：『夭寿不贰。』夫夭与寿，至贰者也。当其不动念时，孰为夭？孰为寿？细分之，丰歉不贰，然后可以立贫富之命；穷通不贰，然后可以立贵贱之命；夭寿不贰，然后可以立生死之命。人生世间，惟死生最重。曰夭寿，则一切顺逆皆该之矣！至修身以俟之，乃积德祈天之事。曰『修』，则身有过恶，皆当治而去之；曰『俟』，则一毫觊觎，一毫将迎，皆当斩绝之矣。汝未能无心；但持准提咒，无记无数，不令间断，持得纯熟，于持中不持，于不持中持，到得念头不动，则灵验矣！」予初号学海，是日改号了凡。盖悟立命之说，而欲不落凡夫窠臼也。从此而后，终日兢兢，便觉与前不同。前日只是攸攸放任，到此自有战兢惕厉景象。在暗室屋漏之中，常恐得罪天地鬼神；遇人憎我毁我，自能恬然容受。到明年礼部考科举，孔先生算该第三，忽考第一，其言不验；而秋闱中式矣！然行义未纯，检身多误。或见义而行之不勇，或救人而心常自疑；或身勉为善，而口有过言；或醒时操持，而醉后放逸。以过折功，日常虚度。自己巳岁发愿，至己卯岁，历十余年，而三千善行始完。遂起求子愿，亦许行三千善事。辛巳，生汝天启（后改名俨，天启乙丑进士。）。予行一事，随以笔记。汝母不能书，每行一事，用鹅毛管印一朱圈于历日之上，一日有多至至十余圈者。至癸未八月，三千之数已满。九月十三日，复起求中进士愿，许行善事一万条。丙戌登第，授宝坻知县。予置空格一册，名曰：「治心编」。所行善恶，纤毫必记。夜则设桌于庭，效赵阅道焚香告帝。汝母见所行不多，辄颦蹙曰：「我前在家相助行善，故三千之数得完。今许一万，衙中无事可行，何时得圆满乎？」夜间梦见一神人，予言善事难完之故。神曰：「只减粮一节，万行俱完矣！」盖宝坻之田，每亩二分三厘七毫，予为区处，减至一分四厘六毫。委有此事，心颇惊疑。适幻余禅师自五台来，予即以梦告之，并问此事宜信否？禅师曰：「善心真切，即一行可当万善；况合邑减粮，万民受福乎！」孔公算予五十三岁有厄，予未尝祈寿，是岁竟无恙。今六十九岁矣！书言：「天难谌，命靡常。」又言：「惟命不于常。」皆非诳语。吾于是而知：凡称「祸福无不自己求之」者，乃圣贤之言；若谓「祸福惟天所命」，则世俗之论矣！汝之命未知若何？即命当荣显，常作落寞想；即命当顺利，常作拂逆想；即现颇足食，常作贫寠想；即人相爱敬，常作恐惧想；即学问颇优，常作浅陋想。外思济人之急，内思闲己之邪。务要日日知非，日日改过。一日不知非，即一日安于自是；一日无过可改，即一日无步可进。天下聪明俊秀不少，所以德不加修、业不加广者，只为「因循」二字，便担阁一生。云谷禅师所授立命之说，乃至精至粹、至真至正之理，其熟玩而勉行之，毋自旷也。 

　　立命之学，发自孟子；经云谷禅师洗发，而剖析无余蕴矣！然妙在迎头一喝曰：「吾待汝为豪杰，原来只是凡夫！」使人陡地一惊。然后将积德累功，以致富贵福泽之理，逐一还他根据，若可计日得，若可操券取，虽欲不为好人而不得矣！至后论修身以俟，直说到无觊觎，无将迎，只此便是至圣至仁。人诚到此地位，更何处用着富贵福泽？然则禅师之意，是借富贵福泽，以使人积德累功；非借积德累功，以使人富贵福泽也。必若是然后为真立命也。故时而为尧舜，天子寿考可；时而为孔颜，不遇早夭可。富贵福泽，于彼何加，天亦不必定以寻常富贵福泽加之也。若夫未能及是而但积德累功，其志只在富贵福泽者，天亦只仅以富贵福泽报之。此如释家所谓得正果、得福报之殊矣！即了凡先生所自述，亦还只认定第二层做。然诚做到极精纯处，虽圣贤亦岂外是，所谓「强恕而行，求仁莫近焉」也。至若稍稍修持，便思应验；应验不至，而遂谓「修持无益」者。此则原未尝修持，不可谓无应验也。辛丑夏四月，宜兴史洁珵玉涵氏识。 

　　圣贤不许人求富贵福泽，今人只须人求富贵福泽。盖求富贵福泽之念果坚，则积德累功之事必力矣！天下添一人积德累功，于天下必有所济。天岂有不以富贵福泽报之，以劝人之积德累功者乎？玉涵又记。 

　　附录三 

　　净意说 
　　明．罗桢 

