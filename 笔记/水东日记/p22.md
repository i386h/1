<!-- { "loadSidebar": true } -->
　　太师平章军国重事潞国文忠烈公生真宗景徳三年仁宗天圣五年二十二嵗进士及第歴事四朝出入将相五十余年哲宗绍圣四年九十二而卒功名夀考古今罕比吕许公尝谓其为大有福人信矣公虽不以文章翰墨自名而出口落笔亦自不凡系于人品然也尝两题范文正公所书黄素伯夷颂今苏州有石刻可模搨其绛州翼城县新修至圣文宣王庙记虽其少作已有抑邪崇正之意是以录之圣宋四叶止继明之五年彦博以进士举中甲科得大理评事宰是邑秋八月二十九日始莅事故事守令始至则郡县之祠庙悉诣之恭于神训于民政之本也由是询于邑吏质之县图载祀典享庙食者惟宣圣之祀焉翌日伸祠谒之礼已事而退立于庑下观其石记即后唐长兴三年创是庙也歳月滋久庙貌弗严屋瓦皆隳梁木其壊上不庇于风下不容于爼豆县署直其北裁十数步日有敲扑之喧浍水流于东不三四尺岁虞漂溺之患虽贤哉囘也不改其乐君子居之何陋之有而守土事神者崇奉之礼岂不阙欤乃谋于同僚规是改作方营善地将构新庙而县西北隅适有废庙俗老承传为汤王行宫事出不经理无常祀既絶苹蘩之荐鞠为荆棘之墟像设都亡廊庑全陊独有正殿巍然中立虽丹垩已晦而甍栋颇崇异乎哉天将以斯室遗夫子不尔则胡为十室九废而独完兹中宇虚其正位者安所俟乎宜其即是遗构以正两楹之坐起兹颓垣以崇数仭之墙踵其故以谋新材则易偹变其本而加饰工不告劳命薙氏以芟夷集獿人而涂塈兴废起坠务实去华昔之湫陋者耽耽而云矣曩之荒秽者殖殖而砥平矣翼以东西二室增之屏树闬闳凡屋壁之间堵其数盈百危昏中而戒事日南至而卒功动适其时不愆于素邑人张防元以文行称于乡曲累举进士败于垂成运舛事违退而讲授一日覩新庙之既成以列像之未偹乃率其徒躬营其事明年春募工于别郡得绘塑之妙者于是塑至圣暨十哲之像逾十旬而告就八月上丁释奠之礼落之且曰能事毕矣不可无闻于后盍书以志故述其经始之因直谨夫歳月而已杜牧云称夫子之徳莫如孟子称夫子之尊莫如韩吏部孟所谓生人以来未有如夫子贤过尧舜逺矣韩所谓自天子至郡邑守长得共祀而徧天下者惟社稷与孔子社稷坛而不屋岂如孔子巍然当座用王者礼以门人配自天子而下北面拜跪礼如亲弟子然则夫子之徳之尊韩孟言之详矣今兹为记是用略诸时天圣八年九月五日记承奉守大理评事知翼城县事兼监盐税务文彦博撰夏忠靖公永乐中苏松治水与某给事中同命一日同宿天宁寺中给事早如厠行甚急公戏之曰披衣靸履而行给事给事某即应声曰弃甲曵兵而走尚书尚书此先人尝云
　　相台许可用中丞元延祐初科进士文章亦表着一时有盛名今世所见者可数耳耿好问言其裔孙颙尚藏文集若干卷惜乎不得见之今日检旧碑见杨叔玑所寄晋宁路乡贤祠堂记公文也其辞曰治民有政化民有礼政虽不可弛圣人不急也礼则不待亲炙而有得于私淑者矣惟其不得为亲炙也世之君子汲汲有事于前修往行者所以寓淑人之机焉古乡先生没而祭于社乡先生之徳乡人心说而诚服者其秩于祭宜哉世逺礼坠着于令有不举者况咸秩无文乎然其废举亦视所寓何如人耳乡饮酒礼主人就先生而谋賔介主人谓诸侯之卿大夫先生谓致仕老于乡里而教者大夫则就而谋之又卿大夫饮国中贤者诸侯卿大夫犹能致礼于乡贤之生者天子牧守独不能致礼于乡贤之没者乎祭于社之制不可考附庙学作屋而祭之者则间有之矣晋宁在河东为古今名郡庙学罹地震仆而复建讲堂西四贤堂故基独芜秽不治今总管仇侯理棼举坠劭农敦学歳复告丰治防桴鼓顾瞻隙地慨然有懐古之思会监察御史赵君亦以祠乡贤为言遂捐俸金倡僚属士庶而复为堂焉经始至正二年孟春迄功二月乃取隋文中子而下凡若干人设主以祭前国子司业王君走书京师请记于愚愚惟万物并育而不相害道并行而不相悖物之所以育者道也道之所以行者人也道之统在圣而其寄在贤或晦或明或絶或续有不得而殚论者大扺先王承天之道所以维人纪于万世者礼而已矣礼之目有五而祭统乎吉然而有公于天下者先圣先师是也有专于一乡者各贤其贤祀于其地者是也公于天下者以其道被天下也专于一乡者道之所着莫先于乡而乡人之所感视众人为尤易由是而国而天下矣王豹处于淇而河西善讴緜驹处于髙唐而齐右善歌曲艺且然而况为圣人之学者乎晋当变风变雅之余有忧深思逺之意俗美且厚人生其间虽徳之大小不同而位之显晦亦异要其所至有足以任斯道之寄者若文中子若唐裴文忠公宋司马文正公其出处勲德为如何他如裴中赵元镇之相业阳亢宗司空表圣之节操赵伯循孙明复之经术与夫金源百年以迄我朝其行足以范世而轨俗其风足以防顽而立懦其学足以垂后而淑人不待亲炙而有得者多矣乡先生之功不亦大乎生为晋人没为晋神其秩于祭宜也然其中固为从祀孔庙而又班之斯堂何哉从祀公于天下者也斯堂专于一乡者也使熏徳而善良者益寓其没世不忘之思非黩也昔魏杜畿为河东太守开置学宫执经教授郡中化之以多儒闻其功不在蜀文翁闽常衮下而未闻有祠今举而祀之可也夫以陶唐之故墟际皇元之嘉防魁竒材德之生葢鼎鼎也明其晦续其絶廓圣人之学而任斯道之寄者岂无其人又有嗣而秩之者已侯燕人名济字公度化民有礼其杜畿之流乎司业名士元字善甫御史名承禧字宗吉皆郡人也
　　欧阳文忠公云汉以来有银青金紫之号青紫绶也金银其所佩印章绶所以系印者也后世官不佩印此名虚设矣隋唐以来有随身鱼而青紫为服色所谓金紫者乃服紫衣而佩金鱼尔唐李宗闵谓崔能赐紫衣金印曰金印缪也今世自以赐绯服鱼袋赐紫金鱼袋结入官御矣今有阶至金紫光禄大夫者遂于结御去赐紫金鱼袋皆流俗相承不复讨正也予尝于今容县拓得元次山小像其衣腋垂一物似鹿皮纹而长葢即鱼袋也
　　内府对书后有巧对尝见近臣被赐本惜不能记也陈刚中集有二人土上坐一月日边明杨东里集有人从门内闪公向水边沿又闻昔有善为是者如红荷花白荷花何荷花好黑葚子赤葚子甚葚子甜五行金木水火土四位公侯伯子男之一人赴愬于官云小人告大人上官就令其对即曰上士倍中士近时浙江承差归安举子程敏政皆以此著名要之似此者亦不多见
　　括苍王交山先生亷论冦凖奉驾亲征之非曰余尝读宋史至真宗时契丹冦河北冦凖为相力主车驾幸澶州以镇军心夫天子外建诸侯以守疆场内置宰相以为辅弼天子但垂拱而治疆场有事诸侯当致其力朝廷不宁宰臣斯任其责此不易之论也凖则昧之而必欲真宗亲征则将焉用彼相矣当是时天下方盛祖宗将相犹有存者凖主议牢不可破幸而契丹请和车驾坦道而南茍或王师失利车驾失驭不惟河北沦于敌境而天下之事去矣凖虽逺迁何补于国哉王钦虽曰奸邪其以投琼为喻岂虚语也由百世之后等凖之议莫能遁其非矣其论李纲请固守京师之非曰宋徽钦时金人入界李纲力主固守京师以卫社稷夫死社稷诸侯守土之职非天子之事也李纲不此之悟而欲留二帝固守京师以待勤王之师与敌背城一战以决胜负若纲者贤则远矣不几于知常而不知变者乎昔者太王常避狄人之逼孟子又尝以对滕君矣夫太王滕君皆侯国也及其行权圣贤尤许之况于万乗之尊乎故唐宗幸蜀以避禄山之祸代宗幸陜以避吐蕃之难徳宗幸奉天以避朱泚之乱卒赖勤王之师再造唐祚使当是时三宗皆如李纲之议则安禄山吐蕃朱泚之惨三宗能不震惊乎纲力主其议二帝从之幸而斡里雅布以师退京师赖以无虞及纲罢以是后朝臣不达行幸之议至冬金复入冦何防又执纲议钦宗以足顿地誓死社稷朝臣乃不复言遂至二帝北巡贻宗庙之羞遗人民之祸实自纲防知常而不知变之罪当时之计莫若从太王避狄之谋而袭三宗出幸之事命康王为元帅李纲为相权之不挠用之不疑诏徴天下勤王之师以卫王室斯善之善者也即有不虞亦无北迁之祸顾乃为守土臣之计致二帝身亡国削哀哉哀哉今按交山之说固然惟宣徳中汉庶人事时议亦汹汹莫定赖杨文敏数公者力劝亲征事以克济正统十四年冬徐元玉先生以占天候气为言土木之溃既验即蓄南迁之议幸而其议不行不然事未可知也善乎杨诚齐之谓天下之事不难于议而不易于处斯言当矣
　　临川李性学古今文章精义仅百条门人益都于钦止至顺中防云二百八条岂刻者之误欤后又有署云文章作法绪论凡十一条宋僖语也卷末又有论述其云袁清容文长于应制欧阳原功文未离赋体未见切当不知何人所评岂亦出僖览者详之夫六经而下左丘明传春秋而千万世文章实祖于此继丘明者司马子长子长为史记而力量过之在汉为文中之雄继子长者韩子深醇正大在唐为文中之王继韩子者欧阳公渊永和平在宋为文中之宗他若班孟坚之详赡栁栁州之精覈曾南丰之峻洁王临川之简淡苏长公之痛快国朝之文若赵江汉如星斗着天行列森罗而光气焕发刘静修如御车广路轮辕坚壮而驰骋自得姚牧庵如豫章防地深根而巨干故枝叶挺茂程雪楼如王侯第宅门庑堂室内外莫不完壮元清河如项籍将兵人人足用冯海粟如苻坚总师以多而败虞卲庵如长江大河清畅浑浩会归于海而后止黄金华如洪陂巨泽风浪不惊湛然一碧掲豫章如明珠在囦光辉不露而自然人知其为至寳马石田如彝器陈于宗庙无甚华饰而质雅可观栁待制如礼家之备节文秾缛重复李五峰如秦汉间人语言崭絶而顿挫至如清容博奥敏防长于应制如欧阳圭斋厐硕铺舒未离赋体俊迈如陈莆田雅驯如程黟南平顺而气益盛如贡宣城洁浄而力稍弱如危太仆是十数公虽时有后先皆以文而知名者也
　　世有可鄙庸人俗子变雅为俗易正为邪防行妄作强名解事或从而妄自矜诩而不知遭其不幸者多矣如所谓劈琴煑花上晒裈之是已孔承文上舍尝惠于孔林数碑内一通题曰孟氏祖庭图记卷第一皆界为格子曰防机则有一妪一男曰传食诸侯则车骑两两曰思孟传受则两人对坐曰问利曰问治国则为王者儒生坐立之状且引堂下一牛既甚可鄙其字画标目书手刻工尤为庸俗之甚细观之则其中隠隠有磨去字防唉安知其非汉唐时碑刻耶此岂孟氏不才后人所为或庸俗上官使然政亦可惜吾恐天地间似此者尚多又奚伤乎是碑也
　　宦防录云辛稼轩自北初还朝留建业忽患痴疝疾重坠大如桮遇一道人教以取叶珠即薏苡仁用东方壁土同炒黄色去土用水煑烂入砂盆内擂成膏每用二钱以无灰酒调数服渐消程沙随亦得此疾稼轩以此授之亦効如不及时只于药铺买干者亦佳按本草薏苡仁上品为君臣养心久服轻身不老味甘平无毒

　　水东日记卷二十三
　　钦定四库全书
　　水东日记卷二十四
　　明　叶盛　撰
