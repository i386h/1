<!-- { "loadSidebar": true } -->
　　宋理宗朝内珰有侮吾夫子者令马逺画一佛中坐老子侧立孔子问礼于前俾江古心子远赞之子逺立成曰释迦趺坐老聃傍睨惟吾夫子絶倒在地张篠庵初登第施状元槃一日出释老侮孔子图即口占云释老猖狂侮大儒书生为尔发长吁不知过宋围匡日还似于今画里无又曰拂须挥鼻彼何人放诞能无愧此身名教万年齐日月须知鲁国一儒真葢亦相题防戏云尔
　　豫章熊天慵先生二百年前江右大儒也其遗文世不多见偶见其重修广州路学大成殿记一篇其辞曰皇元混一海宇南讫海外咸暨声教广为南海一都防肃政防访司宣慰元帅府所亲涖皆以敬教劝学为第一义于是礼殿壮丽甲于南方元贞初尝一修之速成茍简遄底蠧圮势不得不改作乃相与谋鉴前欲速图后可久因没官巨材复买其半以足用凡买砖甓础石诸物悉从市贾工匠夫役皆雇募防访使多尔济巴勒公天璋创其始副使徳哷萨巴公成其终副使李公徳厚佥事张公世荣范公致毅色勒敏公经歴董用知事王淑照磨戴从龙众史恊心同力帅府以副帅王公从政董其事帅募穆齐英佐史周南梁晟从副帅日至督视材必坚良工必精致庙殿经始于丁巳之春塐像肇作于丁巳之冬而毕成于戊午之秋仪门廊庑新与庙称凡用匠以工计者二万役夫倍之钞中统以贯计者六万米以石计者四百其半取于赡士之余其半有司徴布以给之物无彊贾民无横役财无滥用对圣贤而无愧勒金石而可书教授陈学礼殚其心力迄用有成述其始末书来请记于熊朋来且曰昔防访李公致道构尊经阁余公琏新明伦堂今使者归侵疆覈租购羣书明载籍于是教养悉备广学固有春秋祭乐今剏二亭前曰思敬后曰正徳以为肄乐之所幸并书之余之为瑟谱也盖阅诸学之谱而正其讹酌献之曲必按月律江广诸郡多用之因其来请授以藏诸书阁肄乐则按谱取声奏诸新殿尚其足以招和气之祥而斯文之福且夫圣人道髙徳厚教化无穷与天地参而四时同宗庙之美百官之富游圣门者犹曰不可见岂比异端以殿宇之雄为夸美哉特为礼乐之官任民社之寄者舍是无以见奉诏之勤吾诵其诗读其书洋洋在上如亲见之矣皇明方耀科举肇兴虽岭海如在殿陛前人物奥产不多见见必竒杰必有应文运而起于南海之濵者延祐六年正月日豫章前进士熊朋来撰王妇者夫家临海人至元十三年王师南伐王妇夫舅姑俱被执师中千夫将见王美丽乃尽杀其舅姑与夫而欲私之王妇愤痛即自杀千夫夺挽不得死责俘囚妇人杂守之妇欲死不得间自念当被汚即佯曰若杀我舅姑与夫而求私我所为妻妾我者欲我终善事主君也我舅姑与夫死而我不为之衰是不天也不天君焉用我为愿请为服朞月若不听我我终死尔不能为妻也千夫畏其不难死许之然愈益置守明年春师还挈行至剡水上守者信之滋益懈过上清风岭妇仰天窃叹曰我知所以死矣乃齧拇指出血冩口占诗山石上已南乡望哭自投崖下以死或视血则血渍山石间尽已化为石天且隂雨复见血偾起如始日当是时后妃嫔媛不死之三公九卿不死之郡国守边大吏絶不死之而贞妇独守死下从舅姑与夫独何仁也夫人秉彛之性靡不有乃匹夫匹妇出之遂以惊动万世若人人虑此则金汤不足喻其固矣钩防不足喻其强矣志士仁人不足喻其知矣何有去国偾家之忧彼贞妇何为者顾奋为烈丈夫之所不能为唉宜为而有不为悲夫至治间其邑丞徐端为起石祠树碑祠中以旌其焉余曰始我见长老言贞妇所从死不能悲也后身过其地见拇血化为石追念贞妇决死时旁皇悲伤不能去岂其未冺尚犹感人邪嗟乎匹夫匹妇颠沛流离诚能动天如此夫天岂逺人哉天岂逺人哉永嘉李孝光记亚中大夫绍兴路总管兼管内劝农事泰不华书四明王永仁刻兼善侍郎迁绍兴总管诸公分题作诗饯行得清风岭乃为赋清风篇康里巙清风岭头清风起佳人昔日沈江水一身义重鸿毛轻芳名千载清风里防稽太守士林英金榜当年第一名一郡疲民应有望定将实惠及苍生右二碑自野状元篆子山行草皆今司马祭酒在科中时所惠书刻之精不必论已独念达公后来竟以淛东元帅节死于海不愧贞妇不科目盖观公之好尚亦可以知其人矣是虽本于公志操之素定然李先生平日讲学之功子山公朋友期待之切要亦不为无助云
　　信史古今所称欧阳子曰有欲书而不得书有欲书而不敢书则遗漏一也讳二也曾南丰曰公以龃龉终功行不得在史氏记借令记之当时好公者少史其果可信欤则拘于着令三也偏私不公四也朱子曰一时馆职岂尽刘向扬雄之伦则史官之才不足五也斯五者盖常常有之固不敢谓无于是乎信史诚有未足信者矣虽然掲文安公尝论史官不当专尚史才必以心术为本而杨文贞公亦云天下万世之事当以天下万世之心处之茍出于私意无论厚薄皆当获罪神明然则修史者又必有掲杨之心之才而后可噫尽信书不如无书斯言其果信矣夫
　　祭酒安成李先生于刘履风雅翼常别加注释视刘益精焉尝见魏瑶县丞卷子有先生手书十九首注惜不能全记其行行重行行注曰此古诗十九首之一也刘先生补注云贤者不得于君退处遐逺思而不忘故作是诗言初离君侧之时已有生别离之悲矣至于万里道逺防面无期比之物生异方各随所处又安得而不思慕之乎夫以相去日逺相思愈瘦而游子所以不顾还返者苐以隂邪之臣上蔽于君使贤路不通犹浮云之蔽白日也然我之思君甚底于老宜何如哉惟努力加餐饭而已窃尝反覆详玩以为行行重行行者有迟迟不去之意曰生别离者不当别而别虽曰生别离而有死别离之悲之意存焉重行行其行盖不远至于万里道阻防面无期则君臣之心不相投合有如代马越鸟南北背驰相去日逺相思益深而不觉其憔悴益甚也然相思虽深犹幸君心一悟而召已及其谗邪之臣蛊惑君心终以不悟如浮云之蔽白日故长徃而不复顾念还返也中之意犹冀君心悔悟则其思有时而已今而君心既不悟则其思至于老死而后已吁忠爱不忘君之情何其至哉末二句聊以自寛譬云耳葢亦无可奈何之辞也
　　杨亷夫正统辨诚亦万世公论解学士缙大绅所作元乡贡进士周君墓表载其上书万言畧曰本朝平金在先而事体轻平宋在后而事体重元当承宋不当承金修史当以宋为正统书奏不报独吾季大父伯中以为然复上书掲文安公皆哗然以为狂掲公深是之而不能主也呜呼是虽一时废不用万世之下虽与日月争光可也予谓其言可以佐佑廉夫之说虽然岂惟是哉在元有钜儒呉文正公亦曰元氏宅中土神皇主天下书传三千年未有如此者中外之辨岂不明甚矣乎我太祖皇帝谕孔氏之诏曰吾率中土之士奉天除乱以安中夏大哉王言矣后来呉思庵讷岳武穆褒忠录序亦皆是说之舆卫羽翼世必有是其说而与数书并传者矣
　　东里集诸庙学记皆精当惟晩年所作宁国府一篇可疑葢文昌事既不经而国学制亦无此独书之欧阳文忠公云不知祭义者以孔子官立祠祭为尊为荣为有徳之报至斥为谬论而张文昌亦尝以韩子用事谬误以其巍然端坐语不合古祭用主之义也况宋学士太学碑已言我朝祭木主能革千载夷习矣而此文乃云冕服南面以崇报也何
　　离骚经文公先生之手无遗憾矣近得一书云变离骚葢防简也当竢知者足之　髙元之先生变离骚序骚有九篇　愍畸志　臣薄才　惜来日　感囘波力陈危　悲婵媛　古诵　绎思　变离骚者汳京髙元之之所赋也风雅之后离骚为百世词宗何为而以变云乎哉探端于千载之前而沿流于千载之后然则非变而求异于骚将以极其志之所归引而逹于理义之以障隄頽波之不及也昔周道中微小雅尽废宣王兴滞补明文武之功业而大雅复兴褒姒之祸平王东迁离降为国风王徳夷于君天下无复有雅然列国之风逹于事变而怀其旧俗故风虽变而止乎礼义逮株林泽陂之后变风又亡陵夷至于战国文武之泽既斩三代礼乐坏君臣上下之义渎乱舛逆邪说奸言之祸糜烂天下屈原当斯世正道直行竭忠尽智可谓特操之士而怀襄之君昵比羣小谗佞倾覆之言慆堙心耳原信而见疑忠而被谤离骚之作独能崇同姓之恩笃君臣之义愤悱出于至诚不以污世而二其心也愁痛发于爱上不以汚君而韬其贤也故离骚源流于六义具体而微兴逺而情逾亲意切而辞不廹既深之以九章又重之以九歌逺游天问大招而犹不能自己也其忠厚之心亦至矣班固乃谓其露才己茍欲求进甚矣其不知原也是不察其专为君而无他不知宠辱之门之意也顔之推至谓文人常防轻薄是惑于固之说而不体其一篇之中三致其意之义也逺逰极黄老之髙致而扬雄乃谓弃由聃之所珍大招所陈深规楚俗之败而刘勰反以娯酒不废谓原志于荒淫岂骚之果难知哉王逸于骚好之笃矣如谓夕揽洲之宿莽则易之潜龙勿用登昆崘涉流沙则禹贡之敷土就重华而词则臯陶之谋谟又皆非原之本意故之者或过其实抑之者多损其眞然自宋玉贾而下如东方朔严志淮南小山王褒刘向之徒皆悲原意各有纂着大抵防绎绪言相与嗟咏而已若夫原之微言匿防不能有所建明呜呼忠臣义士杀身成仁亦云至矣然犹追琢其辞申重其意垂光来叶待天下后世之心至不薄也而刘勰猥曰枚贾追风以入丽马沿波而得竒顾盼可以驱辞力咳唾可以穷文致徒欲酌竒玩华溢锱毫至于扶掖名教激忠蹇之大端顾鲜及之如此则原之本意又将复亡矣
　　魏国徐公承宗貌伟异常衣冠儒雅守备南京数年亷公正直都人能称道之天顺庚辰予入议还适外舅尚书耿公卒于位发纼之日蚤得寒疾卧病即之寓馆闻是日柩在途公偕其同事追而及即下轿从而诸公皆下轿徐徐行几一里始复乗轿送至江濵时行人亦以公临丧有礼云



　　水东日记卷二十四
<子部,小说家类,杂事之属,水东日记>
　　钦定四库全书
　　水东日记卷二十五
　　明　叶盛　撰
　　歌风台诗多矣宋张安道云落魄刘郎作帝归樽前一曲大风词才如信越犹葅醢安用思他猛士为近时张光弼亦有七言二十句不可谓非佳作然皆未若【缺】二絶句蕴借含蓄有余味可咏也一诗今刻石碑
　　下诗曰【缺】



　　蔡京以章惇入相卞等左右之绍圣元年已拜戸部尚书靖康元年始败以死三十三四年间下毒生民上祸九重之母子兄弟卒之败坏乃事不胜诛矣善乎王觌之言曰国家安危治乱系于大臣今执政八人而奸邪居半使一二元老何以行志又莫切乎常安民之言曰翰林学士蔡京奸足以惑众辩足以饰非巧足以移夺人主之视听力足以颠倒天下之是非内结中官外连朝士在朝之人京党过半不可不蚤觉悟而逐之他日羽翼成就悔无及矣觌言于惇未相十年之前安民言信于京之窜葢三十余年之后中间言惇言京者其人犹多则是当时士论非不公人品非不易辨也惟是不奈庸君闇主如徽宗者朝聦而莫惑暂疎而即亲既罢而复用盖亦末如之何也已岂可独诿之京等之奸邪也偶阅旧碑得徽宗亲书太清楼特晏记不完本三幅此石多在今开封府学墙壁间遭当时草草打得此不知尚存他石可完否按宋史特晏在政和壬辰去京之死财十五年亦万世之大戒也噫
　　太清楼特晏记
