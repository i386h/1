<!-- { "loadSidebar": true } -->
　　姚文公燧撰宋太常少卿陈希亮神道碑其畧云大徳戊戌燧舟逰湖湘而陈公元凯方持宪节使湖之南既求追撰姚夫人李氏埋铭为粗叙陈姚同为有虞遗裔矣后五年燧持宪节使江之东而公以总管来莅建康驰书来请曰吾家自七世祖宋太常卿公以治平二年卒塟洛阳其后子孙以官为家死不返塟顾于太常墓失其地所曾祖少中公访而得之笔地之名与距城几何里步以诏后昆志亦懃哉防荐罹大兵终无有能至者七十余年矣元凯始成其志如所笔发墓验之果得范公镇所撰志铭摹以蜡副吾家乗愿为铭树石以表墓道燧受读之其先颍川人唐迁于京兆广明中避乱于蜀家眉之青神其可系者琼生延禄延禄生赠兵部侍郎显忠兵部生希亮即太常公太常生京东转运使忱转运生简州司士参军挥司士生金儒林郎灏儒林生国子监丞克基国子生耀州二白渠规措使仲谦规措生皇东平劝农使膺农使生嘉议大夫建康路总管兼管内劝农事则元凯也子敬立朂之凡十二世闻者慨息以为非清风素望之门孰能完有家乗得其次如是之多哉燧曰是足为多乎哉茍推其世徳而上之之十二世者又十二世而可耳尝读太史公书至其叙传于司马氏受姓所从上起颛顼子孙官居功烈文辞下及其身而止岂显亲者不嫌自明宜然耶故燧例之于谱姚氏亦逺本曰黄帝生昌意云云其自轸至机三十九世晜弟列者止书其传自然广明至治平实百八十七年以三十年一易世率之为六世太常而上四世其不可推知者一世耳呜呼载籍以来不陨其世徳者惟独一门吾姚氏则自梁髙平令可系而至今者二十有六世其上则或絶或续匹夫之家其可以觊哉呜呼亦有甚可感者古人为志纳之壤下必载其世次官勲实用备或世变时迁人有窃发知为何代大贤君子揜之不及其匶焉初不预为裔孙克念其祖求徴而谋也今元凯悼陈氏入蜀中微太常公始震而耀之亦其家之鼻祖也故其发视石而得其真大封树之碑表墓道刻石人兽如其始窆于三易代八世之后亦古未闻者故燧感之且敬焉推吾逺本三千歳之上皆有稽于竹帛者详次授之非足止慰元凯于生死而有知亦必曰吾同姓表章及此其庶几乎孝子不匮永锡尔者耶今按希亮即苏文忠公尝为其父子作传陈公弼也七世孙元凯所得文公此文固已不朽而其发墓得志不亦天地间其事旷数百年而难一见哉吾叶之先仅有传家数语其遗墓则惟自五世祖以下可知葢尝踟蹰嘅叹于兹者屡矣而呉友夏玑徳干所感亦同于予尝就予商确有发墓求石之言予未尝不悲其志意之同而固有未能之对也已读文公之文感元凯之事情何如哉情何如哉
　　李杜诗虽齐名而器识夐不同子美之言曰庙堂知至理风俗尽还淳舜举十六相身尊道何髙秦时任商鞅法令如牛毛用为羲和天道平用为水土地为厚其志意可知若太白所谓为君谈笑静胡沙又如调笑可以安储皇此皆何等语也
　　今驸马都尉周景父前监察御史秦颙耿恒庵尚书所荐士也闻之恒庵颙在邑庠年最幼善属对有名御史谓曰颖悟圣门称子贡颙即应曰聦明彰徳说秦颙又闻季聪都宪云御史举生员县官以季聪故教官子对御史曰尔父为人师有对乎答曰我君作民主大加赏异华亭李忠刚尚书子源初登第孙桓垂髫见客客曰令尊新进士桓对曰家祖旧尚书桓今为南京府经厯所闻如此者甚多大抵异于人者从幼不凡也吴江虞拳言家有邵庵三像其一黄冠竹杖其一有自书邈乎千载之赞其一则归休戴笠图有自书四律诗今道园学古录道园遗稿皆无之其词曰浮云满空无所依髙冈独行来者希仙人冉冉遗松老鸣鹿呦呦生草肥伐木逺闻何处谷顷筐近得故时薇山中欲雨雾先合此日先生戴笠归南园多竹暑气微来游结屋相因依挂巾石壁昼雾湿沐髪池水朝阳晞频年车马践霜雪六月裳衣无绤絺隣翁问旧坐来久此日先生戴笠归老去悬车百虑灰西风独爱菊花开田家酒熟邀皆去茅屋诗成懒更裁欲及天清餐沆瀣要观日出上蓬莱赤松有约应相待此日先生戴笠来莫问乡人驷马车老身全不要人扶云霄一羽山头杜风雨孤村海上苏薄命长镵寻积雪多情破帽落轻乌莫围玉带垂朱绂此是先生戴笠图
　　髙昌王世勲碑雍虞公叙之详矣此碑尚存副在特穆尔布哈之五世孙宣府前卫指挥使宁家葢特穆尔布哈二子长布达实哩嗣伊都呼髙昌王尚阿哈尔额森呼圗克公主卒子华善次子巴延布哈徳济字苍岩为太常典簿鲜于枢之甥官至江东防访副使浙东宣慰使介立不羣草书逼真舅氏华善嗣伊都呼髙昌王镇甘肃国朝洪武三年宋国公西征以全部士马金印归附除和阳卫指挥同知洪武七年卒赐塟聚寳门外子伟字怀英袭职后调宣府前卫卒子永传宁云伟之姑黙尔根适莽蘓尔前卢州宣让王世子之子廿五孀居伟遗腹子三歳母死頼姑以生宁亦遗腹子云
　　冯昱御史濮州人云曹濮受河水之患极惨间有发地深数丈见全骸两两卧土坑尚分明者葢水至顷刻间不能避也又云父老言水多自三年至如洪武三年永乐十三年正统十三年皆是也其亦异哉
　　景泰三年四月十日独石都督孙安奏墩军言永乐年来每墩有预备余粮二石柴水一月遇警食用乞如例金荣襄时为户部以未审有无事例查行宣府守臣亦云查无见行近阅纂修旧册内永乐十年七月十二日巳时总兵官武安侯钦奉勅书各处墩务要增筑髙厚于烟墩上收贮五个月粮食柴薪并置药弩于上就于烟墩傍边开井井外包围烟墩相平使外面望之只是一个烟墩不知其中有井务要坚厚勿致坍塌钦此此事与邓錤交易银两事颇但墩傍开井一事本难行至今无能行之者不知当时武安曾覆请否
　　山西参议孙敬前兵科给事中今日言天顺中科道纠劾多出上防或召对面谕且戒以勿泄赐酒馔而退亦或赐果核焉其劾安逺侯栁溥西边玩冦章出内府掲帖葢阁中人笔也且云上或先和问兹事可否举劾英皇之盛徳其至矣哉
　　国朝定制母止封两人正统中曹文襄公陈情乞封前母诏从之不为后例景泰七年冬盛亦冒昧自陈恩得封前母天顺改元四月二十七日命下今上龙飞为天顺八年是年八月盛自东广赴阙时佥都御史已逾二考吏部以闻而先母淑人今老母太淑人复俱被荣命闻之得封前母者甚少而封母三人者尤少如邹侍郎等皆未得如愿噫上之徳如此盛何以为报也近年论两京堂上官出自甲科者以宣徳五年为最次则正统七年五年至尚书者杨宁江渊薛希琏萧维祯七年则今姚尚书白尚书王尚书一时聨官尤为罕见也
　　故事朝官结衘皆有一定之序近年有初拜一品即书光禄之衘且云掌文渊阁事夫文渊供事始于文皇当时无此名且阁在御府大内非人臣所可掌也又有三品官以由从二品外陞书进通奉大夫者予皆不知其为何说也阁老三杨先生止书同知经筵事以知经筵属英国葢亦崇尚勲徳之义今亦异矣
　　人性好恶偏忌虽中人以上不能变石璞太保冦庄愍左宪年尚书富皆一时显官重任三人皆不由甲科皆不喜进士石在工部遇观政进士如无人郎中厐胜言年尚书一日越常规于考满主事三人各考论一道稍劣者輙叱曰尔进士为此文耶展毓御史亦云冦公考进士问刑者诟骂不已至屡有挞辱而遇监生则每温言改容导之因念杨文贞公布衣校职官至帝师且擅当时文柄而其于进士科第其称艶夸道葢拳拳然世传其诗文可考也信乎人之材量器识不能同也睦人桂衡孟平钱塘儒学修业斋训导迁山东转谷府奉祠后卒于长沙予尝得其诗文手稿一帙皆背也盖洪武二十年在钱塘学舘所作其正则其学者日课题目制作字画皆有可观予既幸其稿之遇予而又惧夫久而逸也命万全训导张升选得六篇焉其逸王惟中代屠先生云秋来忽得桂衡书又报王郎去听除若有乡情须记我便生官况也从渠山中歳月三逢鴈客里饔飧两馔鱼此去上林方挍猎要图奏赋识相如其苏李泣别云我生自恨不如死君死谁知更得生十九年前今日涙都无一滴为功名送孙性初主簿兴化云新栁色未匀北郭灯尽试买舟呉山驿送子为贡士杨栁隂满池荷叶大如钱送子浙江亭去作闽中官为士必作官未有如子快读书取青紫信若俯拾芥虽由读书力亦荷明主恩子尚夙夜思何以畣至尊惟皇有大诰善恶靡不载善者子当师恶者子当戒恭惟大诰言昭若日月悬为民父母者不出于此编子能遵守之万无一不济岂惟免疵疠亦可长富贵父母愿子安师友愿子贤子有万金书到任及蚤传其九日陪陈广文贡有道防伏龙冈新庵云久客思归未赐环登髙且上鳯凰山空将青眼看重九不见黄花露一斑老境更从天卜徤僧房常许客偷闲广文不是无官舍那得清幽似此间其春暮云将愁眼看韶华桃李无言日自斜晚白菜肥蚕出火冬青花落燕成家归田谁复如賔馌入室今惟对影嗟无可奈何聊且睡不劳春梦绕天涯时孟平丧偶其云涛轩云髙台图画自天开下有轩居亦壮哉云气四时多似涛声八月大如雷直看槎泝天潢去莫遣舟来雪夜囘拟待他年具舟檝中流小试济川才其安节堂云晚节何由得此安阿儿能孝母心寛蝤蛑晓馔来江浦络纬秋声上碧阑松栢耐寒花易过衣裳偏是防宜看登堂为尔歌眉夀春酒香浓柰子丹
　　今怀来城东南旧石桥遗址坏柱犹存闻之故老云桥前元所建甚宏壮栏楯状刻虎形俗因名五虎桥又名白虎桥洪武中文皇帝兵北出道此厌其名即命毁之今城隍甃筑然皆是物也又闻如狼山如土墓猪窝此等处当时皆不驻营居人多能言其事云
　　宣府儒学圣人土像初谭总戎以银帛作心脏之属不久盗穴其背而去之后易以锡最后惟易以帛而莫不然盖今凡五易矣未可止也因悟古人作主之意无论其他即此一事亦足知其可行而无也尝见兵后复守独石等八城人家瓦屋中无不防裂葢流俗凡建宅第中中或置银钱故也又凡厚塟墓园多遭盗发之惨葢亦是耳戒哉戒哉
　　国初孔庙城隍皆木主今虽太学亦皆以像塑为常不知其自何时始也岂亦流俗传讹袭而然乎颇闻广州城隍庙旧设木主景泰中太子太保左都御史今宰王公易塑像云
　　于节庵养子于康颇好聚图画天顺中自边被宥还将以节庵柩归塟于乡一日无聊中坐表背巷人家见卖画人数轴来呼而取观之则两轴者节庵夫妇画像也纳微价而得之初节庵家图画皆被籍自分不得矣葢同时籍入者太监卢永后被宥免籍物皆给还两画像乃误还卢氏物也若于氏有此事不亦一竒幸矣哉张郎中座中言如此
　　史记所载如纣囚西伯于羑里闳夭求美女文马竒怪物以献乃赦西伯又云西伯隂行善此甚多常以为闳夭事未必实隂字未必当此史迁之所以为史迁去六经逺矣


　　水东日记卷二十七
　　钦定四库全书
　　水东日记卷二十八
　　明　叶盛　撰
　　庐陵胡文穆公杨文贞公两人同被文皇馆阁之命一时文誉固有定价然文穆颇厌为人序谱以其多牵合不实也文贞平生所叙谱几五十余家自昔文人序谱葢莫盛于此文穆之严近于义文贞之厚近于仁然文贞文与位称享有髙夀而亦丁夫承平熈洽之时士大夫皆惇本务礼此亦可为世道之幸而彼自薄者则又在所不足议焉
