<!-- { "loadSidebar": true } -->
　　吕许公，庆历初，仁宗服药，久不视朝，一日圣体康复，思见执政，坐便殿，促召二府宰臣，公闻命，移顷方赴。比至，中使数辈促公，同列亦赞公速行，公愈缓辔。既见，上曰：“久疾方平，喜与卿等相见，而迟迟其来，何也？”公曰：“陛下不豫，中外颇忧，一旦闻急召近臣，臣若奔驰以进，虑人心惊动耳。”上以为得辅臣之体。天圣时，大内火灾，宫室略尽。比晓，朝者尽至。日宴，宫门不发，不得闻上起居，两府请入对，不报。久之，追班，上御拱宸门楼，有司赞谒，百官尽拜楼下，公独立不动。上使人间其意，对曰：“宫庭有变，群臣愿一望天颜。”上为举帘，俯槛见之，乃拜。
　　陈文惠公尧佐谓治烦之术，任威以击强，尽察以防奸，譬如激水，而欲其澄也。故公为政，一以诚信。每岁正月夜放灯，则悉籍恶少年禁锢之，公召谕曰：“尹以恶人待汝，汝安能为善？吾以善人待汝，汝忍为恶耶？”因尽纵之。凡五夜，无一人犯法者。
　　杜正献公有门生为县令，公戒之曰：“子之才器，一县令不足施。然切当韬晦，无露圭角，不然无益于事。”门生曰：“公平生以直亮忠信取重天下，今反诲某以此，何也？”公曰：“衍历任多历年久，上为帝王所知，次为朝野所信，故得以申其志。今子为县令，卷舒休戚，系之长吏。夫良二千石固不易得，若不奉知，子乌得以申其志，徒取祸尔。”
　　庞庄敏公过京师谒上，时上新用文、富为相，谓公曰：“朕新用二相，如何？”公曰：“二臣皆朝廷高选，陛下拔而用之，甚副天下之望。”上曰：“诚如卿言。文彦博犹多私，至于富弼，万口同词，皆云贤相也。”公曰：“文彦博，臣顷同在中书，详知所为，实无所私，但恶之者毁之耳。富弼顷为枢密副使，朝士大夫未有与之为怨者，故交口誉之，冀其进用，而已有所利焉。若富弼以陛下之爵禄树私恩，则非忠臣，又何足贤也。陛下所宜深察。且陛下既知二臣之贤而用之，则当信之坚，任之久，然后可以责成功。”上曰：“卿言是也。”至和三年，以灾异，诏中外咸言得失。公密疏曰：“太子天下本，今陛下春秋固方盛，然太子不豫建，使四方无所系心。愿择宗室之宜为嗣者，早决之。群情既安，则灾异可塞矣。”
　　谏议田锡好直谏，太宗时，上言军国要机者一，朝廷大体者四。真宗即位，屡召对言事，尝请抄略《御览》三百六十卷，日览一卷，又采经史要言为御屏风十卷，以便观览。及卒，真宗谓李沆曰：“田锡，直臣也，天何夺之速。”朝廷每少有阙失，方在思虑，锡之章奏已至矣。每见公，色必庄，尝目之曰：“朕之汲黯也！”幸龙图阁阅书，指东北隅架二漆函，谓陈尧咨曰：“此田锡章疏也。”
　　王文忠公尧臣使还，行至泾州，而德胜寨兵逼其将姚贵闭城叛，公止道左，解装为榜，射城中以招贵，且发近兵讨之。初，吏白曰：“公奉使，且还归报天子尔。贵叛，非公事也。”公曰：“贵，土豪也，颇得士心，然初非叛者。今不乘其未定，速招降，后必生事，为朝廷患。”贵果出降。
　　王公质通判苏州，州守黄宗旦得盗铸钱者百余人，以托公。公曰：“事发无迹，何从得之？”宗旦曰：“吾以术阴钩出之。”公愀然曰：“仁者之政，以术钩人，置之死而又喜耶？”宗旦惭服，悉缓其狱，称公曰：“君子也。”
