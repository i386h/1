<!-- { "loadSidebar": true } -->
　　韩魏公为右司谏，时灾异数见，公以灾异屡发，主于执政者非才，累言于上。又奏曰：“若杜衍、范仲淹、孔道辅、宋祁、胥偃，众以为忠正之臣，可备进擢者；王曾、吕夷简、蔡齐、宋绶，亦人所属望也。”章十上，不报，公抗疏乞出。疏示中书，敕御史台集百官会议。上乃罢宰臣王随、陈尧佐、参政韩亿、石中立等四人。及宣麻日，乃张士逊、昭文章得象、集贤宋庠、晁宗悫参政，天下大失望。是时朝廷欲以公为知制诰，宠其尽言。公曰：“谏行足矣，因取美官，非本意也。人其谓我何？”公又言赏罚当从中书出，今数闻有内降，不可不止。王沂公见公论事切直，谓公曰：“比年台谏官多畏避，为自安计，否则激发近名，如君不负所职。”公为谏官三年，所存谏藁，欲敛而焚之，以效古人谨密之义。然恐无以表章从谏之美，乃集七十余章，为三卷，曰《谏垣存藁》，自序于首，略曰：“谏主于理胜，而以至诚将之。”韩魏公居相位。初，英宗即位，以忧得心疾，太后垂帘同听政。帝遇宦官少恩，左右多不悦者，乃谗间两宫，遂成隙。太后对辅臣，尝及之。公虑宫中有不测者，一日因对，以危言感动太后曰：“臣等只在外面，不得见官家内中保护，全在太后。若官家失照管，太后亦未安稳。”太后惊曰：“相公是何言语？自家更是用心。”公即曰：“太后照管，则众人自照管。”同列为缩颈流汗。或谓公曰：“语不太过否？”公曰：“不得不如此。”间有传帝在禁中过失事，众颇惑之。公曰：“岂有殿上不曾错了一语，而入宫门，得许多错来，自尔妄传语。”言者稍息。帝疾甚，时有不逊语。太后不乐。大臣有不预立皇太子者，阴进废立之计，惟公确然不变。参政欧阳修深助其议。尝奏事帘前，太后呜咽流涕，遽道不逊状。公曰：“此病故耳。病已，必不尔。子病，母可不容之乎？”太后不怿，修乃进曰：“太后事仁宗数十年，仁圣之德，著于天下。妇人之性，鲜不妒忌。昔温成骄恣，太后处之裕如，何所不容。今母子之间，而反不能忍耶？”太后曰：“得诸君知此，善矣。”太后意稍和。修复进曰：“仁宗在位岁久，德泽在人，人所信服，故一日晏驾，天下禀承遗命，奉戴嗣君，无一人敢异辞者。今太后一妇人，臣等五六措大耳，举足造事，非仁宗遗意，天下谁肯听从？”太后默然。他日，琦等见帝，帝曰：“太后待我无恩。”公曰：“自古独称舜为大孝者，盖父慈爱而子孝，此常不足道，惟父母不慈爱而子不失孝，乃可称尔。今但陛下事之未至耳，父母岂有不慈者？”帝大悟，自是不复言太后短矣。韩魏公事仁宗，受遗诏辅太子。英宗初为皇子时，允弼最尊，属心不平，及即位，先独召允弼入，称先帝晏驾，皇子即位，大王当贺。允弼曰：“皇子为谁？”曰：“某人。”允弼曰：“岂有团练使为天子者？何不立尊行。”公曰：“先帝有诏。”允弼曰：“焉用宰相？”公叱下曰：“大王，人臣也，不得无礼！”左右甲士已至，遂贺；次召诸亲王见六军百官，中外晏然。英宗即位已数日，初挂服于柩前，哀未发而疾暴作，大呼，语言恐人，所不可闻。左右皆反走，大臣辈骇愕痴立，莫知所措。公亟投杖于地，直趋至前，抱入帘曰：“谁激恼官家，且当服药。”内人惊散，公呼之来，拥上以授之曰：“皆须用心照管官家。”再三慰安以出，仍戒见者曰：“今日事，惟某人见，某人见，外人未有知者。”复就位哭，处之若无事。英宗即位有疾，光宪太后垂帘同听政。有入内都知任守忠者，奸邪反复，间谍两宫。时司马温公知谏院，吕谏议为御史，凡十数章，请诛之。英宗虽悟，未施行。公一日出空头敕一道，参政欧阳修已签，赵概难之。修曰：“第书之，韩公必自有说。”公坐政事堂，召守忠，数其罪，谪蕲州，取空头敕填之，差使臣即日押行，意以为少缓则中变矣。英宗初以忧疑得心疾，太后垂帘听政。公潜察帝已安，而太后未有还政意，乃先建议于帝曰：“可一出祈雨，使天下之人识官家。”甲午，祈雨于相国寺及醴泉观，士庶欢呼相庆。戊申，太后出手书，付中书还政，是日，遂不复处分军国事。先是上疾稍愈，间日御前后殿视朝，听政两府。每退朝，入内东门小殿，覆奏太后如初。太后再出还政手书。上既康复无他，太后复降诏书还政，亦欲罢东殿垂帘。尝一日取十余事并以察上，上裁决如流，悉皆允当。公退，与同列相贺，谓曾公亮等曰：“昭陵复土，琦合求退，顾上体未乎，迁延至今。上听断不倦如此，诚天下之大庆。琦当于帘前先白太后，请一乡郡，须公等赞成之。”公诣东殿覆奏，上所裁决十余事，太后每事称善。同列既退，独留白太后，如向与公亮等言。太后曰：“相公安可求退？老身合居深宫，却每日在此，甚非得已，且容老身先退。”公即称前代如马、邓之贤，不免贪恋权势，今太后便能复辟，诚马、邓所不及，因再拜称贺；且言台谏亦有疏章，乞太后还政，未审决取何日撤帘。太后遽起，公即厉声命仪銮司撤帘。帘既落，犹在御屏后，微见太后衣也。韩魏公当仁宗之末，英宗之初，朝廷多故，公临大节，处危疑，苟利国家，知无不为。或谏曰：“公所为如是，万一蹉跌，岂惟身不自保，恐家无处所，非明哲之所尚也。”公叹曰：“此何言也！凡为人臣者，尽力以事君，死生以之，顾事之是非如何耳。至于成败，天也，岂可豫忧其不成，遂辍不为哉！”闻者愧服其忠勇如此。英宗初晏驾，急召上，未至，英宗复手动。曾公愕然，亟告韩魏公，欲止召太子。公拒之曰：“先帝复生，乃一太上皇！”愈促召上。其达权知变如此。韩魏公知大名，魏之牒诉甚剧，而事无大小，亲视之，虽在疾病不出，亦许通问请命，而就决于卧内。或以公任劳事过多，勉其委于佐属，而少自便安，公曰：“两辞在官，人之大事，或生或死，或予或夺，至此一言而决。吾亲之犹恐有所不尽，况可以委人乎？”韩魏公尝谓处事不可有心，有心则不自然，不自然则扰。太原土风喜射，故民间有弓箭社。公在太原，不禁亦不驱，故人情自得，亦可寓武备于其间。后继政者，下令籍为部伍，仍须用角弓。太原人贫素，只用木弓，自此有卖牛置弓者，人始骚然矣，盖出于有心也。韩魏公为相，曾公为亚相，赵康靖、欧阳公为参政，凡事该政令，则曰：“问集贤。”该典故，则曰：“问东厅。”该文学，则曰：“问西厅。”至于大事，则自决之，人以为得宰相体。韩魏公在相位，所汲引多正直有名，或忠厚可镇风俗，列侍从，备台谏，以公议用之，多有未尝识者，人亦不知出何人。门下所荐，引于上前者，未尝辄漏其语。间上有宣谕，或同寮谈说，人始闻之。公初罢相，上问孰可以为执政者，公力荐韩绛忠直，公辅之器，上遂用为枢密副使。既而有排毁绛者，上曰：“韩琦之去，惟荐此人。”魏公当国日，东坡试制科中程，英宗即欲便授知制诰。公曰：“苏轼之才，远大之器也，他日自当为天下用，要在朝廷培养之。今骤用之，则天下之士，未必以为然，适足以累之也。”英宗曰：“且与修注何如？”公曰：“记注与制诰为邻，未可遽授，不若且于馆阁中择近上贴职与之。他日擢用，亦未为晚。”乃授直史馆。东坡闻之，曰：“公可谓爱人以德矣。”
