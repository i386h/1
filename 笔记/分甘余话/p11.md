<!-- { "loadSidebar": true } -->
　　汤西崖（右曾）使黔，诗多高作，《黔阳绝句》云：“白白红红绣袂花，盘丝绘蜡尽堪夸。自吹木叶银环女，者卜河边问宋家。”《中丞席观剧》云：“探喉一串玉盘珠，华屋神仙绝代无。恼乱中丞筵上见，梨园弟子李仙奴。”“审音荀令与周郎，檀板铜槽共一床。山雨乍收帘月白，听风听水按《伊》《凉》。”“管咽弦停意浅深，云窗六扇漏初沉。已迷秦客风花路，休笑吴儿木石心。”
　　◎胡应麟评诗之弊
　　胡应麟病苏黄古诗不为《十九首》、建安体，是欲绁天马之足作辕下驹也。
　　◎钱谦益訾杜诗评注
　　千家注杜，如五臣注《选》；须溪评杜，如郭象注《庄》，此高识定论。虞山皆訾之，余所未解。
　　◎胡应麟评中州诗人
　　元瑞历举中州诸人，特标出刘迎、李汾，亦是具眼。然刘不称其歌行，李不举“烟波苍苍孟津戍”一联，谬矣。
　　◎复社姓氏录
　　汪文冶（洋度）以《复社姓氏录》见寄，见先赠尚书府君名，不胜悲感。录中所载吾邑七人，吾家诸伯父居其五。内王补之（衮），则益都人，太仆少卿带如先生（潆）之弟，而误入新城者也。因忆天启中宵人造《东林籍贯》及《点将录》诸书，载先伯祖太师霁宇公、叔祖考功季木公姓氏。今日观之，何异宣和之《党人碑》乎？
　　◎诗如其人
　　先伯父侍御公《咏梅》云：“繁英任似火，冰凌自如石。南枝与北枝，不作春风格。”陈伯玑云：“公忠烈之性，已见于此。”
　　◎过襄阳诗
　　余过襄阳赋诗云：“岂有人羊叔子，更无悔过窦连波。残碑堕泪回文锦，一种销沉可奈何。”首句用陆抗语，次句用山谷诗，皆成句。
　　◎杜牧书张好好诗真迹
　　唐杜牧之《张好好诗并序》真迹，卷用硬黄纸，高一尺一寸五分，长六尺四寸，末阙六字，与本集不同者二十许字。卷首楷书“唐杜牧张好好诗”，宣和御笔也。又御书葫芦印、双龙小玺、宣和连珠印，后有政和长印、政和连珠印、神品小印、内府图书之印。董宗伯跋云：“樊川此书，深得六朝人气韵。余所见颜、柳以后，若温飞卿与牧之，亦名家也。”愚按《宣和书谱》，唐诗人善书者，贺知章、李白、张藉、白居易、许浑、司空图、吴融、韩、杜牧，而不载温飞卿。然余从他处见李商隐书，亦绝妙，知唐人无不工书者，特为诗所掩耳。此卷今藏宋太宰牧仲家。

 
