<!-- { "loadSidebar": true } -->
邵康节云：「君子落得做君子，小人枉做了小人。」张宣公称下句极是，上句有利心，不若改云「君子本心做君子」。范忠宣公：「以责人之心责己，恕己之心恕人。」朱文公称上句自好，下句既不知自治其昏，而遂推以及人，使亦如我之昏。若张横渠云：「以爱己之心爱人则尽仁，以责人之心责己则尽道。」语便不同。予以是叹修词之难。先儒立教，不敢秒忽放过，凡人可以易言哉！君子小人，语本刘高尚云，记宣公之论者，以为康节，语录传讹，此其微尔云云。语见南宋叶某《爱日斋丛钞》。声木谨案：儒者立言，亦不能无失检处，要其大旨，不失为忠厚正直，后人亦可原其心也。若一字一语，必得其平，难矣。咸丰六七年间，满洲福元修中丞济任皖抚时，语其门人合肥李文忠公鸿章云：「凡事总须以不肖之心待人。」云云。虽是忿激之谈，言之不无稍过，窃谓苟处乱世，确须以中丞待人之法行之，勿谓尽人皆君子也。 

　　李太白酒楼联语 
昔登太白酒楼，见一联云：「我辈此中惟饮酒，先生在上莫吟诗。」叹其运化之妙，云云。语见嘉兴吴澹川明经文溥《南野堂笔记》中。声木谨案：此联不特语妙，实亦阅历有得之言。无为常曙东茂才师必森告予云：「光绪某年，同邑方六岳孝廉澍，偕友人七八人，应江南乡试，阻风采石。燕子矶上有一寺，中有一楼，专供奉唐李太白神位。孝廉偕友人登山入寺，放言高论，又平日自负诗篇书法皆佳，自携笔砚往题。适寺中有新垩之壁，题诗其上，墨渖淋漓，字大如拳。诗后复有记，谓千载后必有知音者。寺僧心虽甚恶之，然无如之何也。不意正笔飞墨舞之际，忽一老僧自后出，睥其诗字，笑谓之曰：『方先生自谓诗佳，无人能识，我想太白先生在上，必能识得先生诗也。』孝廉闻之怫然。同人皆谓无故受僧人揶揄，共为不平，终亦无如之何也。」云云。乃知太白酒楼一联，真不为无见，诚唤醒痴人之妙谛也。 

　　龙文鞭影 
桐城陈荀一□□士龙编次《龙文鞭影》二卷，在科举时代，流行颇盛，几于家弦户诵。虽是俗书，而流行之广且久，诚属骇人闻听。厥后，番禺李子良□□晖吉、徐兰畦□□灒复同辑《二集》二卷，镇远贺桐村□□鸣鸾复辑《续集》二卷，第五男幼诚□□绪蕃注，皆有刊本。同一毫无价值庸恶陋书，而陈本独最风行，是撰述之传不传，不在佳恶详简，亦关乎天命，非人力所能施，信乎天意之难测。即佛家言因果，此等事，亦无因果可言也。 

　　范村菊谱 
南宋□□范石湖□□成大所撰之《范村菊谱》中，以一干出千百朵者为贵，是南方所谓千头菊，北方所谓满天星，至贱之品，何以重之，为不可解云云。语见《四库全书提要》。声木谨案：即此菊花一端，古今已异宜如此，他可知矣。 

　　李鸿章出入总理衙门 
光绪廿三年，合肥李文忠公鸿章历聘欧美各国，回华后，奉上谕，派充总理各国事务衙门大臣。文忠素喜以言语轻侮西人，他国公使，皆以为年高望重，咸隐忍不言。未几，德国公使海靖来文，谓贵衙门大臣中，有年纪最尊，威望素着，曾游历欧美之人，以后本国交涉，不愿与之接洽。文忠复奉旨，着无庸在总理衙门。有知其事者，谓文忠未入总理衙门之前，南海张樵野尚书荫桓笼络庆密亲王，把持公事，几于一人垄断。文忠入后深知之，志在推让，凡司员送稿，闻为尚书所定，文忠不易一字。尚书闻文忠所定者，有意挑剔，必大加删改，以自显才能。此次海靖来文，本不可理，尚书危言耸听，张大其词，达于天上。及光绪戊戌，尚书以党于康有为、梁启超二人，当时谓之康党。孝钦显皇后闻之，大为震怒，几遭不测。庆密亲王为之乞恩，不许。继以英国公使为之说情，以欺诳妇人，乃发往新疆军台，未几即卒于戍所。庆密亲王不惜冒欺君之罪，以保全尚书，其平日受其蛊惑，甘蹈陷阱者深矣。 

　　族长可治族人罪 
流俗每言一族之事，族长俗曰祠长，可以自问族中不肖子孙，族长亦可治以死罪，云云。初甚疑之，以为决无此事，及后阅《皇朝三通》，载明许族中人问族中之事。若果族中各有公正之人，约束一族老少妇女，则内地自治之规模已具，地方官亦较易为力，诚属法良意美，每族皆可仿行。惜无人切实遵从，致使淹没。天下兴亡，匹夫有责，其咎在匹夫也。 

　　元代中书省审定刻书 
古人书籍多无印本，皆自钞录，闻《五经》印板自冯道始，今学者蒙其泽多矣。国初书版，惟国子监有之，外郡县疑未有，观宋潜溪《送东阳马生序》可知矣。宣德、正统间，书籍印板尚未广，今所在书版日增月益，天下古文之象，愈隆于前已。但今士习浮靡，能刻正大古书，以惠后学者少，所刻皆无益，令人可厌。上官多以馈送往来，动辄印至百部，有司所费益繁。偏州下邑，寒素之士，有志占毕而不得一见者，多矣。尝爱元人刻书，必经中书省看过，下所司，乃许刻印。此法可救今日之弊，而莫有议及者，无乃以其近于不厚与，云云。语见明太仓陆文量参政容《菽园杂记》。声木谨案：参政所语甚确，元代刻书制度尤善。予尝见鄱阳马贵与□□端临《文献通考》，卷首有中书省审定刻行文札二通，后世允宜仿行也。 

三笔卷七 

撰述联额各有体裁
瞻对情形
各省州县交代册籍
陈廷经奏对刘蓉折
制艺评点选本所始
北堂书钞
化州橘红
周瑜墓有二
姚鼐论诗语
揅经室集序
衍圣公府火灾
刘墉三艺 

苌楚斋三笔卷七 
庐江刘声木十枝撰 
　　撰述联额各有体裁 
古今撰述如林，原可各明一义，然亦须精别择，善融铸，壹体裁。例如解证经书及周秦诸子，立言最须矜慎，不容有一语之出入。即考核史书，亦不得以后世之事阑入。不然，山经地志，后出者日多，若蔓衍支离，车载斗量，更仆难数，不特无人顾问，实亦无此体裁。我朝吴县沈钦韩茂才文起学问非不渊博，撰述非不宏富，所撰《汉书疏证》等书，坐受此弊。言庞事杂，芜累寡要，自秽其书，致为通人诟病，亦决难传世行远。诗文亦然，不可有逾量溢分之语。古文尤甚，每一语之出，诚有如湘乡曾文正公国藩所云，下笔称述，适如其量，若帝天神鬼之监临，襃讥不敢少溢，云云。儒者立言，岂可不以矜慎出之，若自揣未必遽能传世，立言尤须加慎。我之所言，已不足为人世之轻重，岂可更加以无信，其理甚明。即一联一额，亦何莫不皆然。类如我朝长洲尤展成太史侗以「真才子本先皇遗语，老名士是今上玉音」云云，以为楹联。即使当时实有此语，以太史当之，尚不能无愧色。何况合肥王谦斋□□尚辰沿用此例，以湘乡曾文正公国藩、合肥李文忠公鸿章二公之语，以为楹联云：「通侯曾许真名士，相国频称老世家。」云云。见者几为失笑。相传桐城张文端公英罢相家居，其子文和公廷玉复任平章，自为楹联云：「让老夫摩挲风月，看儿曹燮理阴阳。」云云。父子相继为相，原属美谈，若骄且吝，诚如圣人所云，不足观也已。丹徒张□□广文宝森，亦袭之以为楹联云：「看儿曹江湖浪迹，任老夫风月婆娑。」云云。可谓每况愈下矣。南宋无锡尤延之侍郎袤以「遂初」名堂，在当时，惟李纲、赵鼎、韩世忠、岳武穆公、张浚、刘光世诸人，或可以此自况。若以侍郎之名位衡之，已嫌不称。舒城王子暄观察师承煦以「退补」名楼，夫进思进忠，退思补过，原属大臣之心事，岂区区县令所能比拟。同时之人，若湘乡曾文正公国藩、湘阴左文襄公宗棠、益阳胡文忠公林翼、合肥李文忠公鸿章诸人，或可以此为志。若谓为官皆宜如此，则无论佐杂典史，候补实缺，皆可以「退补」名楼，又奚必待县令哉！ 

　　瞻对情形 
瞻对距四川打箭炉七日程，东连明正、单东、麻书、孔撤、章谷五土司之界，南接里塘、毛丫、崇禧三土司之疆，西北与德格土司毘连，纵横数百里，为鸦龙江之上游，有上瞻、中瞻、下瞻之分，名曰三瞻，原有五土司。其地万山重迭，路径崎岖。番民咸于山中凹处最为险要者倚山为室，或数十百家，羣聚一处，多则数千家。俗名其室曰碉楼，又有大碉、小碉之称。建筑极坚固，全系以大石堆成，厚有至寻丈者，俨如城垣。上开小孔，可以望远，其意原欲用以避火器，探敌情。每碉之中，皆有兵器，虽无前膛、后膛等名目，而制作亦甚精固。类如旧式之火绳鎗，无不应有尽有，且准头极善。原是平日用以打牲，练习素久，心手纯熟之故。我军若骤至不毛之地，番民早见我军，每乘伺袭击，兵火虽较胜而无处可用。且主客异形，天时不能及其耐劳苦，地利不能及其熟习，人和则更不能及其协以谋我。孤军深入，本兵家所忌，故讨伐甚不易易。光绪十六年，先文庄公督蜀，瞻对复叛乱，因命署阜和协副将徐联魁等率兵并力攻之。仅破其一，尚为我朝第一次事，其余二瞻对，乃相率投诚。军士虽胜，仍不敢深入。其中番民皆挟刃以待，抵死抗拒，志不稍杀。仅由译人偕数人入内视之，堆积货物如山积，皆指为贡品，使人不敢轻动，仍隐寓挟制之意。□□陈□□军门有珍当时身历其境，告予如此。 

　　各省州县交代册籍 
各省州县交代册籍，向例存于府署，不肖县令因缘为奸，每将已征未解钱粮，混入民欠项下，新旧两令对分，旧令约得十之七。本府太守，每年例有州县陋规，素来代为隐瞒，以示恩惠。非久任府厅州县者，不能知也。先文庄公官赣省时，已略有所闻，屡次访问，从无以实情告者，及光绪十二年任浙抚时，复私向桐城吴春泉观察世荣盘诘。观察历任州县，卓著循声，遂将秘密情形和盘托出，无少隐讳。先文庄公乃每府派一廉正委员，守提州县交代册籍，复严札限二日内交出，如违奏参。查出州县已征未解钱粮混入民欠者，仅浙江一省，已多至伍拾柒万叁千余两，尽力严追，仅追出拾玖万玖千余两。此事历来所未闻，我朝二百余年，亦从无一人议及，兹将当时先文庄公奏议钞录于后，阅者自知其详细情形矣。 
