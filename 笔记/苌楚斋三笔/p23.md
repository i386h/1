<!-- { "loadSidebar": true } -->
南宋鄱阳洪文敏公迈《容斋四笔》自序云：「始予作《容斋随笔》，首尾拾捌年，《续笔》拾叁年，《三笔》伍年，而《四笔》之成，不费一岁。身益老而著书益速，盖有其说。曩自越府归，谢绝外事，独弄笔纪述之习，不可扫除。故搜采异闻，但序《夷坚》诸志，于议论雌黄，不复怀抱。而稚子櫰，每见《夷坚》满纸，辄曰：『《随笔》、《夷坚》，皆大人素所游戏，今《随笔》不加益，不应厚于彼而薄于此也。』日日立案傍，必俟草壹则乃退。重逆其意，则裒所忆而书之。」云云。声木谨案：《容斋伍笔，共柒拾肆卷，收入《四库》子部杂家杂考之属。《提要》称「其淹通赅博，南渡以后诸说部，惟《野客丛书》可与对垒，他家终不逮也。」云云。是此书津逮学人，获益匪浅。设非有贤子敦促，则《四笔》、《伍笔》，终难成书，洪櫰助父成名，孝思亦不可没。此书旧有明弘治八年八月，□□雷佥宪会通馆活字铜版排印本。版心刊「容斋随笔」等字，每半页玖行，行拾柒字。前有无锡华燧序，嘉定钱晓征宫詹大昕《十驾斋养新录》误作「华煜」。 

　　唐程知节墓碑 
唐贞观时，东阿程卢国公知节，即流俗相传之程咬金，其原因由于《唐前传》等小说中有此名目，中下社会，最喜阅滥恶小说，其书流行颇广，其名氏亦遐迩皆知，诚可笑也。宣统初年，昭陵新出土五碑，中有卢国公程知节一碑，惜上截已缺佚。碑文为许敬宗所撰，杨愸正书。据碑文云，卢国公字义贞，济州东阿人。官至镇军、益州刺史，卢国公。终坐裨将失律，免职归第，以麟德二年二月七日卒。高宗赠绢布壹千段，米粟壹千石，赐东园秘器，陪葬昭陵。即于其年十月十一日，窆于九峻山云云。碑文尚未见他家著录，予见其拓本，为录其大略于此。 

　　惠栋论以重币速贵客 
元和惠定宇征君栋《松崖笔记》云：「宣城吴晴岩肃公曰：『吴富人死，往往重币速贵宾，谓荣吾亲也，宾亦利往吊。姜贞毅之寓吴也独否，君子以为介。』先君子于乾隆四年乞暇里居，有云间富人重币肃先君子，先君子辞不往。此固小节，然今日士大夫守此者鲜矣。」云云。声木谨案：征君所云，疑即世间所谓题主者。孝子欲荣其亲，仅于故后区区此一事，实属微末之至，然终胜于吝财不孝者。 

　　出试题致祸 
光绪□□年，□□朱筱堂宫詹琛、宛平徐□□太史仁铸，简放四川正副考官。首场试题，首为《必也正名乎》。及试竣，宫詹请假回籍省墓，太史先蒙召见。德宗景皇帝问以试题为《必也正名乎》，所正者何名，声色俱厉。太史战栗对云：「首题为正主试所出，不知其用意。」及宫詹召对，仓卒不知所对。次年京察，宫詹即奉「声名平常，原品休致」之谕。声木谨案：雍正四年，江西正考官为海宁查嗣庭，以首场试题为《君子不以言举人》一章，次题《日省月试》三句，三题《山径之蹊间》三句，忤世宗宪皇帝旨正法。德宗景皇帝以旁支入承大统，宫詹以《必也正名乎》为试题，确犯忌讳，仅予原品休致，犹不幸中之大幸矣。 

　　明于谦忠肃公奏议 
明钱塘于忠肃公谦，原撰有《于忠肃公奏议》一卷、《附录》一卷，嘉靖二十年，杭州分府重刊本。是忠肃奏议，在明代已有初刊重刊之分，不知何以流传至少，仅见钱塘丁氏《八千卷楼书目》中。至光绪□□年，丁松生明府丙复为重刊，外间始得见其书。明府复编辑《于忠肃公祠墓录》十卷，首末二卷，搜辑诸家记载，颇为详赡，表彰忠烈，其志足称。至光绪庚子季春，其子和甫孝廉□□甬东刊本。声木谨案：忠肃在明代洵为完人，其遗集不知何故湮没。据《祠墓录》明府自序云，复得忠肃全集，乞嘉定廖谷似中丞寿丰发书局重为刊行。后以中丞去任未果，亦憾事也。 

　　真山民考证 
《浦城县志》云：「真山民，德秀从孙，生宋季，入元不仕，埋名肥遯有箕颍风。所著《诗集》四卷，皆五七言近体，句多奇削，在放翁、皋羽之间。名字不传，仅以『山民』为称。」云云。声木谨案：吴之振《宋诗钞》云：「真山民不传姓名，亦不知何许人也，但自呼『山民』云。李生乔叹以为不愧文忠西山，以是知其姓真矣。」云云。明□□徐兴公□□《笔精》亦云：「山民，西山先生裔。」云云。是确为姓真，文忠从孙无疑。《四库全书提要》著录其集，称为山民始末不可考，云云。殆未见《浦城县志》，不敢恣为臆说，立言矜慎，亦理应如此。 

　　四库提要斥阳明学 
讲学之风，至明季而极盛，亦至明季而极弊。姚江一派，自王畿传周汝登，汝登传陶望龄、陶奭龄，无不提倡禅机，恣为高论。奭龄至以因果立说，全失儒家之本旨。又云东林一派，始以务为名高，继乃酿成朋党。小人君子，杂糅难分，门户之祸，延及朝廷。驯至于宗社沦亡，势犹未已云云。语见明□□刘□□公宗周《刘蕺山集》、《四库全书提要》。声木谨案：观《提要》所言，深恶痛绝，指斥可谓公允。姚江流弊，祸延天下，不必辨朱陆之异同，而优劣已显然易见。信乎程朱学术，平实无弊，足以昭示百世也。 

三笔卷九 

血影石
先文庄公斩枭教民
明沈万三秀
程学启定计杀降
孟子要略注
陈廷焯论词语
吴阆十国宫词
严永华女士佳谶
杨士骧自挽语
劳乃宣言日本人尊君尊孔
南宋杨万里大节
姚文然日记语
明徐达三女不嫁
驿舍探幽录
南宋谢翱撰述
王懋竑朱子年谱
蜀汉张桓侯等列入祀典
曾国藩夜课
云南石类
排印御制诗文集
伊江笔录
尚书表注
张云璈等名斋
平步青称名之异
书名补缺
北宋王益柔阅通鉴
左氏博议 

苌楚斋三笔卷九 
庐江刘声木十枝撰 
　　血影石 
世传明方正学先生血影石，而不知实为前明□□黄忠节公观夫人翁夫人血影石也。贵池刘聚卿京卿世珩，编刊同邑刘舆父州佐廷銮《建文逊国之际月表》二卷、《考异》一卷，跋云：「又按《考异》：『翁夫人泣于金陵之桥畔，有血影石，在南京秦淮黄公忠节祠内。』批注云：『乾隆时，就试者皆犹见之。』先中丞重编《黄文贞公忠节纪略》，于翁夫人血影石张元芳赞后，有按语谓：『赞词镌血影石右方，供金陵秦淮祠中。遭粤寇之乱，祠毁石失。同治戊辰，邑人重建祠宇，买石城北隅，得大方，隐隐有字，沃以水，则血影石也。右角微缺而赞词完好，复舁归，供后堂，见者益澟然。忠贞之气，历刧不磨，太息久之。金明经秉彝实治其事。』云云。余于光绪癸卯，复修公祠，仍敬置石于后殿，供在夫人位之右偏，至今无恙，神式凭焉。」云云。声木谨案：《建文逊国之际月表》云：「建文四年六月，索尚宝司符玺，因收黄观妻翁氏及二女，配象奴。不辱，即日同沉，塞洪桥。家属十人，并赴水死。久之，三尸之颜如生，乌鸢不近。有司具殓以待命，不报。」又云：「礼部侍中黄观以募兵闻变，自溺罗剎矶死。舟人得其珠丝棕帽，捕者因执以献。」又云，「七月，黄观之弟，匿其幼子民间。观之戚王姓为僧名中公者，自齐山寺遁去。」云云。是黄忠节公全家殉节，无异方正学，翁夫人及二女不辱象奴，尤属大节澟然。忠义之气，宜与日月争光，所以血影一石，遇劫灰而不毁也。 

　　先文庄公斩枭教民 
光绪十二年十月，先文庄公未到四川总督任以前，重庆已有教案，日久未结，外国公使催迫甚力，是以有迅赴新任之谕。及本年十二月，奏结重庆教案，教民罗元义，匪徒石汇等，各拟斩枭，附片陈明。奏云：「再，此案关系，实与寻常人命不同。罗元义平日恃教欺民，仇怨益深。渝民初次打毁洋房、教堂，虽因鹅项颈等处有碍方向，实由罗元义积怨所酿而成。斯时罗元义若不雇众械斗，杀伤多命，渝民亦不至益加忿恨，集团四出打教。是洋房、教堂之被毁，百姓之被杀，教民房屋之被拆，皆罗元义恃符逞横之所致。拟以械斗为首之例，尚觉情浮于法。至石汇因罗元义恃符逞横，随同民团在乡滋事，乃以营勇弹压之故，辄敢伤毙杨什长一名，纵火烧房，不服弹压，实属匪徒，罪应从重。兹两犯均从比例，各拟斩枭，所以示持平也。既足以戢教民之势，亦足以摄平民之心。臣等为维持民教起见，伏乞勅下刑部，查明此案民教不和根由，速即议奏，咨覆办理，以免稽诛而杜后衅，实与地方有裨。除王明堂一犯未经供认，饬缉朱姓、石开阳等获审办外，谨会同成都将军臣歧元附片具陈，伏乞圣鉴。谨奏。」云云。已刊入先文庄公奏议卷四中。声木谨案：先文庄公当日办理是案，极费周折，煞费苦心，始能如此了结。自唐中叶，西教始入中国，自明中叶，西教始盛行，我朝贰百余年，其焰尤炽，从无有因闹教而能诛其教民者。先文庄公此举，虽属仰仗国威，实为数百年以来所未见未闻之事。无怪当时法国教士愬于该国公使，閧于总理衙门，来电劝其从宽办理，免生枝节，先文庄公不为之动。继则转乞合肥李文忠公鸿章，连来数电，为之说项，先文庄公仍不为之动。文忠末次电文中云：「既已治罪，何必正法，既已正法，更何必枭示，实属办理太狠，为各省从来所未有。无怪法人不服，啧有烦言，恐生大故。公欲于初到任时立威，以期压服教民，将来自己必为国家受大祸，终有懊悔之一日。」云云。未几，果有光绪廿一年五月，四川全省复有民教相仇巨案。法国教士不忘旧怨，益加仇恨，愬于该国公使，以革职军台相要约。时恭忠亲王复绾国政，力持不可。法国公使忿言，将绝国交。先文庄公由是罢职归田，林居十年，始捐馆舍，寿至八十。每论及此案，始终无悔。当时全案移归发审局，例由成都府知府主持，□□黄□□方伯毓恩力任其难。先文庄公深嘉之，历保至福建布政使。未几，虽因御史华辉参劾，闽督边宝泉查办，奉旨交部议处，旋部议革职，或云亦法国教士阴中伤之也。 

　　明沈万三秀 
