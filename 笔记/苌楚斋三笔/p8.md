<!-- { "loadSidebar": true } -->
予生平感恩知己，转有在于厮役之下者。光绪丁酉，予年廿岁，亦复逐队观光，与徐师、常师、尉兄，同于七月中旬到南京。时合肥李子干观察国栋亦到宁下场，寓于艺家桥其妻祖父张少棠军门□□家，本地人称为张统领是也。七月半，予与尉兄往访观察，雇马骑往。观察问以路远如何而来，以实告。观察因言市马劣，张家马好。尉兄向之借两马回寓，同到门外。马棚以芦席搭成，宽广约七开间，即在对门，拴马亦十余匹。观察呼马夫，告以故。马夫问何人所乘，观察指以示之，立于空地，等配鞍缰。予时年虽廿岁，身矮体瘦，弱不胜衣，见者几疑为十六七人，宛然未成人也。有一马夫进前问予曰：「少爷骑过马乎？」予漫应之曰「然」。又问：「常骑马乎？」予亦漫应之。又曰：「骑马不是玩的，无论如何，缰绳总要自己捉在手中。马跑起来是不由人的，只要身不离鞍，没有大事。万不可以手扳鞍，连人带马都会跌下，不是玩的。」叨叨唠唠不已。马夫终不放心，特派两人牵马送回。当时意甚恶之，以为我之跌与不跌，何关伊事，要伊小心。后来始悟伊与我素不相识，而能真心爱我如此，真风尘中第一知己也。惜当时未问明名氏，而终身应当感谢，只记其人年约三十余岁耳。推其爱人以德之心，亦如良医之爱人。桐城张文端公英《聪训斋语》云：「一日出门，见一人远远呼曰：今日是忌辰。虽不识其人，而心感之。」予之感激某马夫，较之仅仅一呼得益，奚止十倍。故予尝戏曰：「生平所感恩，又有一马夫。」今时阅三十年，追忆而记之。厮役下材，亦有廉洁自守，为士大夫所不及者。光绪丁未，予在济南，何姬分娩，呼一收生婆至。事后以钱票包一小红纸包给之，即纳之怀中，并未取视多寡，且称谢再三而去。辛酉四月，为俊儿娶妇，老大房茶食店送喜糕果子来。抬来两人年未弱冠，仅予以小洋数角，亦称谢再三而去。与他人争多较少，贪得无厌者比，始觉此等人天生美质，乃不贪钱之君子。求之厮养下材，更为难能而可贵，因汇记之于此。 

　　曾国藩不杀李兆受 
李兆受本捻匪中悍贼，因为师宗何文贞公桂珍所败，遂向之投诚，更名李世忠，历官至提督。投诚后，狼子野心，所为仍多不法事。张汶祥刺死荷泽马端愍公新贻，天下之所同恶也，李世忠题其墓曰「大清义士张汶祥之墓」。咸丰五年，安徽、河南两省盛传兆受复叛，大吏且以之入告。兆受内不自安，匍伏诣文贞，自陈无他意。旋伏兵戕文贞于英山县之小南门，遗骸复遭焚毁，残忍可知。既叛，入捻匪，复有议再行招抚者。兆受恐因戕文贞之事，伪行招抚，代为报仇，先与湘乡曾文正公国藩一书，要约许以不死。文正不得已，允之。后复横行无忌，与盗贼无异。众议诛之，告于文正。文正言吾已许其不死，不可失信，云云。先文庄公当日深知其事，尝云：「有一夫不获其所之志愿，吾于曾文正公李兆受见之矣。」 

　　去藩臬把持法 
满洲福□□中丞润，于光绪□□年间任吾皖抚时，□□于次棠制府[荫]霖、伯都讷赵次珊制府尔巽任藩臬两司。以中丞旗人，意颇轻之，互相要结，把持公事。中丞犹如虚设，悒悒不得志，乞病以去。继之者为□□邓小赤中丞华熙，久闻藩臬把持公事，莅任时预戒阍人云：藩臬不许同见，此风遂革。次珊制府任吾皖臬时，人多怨之，贴联于臬署墙隅云：「尔小生，生来刻薄；巽下断，断绝子孙。」适为制军所见，援笔自改云：「尔小生，生来正直；巽下断，断不容情。」云云。声木谨案：次珊制府于宣统年间继任川督，闻于先文庄公当日旧案颇为嘉许，遇事属科房，查照刘前督成案，实行萧规曹随之志，其从善如流，亦恒人所难。先文庄公卒得列名《清史稿》列传卷二百三十四，亦制军主持公议之一，三代直道而行，不意于近代犹得见之。 

　　鲍超书戏李鸿章 
同治五年冬月，合肥刘壮肃公铭传剿捻，大败于天门县城外尹隆河，无锡薛叔耘副宪福成《海外文编》中纪载甚详。当时壮肃已得头品顶戴，其顶珠系以玛瑙制成，为他人所未有。及尹隆河之败，衣冠失落，适为霆军所得。奉节鲍武襄公超名位虽与之相埒，平日意甚轻之。时值淮军势盛，湘军且退避三舍，亦无如之何也。至是作书以戏合肥李文忠公鸿章云：「刘某必是业已殉难阵亡，余在其军中，得其平日所服之衣冠。其顶珠为玛瑙所制，未见他人服用，确为刘某之物。今顶珠在而人未见，非阵亡而何。」云云。文忠览之不悦，亲为先文庄公言之，语时意犹愤愤。 

　　潘鼎新挽某烈妇联 
光绪某年，无为某烈妇殉夫死义。时同邑潘琴轩中丞鼎新罢官，寓居无为，挽以联云：「一死足千秋，你看他末路英雄，大半偷生旦夕；九原应再见，天许尔多情夫妇，重结来世姻缘。」某家即以之为烈妇建坊之联，颇为一时人士传诵。后先文庄公闻之，云：「潘某以兵败落职，晚节不终，致有此悔恨之语。上联三句，不啻为自己写照。非是骂世，直骂自己，可谓天分低矣。」先文庄公又言：「中丞平生作事，迥与他人不同。常以平生恩赏各物汇记一额，悬之于室中，亦为他人所未有之事。」 

　　钱振伦与妻家不睦 
归安钱楞仙宫赞振伦，续娶妇翁氏，为常熟翁文端公心存之女。宫赞生平耿介绝俗，人品甚高，学问淹通，复工骈文，于妇家意颇轻之。文端避不与较，凡宫赞所言，文端对他人言，私称之为「女壻旨意」。卒之与妇家失和，谓妇翁曰：「尔恃尔家家门鼎盛耶？吾俟尔家人死完后，方出来做官。」拂袖径归。历主各书院讲席，士论洽然。文端卒时，宫赞适主扬州安定书院讲席。翁文恭公同龢，偕其兄弟，到扬谢孝，兼视其姊。宫赞拒弗见，文恭因向讲堂行礼而去，士论颇两贤之。宫赞之姊，即临川李小湖大理联琇之配，序其弟妇翁夫人诗集，略谓他家妇人之诗，多系其夫伪作，某某之夫即为其弟，素知其工文章，于诗学一涂，全属外行，其诗实非其夫所能代作，云云。语极滑稽，宫赞不以为忤，仍刊载卷首，殊为雅量。 

　　东汉蔡邕荐董卓 
后汉蔡邕，在当时虽有旷代逸才，多识汉事之称，其遗文传于后世，刊入明张溥编《汉魏百三家集》中，名曰《蔡中郎集》者，殊不足当旷代逸才之称。内有《荐董卓表》一篇，更为党恶伐善，恶直丑正之确据。使蔡邕当时不应董卓之聘，亦不过一死而已，死仍不失为后汉忠义之士。后来为董卓而死，虽死，罪不容诛矣。 

　　辨奸论少举一人 
晋羊祜谓王衍曰：「败俗伤化，必此人也。」山涛亦谓王衍曰：「误天下苍生者，必此人也。」北宋苏明允□□洵《辨奸论》只言山涛，漏未及羊祜，未知何故。 

　　答合字通用 
「答」「合」二字古通用。《礼记》「礼无不答」，《春秋》宣公二年《左氏传》「既合而来奔」，杜注「合犹答也」，是「答」「合」古通用之证。声木谨案：钱塘梁应来孝廉绍壬《两般秋雨葊随笔》云古无答字，非也。「答」字见于经传者甚多，若《书经》「昏弃厥祀弗答」，《诗经》「听言则答」，《礼记·郊特牲》「答阳之义也」，《祭义》「穆答君」等云云，均是「答」字，孝廉盖偶未检也。 

　　张树声勤劳王事 
合肥张靖达公树声在官之时，日行公事，无论巨细，事必躬亲，不假手于幕僚。督抚题本，向例为委员对阅，讹字亦躬自校阅。翌日，先文庄公请燕，问以来何暮也，靖达答以在家校阅题本。及靖达卒后，先文庄公尝称其为公事积劳而死。 

　　女婿称娇客所本 
近人称女壻为娇客，无论朝野上下，莫不皆然，成为牢不可破之习惯。声木谨案：南宋山阴陆务观□□游《老学庵笔记》云：「秦桧有十客，吴益以爱壻为娇客。」云云。「娇客」二字，仅见于此。若以此为典要，则翁壻皆为奸党，无所取义。 

　　谭嗣同徐仁铸联 
光绪戊戌，现任湖北巡抚浏阳谭□□中丞继洵之子、赏加卿衔□□京卿嗣同，以党附康有为得进后，乃奉旨斩决。翰林院侍读学士，大兴徐□□学士致靖，以其子□□太史仁铸党附康有为，奉旨革职，永远监禁。时人以讣文前数语及大卷后数语，为之集一联云：「不孝男徐仁铸罪孽深重，不自殒灭，祸延显考；昧死臣谭嗣同末学新进，罔知忌讳，干冒宸严。」云云。学士后以庚子拳祸之乱，八国联军放出，复至西安请收禁，奉旨准其回籍，尚能明大义也。 

　　教义学者绝后 
扬州城内义学极多，向由盐运使署领给官款，修脯所入甚丰。寒士每费尽心力，以营求此席，得后可终身坐食其馆谷。每月朔望，例有人来查，则预买十余童子，读书半日，以遮掩他人耳目，可谓计巧心毒矣。有□□□茂才□□告徐蛰叟广文师：曰「粤匪乱前之义学师，乱后无一家存者，为伊亲目所覩。」云云。岂非天恶其坐食修脯数十年，误尽孤寒子弟，故有此惨报，以明示大众哉！ 

　　苗大先生等称 
捻匪头目苗霈霖，曾官四川川东道，加布政司衔，既抚而复叛。其当日聚众时，命其手下人统称之为「苗大先生」，死后十余年，犹称道不衰。先文庄公有一裨将，曰姚更生军门□□故苗党也，恒以是称之，为先文庄公所深斥。声木谨案：苗霈霖此称，亦有所本。春秋时，楚白公胜作乱，其党羽石乞不称为白公，称为长者。是此等名称，由来已久，苗霈霖亦依样葫芦而已。 

　　劳乃宣自订年谱跋语 
自辛丑以来，异说喧豗，诬称民意，且美其名曰顺潮流，拔本决防，用夷变夏。斥人以顽旧，则老成皆仇雠；处己以维新，则狂且皆神圣。朝野耆旧，亦或怵于众口，阿世取容。公则不然，遇有悖伦伤俗，与夫政体之徇虚名而贻实祸者，往往法语巽言，多方匡救。于是议会诋诽，报纸嘲谐，权贵嗔怒，几濒于危。而公持正独立，不惧不悔。盖灼见夫下流所趋，必至率人为兽，殄邦湛族，所以龂龂然师子舆氏不得已之辨，而冀当世之人，万有一悟也，云云。语见秀水陶拙存郎中葆廉桐乡劳玉初京卿乃宣《韧叟自撰年谱跋语》中。声木谨案：郎中此语，义正词严，其「率人为兽，殄邦湛族」数语，尤为沉痛，不惜大声疾呼，洵足发聋振瞶，故录之于此。 

　　游智开不吊妾丧 
