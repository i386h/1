<!-- { "loadSidebar": true } -->
仁和杭大宗太史世骏，举乾隆元年博学宏词科，后以直言，夺职罢归。鸿才博学，于雍干时，名望素着，撰述宏富，多已刊行。惟所撰《订讹类编》六卷，据太史自序云：「讽诵之下，见古人行事与古书纰缪处，辄为摘记，参互考订，校正其非，积成卷帙，藏之箧笥，非敢云枕中秘也，亦聊以自怡悦耳。丙寅春，海宁门人范鸣远鹤年邀予作观海之游，因寓其听涛楼者几半载，爰出是编，以与老友俞正之楷共相订质。暇时遂为类次而编辑之，伪者辟焉，谬者纠焉，间附管见，就正大雅，使一误不至再误，则是编亦好古者之所乐得而观玩也。置之案头，以资闻见，不至覆彼酱瓿，则余之大幸，亦读书者之大幸与。」云云。声木谨案：德清许周生兵部宗彦撰太史别传中，胪列太史撰述，已成者为《石经考异》二卷、《榕城诗话》三卷、《三国志补注》六卷、《诸史然疑》一卷、《词科掌录》十七卷、《余话》八卷、《文选课虚》四卷、《汉书蒙拾》三卷、《后汉书蒙拾》二卷、《续方言》二卷、《道古堂诗集》廿六卷、《文集》四十八卷，未成者为《鸿词所业》□卷、《补晋书传赞》一卷、《经史质疑》□卷、《史记考异》□卷、《汉书疏证》□卷、《礼例》□卷、《续礼记集说》一百卷、《两浙经籍志》□□卷、《续经籍考》□□卷，独无此书，盖当时编成未刊。惟汉阳叶□□□□名澧敦夙好斋有精钞本，后为湘潭叶奂彬吏部德辉所得。戊午二月，乌程刘翰怡京卿承干嘉业堂即据此本，为之刊行。编内分《义讹》一卷、《事讹》一卷、《字讹》一卷、《句讹》、《书讹》、《人讹》共一卷、《天文讹》、《地理讹》、《岁讹》、《世代讹》、《鬼神讹》共一卷、《礼制讹》、《称名讹》、《服食讹》、《动物讹》、《植物讹》、《杂物讹》共一卷。《续编》亦十七类，《义讹》至《书讹》为一卷，《人讹》至《杂物讹》为一卷。其书搜罗赅备，考订精密，确为学人有用之书，宜乎太史自序高自位置，深相矜许矣。 

　　顾复初斋名 
长洲顾幼耕二尹复初，为明顾文康公鼎臣之裔，耕石侍讲元熙之子。中年遭粤匪之乱，流离颠沛，就四川幕府席，因纳赀为县丞。历署布政使经历、布政使照磨、荣县、贡井县丞，嗣后专就成都将军、四川总督两幕，年至八十卒。生平工诗文词书画，当时在四川一省，颇负盛名。撰有《乐余静廉斋文集》一卷、《诗集》一卷、《诗后集》一卷、《诗三集》一卷、《词集》一卷。语见声木所编先文庄公《强恕斋文集》及海宁钱铁江明府保塘《清风室文钞》中。声木谨案：予幼时即读二尹全集，以二尹乃名士，取「乐余静廉」四字名斋，必有所取义。后见明檇李李君实玺丞日华《六研斋笔记》云：「经云至静性廉，至乐性余。人惟取于造化者奢，故终日劳扰，惟视己多所不足，故常戚戚。廉则自收缩，机念自息，余则自舒展，结虑自消。故余即廉之所余，而廉又余之所养，非二事也。」云云。始知二尹命斋之义，盖即有取于是言。 

　　陈毓性弈谱 
海宁陈子仙□□毓性，以善弈名同光间，一时推为国手，惜生前未刊一谱，弈稿均散在友朋间。长洲赵晋卿广文□□钞撮颇富，以活字印成选本，名曰《子仙百局》，一卷。虽间有已见于江都周小松□□鼐《餐菊斋皖游弈萃》□卷中，不如此详。江宁常仲卿□□棣华亦工于斯艺，曾于光绪十六年八月，翻刊《兼山堂谱》□卷，并《陈方七局》一卷，陈即子仙也。以上并见于常仲卿《子仙百局序》文中。声木谨案：自光绪末年，通国颇多好弈者，其风气至今未已。子仙自刊《{扌絜}翠草堂弈谱》□卷，见婺源余啸松楙《白岳葊诗话》中。 

　　道光廿一年连丧文人 
道光廿一年九月以后四月间，连丧阳湖李申耆明府兆洛、宜兴吴仲伦明经德旋、宝山毛生甫都尉岳生、仁和龚定葊祠部自珍、光泽高雨农舍人澍然。五人并以文学，负东南重望，乃同时殒丧，亦属异事。语见江阴蒋丹棱茂才彤《李申耆年谱》中。 

　　遗民修东莞县志 
辛酉孟陬，东莞陈子励学使伯陶修《东莞县志》壹百贰卷，自序云：「辛亥国变，余窜伏海滨之九龙，谢绝人事。乙卯春，邑人叶湘南觉迈援月桥例，复申前请。谓款从沙田公产出，无应县尹聘，受粟肉之嫌。且任征同志，迁局九龙，俾省应酬而专著述。余辞不获。」云云。声木谨案：据此，则学使确为我朝末造之完人矣，故记之于此。据序云：「东莞之有志也，自邑人陈月桥庚始。月桥，宋乡进士，入元不仕。惧旧闻散失，乃因县尹郭居仁应木之请，而创为之者也。」云云。是《东莞县志》两次修纂，皆出于前代遗民之手，亦奇矣。学使又撰《孝经说》□卷、《东莞五忠传》□卷、《胜朝东莞遗民录》□卷，附记于此。 

　　命名奇异 
震泽范永绥□□其骏《梦余赘笔》云：「命名之奇者，余得二人。一乐姓，我郡人，名乐乐，取乐节礼乐之意，此字同而音不同也。一凌姓，湖郡人，名凌龄，字菱舲，此音同而字不同也。可见天下事，无独有偶。」云云。声木谨案：以予所知者，英国属地星加坡南华女学校校长石女士名砳磊，连姓氏为六石。余杭章太炎□□炳麟之女名章，以四工命名，或有取于妇德、妇言、妇容、妇工四者，皆工之义。江都洪声如孝廉钟，合之为声如洪钟。又有姓崔名壶者，骤听之，似是尿壶。皆属好奇之过，无所取义。 

　　朱右选唐宋八家文 
唐宋八家文之选本，肇自明初朱右，总十六卷。昌黎文三卷，陆拾壹篇。河东文二卷，肆拾叁篇。欧阳文二卷，伍拾伍篇，见《五代史》者不与。南丰文三卷，陆拾肆篇。荆公文三卷，肆拾篇。三苏文三卷，伍拾柒篇，云云。目录见桐城胡雒君征君虔《柿叶轩笔记》。声木谨案：朱氏当日编刊此书，立名实未允协。以三苏合为一家，称《唐宋六家文集》可也，乃以「六先生」名集，三苏本属父子兄弟三人，焉能并三人为一人耶。 

　　刘蓉论称名之异 
湘乡刘霞轩中丞蓉《养晦堂文集》中，有《复吴南屏学博书》，中有云：「曩岁备藩巴蜀，新城陈君懿叔客幕中朞年，每与论文，好举桐城，由方姚以溯归氏，上及八家。他日见所为《遵义唐公事状》，或称公，或举其字，或书其名。其它作，或自署名曰『学受』，或去『学』而称『受』，或称『陈受』。怪而问之，则曰于彼于此，音节各有所谐，盖归氏之法云尔。仆大笑之，谓昔孟子讥告子戕贼人以为仁义，君乃欲戕贼人以为文章乎。此虽一时戏言，然流弊之极至，此真文字之大戹矣。」云云。声木谨案：湘乡罗申田参赞长《思兄楼文稿》中，有论称谓六则，其第五则云：「《通鉴》赤壁之战，张昭之称曹操，曰『曹公』，曰『操』，孙权之称曹操，曰『老贼』，曰『操』，曰『孟德』，一人一时之言，无定称如此。求之于古，《左传》秦晋韩之战，书吕饴甥曰『瑕吕饴甥』，曰『阴饴甥』，曰『吕甥』，曰『子金』。《离骚》、《天问》书文王曰『西伯』，曰『伯昌』，曰『昌』，曰『后』。近世刘海峯之为文，自署名曰『大櫆』，曰『櫆』，曰『刘櫆』。其法原于归氏，以谓于彼于此，音节各有所谐，世尝笑之。」云云。据此，则称名各异，古人已如此，非桐城诸家所得别立名目矣。其第六则又云：「恽子居曰：集中杂着文自书字，用王子渊法也。管异之讥其不典，未详所谓。《汉志》荀卿名况，卿是其字，《荀子》书往往自署『荀卿子』，则书字之法盖古矣。」云云。桐城王滨麓学博灼《悔生文集》中，亦自署「王悔生」，曰与恽子居明府同。是称字由来已古，未可以不典讥之也。 

　　千余年土司 
诸暨陈□□教员重生《西行艳异记》云：「四川西边德格，一名更庆，又名隆庆，《康輶纪行》作德尔格忒。在唐代据于吐蕃，历宋元及明，为乌斯藏所据，考其印文，则称德尔格。川边旧土司领土中，以德格为最大，踞金沙江之上游，地方数千里。番人以其地大，有天德格、地德格之称号。其土司为宣慰称，稽其牒谱，自唐代受封，传至清季，已四十七代矣。」云云。声木谨案：周家以忠厚开基，卜世叁拾，卜年柒百，载于《左传》。及乎东西周亡，实有玖百余年。次则卫，亦玖百余年。日本国王一姓相传，更至贰千余年。蕞尔土司，亦相传如是之久远，历唐、宋、元、明而至我朝，约壹千余年之久，洵为可异。予生平自少即喜阅边防各书，因其风俗诡异，增长智识。常有四大志愿：一，游历东三省，调查确实富源；一，游历内外蒙古，调查当日势强崛起原委；一，游历康、藏、卫三地，调查土司情形；一，游历南洋各岛，调查华侨情形。今年逾伍拾，仍为一窭人，俯仰一室，复向尘羹土饭中求生活，有志未逮，良可嘅也！ 

　　邓孝威诗能感人 
国朝徐承烈《燕居琐语》云：「明末一巨公，与泰州邓孝威汉仪善。明亡，孝威讽其殉节，不从，入本朝仍为显官。后孝威游楚归，巨公索阅近作，中有《题息夫人庙》一首云：『楚宫慵扫黛眉新，祇自无言对暮春。千古艰难惟一死，伤心岂独息夫人。』巨公愀然废卷而起入内，遽患心痛卒。盖愧心一萌，神气飘忽四散也。」云云。声木谨案：此诗末二句脍炙人口，流传至广且久，不知为孝威正字之诗，及能感人如此。正字并编有《诗观》四集，列入禁书目录中。 

　　乔松年论清甲二字 
徐沟乔勤恪公松年《萝藦亭札记》云：「孔纾墓志：『娶京兆韦氏，山东清甲家也。』王兰泉不得其解，清甲谓清门甲族耳。」云云。声木谨案：勤恪解「清甲」贰字，亦殊牵强。大抵撰文者，非尽能深知古文义法，乡曲之士，亦每多喜弄笔墨，石刻中墓志，类此者甚多。唐宋八家古文非不高古，石刻传于世者有几。后世所传，论字不论文。欧阳询、虞世南、颜真卿、柳公权等所书之碑，细绎其文，已多可议者，况其下焉者乎！ 

　　容斋四笔 
