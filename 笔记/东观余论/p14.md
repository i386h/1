<!-- { "loadSidebar": true } -->
　　承议郎行秘书省挍书郎臣黄某所挍讐中焦延寿易林定着十六篇篇中或字误以快为决以羊为年如此者众校讐已定又若喜或为嘉鹳或为鹊义可两存皆竝着可缮写【川本无六字今存之】焦延寿者字赣梁人以好学得幸梁王王共其资用令极意学学成为郡吏察举补令小黄以候伺先知盗盗不得发举最当迁吏民上书愿留诏许增秩卒于小黄其説长于灾变以授京房又着易林十六篇其法毎卦变而之六十四为林凡三千八百四臣谓延寿之法凡筮得某卦之某卦则观其所之卦林以占吉凶或卦爻不发则但观本卦林词初未尝分四时节候至于汉书京房传所谓六十四卦更直日用事者盖爻主一日六十卦当三百六十日余四卦为监司此法但以风雨寒温为候而占灾变耳若房封事所谓辛酉太阳精明丙戌蒙气复起之类孟康注之甚详此自延寿占灾祥之一法非关易筮也后世昧者弗悟乃合二术而一之而于直日卦中求所得卦以考人之吉凶谬托燕蓟士之秘法岂不误甚欤盖直日之法分至外余日惟一爻用事而易林变卦则非止一爻也乃知林自林直日灾祥之法自直日灾祥之法二者虽皆本于易同出于焦赣而初未尝一其用也又本朝有王佖者于雍熈二年春遇异人为筮得观之贲其林有西去华山游子为患之语乃赣易观中贲林也若以直日之法用之观及贲非白露之卦非春所宜用不当以观中求之然其后事应甚着异人之占固不应误是知直日之説非可用于筮占也章章矣后之观者不可以不辨延寿所着虽卜筮之书出于隂阳家流然当西汉中叶去三代未远文辞淡雅颇有可观谨苐录上
　　校定师春书序
　　承议郎行秘书省校书郎臣黄某所校讐中师春五篇以相挍除复重定着三篇篇中或误以梦为瞢以放为依如此类者众颇防皆已定可缮写案晋太康二年汲郡民不准盗发魏襄王冡得古竹书凡七十五篇晋征南将军杜预云别有一卷纯集左氏传卜筮事上下次第及其文义皆与左传同名曰师春师春似是钞集人名也今观中秘所藏师春乃与预説全异预云纯集卜筮事而此乃记诸国世次及十二公嵗星所在并律吕諡法等末乃书易象变卦又非专载左氏传卜筮事繇是知此非预所见师春之全也然预记汲冡他书中有易隂阳説而无彖系又有纪年三代并晋魏事疑今师春葢后人杂钞纪年篇耳然预云纪年起自夏商周而此唐虞以降皆録之预云纪年皆三代王事无诸国别而此皆有诸国预云纪年特记晋国起殇叔次文侯昭侯而此记晋国世次自唐叔始是三者又与纪年异矣及观其纪嵗星事有杜征南洞晓隂阳之语繇是知此书亦西晋人集録而未必尽出汲冡也然臣近考辨秘阁古寳器有宋公防餗鼎稽之此书防乃宋景公名与鼎铭合而太史公记及他书皆弗同繇是知此书尚多古事可备考证固不可废云谨苐録上













　　东观余论卷下
