<!-- { "loadSidebar": true } -->
　　右瘗鹤铭资政邵公亢尝就焦山下缺石考次其文如左其不可知者阙之故差可读然文首尾似粗可见虽文全亦止此百余字尔而欧阳文忠集古録谓好事者徃徃只得数字唯余所得六百余字独为多矣葢印书者传讹误以十为百当时所得葢六十余字故云比数本为多此铭相传为王右军书故苏舜钦子美诗云山隂不见换鵞经京口新传瘗鹤铭文忠以为不类王法而类颜鲁公又疑是顾况云道号同又疑是王瓒仆今审定文格字法殊类陶景景自称华阳隐居今曰眞逸者岂其别号欤又其着眞诰但云己卯嵗而不着年名其他书亦尔今此铭壬辰嵗甲午嵗亦不书年名此又可证云壬辰者梁天监十一年也甲午者十三年也按隐居天监七年东游海岳权驻防稽永嘉十一年始还茅山十四年乙未嵗其弟子周子良仙去为之作传即十一十三年正在华阳矣此铭后又有题丹阳尉山隂宰数字及唐王瓒诗字画亦颇似瘗鹤铭但笔势差弱当是效陶书故题于石侧也或以铭即瓒书误矣王逸少以晋惠帝大安二年癸亥嵗生年五十九至穆帝升平五年辛酉嵗卒则成帝咸和九年甲午嵗逸少方年三十二至永和七年辛亥嵗年四十九始去防稽而闲居则不应三十二年已自称眞逸也又未官于朝及闲居时不在华阳以是考之此铭决非右军也审矣
　　跋桓宣武传后
　　此顾恺之画温像后人略其传书于卷尾也予既搨此画未暇写此传聊尔存于斯
　　跋金楼子后
　　梁元帝金楼子自谓絶笔之制余久欲见之及观其书但裒萃传记殊无衿臆语恐所着诸书类若是然以帝子之尊不嗜声色而沈酣文史纂述殆二百卷勤博至斯自可赏慕至于忿狷忌前伉俪之恶寻阏伯之兵以至守株延敌自忘其国深可嗟慨长睿父书
　　跋逸少升平帖后
　　晋史称王逸少书暮年方妙此帖升平二年书讵其终才三载正暮年迹也故结字比乐毅吿誓诸帖尤古质殊类钟元常浑浑然有篆籀意非遇眞赏未易遽识也长睿父题
　　跋陈文惠公记乌君事后
　　人之致力不胜天力之为功不若命今昔所同知也故耆艾夭折丰泰阸穷运于防防契于昭昭其数之滋其时之防人之始生固已存矣所谓天命者不大示其兆不显著其符莽渺昬黙实难稽揆岂非俾人懋德勤行竞时赴功兢业惕励以自克耶不然则善将惰恶将肆人事将措而不修矣天之于人意殆以此今以陈文公与乌君穷逹之事观之信乎有时数也窃惟仁宗皇帝御天下四十二年考愼辅相类得贤杰以启治功文公其人矣迹其兴韦布位鼎司植志持身蓄德惇义盖非恃命之自尔者则日者之言虽可谌公之为善亦不怠天人力命相须以行此其遗风所以想见于后世也故待乌君之礼足以厚交朋初终之契传乌君之书足以抑时人诡躁之求论是文则淳深雅淡可以闻其言而知其德观是笔则端庄遒婉可以见其迹而推其心余虽不逮觌公之容承公之音即是论之亦可知公之志矣于是乎书
　　跋杨夷甫提刑等帖后【川本无】
　　此册以亲友相闻帖纸缀属才十简八人耳适偶寻绎而三人已为鬼録抚卷慨然谓李富国宗儒范之彦邦直杨逹夷甫杨最好事此其书也长水纸为物至微而易得杨欲得再三言之岂索于爱者也夷甫学虽未至然亦喜事佳子弟奉使巴夔遂没不返观此书已为陈迹矣
　　挍正崇文总目十七条
　　高氏小史名峻一作崚
　　山海经侍中秀领挍秀即刘歆也
　　丹元子歩天歌此但记列星所在并其象数使人易识耳非占説也
　　黄庭经此特梁丘子注尔
　　张万福唐人有传总目云不详何代人
　　歩虚洞章总目云不详何代人脩静东晋道士隐庐山葛仙公序葛洪此恐是葛
　　元纲论此前已有所谓眞纲论即此葢避圣祖名三茅君内传云唐李遵撰遵非唐人
　　德山集德山不详何人德山在朗州葢宣鉴禅师乃唐僖宗朝人此云不知何人疎谬如此
　　破胡集后云释氏兴于西域自汉末始流于中国非汉末
　　文选按李善注在五臣之前此云因五臣而自为注非是
　　中书省试题咏诗若集中纯载诗即不可谓之诗笔丹阳集己见总集此重出
　　郦炎集当在前
　　蔡融来朋皆唐人见丹阳集
　　质论李后主与徐书云为尔于质论前作得一小序子即此论也
　　论汉晋碑
　　与董彦远同观文翁学生题名予谓董云结体殊不类隶董云集古録以为文翁学生予云尝考此碑其郡望有云江阳寜蜀遂寜晋原以晋书志考之江阳蜀置此郡寜蜀遂寜晋原皆是宣武平蜀后置彦远击节此言以为辨正精详又问予云周公礼殿记云甲午年故府梓潼文君不审文君之名予云蕐阳国志载文参字子竒梓潼人平帝用为益州太守记中文君乃此人也甲午乃光武建武十年云且如汉成臯令任碑云字伯嗣名已缺任延熹中守官按汉桓纪延熹八年桂阳太守任乃此人故其字伯嗣予又云备员秘馆絫年御府降出太清楼竒书异传甚富令参挍得失予喜观未见书同舍出省后予尝侵晩而归董云异书不可不防逌初除正字供职未几乃以平日所疑故事因阅传记决疑者多自此后论议觉进信知书不负人也所恨未尝获覩太清楼书予又论集古録有疎脱处如跋汉仓颉庙碑云此碑有莲勺左乡有秩池阳左乡有秩池阳集丞有秩皆不知是何名号予按前汉书张厰以乡有秩补太守卒史后汉百官志乡置有秩三老游徼本注曰有秩郡所署秩百石掌一乡人注引汉官仪载戸五千则置有秩风俗通云有秩则田间大夫言其官裁有秩尔盖乡吏之名号也又论水经与汉碑刻不同者多如王纯碑道元注云王纷碑又州辅碑道元注云州苞如袁良碑道元注云袁梁又如属国都尉王君碑道元注云蜀都太守姓王字子雅彦远云恐忘记遂尽録去
　　论灵台碑
　　集古録灵台碑以为史记地志水经诸书皆无尧母葬处予按汉章帝纪注述征记云成阳县东南有尧母庆都墓上有祠庙又按水经注今成阳城西二里有尧陵陵南一里有尧母庆都陵于城为西南称曰灵台而此碑云尧母葬于兹欲人不知名曰灵台以二事证之尧与尧母葬处明白若此集古又云俗本多作城阳独此碑为成阳当以碑为正予考成阳与城阳自别成阳县属济隂城阳乃汉齐悼惠王之子章所封之国名帝尧碑云庆都与赤龙交生伊尧其事神异不可测集古又云廷尉某姓名摩灭予按汉廷尉仲定碑云迁廷尉卿托病乞归修尧灵台黄屋三十余而灵台碑中有云济隂太守成阳令各遣大掾辅助仲君故知仲定无疑大凡考挍往古事迹先须孰读强记遇事加之精审决无疎略欧阳公集古其文章冠世后人岂可跂及然大要在考校而非所长是可叹也【川本自大凡至叹也无此五十四字】
　　论玉辂建太常用黄色
　　谨按春官巾车王之五路玉路建大常金路建大旂象路建大赤革路建大白木路建大麾而司常九旗之名物日月为常交龙为旂熊虎为旗鸟隼为旟蛇为旐今以五路所建俪之太常大旂已着其名考其余者大赤葢旟也大白葢旗也大麾葢旐也何以知之以所饰之物辨而知之龙位东故旂之色宜青鸟隼位南故旟之色当赤熊虎位西故旗之色当白蛇位北故旐之色当黑由鸟隼熊虎观之则知大赤大白之为旟与旗也葢巾车或谓之太常大旂者以旗之名言之或谓之大赤大白者以物之色言之皆互相见也于玉路言常金路言旂则象为旐可知矣于象路言大赤革路言大白则玉路所建之常为黄金路所建之旂为青木路所建之旐为黑可知矣而先儒乃谓大赤为通帛之旃以大白为用商之色大麾不在九旗之数而以九旗之帛皆用绛悉非也至于后世玉路以青为饰金路以赤革路以黄象路以白皆无经据失之远矣独木路用北方之色偶合经旨焉然日月为常日月丽乎天天而地黄则太常之色黄其可乎曰日月所丽则天而所出则地车者王之待以载也车之所建为出地之象不亦可乎又王之衮冕衣纁裳其衣者天之色而衣之章有山焉山丽于地矣今缋山于色之衣亦无害于义则饰日月于色黄之太常复何疑哉葢巾车诸路之序金象革木相次则青赤白黑四方之色各以其序而具矣由是观之则太常之也非黄而何
　　挍定楚词序
　　汉书朱买臣传云严助荐买臣召见说春秋言楚词帝甚恱之王襃传云宣帝修武帝故事征能为楚词者九江被公等楚词虽肇于楚而其目葢始于汉世然屈宋之文与后世依放者通有此目而陈説之以为惟屈原所着则谓之离骚后人効而继之则曰楚词非也自汉以还文师词宗慕其轨躅摛华竞秀而识其体要者亦寡葢屈宋诸骚皆书楚语作楚声纪楚地名楚物故可谓之楚词若些只羌谇蹇纷侘傺者楚语也顿挫悲壮或韵或否者楚声也沅湘江澧脩门夏首者楚地也兰茝荃药蕙若苹蘅者楚物也他皆率若此故以楚名之自汉以还去古未远犹有先贤风槩而近世文士但赋其体韵其语言杂燕粤事兼夷夏而亦谓之楚词失其指矣此书既古简册迭传亥豕帝虎舛午甚多近世晁监美叔独好此书乃以春明宋氏赵郡蘓氏本参挍失得其子伯以叔予又以广平宋氏及唐本与太史公记诸书是正而某亦以先唐旧本及西都留监博士杨建勲及洛下诸人所藏及武林吴郡椠本讐挍始得完善文有殊同者皆两出之按此书旧十有六篇并王逸九思为十七而某所见旧本乃有防反骚一篇在九叹之后【此文亦见雄本传】与九思共十有八篇而王逸诸序竝载于书末犹古文尚书汉本法言及史记自序汉书叙传之体骈列于卷尾不冠于篇首也今放此録之又太史公屈原列传班固离骚传序论次灵均之事为详故编于王序右方陈说之本以刘勰辨骚在序之前论世不伦故绪而正之而天问之章词严义宻最为难诵柳柳州于千祀后独能作天对以应之深杰异析理精博而近世文家亦难遽晓故分章辨事以其所对别附于问庻几览者莹然知子厚之文不茍为艰深也自屈原传而下至陈説之序又附以今序别为一卷附十通之末而目以翼骚云至于屈原行之忠狷文之正变事之当否固昔贤之所详仆可得而略之也政和初元七月初吉武阳黄某长睿父序
　　校定焦赣易林序
