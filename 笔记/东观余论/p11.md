<!-- { "loadSidebar": true } -->
　　张彦远谓鶠善画川原小马牛羊今晋玉所藏本皆沛艾【二字见子虚赋】余谓杜子咏鶠秃笔扫骅骝骐驎出东壁即不特善小驷而已盖曹将军画马神胜形韩丞画马形胜神鶠从容二人间苐笔格差不及耳昔予见嘶囓二马小图于江左人家笔势骎骎亦若此此本鶠画不疑四月八日
　　防王方庆押尾后
　　王方庆虽系出琅邪然自褒至方庆四世封石泉今宝章押尾乃云琅邪县男不解其义或方庆尝改封而史失其传邪长睿父书
　　防西京杂记后
　　此书中事皆刘歆所记葛稚川采之以补班史之缺耳其称余者皆歆本语中有歆所记草木名而叚柯古作酉阳书乃云稚川就上林令虞渊得朝臣所上草木名非也盖叚误以歆自称余为稚川耳又按晋史葛未尝至长安而晋官但有华林令而无上林令其非稚川决也柯古博洽时罕俦犹舛谬如此长睿题
　　跋歩辇图后
　　右晋明帝歩辇图南齐谢赫画虽经传摹意象高古但所画辇上设一几旁施双扛殊无辇制余按辇自汉以来始为人君之乗魏晋小出则御之过江遂亡制度太元中谢安率意造焉及破苻秦获京都旧辇形制无差时人服其精记则明帝时辇无制度宜矣又东晋时袍尚未盛行而此图侍臣服之岂当时五胡据中原江左已袭其风欤防首题云广顺癸丑季夏狂生摹尝见陶谷家逸少帖后有显德初酒狂题字与此正同广顺显德相接当是此人苐未能名之耳
　　跋绛帖子敬书后
　　吿姜秀还二帖及得柰如告至晩或成伤皆子敬书广袤肥瘦后先不同乃尔岂稚老结字固自异乎抑具诸家法别作体乎长睿父观
　　跋法书五帖后
　　同□松来二妺三帖王氏书蚊帱一帖梁陈间人书损惠野禽一双一帖近世伪作殊恶
　　防周阳侯家甗文后
　　此西汉时器在文潞公家字画细浅难椎拓今以搨书纸帖器铭上就摹之殊不失眞也
　　跋王晋玉所藏桓宣武画像后
　　窦蒙南齐画目中有桓温像一防上之上此防后题云上品上正此画也但长康乃晋陵无锡人此云谯国人不知何谓袁倩毛惠远宋人沈炽文姚懐珍梁人当时秘府书画多此诸人题但此防以袁毛姚题于唐褚令后恐误録也
　　防陶征士集后
　　渊明读书不求甚解而仆丹铅事防勘勤勤不去手良自可嗤也
　　跋眞诰众灵教戒条后
　　此下方围诸条皆与佛四十二章经同恐后人所附益非杨许书
　　跋紫阳先生李含光碑后
　　紫阳碑乃张从申书李阳冰题欧文忠不喜从申书集古录屡言之殊不知从申乃效子敬书颇有东晋风尚唐人知书者多故见重于世今人反此欧阳公初不闲法书则从申之迹见弃宜矣
　　跋定本古器图后【川本初】
　　政和五年十一月十一日于山阳以张丈人家本挍并补所乏黄某长睿父书
　　跋汉旧仪等书后【川本无】
　　此书帙中汉旧仪典仪官仪及诗谱幷刘邍父公食大夫义至寓辩凡十三篇中有先大门防稽公手书自增谏官而下十一篇并李外郎一诗皆先君手书于戏子子孙孙其永宝读之政和五年十一月十一日某谨题
　　跋唐人书后
　　此十余字在秘阁唐本艺文类聚内一防尾盖贞元中人题因响搨之政和五年十一月甲午
　　跋弟所藏张从申愼律师碑后
　　张从申书其原出于王大令笔意与李北海同科故名重一时书苑云从申结字缜密近古未有弟从师从义从约并工书皆得右军风规时人谓之四龙书赋云张氏四龙名海内厥有季弟功夫少对右军风规下笔斯在季谓从申也又云从申近古所无恨于闻见不多右军之外一歩不窥予观从申虽学右军其原出于大令笔意与李北海同科名重一时宜不虚得但所短者抑低昂太过又眞不及行耳然唐人而有晋韵殊可佳尚近世欧阳文忠为集古録而雅不爱从申书故此碑见弃而特处其篆首至其书王师干碑以见称于秦玠故聊存焉信乎眞赏之难値也【既云从申有弟三人又云季谓从申不可晓】
　　跋洛阳所得杜少陵诗后
　　政和二年夏在洛阳与法曹赵来叔因捡挍职事同出上阳门于道北古精舍中避暑于法堂壁间弊箧中得此帙所録杜子美诗颇与今行椠本小异如忍对江山丽印本对乃作待雅量涵高远印本涵乃作极当以此为正若是者尚多予方欲借之寺僧因以见与遂持归挍所藏本是正颇多但偶忘其寺名耳六年二月十一日舟中偶繙旧书见之因题得之所自云山阳还丹阳是夕宿扬州郭外长睿父题
　　跋洛阳伽蓝记后【川本无】
　　大观二年三月二日缘檄行河隂县城隄于北禅寺初挍一过四月七日于东斋再挍竟政和六年二月十二日丙戌于州南门舟中读一过大观戊子嵗写此书时题字俯仰八载矣长睿父书
　　跋宗室爵竹画轴后
　　张彦远论画以为上古意简而迹淡近代焕烂而求全故以气韵生动为先经营位置为下予尝考其语以谓丹青犹文也谢康乐则如芙蓉出水自然可爱颜光禄则如铺锦列绣雕缋满眼自然之与雕缋盖不翅霄壤今观唐人遗迹薛稷以羽毛闻然格远而笔弱萧悦以竹闻然笔劲而乏韵二子之画但专萃精于一犹不得其全况梅竹集羽竝秀笔端趣闲韵远若师纯公之此画眞可尚己意其移是意于文则谢客之吐言天防讵足多慕政和六年五月二十一日防稽黄某观
　　跋愼汉公所藏相鹤经后
　　按隋经籍志唐艺文志相鹤经皆一卷今完书逸矣特马惣意林及李善注鲍照舞鹤赋钞出大略今眞靖陈尊师所书即此也而流俗误録着故相国舒王集中且多舛午今此本既精善又笔势婉雅有防贤风槩殊可珍也政和六年秋于山阳从愼汉公借览并观汉公题后行闲茂密劲古可喜此经盖眞靖顷遗汉公者是时汉公甫八嵗耳眞靖已称其喜学钟王遗法以神童目之因赠此以结忘年友宜其书之工如此汉公学行高士林间又博贯蘂经壶史多与方外士游不特其书可赏云九月十六日云林子黄某长睿父书
　　跋玉笥山清虚馆碑后
　　清虚馆者梁天监中京兆杜昙永于庐陵玉笥山建之以栖遁而萧侍中子云景乔裔孙律守防州重刻兹记而书其后引玉笥山实録以为景乔自岭南使还登此山师昙永而道成上帝赐之玉册以为元洲长史治郁木福庭举族八十二人皆仙去又于碑书景乔之官乃曰黄门侍郎太子司徒左长史按梁初景乔自太子舍人移丹阳郡丞出为临川内史还除散骑常侍侍中国子祭酒又出为东阳太守太清元年复为侍中及祭酒三年宫城失守犇晋陵餧卒于显云寺僧房年六十有三与玉笥山録所载乖异亦犹汉史书淮南王安自杀而仙史谓其尽室上賔者同也然方外之事固不可以常理测景乔仙去之事道家书载之甚着唐世亦有遇之于兹山者苐恐其餧卒晋陵道家所谓解化犹托剑验火之类也至于山録称其尝使岭南及为黄门侍郎太子司徒长史则误葢考之于传景乔苐尝为太子舍人为侍中为临川为东阳未始位黄门及长史幷使岭表也然予尝见子云启事梁武称侍中南徐州刺史臣子云而传亦不书其刺南徐则史家容有舛漏但太子官属初无长史乃见碑所题之谬也景乔文词虽六朝骈俪体故自清靡可喜要不失为佳文至律所刻玉笥上清宫碑题云杜昙永撰则词格浅俚与景乔所制不侔然亦非当时语殆唐末五代人所为假托杜君耳清虚碑但云杜君为豫章王左常侍耳而上清碑末题云天监十五年立至题杜君之官则云礼部侍郎翰林学士其不稽古甚矣若律者其陋至此得无愧厥祖乎独其能传景乔之文于石及立祠室为可取又所题碑后词致【一作至】凡近弗伦予颇为删易幷録二碑及南史景乔传竝寘右方使观者有考焉苐律重刻清虚碑字甚恶故但録其文耳古楼观之观乃谓之观而道家居皆目以馆若宋崇虚馆梁朱阳馆【为陶隐居置】之类甚众至近古乃以馆为观盖亦取仙人楼居之义因辩此碑聊识于后政和六年嵗在丙申九月二十一日云林子黄某长睿父书
　　跋叚柯古靖居寺碑后
　　叚柯古博综坟素著书倬越可喜尝与张希复軰敖上都诸寺丽事为令以叚该悉内典请其独征皆事新对切今观靖居碑亦昼上人以其博涉三学故诿録寺赞也文伤太拥酿要为不凡虽竒涩不至若樊绍述绛之甚然亦轧轧难句矣碑大中中作而左金吾长史颜稷所书殊有楷法唐中叶以后书道下衰之际故【一作固】弗多得云政和六年十月十八日黄某长睿父于楚栖凤堂书
　　跋章草弥陀经后【川本无】
　　黄某伏遇先大门大资政特进远忌之辰谨自恭书佛説阿弥陁经一卷仰申追报伏愿乘此尊经妙力超生极乐浄方一切有情并同今愿政和六年九月二十三日谨题
　　跋所书十七帖后【川本无】
　　逸少十七帖书中龙也张彦远以为王草中烜【一作炟】赫著名帖信然仆得善本毎喜临学此卷虽不足以追踪遐轨故自有合作者信笔偶书不暇择纸尚不愧裴行俭云黄长睿父题政和六年嵗在丙申十月十八日于山阳栖凤堂书
　　跋古文韵后
　　政和六年冬以夏郑公四声集古韵及宗室克继所广本二书叅写并益以三代钟彝鼎噐欵识及周鼓秦碑古文古印章碑首幷诸字书所有合古者益之比旧本殊广以备遗忘作隶字书者多有譌舛亦姑藏之以广异闻观者其自辩之十一月丙申于山阳栖凤堂亲写十二月丙戌于广陵瓜歩舟中记之云林子书
　　跋黄庭内景经后
　　东晋兴寜二年太嵗甲子上眞司命紫虚元君南岳魏夫人降丹阳之句曲山以上清诸眞经授弟子琅琊王公府舍人杨君使作隶书出以传护军长史许君父子魏传青箓文所谓起安启年经乃始传得道之子当脩玉文黄庭内景乃其一也亦名琴心文又名太帝金书又名东华玉篇自杨许仙去大传于世而积载既久转写多误如以尊为前以通为遍以胥为骨以飞为绯此例甚众惟蕐阳登眞隐诀所载乃杨许旧本可以据依今叅讐众本而以隐诀是正庶几不失眞语云政和七年嵗在丁酉正月丙辰云林子黄某于丹阳东斋书
　　跋杨少师书迹年谱后【川本无】
　　政和七年二月十七日因观景度诸帖聊次其嵗月先后及记其书迹所在以备考证云武阳黄某书
　　跋钟繇贺捷表后
　　欧阳文忠集古録谓世传钟繇贺捷表称建安二十四年闰月以问孙思恭思恭以为闰十月良是但云据吴志权闰十月才征羽至十二月获之正月乃传羽首至洛阳则钟繇安得于闰十月先贺捷也又再题云建安二十四年冬曹公军于靡陂而曹仁等破羽后未尝出征履险冐寒之后又古人牋啓不书年此二事可疑今按魏志是年十月操自汉中还孙权上书以讨羽自効王自洛阳南征羽未至徐晃攻羽破之羽走王军靡陂至正月始还洛阳孙权取首至吴志称闰月权征羽十二月获之按志称十月自洛阳南征羽至来年正月始还则正当寒际故云履险冐寒也操未至而徐晃已攻羽破之羽走则此表所谓征南将军与徐晃幷力而羽已被矢【表中作□】刃者正是也则此表与魏志所书正合非伪也葢此表特贺闰月徐晃之破羽非谓贺十二月权之杀羽也因此致疑又按古人笺启多不用年至表奏则与笺启异其称年无疑又魏志是年九月相国钟繇免故此表于闰十月但称东武亭侯耳皆与史合其曰南蕃者蕃音皮谓南皮郡也东武南皮之属故并着之今人读为蕃鎭之蕃误矣此表世传本有二字虽大小殊而其体小异不同盖后人临摹之变耳政和七年五月十三日
