<!-- { "loadSidebar": true } -->
　　同前【此篇与前小异故两存之】
　　今考魏志是年十月曹操自汉中还洛阳孙权上书乞讨羽自効闰月王乃南征未至徐晃攻羽破走之王军靡陂至正月始还而权传羽首至洛吴志称闰月权征羽十二月获之按操以闰十月南征以正月还洛往复正当寒际此繇表所谓践险冐寒正是也操未至而闰月中徐晃已破羽走之此繇表所谓征南将军与徐晃并力而羽已被□刃者正是也征南将军即权耳其曰□刃者谓羽为晃破虽未即杀之而羽已被创矣至十二月权始追获之盖徐晃之破羽在闰十月孙权之杀羽在十二月今繇以闰十月上操表乃贺是月之破羽非贺十二月之破羽也则此表与史书正合非伪明甚又按古人笺启多不用年至表奏则用年者有之若刘琨上晋元帝表称建兴元年是也文忠谓古人表不书年者其未之考乎又魏志是年九月相国钟繇免故闰十月表但称东武亭侯耳皆与史合其曰南蕃者蕃音皮谓南蕃郡也东武南蕃之属故并着之或读为蕃镇之蕃误矣
　　跋章草鸡林纸卷后
　　政和丁酉嵗五月二十一日于丹阳城南第暴旧书得此鸡林小纸一卷已为人以郑卫辞书盈轴矣窃矜其远物而所书未称顾纸背尚可作字因以索靖体书章草急就一卷藏于家运笔结字颇合作庶几颜文忠牒背书囊旧事【川本无此二字】云纸凡十二枚共二千一百五十字武阳黄某长睿父书
　　跋草书洛神赋后
　　此赋草书世传王大令书然结体殊不类献之而颇似智永疑其遗迹也至洛神小楷则子敬书无疑矣世以小王好书此赋故凡有洛神书夲皆归之子敬犹东汉诸碑流俗多以为蔡邕书岂尽中郎笔迹哉要当鍳以心目而弗信耳传为佳政和七年六月六日黄某长孺父书
　　跋浔阳石本头方后
　　治头方世传王逸少书今绛州石帖中有此帖甚着于世政和丁酉嵗六月七日襄州教授丹阳陈君孝友见过云崇寜间彭谏议君时守浔阳役兵于山间斸石得一大石中空内有小石若碑版然视之有刻文即此碑也大石未破时坚完无际不解缘何中有此碑殊可异也陈之父时亦官浔阳得此拓本陈因以见遗视之比绛帖差纵逸结字互有工拙要之此本当在绛刻前但不知何世所刻按逸少尝在江州岂晋以后好事者因移写于斯石欤意其薶没既久土或变石故是刻藏于石间理不足怪世或以此帖为虞永兴书恐未必然或虞尝临此书故防翻其体今世所有魏晋诸帖中往往唐人临橅尔洪纤拘放结体不一眞赏者自能辩之是月九日黄某于丹阳东斋书
　　跋王子敬帖后
　　袁昂论子敬书以为河朔少年充恱防拖此书结体正尔而晋书谓其瘦如隆冬枯木非笃论也此帖摹传殊逼眞与官帖所録有间矣
　　跋楞严白繖盖后
　　政和丁酉嵗六月于南徐州城南宅传延庆精舍释祖一祝本自书梵文二十二日于广陵舟中书黄某题
　　跋北齐勘书图后
　　仆顷嵗尝见此图别本虽未见【一作审】画者主名特观其人物衣冠蕐虏相杂意后魏北齐间人作及在洛见王氏本题云北齐勘书图又见宋公次道书始知为杨子华画其所写人如邢子才魏收軰岂在其间乎宜其模矩乃尔今观此本益知北土人物明甚则知子华之迹为无疑唐阎令称子华自象人以来曲尽其妙简易标美多不可减少不可逾今详其迹信然苐他本尚余两搨有启轴隐几而仰观者有执卷搘如意而沈思者数軰葢当时画此弗但一通也李正文【上字本太祖讳】资暇录谓茶托始于唐崔寜今北齐画图已有之则知未必始自唐世亦犹萧梁已有紫囊盛笏而唐史始于张九龄者同也观者宜审定之政和丁酉嵗八月五日武阳黄某长孺父于楚州衮华堂观
　　跋案乐图后
　　周昉丹青始以道佛像及写眞知名故画章敬寺壁图赵纵像画史称之今洛城南宫有杨眞人降眞及琼楼仙人等画葢妙絶一时今世但传其子女而已是可叹也此图尤有思致而设色浓淡得顾陆旧法故可珍爱
　　跋织锦回文图后
　　苏蕙织锦回文诗所传旧矣故少常沈公复传其画繇是若兰之才益着然其诗回旋书之读者惟晓外绕七言至其中方则漫弗可考矣若沈公之博亦谓辞句脱略读不成文殊不知此诗织成本五色相宣因以别三四五七言之异后人流传不复施采故迷其句读非辞句之脱畧也政和初予在洛阳于居士王晋玉许得唐程士南效此诗幷申諴之释而后晓然是诗之初不舛脱盖沈公未尝见此本耳然申諴所释但依士南之设色其七言数火其色反黄四言数金其色反緑于五行为弗类意苏氏诗图之色为不尔今因冠诗于画遂别而正之三四五七言之诗各随其行而为之色观者见其色则诗之言数可知已至于士南之文既有释者则赋采自从其旧而并录于卷首云国初钱鎭州惟治尝有宝子垂绶连环之诗亦锦文之遗范而世罕传故聊附卷左以资书隽言鲭之余味焉七年九月二十七日防稽黄某长孺父于山阳衮华堂书
　　跋钱鎭州回文后
　　钱鎭州诗虽未脱五季余韵然回旋读之故自娓娓可观题者多云宝子弗知何物以予考之乃迦叶之香炉上有金华华内乃有金台即台为宝子则知宝子乃香炉耳亦可为此诗证但圜若重规然岂汉丁缓被中之制乎
　　跋张曲江集后【川本无】
　　谠言如在高风可仰政和丁酉十月初吉楚衮华堂观
　　跋陈碧虚所书相鹤经后
　　自秦易篆为佐至汉世去古未远当时正隶体尚有篆籀意象厥后魏钟元常及士季晋王世将逸少子敬作小楷法皆出于迁就汉隶运笔结体既圜劲淡雅字率扁而弗撱今传世者若钟书力命表尚书宣示世将上晋元帝二表逸少曹娥帖大令洛神帖虽经摹拓而古隶典刑具在至江左六朝若谢宣城萧挹辈虽不以书名世至其小楷若齐海陵王志开善寺碑犹有钟王遗范至陈隋间正书结字渐方唐初犹尔独欧阳率更虞永兴易方为长以就姿媚后人竞效之遽不及二人远甚而钟王楷法弥远矣隋世善书者多其间丁道防者不今不古遒媚有法今观碧虚子陈君小楷殊得道防笔势亦可谓有意于古者也案隋经籍志唐艺文志相鹤经皆一卷今全书轶矣特马惣意林及李善注鲍照舞鹤赋钞出大略今此本是矣而流俗误録着王丞相集中且多舛午今本虽非全篇然比世传他本最精善眞可垂永云政和七年十月十一日于山阳衮蕐堂观武阳黄长睿父书
　　跋吴道地狱变相图后
　　吴道作此画视今寺刹所图殊弗同了无刀林沸镬牛头阿防之像而变状隂使观者腋汗毛耸不寒而栗因之迁善远罪者众矣孰谓丹青为末技欤政和七年嵗丁酉十二月二日武阳黄某长孺父书同观者外弟鄱阳张熹子昭建安翁招士脩时寓楚之衮华堂
　　跋古文书武成篇后
　　刘邍父云此书简册错乱兼有亡逸今次定之如右予小子其承厥志以下武王之诰未终当有百工受命之语计脱五六简矣然后以乃偃武脩文云
　　跋唐人所摹十七帖后
　　予尝见毕文将叔云家有唐初人所摹此帖来禽等四物外又有密蒙华一种先丞相文简公答王黄门寄密蒙华诗云多病眼昬书读烦君远寄密蒙华愁无内史词兼笔为写眞方到海涯葢谓此也然余按今诸本竝无此一种而法书要録十七帖亦不载此不知何缘毕氏本有之但未尝见此帖无从知其眞伪姑记于此以俟后观云
　　跋宝王论后
　　夫子曰立则见其参于前也在舆则见其倚于衡也夫然后行汉书曰坐则见尧于墙食则见尧于羮道之不可须臾离也如此虽然此特域中之道耳首楞严经云若诸众生忆佛念佛见前当来必定见佛不假方便自得心开予谓修念佛三昩亦当如参前倚衡与夫见尧之义行住坐卧皆应忆念何患不见佛哉此眞出世成道之要津也修是三昩者当以安养为期盖弥陀愿力以接引羣生为务大光普照摄取不舍凡存念者尽得往生其利溥哉岂特见尧于墙于羮但虚想乎政和七年十一月三日于符离境舟中因观唐释飞锡念佛宝王论因思吾夫子与汉史之言与佛若合符契乃纪于此帙冀时观之以自防焉凡见闻者其亦勉诸黄某长孺谨书
　　跋施眞人集后
　　右唐施肩吾集其诗无虑五百篇有肩吾自叙冠焉而陈倩所叙才六十二篇葢未尝见完书也今合为一集以杂笔三篇附于后肩吾隐豫章西山莫知其终江右人至今传以为仙观其三住铭论气神形之指甚防眞得道者之言与其诗格韵虽若浅切【川本作近】然时有过絶人语颇可观览政和丁酉嵗十一月十二日武阳黄某长孺父于京路舟中校之
　　跋滕子济所藏貘图后
　　按山海经图南方山谷中有兽曰貘象鼻犀目牛尾虎足人寑其皮辟温图其形辟邪嗜铜鐡弗食他物昔白乐天尝作小屏卫首据此像图而赞之载于集中今观此画夷考其形与山海图乐天集所载同岂非白屏画迹之遗笵乎政和丁酉嵗十二月十日武阳黄某长孺观于子济之书斋
　　跋米元章摹平章帖后
　　右米襄阳芾摹逸少平章帖笔趣翩翩固自佳但肆笔搨放殊不塡郭非古也昔人搨书欲如水月镜像者故应郭塡乃造防耳
　　跋李西台书后
　　西台本学王大令书而拘挛若此犹韩非之学黄老李斯之师荀卿也然徐观笔势尚有先贤风气固自佳
　　跋所书诗轴后
　　张子昭弟雅善法书以此卷蕲仆诸体书聊书顷所为歌诗数词为作正行草章字四种属疾小佳殊乏劣深愧大令之合作也然笔势颇传魏晋余韵庻几眞赏之击节云子昭复欲汉碑字及钟鼎古文二种因附卷末葢曲终奏雅之义也
　　跋唐建中吿后
　　此吿建中三年八月二十九日其后具列中书省官所谓太尉兼中书令臣在使院者朱泚也中书侍郎同平章事臣张使者张镒也知制诰臣刘太宣宣奉行者刘太眞弟也盖前一年泚节度泾原还鎭凤翔加中令拜太尉故云在使院然三年四月镒已罢相出帅歧而犹带平章事又当时唯卢在门下而中书阙眞相故是年八月尚具镒衔而注使字也泚镒皆在外中书官宣奉行者独太宣也以镒之忠荩而弃外之奸而当国泚之隂贼而位三公德宗建中之政可知矣是吿所存惟尺素耳兴衰之迹固已具见后之览者寜不慨然黄长睿观
　　跋郭忠恕所摹按乐图后
　　开元按乐图周昉画是本盖国初郭忠恕所摹中有髯者乃恕先自写眞也黄某书
　　跋孔颖逹碑后
　　孔祭酒碑世传虞永兴书非也冲远之没乃后伯施十年岂非当时学永兴法者书耶然笔势遒媚亦自可珍
　　跋瘗鹤铭后
　　朱方鹤铭陶贞白书在焦山下石顽难刋且为水泐故字无锋颖若掘笔书昩者从而斆之深可一笑
　　跋瘗鹤铭后【邵资政考次铭文载在卷后】
