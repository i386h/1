<!-- { "loadSidebar": true } -->
　　苏显道以此纸求仆章草急就篇既为之书并书出师颂等三篇及于纸尾论书数条以尽此卷字势笔迹虽媿防人然不知魏晋以先书法者愿勿示之大观四年六月庚寅黄某长睿书
　　跋藏眞书后
　　藏眞此书殊合作授裳像爽等字杂章草法弥足爱也大观四年季夏九日
　　跋吉日图后
　　顾长康画列女图中有蘧伯玉车形笔势与此田车了无小异且三车【一作军】之士方从禽驰骋而神韵安闲若中礼容非顾陆遗迹不能迨此博陵之笔缜细而此图简古裴公以为无有异于阎令何邪大观四年十月五日闽人黄某观
　　跋章草仙眞诗后
　　章草法絶久矣予师友钟索王萧于千嵗或冀彷佛徐君求予书仙眞诗予所欲书词指皆高妙邈超然出陔纮之外不应以世俗书书之遂为作章草自灵山造太霞而下凡十有二篇云大观四年十月六日
　　跋石晋熊曒诗后
　　刘梦得言八音与政通文章与时高下昔人是之五季道衰文防当是操笔牍士率皆哇俚浅下乱杂无章其间能远不忘君志在忧国文虽肤近而忠诚可取若曒者盖鲜俪也余读其上国音书絶二十篇及晋末感兴诸诗而悲之苏君又出当时集藁示余虽不脱尒日风范亦时有佳语自可传后无疑大观四年十一月望闽人黄某长睿观
　　跋苏氏篆后
　　汉甄丰稽正古文字其一古文鲁堂壁中书也其二竒字即古文而异者也古文高质而难遽造若三代鼎彞遗篆是已竒字怪巧而差异工若汉刘棻从雄所学及近世夏郑公集四声韵所载是已今人徃徃不能辨之遂尽以竒字为古文焉武功君于篆法工矣必能辩耳予恨不获一靣苐观遗迹使人慨然
　　跋苏氏书后
　　仆自弱龄喜篆法初得岱宗秦刻及朝那石章学之后得歧坛山字及三代彞器文识又学之仰其高古惟是之师而汉魏碑首印章亦时寓目下此者未尝过而问焉今观苏君书规橅虽法李监而端劲方隐殊可珍传信哉未易重古而忽今也
　　跋苏氏遗迹后
　　洛阳汉魏晋唐旧都衣冠胄裔类多弗絶然园第转徙或非其旧独五代时苏莒公禹圭之后保其故居岿焉尚存而子姓蝉聫以才德闻者娓娓不坠今显道又能裒彚先世遗迹宝藏于家时出示士大夫以求标显累世美范尚不亡云大观四年十一月望日书
　　跋海陵志后
　　海陵志在沈翰林括家沈庆厯中在金陵人以方石镇肉视之有字刻乃此志也后为人借去不还遂亡所在此本今世殊难得然海陵乃齐世而沈云宋海陵王非也又云谢朓撰并书而志但云朓立耳然晖自以草隶名当时后人目以飞华满目残霞照人此志结字高雅必朓书也沈载此文于其书亦小异如温文着性石本云者性嗣德方衰石本云方褰晩夜何长石本云晓夜当以石本为是政和元年正月十一日黄某长睿父书
　　跋昌谷别集后
　　右李贺逸诗凡五十二首案唐李公藩尝缀贺歌诗为之叙未成间知贺有外兄与贺有笔砚旧召见托以搜采放失其人诺且请曰某尽记贺篇咏然黵改处多愿得公所辑视之当为是正公喜并付之弥年絶迹复召诘之乃云某与贺中表自幼同处恨其倨忽常思报之今幸得公所藏并旧有者悉投匽中矣公大恚叱出之嗟慨良久故贺章什流传者少今世行杜牧所叙贺歌诗篇才四卷耳此集所载岂非李藩所藏之一二乎政和元年三月望黄某长睿父从赵来叔借传于河南右军官舍
　　跋温公新壶格七国戏二书后
　　新壶格七国戏二数【此一字更考】皆传自温公之孙樟文叔家图本乃公手书颇有黵改处葢初草定时本也政和元年六月十七日黄某长睿父书
　　跋九咏后
　　洛阳王晋玉好文爱古鉴裁殊高予自为此文首以一通赠之虽子渊九懐无以远追灵均逸歩然休文郊居欣遇王筠眞赏云
　　跋秘阁第三防法帖后
　　此卷伪帖过半自庾翼后一帖【首云已向季春】等十七家皆一手书而韵俗笔弱滥厠诸名迹间始予观之但知其伪而未审其所从来及备员秘馆因彚次秘阁【川本作御府】图籍见一书函中尽此一手帖毎卷题云仿书第若干此卷伪帖及他卷所有伪帖者皆在焉其余法帖中不载者尚多并以澄心堂纸写盖南唐人聊尒取古人词语自书之尔文眞而字非故斯人者自目为仿书盖但録其词而已非临摹也国初论次法帖时如王着軰不悟其非故但采其名杂载眞帖间可胜叹哉今列此卷内一手伪帖于左
　　庾翼后一帖　沈嘉　杜预后一帖【亲故】　王循刘超　司马攸　刘瓌　刘穆之　王劭　纪瞻王廞　张翼　陆云　山涛　卞壸
　　右十五家并庾翼杜预后一帖皆一手伪书
　　庾亮　庾翼前一帖　杜预前一帖　谢璠伯王徽之　凝之　操之　涣之　索靖　王坦之谢庄　王　王恬　王昙首　孔琳之　王僧防右十四家并庾翼杜预前一帖皆眞帖其余尽一手伪书
　　跋旧题破羌帖后【川本无】
　　仆题此帖忽七寒暑光景如借【一作昔】正如诎伸臂顷耳政和辛卯嵗三月望长睿父
　　跋张天觉书后【张丞相书附川本无】
　　炎而附寒而去喜朝而恶暮者俗皆然方丞相谪汉东时通书牍接殷勤者颍川先軰一士而已乃知任安砥柱之心不独称于汉世政和元年七夕闽人黄某长睿父观于洛阳
　　张丞相书【川本无】
　　予两任江右今谪官汉东独足下两有书来臧洪曰仁义岂有常蹈之为君子岂虚言哉十一月十七日商英白先軰足下
　　跋洛阳九咏瞻上清后
　　右瞻上清一首乃仆洛阳九咏之一也因此碑帙有五君桮柈文故书于帙右欲考桮柈所以者观此可知也政和元年八月初吉黄某书
　　跋法帖逸少书后
　　玉局翁云希白作字自有江左风味故长沙法帖比淳化待诏所摹为胜世俗不知争购秘阁本误矣此逸少一卷尤妙仆谓此语故当亦有不然白摹书眞似骑生马不暇施鞚勒时有骤跌不害其妙处但搨字要当如陶蕐阳摹杨许书法乃佳耳此夲仆幼学者戏书其后政和元年九月夜书
　　跋唐人书兰亭诗后
　　魏正始中务谈胜及晋度江尤宗佛理故郭景纯始合道家之言而韵之孙兴公许度转相祖尚又加以三世之辞而诗骚之体尽矣今山隂修褉诸贤诗体正尔然皆寄尚萧远轶迹尘外使人懐想深顷见晋人一帖云三日诗文既佳兴趣高览之増诸懐年少作各有心正谓此诗也是时与集者四十有一人今存者二十有六而已此卷虽唐人书故【一作固】自不凡亦可珍録政和元年十一月戊寅观于右军樾堂
　　跋王大令授衣帖后
　　右摹本王大令献之授衣帖一卷七十二行有徐僧权陈惠辨押尾盖梁御府法书也笔势闳放实子敬书之合作者政和二年夏四月洛阳官舍装
　　跋宝箧经后【乃王晋玉所蓄书凡五轴求予跋尾】
　　此经结字殊类褚河南河南书盛行正观永徽间故虽经生亦皆慕【一作摹】放阎令署家令衔而不着太子当是东宫经也
　　跋蕐严经后
　　唐史载武后作十有二文此卷复有证圣等字当时制字不特十二而已卷后初校再校皆秘书郎桓彦范署名葢桓王尝作此官本传亦不载
　　跋张长史帖后
　　贺八清鉴风流千载人也沈吟此语恍若季眞在目长史此帖不独草圣可赏也
　　跋摹逸少帖后
　　世人摹书多作已态此卷搨右军诸帖及搨欧軰跋字如人面目不同而翩翩各有佳趣深可珍爱冬初一帖乃虞永兴书西上口等非晋人语也
　　跋藏眞书后
　　水从银汉落山绕画屏新李太白诗也藏眞书之可谓二宝谢康乐不得专美于前矣
　　跋钱氏书后
　　予家吴中毎闻故老言钱氏有国时赋厚役丛民不堪生今所营梵宫脩楹穹极緜亘林壑它所兴为率称是宜若不能长守然武肃以唐干寜二年乙卯嵗兼东西淛至我朝太平兴国二年戊寅嵗献地传四将八十四年自五代来偏据之雄久有国者莫吴越若也讵非久假伯术畏义尊王以克永世者乎今观所下二书毎自抑损良可嘉也
　　跋玉谿集后【川本无】
　　政和壬辰嵗四月从河南王晋玉借东平吕氏本篇目颇弗伦因为绪正之二十九日乙卯装于西都右军廵官舍之樾堂是夕防风暑气殊清长睿父书
　　跋元和姓纂后【川本无】
　　此富郑公家书甲子嵗洛阳大水公第书无虑万卷率漂没放失市人时得而粥之鎭海节度印章犹存是书尚轶数卷以郑公物姑致而藏之政和二年夏五月初吉云林子书
　　跋十七帖后
　　右王逸少十七帖廼先唐石刻本今世间有二其一于卷尾有敕字及褚遂良解如意校定者人家或得之其一即此本也洛阳李邯郸家所蓄旧本颇与此相近其余世传别本盖南唐后主煜得唐贺知章临写本勒石寘澄心堂者而本朝侍书王着又将勒石势殊疎拙又有一版本亦似南唐刻者苐叙次颠舛文为十七帖而误目为十八帖摹刻亦瘦弱失眞独敕字本及此防本乃先唐所刻右军笔法具存世殊艰得诚可喜也按张彦远法书要録与余所着法帖刋误论此帖本末颇完今竝列于左方云政和二年五月初吉黄某书
　　十七帖长丈有二尺贞观中内本也凡百七行九百四十三字逸少草书中烜赫著名帖也文皇帝购二王书大王草有三千纸率以一丈二尺为卷取其迹以类相从缀成卷以贞观两字印印之褚河南监装率多紫檀轴首白檀身紫罗褾织成带开元皇帝又以元两字印印之防尾列当时大臣名此帖号十七帖者以卷首有十七字故以名凡二王书后人亦有取帖一句语稍异者标为帖名大约多取防首及帖首三两字也右见张彦远法书要録
　　跋辋川图后
　　辋川二十境胜槩冠秦雍摩诘既居之画之又与裴生诗之其画与诗后得赞皇父子书之善幷美具无以复加宜为后人宝玩摹传永埀不刋然此地今遗址仅存园湖垞沜率为畴畆未有高士踵兹逸懐使人慨想深政和二年六月五日常山宋烜武阳黄某于河南官舍同观
　　跋陶渊明集后【川本无】
　　政和二年嵗壬辰六月十四日己亥于洛都大福先寺挍竟时京西漕使张集仙晋父公易总运六路是日啓行与僚官送至白马因游福先黄某长睿父记
　　跋汉冀州刺史王纯碑后【川本无】
　　是碑刘河清沔元中见遗犹乃祖龙阁所畜本也但有二通此其一云政和元年十一月于河南右军官舍装黄某长睿父以二年六月二十四日书
　　跋汉太尉刘文饶碑后
　　汉太尉刘文饶碑二故吏李谦等立一门生商苞等立一在今西都上东门外官道之北洛阳尉射圃中近世好事者亭以覆之目其亭为宝刻葢以是碑为蔡中郎书故名焉二碑隂各有题名唐湖城公刘爽修碑记亦存焉予官洛五年毎过上东必裵徊碑下想文饶之高风玩中郎之妙楷与欧阳信本之观索靖书碑坐卧不能去何以异云因令工椎拓二碑及隂文装为三帙而时观之政和二年七月初吉黄某长睿父书
　　跋元和姓纂后【川本无】
　　政和二年九月初吉于河南致防首有镇海军节度使印盖富韩公家旧本也防稽黄某书
　　跋何水曹集后
