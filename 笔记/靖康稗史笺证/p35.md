<!-- { "loadSidebar": true } -->
　　二十四日，虏主以二帝见祖庙，时宫亲戚贵已发通塞州编管，家奴、军妓外，此皇子等三十人、妃主等一千三百人皆随帝后居行幄。黎明，虏兵数千汹汹入逼至庙，肉袒于庙门外。二帝、二后但去袍服，余均袒裼，披羊裘及腰，絷毡条于手。二帝引入幔殿，行牵羊礼。殿上设紫幄，陈宝器百席，胡乐杂奏。虏主及妻妾、臣仆胡跪者再，帝后以下皆胡跪。虏主亲宰二羊入供殿中。虏兵复逼赴御寨，虏主升干元殿，妻妾、诸酋旁侍，二帝以下皆跪。宣诏四赦，二帝受爵服出，与诸王坐候殿外小幄。后妃等入宫，赐沐有顷，宣郑、朱二后归第。已，易胡服出，妇女千人赐禁近，犹肉袒。韦、邢二后以下三百人留洗衣院。朱后归第自缢，苏，仍投水薨。 

　　△宋俘记：天会六年八月「二十四日，献庙，降今封。」 
　　金史卷三太宗纪：天会六年八月「丁丑，以宋二庶人素服见太祖庙，遂入见于干元殿。封其父昏德公、子重昏侯。是日，告于太祖庙。」按是月癸丑朔，丁丑乃二十五日，适与此差一日。 
　　燕人麈曰：「初，宋帝至燕山，金国诸王郎君怂恿金主如契丹故事，献俘分赏，枢密刘彦宗力谏而止。及此，彦宗下狱，无敢复言。八月乙亥，宋二帝至京，置元帅甲第。丁丑，献太祖庙毕，至御寨，四赦。金帝、后、诸王郎君大僚乘骑，前继以契丹乐一行，后导白旗五：云『俘宋二帝』，云『俘宋二后』，云『俘叛奴赵□母、妻』，云『俘宋诸王、驸马』，云『俘宋两宫眷属』。继以珍玉八十席，兵士呵殿其后。宋帝、后均帕头、民服，外袭羊裘。诸王、驸马、妃嫔、王妃、帝姬、宗室妇女、奄人均露上体，披羊裘□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□入御寨一时许，纷纷遣出，大僚监押以去。是夜，少后朱氏自缢，救免，仍死于水。 
　　按此云二帝「八月乙亥」至上京，丁丑献庙，似合情理。 

　　▲二十五日，虏封太上为昏德公，少帝为重昏侯。 
　　诏曰：「制诏赵□，王者有国，当亲仁而善邻，神明在天，可忘惠而背义？以尔顷为宋主，请好先皇，始通海上之盟，求复前山之壤。因嘉恳切，曾示俞允。虽未夹击以助成，终以一言而割锡。星霜未变，衅隙已生。恃邪佞为腹心，纳叛亡为牙爪。招平山之逆党，害我大臣；违先帝之誓言，愆诸岁币。更邀回其户口，惟巧尚于诡词。祸从此开，孽由自作。神人以之激怒，天地以之不容。独断既行，诸道并进，往驰戎旅，收万里以无遗；直抵京畿，岂一城之可守？旋闻巢穴俱致崩分，大势既已云亡，举族因而见获。悲衔去国，计莫逃天。虽云忍致其刑章，无奈已盈于罪贯。更欲与赦，其如理何？载念与其底怒以加诛，或伤至化；曷若好生而恶杀，别示优恩。乃降新封，用遵旧制，可封为昏德公。其供给安置，并如典礼。呜呼，事盖稽于往古，曾不妄为；过惟在于尔躬，切宜循省。祗服朕命，可保诸身。」 
　　「制诏赵□，视坠网以弗张，维何以举？循覆辙而靡改，载或尔输。惟乃父之不君，忘我朝之大造。向因传位，冀必改图，直无悔祸之心，翻稔欺天之恶。作为多罪，矜恃奸谋。背城下之大恩，不割三镇；构军前之二使，潜发尺书。自孽难逃，我罚再举。兵士奋威而南指，将臣激怒以前驱。壁垒俱催，郡县继下。视井惟存乎茅绖，渡河无假乎苇航。岂不自知，徒婴城守。果为我获，出诣军前。寻敕帅臣，使趋朝陛。罪诚无赦，当与正于刑名；德贵有容，特优加于恩礼。用循故事，俯降新封，可封为重昏侯。其供给安置，并如典礼。呜呼，积衅自于汝躬，其谁可恕？降罚本乎天意，岂朕妄为！宜省前非，敬服厥命。」 

　　△按此二诏书全文亦载大金吊伐录卷四，前者称降封昏德公诏，后者称降封重昏侯诏，并云从「太宗皇帝实录内录到。」 
　　燕人麈云：戊寅，金主诏云，宋俘赵□，可封为昏德公；赵□，可封为重昏侯。妻郑氏、朱氏并封夫人。赵□母韦氏，妻邢氏没为宫婢，余悉遣还。盛德所被，宜令悉知，徧揭各路、府、军、州。翌日，元帅府令医官二十人抑勒发还之宫眷九十四人，孕者下胎，病者调治，以备选进。 

　　▲二十九日，和王女生，刘氏出。是月，信王长女生，田氏出。 
　　九月十六日，相国公长女生，耶律氏出。 
　　十月二十六日，虏徙二帝、诸王、驸马、内侍、宫眷于韩州。 
　　金史卷三太宗纪：天会六年十月「戊寅，徙昏德公、重昏侯于韩州。」按是月壬子朔，戊寅乃二十七日。 

　　△宋俘记谓「十二月安置韩州」，则金史所记乃宣命之日，宋俘记记载乃到达之日。 
　　燕人麈云：十月杪，金主令元帅府再选进昏德宫眷五十余人，复发还奴婢四十人，同徙韩州。自此，宋宫眷属留洗衣院者嫔女■沓(嫱)、公三(主)、诸王夫人、宗女、宗妇、宫女、官家女凡二百六十八人，又内侍二十四人。□□□□□□□□□□□□□□□□□□□□□□□□□□□□□□□□□□□□□□□留养元帅府女乐院者四百余人。□□□□□□□□□□ 

　　▲宗室晋康郡王孝骞以下一千八百余人，自二帝离燕山后，日给粟一升，拘禁若囚卒。一岁之间，死者过半，濮王仲理亦薨。及是，转辗流徙，存九百余人，虏酋令徙韩州，给田四十五顷，种莳自给。 

　　△按参见上文「宗室濮王仲理等一千八百余人仍留燕山仙露寺」条笺证所引之三朝北盟会编卷九八赵子砥燕云录。 

　　▲十二月二十六日，二帝抵韩州，和王薨于途。 

　　△宋俘记：宋二帝「十二月，安置韩州。」又云：「赵栻即和王。」「六年九月，为赵■〈木咢〉谋害。」按宋二帝于天会六年十月徙往韩州，而赵栻于九月即已死亡，似不得谓「薨于途」。 

　　▲建炎三年 【 即金天会七年】 三月，虏主榜朝市云，良民被俘为奴者，听其家属赎之。耶律延禧、赵□、赵□家属没为奴者，不准赎。 

　　△金史卷三太宗纪：天会七年三月「壬寅，诏军兴以来，良人被略为驱者，听其父母、夫妻、子赎之。」 

　　▲七月六日，少帝生子训，郑夫人出。 

　　△宋俘记：少帝「入国后生子二……训七年七月初六日郑庆云出。」 

　　▲八月，越王偲薨。 

　　△宋俘记：「赵偲即越王，四起北行，七年八月殁韩州。」 

　　▲十月，虏主令宋官降金者缴易诰命。又封挞懒。掠给刘豫之内夫人钱氏为大齐国皇后，钱本荣德帝姬媵。 

　　△按续资治通鉴卷一０八「金主命辽、宋诸官之降者，各上其本国诰命，等第换授」在建炎四年十月，与此适差一年。 
　　金史卷七七挞懒传：「宋二帝已降，大军北还，挞懒为元帅左监军，徇地山东，取密州……刘豫以济南府降，诏以豫为安抚使，治东平，挞懒以左监军镇抚之，大事专决焉。后为右副元帅。」按「又封挞懒」，似指「大事专决」。又刘豫伪齐之立在天会八年九月，此时安得有「大齐」？必刘豫得钱氏于此时，故书之，然行文欠妥。 

　　▲建炎四年 【 即金天会八年，】 粘罕驱所掠宋人至夏国易马，以十易一。又卖高丽、蒙古为奴，人二金。 

　　△建炎以来系年要录卷四０建炎四年十二月辛未，「是日，金左副元帅宗维命诸路州县同以是日大索南人及拘之于路，至癸酉罢。藉客户拘之入宫，至次年春尽，以铁索锁之云中，于耳上刺『官』字以志之，散养民间。既而立价卖之，余者驱之达靼、夏国以易马，亦有卖于蒙古、高丽之域者。」 

　　▲四月二十七日，太上生子柱，阎婉容出。 

　　△宋俘记：「柱八年四月二十七日阎婉容出。」 

　　▲五月十二日，建安郡王子成式生，陈氏出。 

　　△宋俘记：「赵■〈木英〉即建安郡王，二月十五日殁，以赵梴为代……梴娶陈氏，六年五月生子成功，八年五月生子成式。」 

　　▲六月初三日，虏主榜朝市云，宫奴赵□母韦氏、妻邢氏、姜氏 【 凡十九人，】 并抬为良家子。沐此湛恩，想宜感悔。又榜云，赵□妹 【 凡六人】 久侍宗子，获宠生男，应予优容，抬为次妇。服此隆恩，懋昭激劝。 

　　△金史卷三太宗纪：天会八年六月「癸酉，诏以昏德公六女为宗妇。」按是月辛未朔，癸酉乃三日。 

　　▲二十六日，郓王薨。 

　　△宋俘记：「赵楷即郓王……楷八年六月二十六日殁韩州。」 

　　▲始闻韩世忠大败四太子兀朮于黄天荡。粘罕编造秽书，诬蔑韦后、邢后、柔福帝姬诸人。韦后北狩年近五十，再嫁虏酋，宁有此理？虏酋舍少年帝姬，取五旬老妇，亦宁出此舍是不恤？图复中原，天理人情，似无以易。诸公衮衮，未喻所裁。 

　　△宋史卷三六四韩世忠传：「会上元节，就秀州张灯高会，忽引兵趋镇江。及金兵至，则世忠军已先屯焦山寺。金将李选降，受之。兀朮遣使通问，约日大战，许之。战将十合，梁夫人亲执桴鼓，金兵终不得渡。尽归所掠假道，不听。请以名马献，又不听。挞辣在潍州，遣孛堇太一趋淮东以援兀朮，世忠与二酋相持黄天荡者四十八日。太一孛堇军江北，兀朮军江南，世忠以海舰进泊金山下，预以铁绠贯大钩授骁健者。明旦，敌舟噪而前，世忠分海舟为两道出其背，每缒一绠，则曳一舟沉之。兀朮穷蹙，求会语，祈请甚哀……是役也，兀朮兵号十万，世忠仅八千余人。」 
　　宋史卷二四三后妃传：绍兴「十九年，太后年七十……二十九年，太后寿登八十……」由此上推，知靖康元年北迁时，韦后已年四十七、八，与此云「年近五十」合。 
　　燕人麈云：时左帅兀朮名宗弼，右帅讹里朵名宗辅，新用事。兀朮尤骄横，所向无敌。自韩世忠败之黄天荡，吴璘败之和尚原，岳少保败之颍昌，锐气渐消。粘罕、挞懒亦浸淫子女、玉帛中，久厌兵。第胁和无术，始降指挥，继造秽书，以辱宋康。苟非技穷，一何至此？宋若坚心一志，不共戴天，中原未必不复。况如秽书，诬蔑已甚，虽不成和，难滋益谤。甘为人下，失策多矣。 
　　按燕人麈之感慨，颇得事理。若津津陈辞辨之必无，似无深意，徒费口舌而已。 

　　▲二十八日，安康郡王女生，林氏出。 

　　△宋俘记：「赵楃即安康郡王……楃曾娶林氏，生女于五国。」 

　　▲是月，陈过庭卒于显州。 

