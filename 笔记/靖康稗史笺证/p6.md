<!-- { "loadSidebar": true } -->
　　文昌杂录：「北人谓住坐处曰捺钵，四时皆然，如春捺钵之类是也。不晓其义。近者彼国中书舍人王师儒来修祭奠，余充接伴使，因以问师儒。答云，是契丹家语，犹言行在也。」按金史卷一世纪：「献祖乃徙海古水，耕垦树艺，始筑室，有栋宇之制，人呼其地为纳葛里。『纳葛里』者，汉语居室也。」然则「捺钵」确为契丹家语，所谓「行在」或行宫是也。冒离捺钵当在上京附近。 

　　▲第一程：自雄州六十里至新城县。 
　　离州三十里至白沟拒马河，源出代郡涞水，由易水界至此合流，东入于海。河阔止十数丈，南宋与契丹以此为界。旧容城县附雄州归信县寄里，自壬寅年冬于河北岸创筑容城县新垒。过河三十里到新城县。契丹阿保机入寇，唐庄宗以铁骑五千败之于新城，即此地。旧为契丹边面，自与宋朝结好，百余年间，楼壁仅存。 

　　△辽史卷四０地理志引王曾上契丹事曰：「自雄州白沟驿渡河，四十里至新城县，古督亢亭之地。」与此云「六十里」异。读史方舆纪要卷一二：涞水县有涞水，「源出保安州之矾山，东南流入定兴县境，亦曰巨马河，流合白沟河。水经注，涞水源出代郡广昌县涞山，径乃县北，谓之巨马河，亦曰渠水。」又云：定兴县有白沟河「在县西，自易州流入县界，东合拒马河，即易水也。」其又谓定兴县之拒马河云：在「县西一里，亦谓之涞水，自涞水县流经此，与五里河、白沟河合，入安肃界……」然则「巨马」又作「拒马」。宋史卷八六地理志：「雄州，中，防御。本唐涿州瓦桥关。政和三年，赐郡名曰易阳……县二：归信， 【 中。有张家、木场、三桥、双柳、大涡、七姑垣、红城、新垣八砦。】 容城。 【 中。建隆四年复置。】 」 
　　辽史卷四０地理志：「容城县，本汉县，先属涿郡，故城在雄州西南。唐武德五年属北义州，贞观元年还本属。圣历二年改全忠县，天宝元年复名容城县。在州东八十里。户民皆居巨马河南，侨治涿州新城县。」又同卷言归义县云：「本汉易县地，齐并入鄚县。唐武德五年置北义州，州废，复置县来属。居民在巨马河南，侨治新城。」按此即所谓「旧容城县附雄州归义县寄里」是也。然「自壬寅冬于河北岸创筑容城县新垒」无考。 
　　新五代史卷五唐庄宗纪：天佑「十九年正月，败契丹于新城、望都，追奔至于幽州。」 
　　同书卷七二四夷附录：天佑十九年，「阿保机攻幽州不克，又攻涿州，陷之。闻(王)处直废而都立，遂攻中山，渡沙河。都告急于庄宗。庄宗自将铁骑五千，遇契丹前锋于新城，晋兵自桑林驰出，人马精甲，光明烛日，虏骑愕然，稍却，晋军乘之，虏遂散走，而沙河冰薄，虏皆陷没。」 

　　▲第二程，自新城县六十里至涿州。 
　　[涿州古涿郡]，黄帝与蚩尤战于涿鹿之野即此地。昔为契丹南寨边城，楼壁并存。及郭药师举城内属，不经兵火，人物富盛，井邑繁庶。近城有涿河、刘李河，合范河东流入海，故谓之范阳。 

　　△辽史卷四０地理志引王曾上契丹事云：自新城县「又七十里至涿州。」又「涿州古涿郡」五字据大金国志补。 
　　读史方舆纪要卷一一：涿州，「古为涿鹿之野，春秋时为燕之涿邑，秦为上谷郡地，汉分置涿郡 【 治涿县】 ，后汉因之。三国魏改为范阳郡，晋为范阳国，后魏为范阳郡 【 俱治涿县。魏收志：永安三年，尝移置平州于此。】 后齐、后周因之。隋初废郡属幽州。大业初，改幽州为涿郡 【 治蓟】 ，唐仍属幽州。大历四年，析置涿州 【 幽州帅朱希彩表置，领范阳、归义、固安三县。】 五代晋入契丹，仍曰涿州，亦为永泰军。宋宣和四年收复，改军名曰威行 【 亦为涿水郡】 ，金仍为涿州」。 
　　金史卷八二郭药师传：「郭药师，渤海铁州人也。辽国募辽东人为兵，使报怨于女直，号曰『怨军』，药师为其渠帅……辽帝亡保天德，耶律捏里自立，改『怨军』为『常胜军』，擢药师诸卫上将军。捏里死，其妻萧妃称制，药师以涿、易二州归于宋……太祖割燕山六州与宋人，宋使药师副王安中守燕山。及安中不能庇张觉而杀之，函其首以与宗望，药师深尤宋人，而无自固之志矣。宗望军至三河，药师等拒战于白河。兵败，药师乃降，宗望遂取燕山。」 

　　▲第三程，自涿州六十里至良乡县。 
　　良乡乃唐庄宗时赵德钧镇边幽州，岁苦契丹侵钞转饷，乃于盐沟置良乡，即此地，隶燕山府。经兵火之后，屋舍居民靡有孑遗。帅臣复加修筑，楼壁焕然一新，渐次归业者数千家。离城三十里过卢沟河，水极湍激，燕人每候水浅，深置小桥以渡，岁以为常。近年，都水监辄于此两岸造浮梁，建龙祠宫，彷佛如黎阳三山制度，以快耳目观覩，费钱无虑数百万缗。 

　　△旧五代史卷九八赵德钧传：「本名行实，幽州人也。少以骑射事沧州连帅刘守文……及唐庄宗伐幽州，德钧知其必败，乃遁归庄宗……同光三年，移镇幽州……德钧奏发河北数镇丁夫，开王马口至游口，以通水运，凡二百里。又于阎沟筑垒，以戍兵守之，因名良乡县，以备钞寇。」按此处「盐沟」作「阎沟」，与通鉴同。通鉴云：「辽兵既强，侵抄诸州皆徧，幽州城门之外，甲骑充斥，每自涿州运粮入幽州，辄伏兵于阎沟掠取之。及赵德钧为节度使，城阎沟而戍之，为良乡县。」 
　　永乐大典卷一０八七七「虏」字条所引沈括熙宁使虏图钞云：「涿州南距新城六十里。州据涿水。州北二里余渡涿，又二里复渡涿。涿之广渡三百步，其溢为城下之涿，广才百步而已。又北数里，渡(洛)[□]水。通三十里中顿，过顿，又三十里至良乡，皆东行少北。」又辽史卷四０地理志引王曾上契丹事云：「又七十里至涿州。北渡范水、刘李河，六十里至良乡县。」然则由涿州至良乡县不渡卢沟河已明，此处谓渡卢沟河，实误。 

　　▲第四程，自良乡六十里至燕山府。 
　　府乃冀州之地，舜以冀州南北广远，分置幽州，以其地在北方，取其阴幽肃杀之义，杜牧言之略矣。东有朝鲜、辽东，北有楼烦、白檀，西有云中、太原，南有滹沱、易水。唐置范阳节度，临制奚、契丹。自晋割赂北虏，建为南京析津府。壬寅年冬，金人之师过居庸关，契丹弃城而遁。金人以朝廷尝遣使海上，约许增岁币，以城归我，迁徙者寻皆归业，户口安堵，人物繁庶，大康广陌皆有条理。州宅用契丹旧内，壮丽敻绝。城北有三市，陆海百货萃于其中。僧居佛宇，冠于北方；锦绣组绮，精绝天下。膏腴蔬蓏、果实、稻粱之类，靡不毕出；而桑柘麻麦、羊豕雉兔不问可知。水甘土厚，人多技艺，民尚气节。秀者则向学读书，次则习骑射，耐劳苦。未割弃以前，其中人与夷狄斗，胜负相当。城后远望，数十里间，宛然一带回环缭绕，形势雄杰，真用武之国，四明四镇皆不及也。癸卯年春归我版图，更府名曰燕山，军额曰永清。城周围二十七里，楼壁共四十丈，楼计九百一十座，地堑三重，城开八门。 

　　△永乐大典卷一０八七七「虏」字条所引沈括熙宁使虏图钞：「良乡幽州之属邑，西南距涿州六十里。自邑东北三十里至中顿，济桑干水，水广数百步，燕人谓之卢驹河。绝水而东小北，三十里至幽州。幽州西南距良乡六十里，馆曰永平。」考辽史卷四０地理志所引王曾上契丹事：「又七十里至涿州……六十里至良乡县。渡卢沟河，六十里至幽州，号燕京。」然则由良乡至燕山府即幽州，必渡卢沟河(或作卢驹河)，许氏既将卢沟河错记于第三程，即涿州与良乡之间，则此处实缺漏。 
　　新唐书卷一六六杜牧传引牧所作之罪言云：「禹画九土曰冀州，舜以其分太大，离为幽州，为并州。程其水土，与河南等，常重十一二，故其人沈鸷多材力，重许可，能辛苦……冀州，以其恃强不循理，冀其必破弱；虽已破，冀其复强大也。并州，力足以并吞也。幽州，幽阴惨杀也。圣人因以为名。」 
　　战国策卷二十九燕策：「苏秦将为从，北说燕文侯曰：『燕东有朝鲜、辽东，北有林胡、楼烦，西有云中、九原，南有呼沱、易水，地方二千里……」按三朝北盟会编卷二０、大金国志卷四０所引该行程录，「太原」皆作「九原」，与战国策同，似作「九原」是。 
　　金史卷二太祖纪：天辅六年「十二月，上伐燕京。宗望率兵七千先之，迪古乃出得胜口，银朮哥出居庸关，娄室为左翼，婆卢火为右翼，取居庸关……辽知枢密院左企弓……奉表降……甲午，命左企弓等抚定燕京诸州县。诏西京官吏曰：『乃者师至燕都，已皆抚定，惟萧妃与官属数人遁去……』」 
　　辽史卷二九天祚纪：保大二年「十一月乙丑，闻金兵至奉圣州，遂率卫兵屯于落昆髓。秦晋王淳妻萧德妃五表于金，求立秦王，不许，以劲兵守居庸。及金兵临关，■石自崩，戍卒多压死，不战而溃。德妃出古北口，趋天德军。」按金天辅六年，即辽保大二年，岁属壬寅，许氏「壬寅冬」云云，正记其事。 
　　宋史卷四七二赵良嗣传：「本燕人马植……政和初，童贯出使，道卢沟，植夜见其侍史，自言有灭燕之策，因得谒。童贯与语，大奇之，载与归，易姓名曰李良嗣。荐于朝，即献策曰：『女真恨辽人切骨，而天祚荒淫失道。本朝若遣使自登、莱涉海，结好女真，与之相约攻辽，其国可图也。』」「宣和二年二月使于金国……自是将命至六七，颇能缓颊尽心，与金争议……」按，自登、莱涉海结好女真，夹攻辽朝，是为「海上之盟」。 
