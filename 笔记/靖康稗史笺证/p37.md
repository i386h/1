<!-- { "loadSidebar": true } -->
　　△按参见本卷「十二月信王次女生」条所引宋俘记。 

　　▲十月二十八日，昌国公薨。 

　　△宋俘记：「赵柄即昌国公……十年十月殁五国。」 

　　▲绍兴三年 【 即金天会十一年】 九月初四日，阎婉容薨。 

　　△宋俘记：昏德妾「阎宝瑟十一年九月初四日殁。」 

　　▲初五日，信王四女生。 

　　△按宋俘记，信王榛四女当生在天会十二年。 

　　▲虏库帑藏甚富，君臣相誓，非军需不启库。吴乞买嗣位后，多耗费。是冬，诸臣扶之下殿，声背誓之罪，梃杖二十，复扶上殿，谢罪。 

　　△三朝北盟会编卷一六五绍兴四年十二月三十日引赵子砥燕云录追述曰：「金国置库收积财货，誓约惟发兵用之。至是，国主吴乞买私用过度，谙版告于粘罕，请国主违誓约之罪。于是羣臣扶下殿，庭杖二十毕，羣臣复扶上殿，谙版粘罕以下谢罪，继时过盏。」 

　　▲绍兴四年 【 金天会十二年】 夏，粘罕、兀室入朝，虏主遂解兵柄。 

　　△三朝北盟会编卷一六六绍兴五年正月十三日引金虏节要曰：「亶立，置三省六部，改易官制，升所居曰会宁府，建为上京。封左副元帅粘罕晋国王、领三省事。除元帅府右监军兀室尚书左丞相。 【 粘罕、兀室乃亶所忌者也。】 故以相位易其兵柄耳。然二酋皆桀黠之魁，而亶遽能易其兵柄者何哉？盖二酋于四年夏自白水泊入见虏主吴乞买，值刘豫有寇江□之请，闲居本土，故至是亶能徙而易之；加之二酋在燕、云则有众，乞买虽欲易之不可得也。」 
　　按从以上数据看，粘罕、兀室易兵柄在熙宗继位之后，此处时序似有误。 

　　▲绍兴五年 【 金天会十三年】 正旦，吴乞买困迷酒色，瘫痪已久，倩近侍扶起受朝，共见东方一佛，随日而出。未几，殂于明德宫，时年六十一。诸酋皆抛盏烧饭以吊。吴乞买当金太祖朝尝使汴京，其貌绝类我太祖皇帝塐象，众皆称异。嗣位后，车马服御与臣下无别。干元殿外四围栽柳，名曰「御寨」。有事集议，君臣杂坐，议毕同歌合舞，携手握臂，略无猜忌。甚至契丹献俘，醉酒聚麀。近年称尚汉仪，朴茂之风亦替。 

　　△三朝北盟会编卷一六五绍兴四年十二月三十日引神麓记曰：「吴乞买先患中风疾，手足无力，半身不遂。约又一年，至天会十三年乙卯岁正旦，近侍扶掖而行，早见佛自东方随日出而现，从者皆视而瞻礼。吴乞买问，汝等见甚？皆云见佛像在日傍云间。言未讫，吴乞买昏困，再病中风，僵仆，殂于明德宫。时年六十一。」 
　　又同书卷一六六绍兴五年正月十三日引金虏节要曰：「初，女真之域尚无城郭，星散而居。虏主完颜晟(按即太宗)常浴于河，牧于野。其为君草创，斯可见矣。盖女真初起，阿骨打之徒为君也，粘罕之徒为臣也，虽有君臣之称，而无尊卑之别，乐则同享，财则同用，至于舍屋、车马、衣服、饮食之类，俱无异焉。虏主所独享惟一殿，名曰干元殿。此殿之余，于所居四外栽柳行以作禁围而已。其殿也，遶壁尽置大炕，平居无事则锁之。或开之，则与臣下杂坐之于炕，伪后妃躬侍饮食。或虏主复来臣下之家，君臣晏然之际，携手握臂，咬头扭耳，至于同歌共舞，莫分尊卑而无间……」 

　　▲二十五日，虏主完颜亶即位。亶通识汉语，尝受读于韩昉，知诗文，宗室大臣目为汉儿，亶亦鄙宗室大臣若异类。 

　　△金史卷四熙宗纪：天会「十三年正月己巳，太宗崩。庚午，即皇帝位。甲戌，诏中外。」按是年正月丙午朔，庚午乃二十五日。 
　　三朝北盟会编卷一六六绍兴五年正月十三日引金虏节要云：「今虏主完颜亶也，自童稚时金人已寇中原，得燕人韩昉及中国儒士教之。其亶之学也，虽不能明经博古，而稍解赋诗、翰墨，雅歌儒服、分茶焚香、奕棋战象，徒失女真之本态耳。由是与旧功大臣君臣之道殊不相合，渠视旧功大臣则曰：无知夷狄也。旧功大臣视渠，则曰：宛然一汉家少年子也。既如是也，欲上下同心不亦难乎？」 

　　▲二月，韦后等七人出洗衣院，柔福帝姬归盖天大王赛里，名完颜宗贤。后嫁徐还。纯福帝姬归真珠大王[设]野马。后嫁王昌远，一名成棣。韦后至五国。 
　　开封府状：「柔福帝姬十七岁，即多富嬛嬛。」 

　　△宋俘记：「赵嬛嬛即多富，未嫁。自真珠大王寨二起北行……嬛嬛入洗衣院。十三年，入盖天大王寨，遣嫁徐还。」按开封府状，纯福帝姬北行时年仅四岁，据宋俘记记载，年幼之帝姬皆入洗衣院，未详以后之事。 
　　宋俘记：「韦(后)二起北行，入洗衣院，十三年遣至五国。」 

　　▲四月二十一日甲子，太上薨于五国，遗命葬内地。虏主徇宫中意，欲许之，廷议不可。 

　　△金史卷四熙宗纪：天会十三年四月「丙寅，昏德公赵佶薨，遣使致祭及赙赠。」按是月甲辰朔，丙寅乃二十三日，与甲子差二日。 
　　宋史卷二八高宗纪：绍兴五年四月「甲子，太上皇帝崩于五国城。」 
　　宋俘记：昏德「八年七月流五国城，十三年四月二十一日亡。」 
　　燕人麈云：昏德公薨于天会十三年四月丙寅，年五十四。宋汴之祸，昏德与金太宗实相终始，四月之间，相继上仙，殆冤业已清，具相释手。 

　　▲五月，虏主封令福、华福、庆福三帝姬为夫人。 

　　△按开封府状，北行时，令福十岁，华福九岁，庆福七岁，以后之事宋俘记记载不详。 

　　▲信王五女生。 

　　△宋俘记：「赵榛即信王……曾娶田氏，天会六年、九年、十年、十二年、天眷元年历生五女。」此乃天会十三年，所记未合。 

　　▲六月，祁王生子成范。 

　　△宋俘记：「赵模即祁王……天会十三年六月生子成范。」 

　　▲八月，相国公生子成茂。 

　　△宋俘记：「赵梴即相国公，以李浩为代……李浩十七岁娶耶律氏，生女于五国。八年，敕以梴聘妻韩氏配浩；十三年八月，生子成茂。」 

　　▲绍兴七年 【 即金天会十五年，完颜亶三年】 六月，虏酋高庆裔、刘思犯赃，斩于市。粘罕用事，时高庆裔、萧庆为羽翼。时吴乞买长子宋国王宗盘抑粘罕，乃斩庆裔。临刑，粘罕哭送之。庆裔曰：「若从我言，彼此何有今日？」语闻于众。粘罕自危，纵酒肆欲，以及于死。 

　　△金史卷四熙宗纪：天会十五年「六月庚戌，尚书左丞高庆裔、转运使刘思有罪伏诛。」 
　　三朝北盟会编卷一七八绍兴七年八月五日金人斩高庆裔于会宁市条引金虏节要曰：「高庆裔，粘罕用事者，吴乞买之长子宋国王宗盘欲挫粘罕，故先折其羽翼，以高庆裔有赃，下大理寺。粘罕乞免官为庶人，赎高庆裔之罪，虏主不允。庆裔临刑，粘罕哭别之，庆裔谓粘罕曰：『我公早听某言，事岂至于今日？某今死尔，公其善保之。』以此知庆裔尝教粘罕之反也明矣。」 

　　▲七月，虏酋粘罕缢于狱。先，御林牙兵叛，亶令粘罕讨之。交攻三昼夜，胜负未分，粮草已尽，人马僵冻。副将外家得有异心，数千骑无故自溃。亶下粘罕狱，密遣人缢杀之。亶尚汉仪，多内嬖，宋室宗姬皆有盛宠。后裴满氏，亦五王府宗女，随母被掠于千户忽达家，献为后。戕贼寇宋诸酋无噍类。 

　　△金史卷四熙宗纪：天会十五年「七月辛巳，太保、领三省事、晋国王宗翰薨。」按是月辛酉朔，辛巳乃二十一日。 
　　三朝北盟会编卷一七八绍兴七年八月五日引粘罕狱中上书云：「臣再陈前日之罪。御林牙兵忽然猖獗，干冒陛下。用臣出师之任，臣受命，欲竭驽钝之力，尽浅拙之谋，以狂孽指日可定。不期耶律潜伏沙党，复反交攻，凡三昼夜，其胜负未分，犹可为战，柰杜充粮草已断，人马冻死？御林牙兵知我深入重地，前不樵苏，后又粮断，所以王师失利。又副将外家得心生反逆，背负朝廷，知父兄、妻子并在御林牙军中，两军发衅，其外家得将军下数千骑自乱我军，使臣不得施，此大败之罪也，非臣慢戎。愿陛下察臣之肝胆，念臣有立国之功、陛下有继统之业，可贷臣蝼蚁之命……」 
　　按同书同卷引金虏节要谓「粘罕以庆裔之故，绝食纵饮，恚□而死，虽非梃刃所及，近乎非正命也。」而金史纪传皆未记其死因。考宗翰之死，在高庆裔死后不足一月，当以此处所云「亶下粘罕狱，密遣人缢杀之」为实。 

　　▲诏云：「先王制赏罚，赏所以褒有功，非溢喜也；罚所以诛有罪，非溢怒也。朕惟相国宗翰辅佐先帝，曾立边功，迨先帝上仙，朕继承丕祚，眷惟元老，俾董征诛。不谓持重兵权阴怀异议。国人皆曰可杀，朕躬匪敢徇私。奏对悖慢，理当弃磔，以彰厥过。呜呼！四皓出而复兴汉室，二叔诛而再造周基。去恶用贤，其鉴如此。布告中外，咸使闻知。」 

　　△按此诏亦见三朝北盟会编卷一七八绍兴七年八月五日条。 

　　▲九月，顺德帝姬至五国城。东路都统习古国王、孛堇按打曷以其未奏虏廷，遽离粘没喝寨，指为私逃，要留寨中。未几死。 

　　△开封府状：「顺德帝姬十七岁，即缨络。」 
　　宋俘记：「八女赵缨络已嫁，自青城寨七起北行，入云中御寨。十五年，殁于五国习古国王寨。」 

　　▲绍兴八年 【 即金天眷元年，完颜亶四年】 四月，虏主封玉嫱、飞燕两宗姬为夫人。 

　　△宋俘记：「赵俣即燕王……次女、三女、四女、长孙女、次孙女均四起北行。有名飞燕者，见在宫。 【 皇统二年封次妃。】 」 
　　按宋俘记下有残阙，已失关于玉嫱之记载。 

　　▲五月，仪国公生子成光。 

　　△宋俘记：「赵桐即仪国公……桐天眷元年五月生成茂于五国。」按月份同，名有异，必有一误。 

　　▲八月十三日，祁王薨。 

　　△宋俘记，「赵模即祁王……天眷元年八月十一日殁五国。」略差二日。 

　　▲绍兴九年 【 即金天眷二年，完颜亶五年】 二月，虏封庆福帝姬、玉嫱宗姬并为帝姬。帝姬即嫔。 

　　△宋俘记：「十九女赵赛月、二十女赵金姑……六年八月入洗衣院。」注云：「赛月、金姑，皇统元年并封次妃。」据开封府状，徽宗二十女即庆福帝姬，北行时年七岁。 

　　▲六月，邢后薨。 

　　△宋俘记：「邢[秉]懿封建炎宋国夫人，天眷二年六月殁……」 
　　宋史卷二四三后妃传：「高宗宪节邢皇后，开封祥符人……金人犯京师，夫人从三宫北迁……绍兴九年，后崩于五国城，年三十四。」 
