<!-- { "loadSidebar": true } -->
　　周礼夏官司马：「职方氏掌天下之图，以掌天下之地……东南曰扬州，其山镇曰会稽……正南曰荆州，其山镇曰衡山……河南曰豫州，其山镇曰华山……正东曰青州，其山镇曰沂山……河东曰兖州，其山镇曰岱山……正西曰雍州，其山镇曰岳山……东北曰幽州，其山镇曰医巫闾……」许氏谓「幽州以医巫闾作镇」正指此而言。 

　　▲第二十三程，自显州九十里至兔儿涡。 

　　△青宫译语：「初六日过显州，初七日过兔儿涡。」 
　　金史卷二四地理志，广宁府广宁县有寨二：「闾城、兔儿窝。」按「窝」「涡」乃同音异译。 

　　▲第二十四程，自兔儿涡六十里至梁鱼务。 
　　离兔儿涡东行，即地势卑下，尽皆萑苻沮洳积水。是日，凡三十八次渡水，多被溺。[有河]名曰辽河。濒河南北千余里，东西二百里，北辽河居其中，其地如此。隋唐征高丽，路皆由此。秋夏多蚊虻，不分昼夜，无牛马能至。行以衣包裹胸腹，人皆重裳而披衣，坐则蒿草熏烟稍能免。务基依水际，居民数十家环绕。弥望皆荷花，水多鱼。徘徊久之，颇起怀乡之思。 

　　△按松漠纪闻卷下、三朝北盟会编卷二四四所引金图经，皆云梁渔务至兔儿涡三十五里，与此异。 
　　青宫译语：「初七日过兔儿涡，初八日渡梁鱼涡。此两日如在水中行，妃姬辈虽卧兜子中，驼马背亦湿透重裳，地狱之苦无加于此。」 
　　金史卷二四地理志，广宁府望平县注云：「大定二十九年升梁鱼务置。」有镇二：「梁渔务、山西店。」王寂辽东行部志：「丁酉，次望平县。望平本广宁依郭山东县也，朝廷以广宁距章义三百余里，路当南北之冲，旧无郡邑，乃改山东为望平，治梁渔务云。」 
　　读史方舆纪要卷三七广宁卫即金之广宁府，境内有辽水。其通定镇注云：「在卫东百八十里，近辽水。 
　　旧志，高丽于辽水西置军，以警察渡辽者，谓之『武厉逻』。隋大业八年伐高丽，惟得辽水西『武厉逻』之地，置辽东郡及通定镇而已。九年，诏修辽东古城，以贮军粮……唐贞观十八年伐高丽，李世绩自通定济辽水，趣元菟，即此。」可证许氏叙史之可信。 
　　又「有河名曰辽河」句，「有河」二字据陈乐素校本补。再「北辽河居其中其地如此」句意有难通，陈乐素校补本作「地形如口，辽河居其中」，义长。 

　　▲第二十五程，自梁鱼务百单三里至没咄[孛堇]寨。 
　　「没咄」，小名；「孛堇」，汉语为官人。 

　　△按「寨」下大金国志卷四０许奉使行程录有：「离梁鱼务东行六十里即过辽河，以舟渡，阔狭如淮。过河东亦行淀五十里旧广州，惟古城，有贫民三五家。是夜宿没咄寨。」凡四十七字，此脱，或节略。考辽史卷三八地理志：「广州，防御。汉属襄平县，高丽为当山县，渤海为铁利郡(辽史索隐卷四云，广州当为渤海铁利府所领)。太祖迁渤海人居之，建铁利州。统和八年省，开泰七年以汉户置。」又考金史卷二四地理志，渖州章义县，注云：「辽旧广州，皇统三年降县来属。有辽河、东梁河、辽河大口。」许氏所见之广州，仅存古城并贫民三五家，正皇统三年降县之先兆，足补史文之阙。又，上文云「六十里即过辽河」，过河后又「行淀五十里」至广州，则所行已一百一十里，许氏云「百单三里」，必当时习惯之说法，而「六十」、「五十」者亦必举其大略也。 
　　青宫译语：「初八日渡梁鱼涡……初九日赶出孛堇铺即屯宿暴衣……」 
　　金史卷四四兵志：「金之初年，诸部之民无它徭役，壮者皆兵，平居则听以佃渔射猎习为劳事，有警则下令部内，及遣使诣诸孛堇征兵，凡步骑之仗糗皆取备焉。其部长曰孛堇，行兵则称曰猛安、谋克，从其多寡为号，猛安者千夫长也，谋克者百夫长也。」按没咄事迹无考。 

　　▲第二十六程，自没咄寨八十里至渖州。 

　　△辽史卷三八地理志：「渖州，昭德军，中，节度。本挹娄国地。渤海建渖州……太宗置兴辽军，后更名。」 
　　辽史索隐卷四云：「案挹娄国即渤海定理府，渖州本为府所领。一统志：渖州故城今奉天府，治挹娄，故城在铁岭县南六十里奉天承德县，北至铁岭界七十里。」 

　　▲第二十七程，自渖州七十里至兴州。 
　　自过辽河，以东即古之辽东地。金人方战争之际，首得辽东五十一州之地，乃契丹阿保机破渤海国建为东京路地也。 

　　△按「建为东京路地也」之下，大金国志卷四０许奉使行程录有「自此所至，屋宇虽茅茨，然居民稍盛，食物充足」，凡十八字，此处脱或节略。 
　　松漠纪闻下：「兴州四十里至蒲河，四十里至渖州。」三朝北盟会编卷二四四引金图经同。共八十里，此作「七十里」。盖皆约略言之。 
　　辽史卷三八地理志：「兴州，中兴军，节度。本汉海冥县地。渤海置州，故县三：盛吉、蒜山、铁山，皆废……在京西南三百里。」 
　　大金国志卷一太祖武元皇帝上阿骨打之十四年 【 时宋政和五年、辽天庆五年也】 「十一月，败辽师于混同江。先是天祚征女真，率番汉兵十余万出长春路，命萧奉先为都统，耶律章奴副之，以精兵二万为先锋，余分五部北出骆驼口，车骑亘百里，步卒三万人，命萧胡都姑、柴谊将之，南出宁江州。赍数月粮，期必灭女真。阿骨打以刀剺面，仰天大哭，谓其部落曰：「不若杀我以降！」诸将皆拜曰：「事以至此，当誓死一战。」乃与天祚遇。乘其未阵，三面击之，天祚大败，退保长春。女真乘胜，遂并渤海辽阳等五十四州。」与许氏所言基本相合。按辽史卷二太祖纪：辽太祖阿保机于天显元年正月平渤海，二月「丙午，改渤海国为东丹，忽汗城为天福，册皇太子倍为人皇王以主之……」是阿保机灭渤海后未建「东京路」，乃建为东丹国。许氏谓乃所建「东京路」，似将后之称谓提前加于阿保机名下，欠确。 

　　▲第二十八程，自兴州九十里至咸州。 
　　未至州一里许，有幕屋数间，供帐略备，州守出迎，礼仪如制。就坐，乐作，有腰鼓、芦管、笛、琵琶、方向、筝、笙、箜篌、大鼓、拍板，曲调与中朝一同，但腰鼓下手太阔，声遂下，而管、笛声高。韵多不合，每拍声后继一小声。舞者六七十人，但如常服，出手袖外，回旋曲折，莫知起止，殊不可观也。酒五行，乐作，迎归馆。老幼夹观，填溢道路。次日早，有中使抚问，别一使赐酒果，又一使赐宴。赴州宅，就坐，乐作，酒九行。果子惟松子数颗。胡法，饮酒食肉不随盏下，俟酒毕，随粥饭一发致前，铺满几案。地少羊，惟猪、鹿、兔、雁。馒头、炊饼、白熟、胡饼之类最重油煮。面食以蜜涂拌，名曰「茶食」，非厚意不设。以极肥猪肉或脂润切大片一小盘子，虚装架起，间插青葱三数茎，名曰「肉盘子」，非大宴不设，人各携以归舍。虏人每赐行人宴，必以贵臣押伴。是日，押伴贵臣被酒，辄大言诧金人之强，控弦百万，无敌于天下。使长掎之曰：「宋有天下二百年，幅员三万里，劲兵数百万，岂为弱耶？某衔命远来，贺大金皇帝登宝位，而大金皇帝止令太尉来伴行人酒食，何尝令大言以相罔也？」辞色俱厉，虏人气慑，不复措一辞。及赐宴毕，例有表谢，有曰「祗造邻邦」，中使读之曰：「使人轻我大金国。论语云『蛮貊之邦』，表辞不当用『邦』字。」请重换方肯持去。使长正色而言曰：「书谓『协和万邦』、『克勤于邦』，[诗]谓『周虽旧邦』，论语谓『至于他邦』、『问人于他邦』、『善人为邦』、『一言兴邦』，此皆『邦』字，而中使何独祇诵此一句以相问也？表不可换！须到阙下，当与曾读书人理会，中使无多言！」虏人无以答。使长许亢宗，饶之乐平人，以才被选。为人酝藉似不能言者，临事敢发如此，虏人颇壮之。 

　　△按「自兴州九十里至咸州」下，大金国志卷四０许奉使行程录有「离兴州五十里至银州，中顿，又四十里至咸州」凡十八字，此处脱或节略。又下文「诗谓」，「诗」字原脱，据同上书补。 
　　三朝北盟会编卷二四四所引金图经：「兴州至银州南铺五十里，银州南铺至铜州南铺四十里，铜州南铺至咸州南铺四十里。」松漠纪闻卷下同，则兴州至咸州实一百三十里，抑路线有变，故许氏只言九十里。 
　　辽史卷三八地理志：「咸州，安东军，下，节度。本高丽铜山县地，渤海置铜山郡。地在汉候城县北，渤海龙泉府南。地多山险，寇盗以为渊薮，乃招平、营等州客户数百，建城居之。初号郝里太保城，开泰八年置州。」按金史卷二四地理志，此地金初「为咸州路，置都统司」，故行人至此，例行设宴，青宫译语云：「十二日抵咸州，十三日千户设宴，停一日……」可证。 
　　松漠纪闻卷上金国旧俗多指腹为昏姻条：「酒三行，进大软脂、小软脂 【 如中国寒具、】 蜜餻 【 以松实、胡桃肉渍蜜，和糯粉为之。形或方或圆或为柿蔕花，大略类淛中宝阶餻】 ，人一盘，曰『茶食』。」比许氏言之略详。按此处所谓「大软脂」、「小软脂」，颇疑即许氏所谓的「肉盘子」。 

　　▲第二十九程，自咸州四十里至肃州，又五十里至同州。 
　　离咸州即北行，州地平壤，居民所在成聚落。新稼殆遍，地宜穄黍。东望大山，金人云，此新罗山，山内深远，无路可行。其间出人参、白附子，深处与高丽接界。山下至所行路可三十里。 

　　△按「第二十九程」下，三朝北盟会编卷二０所引宣和乙巳奉使行程录、大金国志卷四０许奉使行程录皆有「自咸州九十里至同州」九字。依其例，此九字当有，疑此处脱或节略。 
　　松漠纪闻卷下：「宿州北铺四十里至咸州南铺。」三朝北盟会编卷二四四金图经亦云：「咸州南铺至宿州北铺四十里。」考辽史地理志并无「宿州」一名，金有宿州，在南京路河南府，与此地望不合。然则此所谓「宿州」即许氏所称之肃州乎？奉天通志云：「肃州一作宿州，以音近而异书。」 
　　青宫译语：「十二日抵咸州，十三日千户设宴，停一日，人皆病困。十四日午至同州，即驻马。」然则咸州至同州只有半日之程？或路平畅亦未可知。 
　　辽史卷三八地理志：「肃州，信陵军，刺史。重熙十年，州民亡入女直，取之复置。兵事隶北女直兵马司。统县一：清安县。」按辽史索隐卷四云：「案金志，咸平府清安县辽肃州。金辽志：在开原城东北三十里。」 
