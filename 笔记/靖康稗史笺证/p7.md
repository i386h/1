<!-- { "loadSidebar": true } -->
　　三朝北盟会编卷四宣和二年七月十八日引金人国书云：「途次，有差到朝奉大夫赵良嗣、忠训郎王瓌等奏言，奉御笔，据燕京并所管州城元是汉地，若许复旧，将自来与契丹银绢转交，可往计议。虽无国信，谅不妄言，已许。上件所谋燕地并所管汉民外，据诸邑及当朝举兵之后皆散到彼处，余人户不在许数。至如契丹请和，听命无违，必不应允。若是将来举军，贵朝不为夹攻，不能依得已许为定……」契丹国志卷二二四京本末：「南京本幽州地，乃古冀州之域。舜以冀州南北广远，分置幽州，以其地在北方幽阴也。东有朝鲜、辽东，北有楼烦、白檀，西有云中、九原，南有滹沱、易水。唐置范阳节度，临制奚、契丹。自晋割弃，建为南京，又为燕京析津府，户口三十万。大内壮丽，城北有市，陆海百货聚于其中，僧居佛寺，冠于北方；锦绣组绮，精绝天下。膏腴蔬蓏、果实、稻粱之类，靡不毕出，桑柘麻麦、羊豕雉兔不问可知。水甘土厚，人多技艺。秀者[向]学读书，次者习骑射、耐劳苦。石晋未割弃已前，其中番汉杂斗，胜负不相当。既筑城后，远望数十里间，宛然如带回环缭绕，形势雄杰，真用武之国也。」按此段似与行程录同出一源，略有改易而已。 
　　宋史卷九０地理志：「燕山府，唐幽州，范阳郡，卢龙军节度。石晋以赂契丹，契丹建为南京，又改号燕京。金人灭契丹，以燕京及涿、易、檀、顺、景、蓟六州二十四县来归。宣和四年，改燕京为燕山府，又改郡曰广阳，节度曰永清军，领十二县。」考同书卷二二徽宗纪：宣和五年「夏四月，金人遣杨璞以誓书及燕京、涿、易、檀、顺、景、蓟州来归。」而宣和五年岁属癸卯，与行程录所言正合，地理志则差误。 

　　▲第五程，自燕山府八十里至潞县。 
　　是岁，燕山大饥，父母食其子，至有肩死尸插纸标于市，售以为食。钱粮金帛率以供「常胜军」，牙兵皆骨立，戍兵饥死者十七八。上下相蒙，上弗闻知。宣抚司王安中方献羡余四十万缗为自安计，后奉朝廷令，支太仓漕粳米五十万石，自京沿大河由保、信、沙塘入潞河，以赡燕军。回程至此，已见舳舻衔尾，舣万艘于水。潞河在县东半里许，曹操征乌丸蹋顿，袁尚等凿渠自滹沱由涿水入潞河即此地。 

　　△宋史卷三五二王安中传：「王安中字履道，中山阳曲人……宣和元年拜尚书右丞，三年，为左丞。金人来归燕，谏帅臣，安中请行。王黼赞于上，授庆远军节度使、河北河东燕山府路宣抚使、知燕山府，辽降将郭药师同知府事。药师跋扈，府事皆专行，安中不能制，第曲意奉之，故药师愈骄。」 
　　同前书卷四七二郭药师传：「郭药师，渤海铁州人也。辽之将亡，燕王淳募辽东饥民为兵，使之报怨于女真，目曰『怨军』，药师为之渠首……淳建号于燕，改『怨军』为『常胜军』，擢药师至诸卫上将军、涿州留守……宣和四年九月，药师拥所部八千人奉涿、易二州来归……初，王安中知燕山府，詹度与药师同知，药师自以节钺，欲居度上。度称御笔所书有序，药师不从。加以『常胜军』肆横，药师右之，度不能制，告于朝廷。虑其交恶，命度与河间蔡靖两易。靖至，坦怀待之，药师亦重靖，稍为抑损，安中但谄事之，朝廷亦曲徇其意，所请无不从。良械精甲，多遣部曲贸易他道，为奇巧之物以奉权贵宦侍，于是誉言日闻。专制一路，增募兵号三十万，而不改左衽，朝论颇以为虑。」 
　　又同书卷二二徽宗纪：宣和七年二月「庚戌，诏京师运米五十万斛至燕山，令工部侍郎孟揆亲往措置。」刘锡信潞城考古录卷上潞沙辨云：「许亢宗奉使行程录云，潞河东半里许有潞沙，曹操征乌丸，袁尚等凿渠，自滹沱由涿水入潞沙。按三国志，乌丸破幽州，公将征之，凿渠自滹沱入涿水，名平卤渠；又从泃河口凿入潞河，名泉州渠。据志，则操所凿乃二渠，许混为一渠。又因潞河东有沙，遂讹『河』为『沙』，皆未详考国志也。」 

　　▲第六程，自潞县七十里至三河县。 
　　三河县隶蓟州，后唐赵德钧于幽州东置三河县以护转输即此。 

　　△按松漠纪闻下，三朝北盟会编卷二四四所引金图经，皆云潞县至三河县三十里。然日下旧闻考卷一一一引明一统志则云「三河县在州城东七十里」，似当以七十里为是。 
　　旧五代史卷九八赵德钧传：「又于幽州东筑三河城，北接蓟州，颇为形胜之要，部民由是稍得樵牧。」按日下旧闻考卷一一一引城邑考云：「旧城在今县东三里泃河南，被水冲废。今三河城即赵德钧所改置，城方六里，濠阔三丈，深半之。」 

　　▲第七程，自三河县六十里至蓟州。 
　　蓟州乃渔阳也。因问天宝禄山旧事，人无能知者。 

　　△按松漠纪闻下：由蓟州「三十里至邦军店，三十五里至下店，四十里至三河县。」三朝北盟会编卷二四四所引金图经亦云：「三河至下店四十里，下店至邦军店三十五里，邦军店至蓟州三十里。」许氏所行或与洪氏所行路线不同，故里程亦异。 
　　安禄山事迹卷下：「安、史二凶羯，相继乱于范阳，安禄山以天宝十四载乙未十一月犯顺，史思明男朝义至宝应元年壬寅十二月为李怀仙所杀，二胡共扰中原凡八年，幽、燕始平。」按蓟州乃秦渔阳郡，后屡有省废，至唐天宝初，仍曰渔阳郡，属范阳节度，故白居易长恨歌有「渔阳鼙鼓动地来，惊破霓裳羽衣曲」正道其事。 

　　▲第八程，自蓟州七十里至玉田县。 
　　县之东北去景州一百二十里，自甲辰年金人杂奚人入城刦虏，每边人告急，宣抚司王安中则戒之曰：「莫生事。」四月之内凡三至，尽屠军民，一火而去。安中辄创新筑，此城改为经州。 

　　△松漠纪闻卷下：玉田县「四十里至罗山铺，三十里至蓟州。」正七十里。 
　　三朝北盟会编卷二四四所引金图经云：「蓟州至罗山铺三十里，罗山铺至玉田县四十里。」通计蓟州至玉田县凡七十里，与此所记合。 
　　宋史卷九０地理志：「经州，本蓟州玉田县。宣和六年建为州，七年陷于金。」按宣和六年岁属甲辰，「自甲辰年」云云，当即其事。 

　　▲第九程，自玉田县九十里至韩城镇。 
　　镇有居民可二百家，并无城。 

　　△金史卷二四地理志：「玉田……镇一 【 韩城】 。」则韩城为玉田县属之一镇。 

　　▲第十程，自韩城镇五十里至北界清州。 
　　出镇东行十余里，至金人所立新地界，并无沟堑，惟以两小津堠高三尺许。其两界地东西阔约一里，内两界人户不得耕种。行人并依奉使契丹条例，所至州备车马，护送至界首。前期具国信使、副职位姓名□牒虏界，备车马人夫以待。虏中亦如期差接伴使、副于界首伺候。两界各有幕次。行人先令引接赍国信使、副门状过彼，彼亦令引接以接伴使、副门状回示，仍请过界。于例，三请方上马，各于两界心对立马，引接互呈门状，各举鞭虚揖如仪，以次行焉。四十里至清州，会食，各相劳问。州元是石城县，金人新改是名。兵火之后，居民万余家。是晚，酒五行，进饭，用栗，钞以匕；别置粥一盂，钞一小杓，与饭同下。好研芥子，和醋伴肉食，心血脏瀹羹，芼以韭菜，秽污不可向口，虏人嗜之。器无陶埴，惟以木刓为盂楪，髹以漆，以贮食物。自此以东，每遇馆顿，或止宿，其供应人并于所至处居民汉儿内选衣服鲜明者为之。每遇迎送我使，则自彼国给银牌入，名曰「银牌天使」。 

　　△按金史卷二五地理志，河北东路有清州，属河间府，与此地望不合。考舆地广记卷一二：「石城县，本临渝。二汉属辽西郡，晋省入阳乐。隋末复置，唐武德七年省。正(贞)观十五年复置，万岁通天二年更名故絫县。汉属辽西郡，故骊成县汉属右北平郡，东汉皆省焉。有禹贡碣石山，秦皇、汉武皆登之以望巨海。其石碣然立在海旁，故名之。晋太康地志云，秦筑长城，所起自碣石，在今高丽界，非此碣石也。有临渝关。」许氏既云清州「元是石城县」，则当即此地。又金史卷二四地理志，东京路辽阳府有石城县，亦与此地望不合。而同卷中都路滦州亦有石城县，注云：「有长春行宫。长春淀旧名大定淀，大定二十年更。」有镇一：榛子。此似与舆地广记所载石城县地望接近，然未记其曾名清州。 
　　三朝北盟会编卷三所引佚书记载有关女真吃食云：「其饭食则以糜酿酒，以豆为酱，以半生米为饭，渍以生狗血及葱韭之属，和而食之，芼之以芜荑。食器无瓠陶、无碗筯，皆以木为盘。春夏之间，止用木盆注□粥，随人多寡盛之，以长柄小木杓子数柄回环共食。下粥肉味无多品，止以鱼生、獐生、间用烧肉。冬亦冷饮，却以木楪盛饭，木盆盛羹，下饭肉味与下粥一等。饮酒无算，只用以木杓子，自上而下循环酌之。炙股烹脯，以余肉和菜捣臼中，糜烂而进，率以为常。」此正可与许氏所云参证。 
　　契丹国志卷二五张舜民使北记：「银牌形如方向，刻蕃书『宜速』二字。使者执牌驰马，日行数百里。牌所至如国主亲到，需索更易无敢违者。」按此虽契丹银牌形制及功用，然女真大抵効契丹，仍可备参。 

　　▲第十一程，自清州九十里至滦州。 
　　滦州古无之。唐末天下乱，阿保机攻陷平、营，刘守光据幽州，暴虐，民不堪命，多逃亡依阿保机为主，筑此以居之。州处平地，负麓面冈。东行三里许，乱山重迭，形势险峻。河经其间，河面阔三百步，亦控扼之所也。水极清深。临河有大亭，名曰濯清，为塞北之绝郡。守将迎于此，回程锡宴是州。 

　　△辽史卷四０地理志：「滦州，永安军，中，刺史。本古黄洛城。滦河环绕，在卢龙山南……秦为右北平，汉为石城县，后名海阳县。汉末为公孙度所有。晋以后属辽西。太祖以俘户置。滦州负山带河，为朔漠形胜之地。」 
　　旧五代史卷一三七外国传：「刘守光末年苛惨，军士亡叛皆入契丹。」 
　　读史方舆纪要卷十七谓滦州云：「州控临疆索，翼蔽畿甸，负山滨海，称为形胜。契丹置州于此，所以厚渝关之防，联络营平，窥觎幽冀也。其后拱手而取燕云。女真袭其迹，而宋室为之糜烂。呜呼，滦州之置此，亦中外得失之机也欤！」 

　　▲第十二程，自滦州四十里至望都县。 
　　民既入契丹依阿保机，即于所居处创立县名，随其来处乡里名之，故有「望都」、「安喜」之号。唐庄宗以铁骑五千退保望都，即此县也。 

