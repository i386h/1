<!-- { "loadSidebar": true } -->
　　三朝北盟会编卷一一一建炎元年七月十六日金人起燕山、云中、中京、上京、东京、平州、辽西、长春八路民兵入寇两河引金虏节要云：「渤海万户大挞不也屯河间、女真都统蒲卢浑、阿鲁保屯兵于保州，女真万户特木也屯兵于永宁、祁州；女真万户胡沙虎屯兵于霸州，女真万户聂耳屯兵于冀州，女真副统韶合屯兵于真定，辽东汉军万户韩庆和屯兵于庆源，女真都统万佛奴屯兵于雄、莫，女真万户余列屯兵于洺州，女真副统蒙哥屯兵于磁、相，女真万户银朮与其弟拔束屯兵于太原新城，女真万户赛里屯兵于岚宪，契丹都统马五屯兵于平阳，契丹 【 有缺字】 屯兵于慈、隰，女真万户石家奴屯兵于汾州，女真万户娄室屯兵于河东苏村，娄室之子鹘眼屯兵于解州安邑，女真万户撒离喝屯兵于绛州，女真万户温敦屯兵于泽潞，女真都统茶喝马屯兵于孟州，匼头攻守诸州郡元帅府左监军挞懒亲围中山。」按似燕人尘全本金虏节要之文。惟多误字，如「霸」作「宿」，「莫」作「冀」、「拔」作「振」等等。 

　　▲粘罕子设野马郎君与相国公相得，时相国与靖康帝先后至燕，思亲甚切。 
　　十二日，设野马徇相国之请，率斜保郎君，洵德、惠福两帝姬，相国、邠王两聘妃，及相国公、建安郡王耶律夫人、陈夫人共奉靖康帝、后，慎妃、祁王太子至昊天寺作斋，邀太上帝、后，诸王，欢会竟日。 
　　十六日，郑后疾，设野马仍率诸人至延寿寺问省。午后返祠，即令祁王、相国公、建安郡王迁居延寿寺，少帝益孤。 
　　八月，斡酋死，金主令王妃、帝姬十二人至延寿寺。□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□。 

　　△三朝北盟会编卷一０八建炎元年六月二十一日引金虏节要曰：「斡离不知皇帝(按指宋高宗)即位于南京，故因粘罕于草地避暑，议还太上皇，粘罕未之许。斡离不打球冒暑，以水沃胸背，病伤寒而死。」又同书引金国太祖实录曰：「斡离不名宗望，呼皇子。」 
　　金史卷三太宗纪：天会五年六月「庚辰，右副元帅宗望薨。」则宗望即斡酋死在是年六月，此文系于八月，似误。 
　　燕人麈曰：靖康之役，斡离不初欲得一帝姬，萧庆语斡云：「天家女，非若民妇，必抗命自尽。」斡意沮。宋帝许归干戾人家属，未计福金帝姬为蔡京妇，在所归中。盟书既定，无中变理。议和诸臣诱姬至寨，误饮狂药，婉委顺从，斡遂肆欲无厌，蔡京流祸烈已。 

　　▲虏迁从官陈过庭等五十余人及耿南仲、孙元自真定至燕山，居崇国寺。 

　　△三朝北盟会编卷九八赵子砥燕云录：「奉使官，中书侍郎陈过庭并文武官五十余员，并门下侍郎耿南仲、孙元在真定，丁未八月，遣诣燕山崇国寺安泊。」 
　　宋史卷三五三陈过庭传：「及城陷，过庭亦行，金人拘之军中，因留不得还。建炎四年，卒于燕山，年六十……」 

　　▲九月初六日，靖康帝生子谨，慎德妃出。 

　　△宋俘记：靖康帝北行，「入国后，生子二：谨五年九月朱慎德妃出，训七年七月初六日郑庆云出。」 

　　▲虏以康王兵盛，又请二帝北徙，九月十三日出燕山东门，民皆涕泣跪送。过石门，至景州，上卢龙岭，渡栾撒河、泽河，过大漠。十月十八日抵中京，计程九百九十里。地即霫郡，古奚国 【 改大定府，】 在燕山北，馆于相国院，故契丹相国第。中院居虏酋，太上居其东。以宫眷宗戚不能容，内外分住。靖康帝居其西，宫眷从。地极荒凉，远逊燕山。 

　　△三朝北盟会编卷九八赵子砥燕云录云：靖康二年「九月十三日，二圣同圣眷起发往中京，南人与燕人泣涕送于东门之外，日尽乃还，金人不能禁止，数日为之不市。起发之前，金人纳绢万匹为路费，道君分赐百五十匹与仙露寺宗室仲理以下作冬衣，领之者无不感泣。燕山至中京九百五十里，过石门，至景州，上卢龙岭山，下过栾撒河，至泽河，过大漠。至中京，于相府院驻跸。相府院者，契丹旧时相国所居也。一门五位，左二位，道君居之，右二位，渊圣居之，中一位，番官居之。中京人烟风物，比之燕山萧索太甚，二圣服食器用，皆需于燕山每两月金人排办起供应。道君圣眷千余口，渊圣圣眷百余口，皆驻跸中京相府院，去大金国尚三千里。」 

　　▲宗室濮王仲理等一千八百余人仍留燕山仙露寺，有衣不蔽体者，太上临行，令姜谔分赠生绢千端。 

　　△三朝北盟会编卷九八赵子砥燕云录：「东京去取宗室嗣濮王仲理以下姨、■〈女监〉、命、宗女等千八百余口至燕山仙露寺养膳，日给米一升，半月支盐一升，而嗣王与兵卒无异。拘縻点勘监视严密，自困于道涂，苦于寂寞，一岁之间，死及八分，止存三百九十八人。」又参前条所引燕云录。 

　　▲十月，虏迁从官陈过庭等至显州，惟秦桧依达懒，居留弗遣。 

　　△三朝北盟会编卷九八赵子砥燕云录：「奉使官中书侍郎陈过庭并文武官五十余员，并门下侍郎耿南仲、孙元在真定，丁未八月，遣诣燕山崇国寺安泊。至十月，国相粘罕到燕山，计议追呼出头，许其南归，无不欢呼。方行，备车促装，无复有指挥，并押赴显州。自旦至暮，方得行见粘罕，以烛从头至足照之，令厚加养济。」 
　　鹤林玉露卷五格天阁：「桧天资狡险……既至虏廷，情态遂变，谄事挞辣(按即挞懒，同名异译)，倾心为之用。」 

　　▲二十六日，安德帝姬薨。 

　　△宋俘记：徽宗「三女赵金罗……十月二十六日殁于多昂木寨。」按金罗即安德帝姬。 

　　▲十二月二十一日，少帝生子，殇，韩夫人出。 
　　建炎二年 【 即金天会六年】 正月十七日，少帝生女，郑夫人出。二月十九日，太上生女，邵才人出；二十七日，太上生子，阎婉容出；三月十二日，太上生子，狄才人出，均殇。 
　　十五日，王伦至云中，粘罕赠内夫人及宗女四，又赠朱绩宗女一，绩不受，遂被害。司马朴藏建炎赦诏，燕山留守枷禁之。何■、曹成以病亡。 

　　△建炎以来系年要录卷一０建炎元年十一月辛卯……「朝奉郎王伦为大金通问使。时河东军前通问使宣教郎傅雱、副使合门宣赞舍人马识远至汴京，诏趋还问所得金人意，复遣伦与合门宣赞舍人朱弁见左副元帅宗维议事。」又同书卷一五建炎二年五月「癸卯，朝奉郎大金通问使王伦始渡河 【 案伦绍兴三年正月乞券钱状云，建炎二年五月二十日过河，】 遂与其副合门宣赞舍人朱弁至云中，见左副元帅宗维计事，金留不遣。时进武校卫朱绩从弁行，宗维赐以所掠内人，绩阳受之，逃去。宗维怒，追而杀之。 【 朱绩事不得其年，据绍兴十三年朱弁奏状附见。】 
　　宋史卷四四九阎进传：「建炎初，遣使通问，进从行……进武校尉朱绩亦从之，分在粘罕所。绩见粘罕数日，遽求妻室，粘罕喜，令择所虏内人妻之，绩取最丑者，人莫谕其意。不半月亡去，追之还，粘罕大怒，绩含笑死梃下。盖绩求妻者，所以固粘罕也。」按此与系年要录所载情节略异。 
　　三朝北盟会编卷九八赵子砥燕云录：「戊申三月间，一南人货驴肉瓦桥，来买，得故纸，内有本朝足本赦书，司马朴营求得之，为京师医药靳法告于燕山留守，收捉司马朴，枷项禁勘。狱成，申元帅府，已而贷死，杖七十，依旧养济。知燕山蔡靖，其子松年与眷属同处，金人养济甚厚。松年与一渤海道奴通事燕市中，合开酒肆。燕王、嗣濮王、宰臣何■、枢密张叔夜、驸马曹都尉并皆身亡……」 

　　▲七月二十二日，知真定府获鹿县张龚、知燕山府潞县杨浩，纠约五马山马扩、玉田僧一行、中山刘买忙等，谋攻真定、燕山、易州、中山归我。谋泄，疑及二帝，又请北行，并迁宗室通塞州，去燕京一千五百里。 

　　△三朝北盟会编卷九八赵子砥燕云录：「旧归朝官中大夫、集贤殿修撰张龚，告宰相刘彦宗，乞知真定府获鹿县。其人荷国厚恩，不忘忠孝。自丁未冬到任，结集五马山马扩、赵邦杰等及中山民兵，先复真定，次取燕山。戊申五月有日举事。无何，南人告变，张龚不安，以疾告归。燕山府潞县旧南官巡检使杨浩，于丁未九月入玉田县山中，与一北僧智和禅师结集，招诱南北忠义壮士，谋举大事。其人于戊申三月间来燕山城中，子砥乃以物色而问其详，云招诱南北人士已及万数，若得三万，可以横行虏中，决报大雠。时杨浩复入中山易州界，接山有一燕人之子，年十八，小名刘里忙，豪勇俊迈，异于常人，远近无不推服。于山中聚徒党，选南北人少壮者，兴义兵，邀击金人，意欲令人推为虏主，与本朝结好。自戊申三月间，金人闻于燕山府，集兵千人，往易州山中擒捕刘里忙。其山险峻不可近傍，见今用兵守把山路，刘里忙徒党日盛，招集愈多，南北忠义之士自投者甚众，已及万数余人，未易可制，此南北离涣之情于此可见也。」 
　　又同书卷一一六建炎二年三月二十六日金人迁天眷于通塞州条云：「金人迁天眷于通塞州，去燕山府一千五百里，给地千五百顷，令种莳以自养。」 
　　又同书卷一一七建炎二年七月十五日：「金人窝里嗢、挞懒、阇目共陷庆源府五马山义兵朝天、铁壁诸寨。五马山寨自靖康元年冬武翼大夫赵邦杰率众起之，至真定之陷，得保州路廉访使马扩同主之。邦杰等请信王总制诸山寨，遣马扩诣行在投表乞师请命。马行，寨中有亡归贼者，告于真定同知韩庆和、女真副统韶合，二人具陈于东路元帅府。恐马扩得兵南来，故大会贼众，力破诸寨，以绝马之内应，以夺马之归心。诸寨多无井取水，汲之于涧，汲道为贼所断，遂至陷没，信王不知所在。」 
　　宋史卷二五高宗纪建炎二年「是秋，窝里嗢、挞懒破五马山砦，信王榛不知所终。马扩军败于北京之清平。」 
　　按考诸记载，似二帝、圣眷北徙在前，马扩等「谋泄」在后，似非因果之关系。 

　　▲八月，滕茂实卒于云中。 

　　△宋史卷四四九滕茂实传：二帝北迁，「茂实请从旧主俱行，金人不许，忧愤成疾，卒云中。」 

　　▲二十一日，二帝抵上京行幄。 

　　△宋俘记：「(天会)六年八月，迁上京……」 

　　▲二十二日，虏主令韦、邢二后及帝姬、王妃入行幄。 
