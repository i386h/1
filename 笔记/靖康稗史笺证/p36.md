<!-- { "loadSidebar": true } -->
　　△建炎以来系年要录卷三四建炎四年六月「己亥……资政殿大学士陈过庭薨于燕山，年六十，后谥忠肃。」按是月辛未朔，己亥是二十九日。 

　　▲七月，又徙二帝于胡里改路五国城。舟行至东路，都统孛堇习古传虏主命，减去随从宗室仲瑅等五百人、内侍黎安国等三百人，流离咸州道中。惟和仪郡王有奕、永宁郡王有恭，燕王府节使有章、有亮，越王府节使有忠、有德六人从。 

　　△金史卷三太宗纪：天会八年七月，「徙昏德公、重昏侯于鹘里改路。」按「鹘里改」即「胡里改」。 
　　宋史卷二六高宗纪：建炎四年七月「乙卯，金人徙二帝自韩州之五国城。」按是月辛丑朔，乙卯乃十五日。 
　　宋俘记：宋二帝(天会)「八年七月流五国城。」 
　　建炎以来系年要录卷三五：建炎四年秋七月乙卯，「是日，二帝自韩州移居五国城。五国城者，在金国所都西楼之东北千里。金人将立刘豫，乃请二帝徙居之。时越王俣、郓王楷已薨。乌登路都统锡库者，以金人之命，减去随行宗室官吏，上皇力恳之，不从。乃召谕之曰：卿等相随而来，忧乐固当同之。但事属他人，无如之何。言讫泣下，皆相与号呼而出。于是宗室仲晷等五百余人皆移居临潢府，而内侍黎安国等数百人在辽东。从二帝者，惟晋康郡王孝骞、和义郡王有奕等六人而已。」 

　　▲虏敕云：「敕赵□，昨取汝女六人为宗室次妇，俾汝末路，可供取求，获利市于姻姬，安桑榆于饱暖。载念汝女汝媳，宫寝侍奉，已历二年，敬戒无违，迭承宠眷□□□□□□□□□□□□□□□□□□□□□□□□□□□□□□□□□□推此柔淑之姿，本尔作养之力。可赐缣绢十端，以示荣宠。」 
　　又敕：「比以奸民不靖，假祸汝躬，故令远徙，庶免波累。舟车行役，未免重劳。已令所司，优予馆伴。从兹阙廷远隔，难遂觐光；女妇长违，或劳恋系。可先入朝，允赐接见。尔受儿女之余恩，尚安晚节；朕采葑菲于下体，用沛殊恩。」 
　　又诏：「□□□□□□□□□□□□□□□□□□□□□□□□□□□□□□□□□□□□□用邀宠注，比并有身。叛奴赵□，曲加荫庇；免为庶人，尚知悔悟。毋污斧斨，藉此引援。恩承巾帼，故兹宣示，尚审从违。 【 从别本补八字。】 」 
　　又诏：「赵□妻朱氏，怀清履洁，得一以贞。众醉独醒，不屈其节。永垂畛恤，宜予嘉名，可封为靖康郡贞节夫人。典重激扬，共喻朕意。」 

　　△燕人麈云：昏德谢表：「臣□言。伏奉宣命，以臣女六人赐内族为妇，具表称谢，[伏蒙圣恩赐敕书奖谕]者。仰勤睿眷，曲念孤踪，察流寓之可怜，俾宗藩之有托。伏念臣栖迟万里，黾勉四迁。顾齿发以俱衰，指川途之正邈。昔居内地，罔间流言。得攀若木之枝，少慰桑榆之景。此盖伏遇皇帝陛下扩二仪之量，孚九有之恩，悯独夫所守于偷安，辨众情免涉于疑似。臣敢不誓坚晚节，力报深仁？倘伏腊稍至于萧条，赖葭莩必济乎窘乏。尚祈鸿造，俯鉴丹忱。[臣无任瞻天望圣，激切屏营之至]。」 
　　臣□言：「伏奉圣恩，赐敕书奖谕，具表称谢者。伏以天恩下逮，已失秋气之寒，父子相欢，顿觉春光之暖。遽沐丝纶之厚，仍蒙缣繐之颁。感涕何言，惊惶无地。窃以臣举家万里，流寓三年，每忧餬口之难，忽有联姻之喜。方虞季子之敝，谁怜范叔之寒？既冒宠荣，愈加惊悸。此盖伏遇皇帝陛下唐仁及物、舜孝临人。故此冥顽，曲蒙保卫。天阶咫尺，无缘一望于清光；短艇飘飖，自此回瞻于魏阙。」 
　　臣□言：「伏奉宣命，差官馆伴臣赴和啰噶路安置，于今月二日到彼居住者。曲照烦言，止从近徙。仍敦姻好，尚赐深怜。大造难酬，抚躬知幸。窃念臣举家万指，流寓连年；自维谴咎之深，常务省循之效。神明可质，讵敢及于匪图？天鉴无私，遂得安于愚分。惊涛万里，颠踬百端，幸复保于桑榆，仅免葬于鱼鳖。此盖伏遇皇帝陛下垂丘山之厚德，扩日月之大明，非风波而可移，亦浸润而不受。回瞻象阙，拜渥泽以驰心；仰戴龙光，感孤情而出涕。」 
　　重昏谢表：「臣□言，伏奉宣命入殿，赐见女弟、弟妇等，并颁缣绢，具表称谢者。暂留内殿，忽奉王言，特许手足之相欢，更被缣絪之厚赐。喜惊交至，恩赉非常。伏念臣禀性冥顽，赋质忠实。负丘山之罪，天意曲念；联瓜葛之亲，圣恩隆大。方念无衣之卒岁，遽欣挟纩之如春。此盖伏遇皇帝陛下仁恕及物，劳谦省己。惟天地有无私之覆载，而父母有至诚之爱怜。念报德之何时，怀此心而未已。」 
　　按燕人麈所载之表文，又见大金吊伐录卷四，文字略有异同。文中凡用方括号括起者，乃据吊伐录补。 

　　▲八月二十六日，嘉国公薨。 

　　△宋俘记：「赵椅即嘉国公……八年九月殁五国。」按此云「九月」乃大概言之。 

　　▲九月初五日，郑太后薨于五国城，年五十二。 

　　△宋俘记：昏德「妻五，郑皇后、乔贵妃……郑八年九月初五日殁五国。」 
　　宋史卷二四三后妃传：「郑皇后，开封人也……汴京破，从上皇幸青城。北迁，留五年，崩于五国城，五十二。」 
　　燕人麈云：昏德夫人郑氏薨于天会八年九月甲辰，赐赙。 

　　▲是月，济王生子成咸。 

　　△宋俘记：「赵栩即济王……八年九月生成咸于五国。」 

　　▲十月，肃王薨。 

　　△宋俘记：「赵枢即肃王……枢八年十月殁五国。」 

　　▲二十八日，少帝生女，慎德妃出。 

　　△宋俘记：宋少帝「入国后生子二……女二，七年四月、十年六月生，皆狄玉辉出。」所记与此不合，疑有误。 

　　▲十一月，莘王生子成定。 

　　△宋俘记：「赵植即莘王……植八年十一月生成定于五国。」 

　　▲十二月，拘留太原之洪皓、龚王■喜，拘留云中之王伦、朱弁及吏役沈珍、邱德、党超、张福、柯辛戍冷山，在长白山西北千余里。 

　　△建炎以来系年要录卷四０建炎四年十有二月：「初，徽猷阁待制洪皓与右武大夫龚璹持命至太原，金令其阳曲县主簿张维馆伴。留几岁，金遇使人礼益削。是岁，始遣皓、璹至云中。时通问使朝奉郎王伦、阁门宣赞舍人朱弁已被拘。伦、皓因以金遗商人陈忠，令密告两宫，以本朝遣伦等来通问，于是二帝始知建炎中兴之实。已而左副元帅宗维召皓等，遣官伪齐，皓力辞不可。宗维怒，命壮士拥以下，执剑夹承之，皓不为动。傍贵人唶曰，此忠臣也，止剑士以目，为跽请。宗维怒少霁，逆流递于冷山，与假吏沈珍，隶卒丘德、党超、张福、柯辛俱流递，犹中国编窜也。云中至冷山行两月程，距金国二百余里。」 
　　松漠记闻下：「长白山在冷山东南千余里……」 

　　▲绍兴元年 【 即金天会九年】 四月，金赠太上、康王时服各两袭。 
　　诏云：「□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□本月二十三日、二十六日各举男子一人。眷念产孕之劳，宜酬衽席之费，可各赐白金十锭。赵□、赵□让美不居，推恩锡类，可并赐时衣各两袭。庶念新恩，益捐躯以图报；用加奖谕，尚续进其所私。敕到赵□，驰谕赵□□□□□□□□□□□□□□□□□□□□□□□□□□□□□□□□」 
　　谢表：「臣□言，伏奉敕谕，并赐时衣各两袭，随表上贺称谢者。伏以尧仁泽物，华祝多男；舜德及人，苍生衣被。臣托居宇下，久荷殊施。结茑萝于天家，自惭非分；采葑菲于寒族，受宠若惊。兹者纶綍下颁，衣裳载锡。省识天颜有喜，并呈嘉瑞于凤麟。剧思献曝矢忱，再贡登仙之鸡犬。惟臣去家万里，未达尺书，虽无恤乎顶踵，遑论其外。恨远离乎豢犬，未悉所私。此盖伏蒙皇帝陛下烛照无遗，海涵有量。乾坤覆载，恩莫报于涓埃；襁负偕来，心自邀夫鉴眷。临笺虔贺，望阙衔恩。」 

　　△金史卷三太宗纪：天会九年「六月壬辰，赐昏德公、重昏侯时服各两袭。」此作「赠太上、康王」，疑「康王」乃「靖康」之误。 

　　▲虏主征取留徙燕山、中京、韩州、咸州宋宫宗室妇女，并赎兵士浮掠为奴、未嫁典质为奴、不知情而嫁奴，建炎二年分赐诸王郎君、万户、大僚家为奴，凡得二十四岁以下妇女一百十四人入宫。 

　　△燕人麈曰：声色移情，英雄不免。天会三年，诸王子郎君俘契丹女乐，太宗不正魂饰。契丹后妃随海滨王献俘，太宗见锦绣繁华，怒令撕去，以赤体献庙。朝罢大宴，徇诸王子意，令侍酒。醒而悔之，悉以分赐，不录一人。自俘宋女入洗衣院，王子得乘其间，怂恿献俘，取三百人入院。兀朮既败，怒取十人入宫。自此浣院日空，宫院日盛，土木脂粉，所费不赀。九年以后，日荒于色，不三年而崩。 

　　▲五月二十二日，太上生子檀，郑昭媛出。 

　　△宋俘记：昏德「入国后，又生六子八女……檀九年五月二十二日郑媚娘出。」 

　　▲七月十八日，瀛国公薨。 

　　△宋俘记：「赵樾即瀛国公……九年四月十八日自戕于五国。」此作「七」月，异。 

　　▲九月，景王生子成章。 

　　△宋俘记：「赵杞即景王……九年九月生成章于五国。」 

　　▲十一月，虏迁咸州道中近支宗室仲恭、仲瑥五百余人至上京。 

　　△金史卷三太宗纪：天会九年「十一月己未，迁赵氏疏属于上京。」 

　　▲十二月，信王次女生。 

　　△宋俘记：「赵榛即信王……榛天眷二年六月十九日殁五国，曾娶田氏，天会六年、九年、十年、十二年、天眷元年历生五女。」 

　　▲绍兴二年 【 即金天会十年】 六月，少帝生女，狄夫人出。 

　　△宋俘记：少帝「入国后生子二……女二，七年四月，十年六月生，皆狄玉辉出。」 

　　▲二十四日，沂王■〈木咢〉、驸马刘文彦首告太上左右及信王谋叛，千户孛堇按打曷即习古国王接其词。七月，遣使诘问，太上遣莘王植、驸马宋邦光渡河往辨。坚请太上自往，又遣少帝及信王榛、驸马蔡鞗、内侍王若冲往议，始许在行宫引问。沂王、刘文彦承诬。使者请太上处置，却之，使者宣命赐死。 

　　△金史卷三太宗纪：天会十一年二月「戊子，赵■〈木咢〉诬告其父昏德公谋反，■〈木咢〉及其壻刘文彦伏诛。」按此处所记乃事发之时日，正史所载乃处理完毕之时日。 

　　▲九月，信王三女生。 

