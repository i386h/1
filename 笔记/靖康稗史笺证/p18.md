<!-- { "loadSidebar": true } -->
　　建炎以来系年要录卷二亦云：二月「丁卯，道君太上皇帝出诣京营。时敌令翰林学士承旨吴幵、学士莫俦邀上皇出郊，上皇疑不听。敌以其事付京城四壁巡检、温州观察使范琼。平旦，金人大启南熏门，铁骑极望闯门，而范琼与幵、俦及内侍李石偕至延福宫，请上皇与宁德皇后同诣军前恳告，上皇未应。琼以言逼之，遂御犊车出宫。至南熏门，敌自瓮城以铁骑拥之而去，都人望之皆恸哭。」 

　　▲初八日，虏索近上宗室眷属出城。 

　　△靖康要录卷一五：靖康二年二月初八日，「是日，燕王、越王、近上宗室、曹张两公主，鸿胪少卿康执权、元当可，光禄少卿范寅敬，少府少监苏余庆，军器少监徐天民，将作少监冯时出赴军前。」 

　　▲十一日，皇后、太子以下出赴虏寨，诸臣议举张邦昌为帝。 

　　△宋史卷二三钦宗纪：靖康二年二月「辛未，金人偪上皇召皇后、皇太子入青城。」按是月辛酉朔，辛未为十一日。靖康要录卷一五是日云：「午后，皇后、太子出门，车凡五两，百官军民奔随号泣……孙傅随太子至南熏门，欲出，范琼以死拒之……徐秉哲尝谕从事辈曰，失一人则罪在秉哲矣。于是复召百官会议，相视久之，计无所出。众曰：今日当勉强应命……不若举在军前者一人。张邦昌旧任宰相，姑举之以塞命……」 
　　靖康纪闻云：「是日，范琼领兵往来内前，宣谕百姓：赵氏已失国，军前见议立异姓，今晚皇后、太子尽出，不许邀阻。」按三朝北盟会编卷八０是日所引遗史所载与此大略相同。 

　　▲十二日，虏索六部人吏出城。 

　　△靖康要录卷一五：靖康二年二月「十二日，取六部人吏并孙傅、张叔夜出军前。」 

　　▲十三日，虏尽索宗族男女及明经四十人出城。 

　　△靖康要录卷一五：靖康二年二月十三日，「金人悉取索宗室近属出军前。取学官十人、明经学生三十人。」 

　　▲十四日，虏尽索司天官、内侍、僧道、秀才、监吏、裁缝、染、木、银、铁各工，阴阳，伎术影戏、傀儡、小唱诸色人等及家属出城。 

　　△靖康要录卷一六：靖康二年二月「十四日，金人来取内侍、司天台、僧道、秀才、少傅监官吏及冠子、帽子裁缝、染作、木工、铁工、银作、阴阳、伎术、影戏、傀儡、小唱等并其家属什物。自此至二十日方绝，悲哀之状不可言。」 
　　靖康纪闻是日至十七日，亦有「先取官吏、百工、伎艺家属」之记载。 

　　▲十六日，虏复索后宫才人出城。 

　　△靖康要录卷一六：靖康二年二月十六日，「上有批字，取应用物。末云，且烦应副。仍书名押字，见者掩泣。又上皇来取大小块玉并后宫才人去。」 

　　▲十七日，虏索从官家属及内库藏银、宗正玉牒出城。 

　　△靖康要录卷一六：靖康二年二月「十七日，取何■、高俅并随上出在军前人家属。令内中库藏金帛悉送军前，已，取宗正玉牒。」 

　　▲十八日，虏索府库绢四百余万疋，并景阳钟、簴及遗漏宫嫔、皇族出城。 

　　△靖康要录卷一六：靖康二年二月十八日，「以前日擅支军衣，尽取府库绢四百余万，又要车牛千两。开封府又榜催促金银，三日交纳尽绝。如是迟延，致军前勘问，必定搜掘，与邻保一例行军法。取景阳钟并簴、宫嫔并皇族尽出郊。」 

　　▲二十日，虏入内廷，搜取珍宝器皿出城。 

　　△靖康要录卷一六：靖康二年二月二十日，「虏使人径入内廷，搜取珍宝器皿等。自五代祖宗以来所蓄，并收江南、浙、蜀所有，上皇二十余年所积珠玉，一旦取去，牛车担负，襁属不绝。国人嗟忿，不忍正视。」 

　　▲二十三日，虏焚封邱、陈桥门，再纳金七万五千八百余两、银一百十四万五千余两、表缎四万八千四百疋。 

　　△靖康要录卷一六：靖康二年二月二十三日，「金人焚封邱、陈桥等门，令拜表请张邦昌，三日内再纳金七万五千八百余两、银一百一十四万五千余两，表段四万八千四百疋。」按三朝北盟会编卷八三引宣和录，记此事在二十四日。 

　　▲二十八日，虏焚保康门，沿及延宁宫。 

　　△靖康要录卷一六：靖康二年二月「二十八日，保康门里火，沿烧延宁宫，顷刻而尽。时元佑皇后居宫中，急就天汉桥南，遇仙店门垂帘幕以避，移居观音院，回私第。」 

　　▲二十九日，虏索朱勔家书画及架库油衣什物、生药、玳瑁。 

　　△靖康要录卷一六：靖康二年二月二十九日，「虏遣使入普凈寺，取朱勔家书画，取油衣库什物，废太医局，并生药玳瑁等送军前。」 

　　▲三月初七日，虏册张邦昌为帝。 

　　△宋史卷二三钦宗纪：靖康二年三月「丁酉，金人立张邦昌为楚帝。」按是月辛卯朔，丁酉为初七日。金史卷三太宗纪：天会五年「三月丁酉，立宋太宰张邦昌为大楚皇帝。」 
　　大金吊伐录卷四册大楚皇帝文：「维天会五年岁次丁未，二月辛酉朔，二十一日辛巳，皇帝若曰，先皇帝肇造区夏，务安元元。肆朕纂承，不敢荒怠，夙夜兢兢，思与万国同格于治。粤惟有宋，实乃通邻，贡岁币以交欢，驰星轺而讲好，期于万世，永保无穷。盖我有大造于宋也。不图变誓渝盟，以怨报德；称端构乱，反义为仇；谲诈成俗，贪婪不已。加以肆行淫虐，不恤黎元，号令滋张，纪纲弛紊。况所退者非其罪，所进者非其功。贿赂公行，豺狼塞路。天厌其德，民不聊生。尚又姑务责人，罔知省己。父既无道于前，子复无断于后。以故征师命将，伐罪吊民。幸赖天高听卑，神幽烛细，旌旄一举，都邑立摧。且眷命攸属，谓之大宝；苟历数改卜，未获偷安。故用黜废，以昭聪鉴。今者国既乏主，民宜混同，然念厥初，本非贪土，遂命帅府，与众推贤。佥曰太宰张邦昌，天毓疏通，神姿睿哲，处位着忠良之誉，居家闻孝友之名；实天命之有归，乃人情之所系。择其贤者，非子而谁？是用遣使特进、尚书左仆射、同知枢密院事、监修国史、上柱国、南阳郡开国公、食邑三千户、食实封二百户韩资政，副使荣禄大夫、行尚书礼部侍郎、提点大理寺护军、谯县开国侯、食邑一千户、食实封一百户曹说，持节备礼，以玺绂册命尔为皇帝，以理斯民，国号大楚，都于金陵。自黄河已外，除西夏新界，疆场仍旧，世辅王室，永作藩臣。贡礼时修，尔勿疲于述职，问音岁致，我无缓于披诚。于戏！天生蒸民，不能自治，故立君以临之。君不能独理，故树官以教之。乃知民非后不治，后非贤不守。其于有位，可不慎乎？予懋乃德，嘉乃丕绩，日慎一日，虽休勿休。往钦哉，其听朕命。天会五年三月七日。(下略) 
　　靖康纪闻：「初七日辰时，张邦昌即皇帝位……」 
　　三朝北盟会编卷八四：「七日丁酉，金人立张邦昌僭位。」按建炎以来系年要录卷三所载略同。 

　　▲初八日，虏焚天汉桥屋。 

　　△靖康要录卷一六：靖康二年三月八日，「是日，天汉桥火，焚百余家。金人放汴水，人情少安。至晚，又人语喧沸，众大恐。顷之，都驲火，三更方息。」 

　　▲十二日，虏掠景灵宫陈设神御服物。 

　　△靖康要录卷一六：靖康二年三月「十二日，虏遣使径入景灵宫，取陈设神御等服物。」 

　　▲十三日，虏掠宗庙什物。 

　　△靖康要录卷一六：靖康二年三月十三日，「虏取宗庙等什物去。」 

　　▲十四日，虏掠内藏库。 

　　△靖康要录卷一六：靖康二年三月「十四日，金人入内藏库。」 

　　▲二十七日，虏胁太上皇帝及宗属北去。 

　　△宋史卷二三钦宗纪：靖康二年三月「丁巳，金人胁上皇北行。」按是月辛卯朔，丁巳为二十七日。 
　　靖康要录卷一六：「二十七日，邦昌率百官诣南熏门五岳观内，望军前遥辞太上皇帝、靖康皇帝……是日，太上皇帝及宗属随二太子军由滑州路去。」 
　　按三朝北盟会编卷八七记张邦昌遥辞二帝在二十八日，而北行在二十九日。考宋俘记云：「四起昏德公(按即徽宗)……天会五年三月二十七日夜，自斋宫及青城国相寨移至刘家寺皇子寨，二十九日起程，五月十三日抵燕山，居延寿寺。」则会编所记当得其实。 

　　▲二十八日，虏兵下城。 

　　△三朝北盟会编卷八七：靖康二年三月二十八日，「金人兵下城。」按靖康要录卷一六是日亦云：「金人渐下城。」 

　　▲四月初一日，虏胁靖康帝北去。 

　　△宋史卷二三钦宗纪：靖康二年「夏四月庚申朔……金人以帝及皇后、皇太子北归。凡法驾、卤簿，皇后以下车辂、卤簿、冠服、礼器、法物、大乐、教坊乐器、祭器、八宝、九鼎、圭璧、浑天仪、铜人、刻漏、古器、景灵宫供器，太清楼、秘阁三馆书、天下州府图，及官吏、内人、内侍、技艺、工匠、娼优、府库蓄积，为之一空。」 
　　靖康要录卷一六：靖康二年「四月一日，阴晦，靖康皇帝及从臣随粘罕军由郑州路去。是日，金人去绝。」 

　　●靖康稗史之三 

　　开封府状笺证 

　　○白札事目 

　　▲一、伏详令旨，契勘见在皇子、亲王，告称二十八人，来目祇是十四人，更羼入濮、燕、越三王，又未详名、岁，当府难得点验，就即原目人数，分书详目，尚漏实干人，即便遣发此告者过邓珪，付来亲王妃目，的是二十八位，祇是邠王、仪王早先薨逝，燕王、越王的是皇弟，因成二十八数。照对见在皇子，自废帝外，实二十四人，不尽加封亲王，今详别目。自康王外，实皇子二十三人，近支亲郡王七人。 

　　△靖康纪闻：靖康二年 【 即金天会五年】 二月「十三日……金人移文取亲王、帝姬及南班家属甚峻，京师官吏一听而已。」 
　　宋史卷二四五宗室传：濮王仲理，乃仁宗兄濮安懿王允让孙，「靖康初，为安国军节度使，加检校少保、开府仪同三司」，为近支亲王。 
　　又同前书卷二四六宗室传：「燕王俣，帝(神宗)第十子；越王偲，帝第十二子。」亦近支亲王。因徽宗乃神宗第十一子，故无燕王、越王的是皇弟。 
　　又同前书卷二四六宗室传：徽宗三十一子，其第十三子为邠王材，「早薨」。其第十三子为仪王朴，此时亦已死去。 
　　宋史卷二三钦宗纪：靖康二年二月，「以内侍邓述所具诸王孙名，尽取入军中。」则「邓珪」作「邓述」。 

