<!-- { "loadSidebar": true } -->
　　△呻吟语：建炎二年 【 即金天会六年】 八月「二十四日，虏主以二帝见祖庙，时宫亲贵戚已发通塞州编管，家奴军妓外，此皇子等三十人、妃主等一千三百人皆随帝后居行幄……虏主升干元殿，妻妾、诸酋旁侍，二帝以下皆跪。宣诏四赦，二帝受爵服出，与诸王坐候殿外小幄，后妃等入宫赐沐。有顷，宣郑、朱二后归第，已，易胡服出。妇女千人赐禁近，犹肉袒。韦、邢二后以下三百人留洗衣院。」 

　　▲圆珠入兀朮寨，串珠入额鲁观寨，均天眷二年没入宫。 【 皇统元年封夫人。】 

　　△开封府状：「宁福帝姬十四岁，即串珠。」 
　　呻吟语：「绍兴十年 【 即金天眷三年、完颜亶六年】 二月……兖国王次妇宁福帝姬入宫。」绍兴十一年 【 即金皇统元年、完颜亶七年】 「五月，虏封宁福帝姬为夫人。」按兖国王即宗隽，本名额鲁观。又其记宁福入宫之时，适差一年。再圆珠事未详。 

　　▲六女赵富金已嫁，十女赵嬛嬛即多富未嫁，自真珠大王寨二起北行。富金敕为王妾，嬛嬛入洗衣院。十三年，入盖天大王寨，遣嫁徐还。 【 皇统元年亡。】 

　　△按北行事，见上文「二起」笺证。 
　　青宫译语：天会五年五月「二十三日，抵上京……二十四日……(王)乞富金帝姬为妾……六月初七……宣诏官口宣云，赐帝姬赵富金王妃……帝姬赵嬛嬛……洗衣院居住者。」 
　　呻吟语：绍兴五年 【 即金天会十三年】 二月，「柔福帝姬归盖天大王赛里名完颜宗贤，后嫁徐还。」绍兴十一年 【 即金皇统元年、完颜亶七年】 「十月，柔福帝姬薨徐还家。」按柔福帝姬即环环。 

　　▲八女赵缨络已嫁，自青城寨七起北行，入云中御寨。十五年，殁于五国习古国王寨。 
　　按北行事见上文「七起」笺证。 

　　△呻吟语：绍兴七年 【 即金天会十五年、完颜亶三年】 「九月，顺德帝姬至五国城，东路都统习古国王孛堇按打曷以其未奏虏廷，遽离粘没喝寨，指为私逃，要留寨中。未几，死。」 
　　按顺德帝姬即赵缨络。 

　　▲十一女赵仙郎、十二女赵香云、十五女赵金儿均未嫁，殁于刘家寺寨。 

　　△南征录汇：天会五年 【 宋靖康二年、建炎元年】 二月「二十五日，仁福帝姬薨刘家寺。 【 见日录。】 「二十八日，贤福帝姬薨刘家寺。 【 见日录。】 三月「二十四日，帅府归香云帝姬、金儿帝姬、仙郎帝姬三丧…… 【 见武功记。】 」按仁福帝姬即赵香云，年十六。贤福帝姬即赵金儿，年十六。因有脱文，未知赵仙郎卒日，其为保福帝姬，年亦十六。 

　　▲十三女赵珠珠，未嫁，自宝山大王寨三起北行，为王妾。 

　　△按北行事见上文「三起」笺证。 
　　开封府状云：「惠福帝姬十六岁，即珠珠。」 

　　▲十七女赵金珠、十八女赵金印、十九女赵赛月、二十女赵金姑、二十一女赵金铃均幼，自寿圣院四起北行，六年八月入洗衣院。 【 赛月、金姑，皇统元年并封次妃。】 

　　△开封府状：「和福帝姬十二岁」，即赵金珠。「令福帝姬十岁」，即赵金印。「华福帝姬九岁」，即赵赛月。「庆福帝姬七岁」，即赵金姑。「纯福帝姬四岁」，即赵金铃。 
　　呻吟语：「绍兴十一年 【 即金皇统元年、完颜亶七年】 二月……庆福帝姬封次妃……绍兴十二年 【 即金皇统二年、完颜亶八年】 三月，虏封华福帝姬……次妃……」则赛月之封晚于金姑一年。 
　　按其入洗衣院事，参上文「瑚儿、巧云……入洗衣院」条。 

　　▲媳九人、聘媳十人、庶媳十五人。自尽刘家寨者一：王氏；殁于青城寨者一：罗大姑；二起北行者五。 

　　△开封府状：皇子妃三十四人： 
　　「郓府朱夫人十七岁，继妃。 
　　裘郡君二十一岁。 
　　石郡君二十二岁。 
　　刘郡君十九岁。 
　　石郡君十八岁。 
　　肃府任夫人二十四岁。 
　　余郡君十九岁。 
　　余郡君十七岁。 
　　景府田夫人二十三岁。 
　　马郡君十六岁。 
　　济府曹夫人十九岁，继妃。 
　　王郡君十九岁。 
　　符郡君十八岁。 
　　马郡君十八岁。 
　　康府邢夫人二十二岁。 
　　田郡君十九岁。 
　　姜郡君十七岁。 
　　益府周夫人二十二岁。 
　　周郡君十七岁。 
　　邠府徐夫人十八岁，聘定。 
　　祁府曹夫人十九岁。 
　　高郡君十七岁。 
　　莘府严夫人二十岁。 
　　褚郡君十八岁。 
　　仪府陆夫人十九岁，聘定。 
　　徐府王夫人十九岁。 
　　沂府梁夫人十八岁。 
　　和府李夫人十七岁，聘定。 
　　信府罗夫人十六岁，聘定。 
　　安康郡府田夫人十五岁，聘定。 
　　康平郡府高夫人十四岁，聘定。 
　　相国府韩夫人十四岁，聘定。 
　　瀛国府朱夫人十四岁，聘定。 
　　建安郡府孔夫人十四岁，聘定。」 
　　按据上，媳当十人，聘媳九人，庶媳十五人。与「媳九人」、「聘媳十人」异，开封府状似是。 
　　南征录汇：天会五年 【 宋靖康二年、建炎元年】 二月「二十日，信王妃自尽于青城寨。」按信王妃即罗夫人，疑即罗大姑。又同书，三月「十三日，开封府申解……郓王姬王氏至刘家寺，王氏自尽，年十六。」然上引开封府状，郓府妻妾无姓王者，疑或有误记。 

　　▲朱凤英十三年自洗衣院遣至五国。邢[秉]懿封建炎宋国夫人，天眷二年六月殁。 

　　△青宫译语：天会五年六月初七，「赐宋妃赵韦氏、郓王妃朱凤英、康王妃邢秉懿、姜醉媚，帝姬赵嬛嬛，王女肃大姬、肃四姬、康二姬，宫嫔朱淑媛、田芸芳……浣衣院居住者。」 
　　呻吟语：绍兴五年 【 即金天会十三年】 「二月，韦后等七人出洗衣院……韦后至五国。」按此次出洗衣院之七人，只有柔福帝姬即嬛嬛嫁盖天大王赛里，余并遣五国，以青宫译语前七名考之，自当有朱凤英。 
　　又同上书：绍兴九年 【 即金天眷二年、完颜亶五年】 「六月，邢后薨。」「诏云，建炎宋国夫人邢氏□□□□□□□□倏闻溘逝，弥用轸怀，其以一品礼祔葬……」 

　　▲□□□□□□□□田春罗六年四月殁洗衣院。 

　　△按青宫译语：天会五年六月初七，「赐道亡宋康王妃田春罗，王女肃二姬、肃三姬、康大姬，宫嫔徐金玉、沈知礼、褚月奴迄侍婢九人，妥为掩埋者。」则田春罗似死于天会五年北迁途中。未详孰是。 

　　▲姜醉妹封绍兴郡夫人，徐圣英勑赐真珠大王为妾。 

　　△按「姜醉妹」，青宫译语作「姜醉媚」。 
　　青宫译语：天会五年六月初七，「宣诏官口宣云，赐……王妃徐圣英……侍设野马郎君为妾。」按设野马即真珠大王。 

　　▲三起北行者一：孔令则，入宝山大王寨。八年，敕配伪建安郡王赵梴。 

　　▲按上文「次子赵楷即郓王」条云：「梴娶陈氏，六年五月生子成功，八年五月生子成式，敕以■〈木英〉聘妻孔氏配梴。」 

　　▲自刘家寨五起北行者二十八： 
　　田静珠、周瑜、高仲贤、严善，均十三年自洗衣院遣至五国。 

　　△按上文所引开封府状，田静珠似景府田夫人，或康府田郡君、安康郡府田夫人。因康王妃邢氏在五国城，疑康府者是。周瑜即益府周夫人或周郡君。高仲贤即祁府高郡君。严善即莘府严夫人。又据呻吟语，天会十三年正月，金太宗吴乞买殁，熙宗完颜亶即位，二月，即令韦后等七人出洗衣院，遣至五国。疑田氏等遣五国，亦在此前后。 

　　▲任二姑、曹三保、王延玉、田凤仪、朱针仙均殁洗衣院。 

　　△按上文所引开封府状，任二姑，即肃府任夫人。曹三保即济府曹夫人。王延玉即济府王郡君或徐府王夫人。田凤仪或景府田夫人，或康府田郡君，或安康郡府田夫人。朱针仙即瀛国府朱夫人。其殁年均不详。 

　　▲余英珠入阇母寨。 

　　△按余英珠，据上引开封府状，即肃府二余郡君，一十九岁，一十七岁。 

　　▲马舞蝶入固新寨。 

　　△按马舞蝶，据上引开封府状即景府马郡君，或济府马郡君。 

　　▲符莺奴入蒲芦虎寨。 

　　△按符莺奴，据上引之开封府状，即济府符郡君。 

　　▲曹二姑入额鲁观寨。 

　　△按曹二姑，据上引之开封府状，即济府曹夫人或祁府曹夫人。 

　　▲褚红云入阿懒寨。 

　　△按褚红云，据上引之开封府状，即莘府褚郡君。 

　　▲陆正姑入斡本寨。 

　　△按陆正姑，据上引之开封府状，即仪府陆夫人。 

　　▲陶芳姿入达赉寨。 

　　△按开封府状皇子妃三十四人，无陶姓者，疑此处所记有误。 

　　▲梁春先入都元帅斜也寨。 

　　△按梁春先，据上所引之开封府状，即沂府梁夫人。 

　　▲李舜英入兀室寨。 

　　△按李舜英，据上所引之开封府状，即和府李夫人。 

　　▲高巧姝入讹里朵寨。 

　　△按高巧姝，据上引之开封府状，或祁府高郡君，或康平郡府高夫人。 

　　▲韩氏敕配伪相国公李浩为妾。 

　　△按此见上文「次子赵楷即郓王」条，云：天会八年，「敕以梴聘妻韩氏配浩。」 

　　▲裘冶、石家奴、刘三福、石吉祥、曹千人爱、王金英、马缨头、周瑾均无考。 

　　△按上引之开封府状，裘冶即郓府裘郡君。石家奴、石吉祥即郓府之二石郡君，一十八岁，一二十二岁。刘三福亦郓府之刘郡君。曹千人爱或济府曹夫人，或祁府曹夫人。然上文已有曹三保、曹二姑二人，皇子妃三十四人中无三曹姓者，疑有误记。王金英即济府王郡君或徐府王夫人。马缨头即济府马郡君。周瑾即益府周夫人或周郡君。 

　　▲孙十五人： 
　　太郎，金、玉郎，元宝郎，佛郎，顽顽，金规，金男，菩萨保，宝郎，一郎，胡郎，黑郎，蝶哥，佛保，均自斋宫四起北行。宝郎道殁。今名成文、成规者在五国。 

