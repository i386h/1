<!-- { "loadSidebar": true } -->
　　△宋史卷二三钦宗纪：靖康元年十一月「壬午……命耿南仲使斡离不军，聂昌使粘罕军，许画河为界。」按是月壬戌朔，壬午为二十一日。 
　　靖康要录卷一三：靖康元年十一月「二十一日，遣门下侍郎耿南仲使斡离不军，知枢密院聂昌使粘罕军。即日出国门，许以大河为界，且告和也。」 
　　按靖康纪闻云：靖康元年十一月「二十一日，诏罢诸司庶务，专以应副军期为主。遣使交割东北地界，以通和国信使为名，同枢密使聂昌使河东，门下侍郎耿南仲使河北。二十二日，耿南仲、聂昌偕金使王芮一十三人出国门。」三朝北盟会编卷六四亦将其事系于二十二日，与靖康要录二十一日「即日出国门」小异。又考宋史卷三五三聂昌传：「京师复戒严，拜同知枢密院。」则靖康要录脱「同」字，误。 

　　▲二十三日，斡离不军至城外，屯刘家寺。 

　　△宋史卷二三钦宗纪：靖康元年十一月「乙酉，斡离不军至城下。」按是月壬戌朔，乙酉为二十四日。 
　　靖康要录卷一三：靖康元年十一月二十四日，「斡离不军至城下，屯刘家寺。」此系二十三日，适差一日。 

　　▲二十五日，火南熏、陈水、固子、万胜、西水、封丘等十一门。 

　　△靖康要录卷一三：靖康元年十一月二十五日，「是夜，烧南熏门、陈水门、固子门、万胜门，续又烧西水门、封丘门，凡十一座。」三朝北盟会编卷六四，亦云是日「金游骑先犯京师。」 

　　▲二十七日，攻东水门，并遣杨天吉、王汭、孛堇撒离母入城议和。 

　　△宋史卷二三钦宗纪：靖康元年十一月「戊子，金人攻通津门，范琼出兵焚其砦。」按是月壬戌朔，戊子即二十七日。又通津门即东水门。 
　　靖康要录卷一三：靖康元年十一月「二十七日，金人攻东水门，范琼出兵焚寨。」 
　　同书三十日：「先是二十一日，金人遣杨天吉、王汭、孛堇撒离母来……二十七日，再遣杨天吉等入议……」 

　　▲二十八日，又遣刘晏来议和，馆诸都亭驿。晏语云：「国相元帅兵亦到，请皇帝出城会盟。 
　　△宋史卷二三钦宗纪：靖康元年十一月「己丑……斡离不遣刘晏来。」按是月壬戌朔，己丑为二十八日。 

　　▲闰十一月初一日，金兵攻善利门。 

　　△宋史卷二三钦宗纪：靖康元年「闰月壬辰朔，金人攻善利门，统制姚仲友御之。」靖康要录卷一三：靖康元年闰十一月一日，「是日，贼攻善利门告急，殿前司姚仲友选武库神臂弓硬弩一千五百人救援。」 
　　按三朝北盟会编卷六六、靖康纪闻皆记其事在是月初二日，且「仲友」作「友仲」，与靖康要录同。 

　　▲初二日，粘罕军抵城下，屯青城。 

　　△宋史卷二三钦宗纪：靖康元年闰月「癸巳……粘罕军至城下。」按是月壬辰朔，癸巳为初二日。 
　　靖康要录卷一三：靖康元年闰月二日，「是日，粘罕军至城下……粘罕者屯青城。」 
　　归潜志卷七：「大梁城南五里号青城，乃金国初粘罕驻军受宋二帝降处。当时后妃皇族皆诣焉，因尽俘而北。」 

　　▲初四日，使萧庆、杨真诰、孛堇撒离母来议和。 

　　△宋史卷二三钦宗纪：靖康元年闰月「乙未……冯澥与金人萧庆、杨真诰来。」按是月壬辰朔，乙未为初四日。又「孛堇」原作「孛极烈」，据上下文改。 

　　▲初七日，萧庆等上殿责失信，请驾出盟。 

　　△靖康要录卷一三：靖康元年闰月「七日，金人遣使来讲和。」盖指其事。 

　　▲初八日，金兵攻宋门、陈桥门、东水门。 

　　△靖康要录卷一三：靖康元年闰月「八日，攻陈桥门尤急，东水门大战。」 

　　▲初九日，金军又遣萧庆赍书请驾，且云，未破城前出见二帅，当执臣礼，城破不以礼见。 

　　△按此事宋史钦宗纪、靖康纪闻、三朝北盟会编等均不载，惟靖康要录卷一三靖康元年闰月九日云：「金人遣使借粮、议和。」疑即其事。 

　　▲初十日，遣李处、司马朴至金军，不纳。 

　　△靖康要录卷一三：靖康元年闰月十日，「金人许和，以都水丞李处、权右司郎官司马朴为报谢使。」按三朝北盟会编卷六六是日所记与此同，惟「都水丞」作「都水监」、「权右司郎官」作「权右司郎中」，未云「不纳」事。 

　　▲十四日，金军复遣萧庆、杨真诰、孛堇撒离母来，云只须近上亲王、宰相为质，无须驾出。议至十八日不决。 

　　△大金吊伐录卷三与宋主书：「天会四年闰十一月十三日，大金固伦尼伊拉齐贝勒左副元帅、皇子右副元帅致书于大宋皇帝阙下：顷者专使仰期亲会，今辱书音，虽云备悉，而使人却称大宋皇帝有怀疑惑者。其所云躬亲出城，岂有他意？但以前后所言，一无诚信，遂有是议，以验禀从。今既疑惑，肯忍必也？果若听命不违，据见去人使所谕事宜，并望依前更有事宜，仍遣亲信堪议论官，同仆射何■等，不过此月十五日出城，贵凭约谕。比至结绝以来，别遣上皇、越王、皇子、亲弟为质。今再差保静军节度使萧庆、司农少卿杨贞斡、贝勒色哷美等专去计议。式当寒律，善保多祺。白。」 
　　三朝北盟会编卷六八靖康元年闰月十九日引宣和录曰：「闰十一月十四日，粘罕、斡离不复遣萧庆、杨贞[诰]、撒卢母同李处等来使。先与(莫)俦等相见曰：『……国相元帅、皇子元帅云，皇帝不肯出，莫是疑否？』俦答曰：『亦何所疑，只是事体不顺。』庆曰：『国相元帅、皇子元帅来时令庆等奏知，皇帝更不必车驾出城，只要大臣计议，近上亲王为质便待退兵。候两路割地了毕，即送亲王归。』」 
　　靖康要录卷一三：靖康元年闰月十四日，「贼又遣使议和，须上或上皇出郊，诏不从。复请以近上亲王，诏遣亲王行将出，贼具兵以迎，因不复出，独遣冯澥代行……」 
　　宋史卷二三钦宗纪：靖康元年闰月「己酉，遣冯澥、曹辅与宗室仲温士浠使金军请和。」按是月壬辰朔，己酉为十八日。又按大金吊伐录卷三有宋主遣仕浠往议事宜书一通，书云：「靖康元年闰十一月日，大宋皇帝致书于大金国相元帅：比者再承来使，备见勤诚。特免会盟，尤佩厚意。国相元帅遂引重兵，方此冱寒，冲冒勤勚。顿师之久，不急攻城，出于宽仁，良用感戢。所谕欲令亲信往议事宜，今遣皇伯仕浠、大臣冯澥前去。载念惠好之厚，更望曲全终始。冬序方深，倍惟调卫。白。」 

　　▲十九日，遣宗室仲温士浠及曹辅、冯澥代亲王、宰相使金军，不纳。 

　　△按前条所引宋史钦宗纪已记此事，盖十八日颁命，十九日出行也。 
　　三朝北盟会编卷六八：靖康元年闰十一月「十九日庚戌，知枢密院事曹辅、尚书左丞冯澥、宗室节度使士浠使于金国军前。」又同条引宣和录曰：「次日，朝廷遣枢密院事曹辅代宰相，宗室节度使仲温士浠代亲王出至军前。粘罕但置酒，三行，便送冯澥等归，不交一谈。自此攻城益急，昼夜不息。」 
　　靖康纪闻：靖康元年闰十一月「十九日，枢密曹辅、左丞冯澥出使寨中，莫测其故。是日，善利、通津、宣化等门金人炮座数百，炮掷如雨，人不可存，往往中炮死者，日不下数十也。」 
　　按冯、曹出使事，靖康要录卷一三系于二十一日，适差一日。 

　　▲二十四日，斡离不复遣刘晏来云，兵已攻城，请皇帝早早来见，以全宗社；或急遣亲王、宰相出城，以免攻战。 

　　△宋史卷二三钦宗纪：靖康元年闰月「乙卯，金人复使刘晏来，趣亲王、宰相出盟。」按是月壬辰朔，乙卯为二十四日。 
　　三朝北盟会编卷六九靖康元年闰十一月二十五日引宣和录曰：「闰十一月二十四日，刘晏再入城。是夜大雪，深数尺。莫俦、高世赏见刘晏，晏曰，皇子元帅令晏急入城，修书不及。云兵已登城，如捍御得住，即极力为之；如力有不如，即告皇帝早出来相见，当悉心保全社稷、宗庙。须急遣宰相、亲王出城，庶免攻破……」 
　　靖康要录卷一三：靖康元年闰十一月「二十四日，贼遣使来议和。」 

　　▲二十五日，与刘晏议未决，城已陷，晏为败军所杀。金兵下城焚掠，声言尽取帝姬至寨，并即洗城。既传金帅令敛兵登城，夜，遣景王杞、谢克家以书诣斡离不军。 

　　△宋史卷二三钦宗纪：清康元年闰十一月「乙卯，金人复使刘晏来，趣亲王、宰相出盟。丙辰，妖人郭京用六甲法，尽令守御人下城，大启宣化门出攻金人，兵大败。京托言下城作法，引余兵遁去。金兵登城，众皆披靡。金人焚南熏诸门。姚仲友死于乱兵，宦者黄经国赴火死，统制官何庆言、陈克礼、中书舍人高振力战，与其家人皆被害。秦元领保甲斩关遁，京城陷。卫士入都亭驿，执刘晏杀之。」按是月壬辰朔，乙卯为二十四日，丙辰为二十五日。 
　　靖康要录卷一三：靖康元年闰月「二十五日，大风雪。金人攻陈州门，鹅车洞子云梯，矢石如雨。午时，遂登城，守御人弃掷兵甲下城走……初欲洗城，先劫帝姬往军前。既而传三元帅令：杀人者族。遂止……初，虏遣使者刘晏等四人促和，朝廷馆之都亭驿。及是，百姓往擒之。晏等呼曰：『我来促和，正为若等，毋杀我。』众不听，皆脔之……至夜，中官等并逃出，宫廷无一人，惟景王杞、梅执礼、秦桧、谢克家三四人在上左右，传宣命令，因诏谢克家授书往军前。」 
　　靖康纪闻：靖康元年闰十一月二十五日，「自早至夜，旧城诸门悉开，新城里四壁居民被害者尤多。龙造宫、宁德宫诸王帝姬、后妃皆潜入大内。上仓皇召大臣、亲王，至者惟济王、谢克家。上召王、克家入小阁中计议遣使军中。传闻上有意极谦，皆是全活生灵之意。」按此处「景王」作「济王。」考大金吊伐录卷三宋主差李仔充请命使文字云：「差李仔充往大金军前请命，景王杞充使，谢克家副使，李仔副使系改差。」则作「景王」是。又三朝北盟会编卷七０此事系于二十六日，盖出行之日也。 

　　▲二十六日，十六门皆为金军所据，遣济王栩、何■、秦桧、李若水、司马朴相继至金军议和，午后均却还。是夜，五岳阳德观、马草场、葆真宫大火。 

　　△宋史卷二三钦宗纪：靖康元年闰十一月「丁巳，奉道君皇帝、宁德皇后入居延福宫。命何■及济王栩使金军。戊午，何■入言，金人邀上皇出郊。帝曰：『上皇惊忧而疾，必欲之出，朕当亲往。』」 
