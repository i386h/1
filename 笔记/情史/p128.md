<!-- { "loadSidebar": true } -->
　　　　“韶光不见分成尘，曾饵金丹忽有神。不意薛生携旧律，独开幽谷一枝春。”
　　昭亦和曰：
　　　　“误入宫墙漏网人，月华清洗玉阶尘。自疑飞到蓬莱顶，琼艳三枝半夜春。”
　　诗毕，旋闻鸡鸣。三人曰：“可归室矣。”昭持其衣，超然而去。初觉门户至微，及经阈，亦无所妨。兰凤亦告辞而他往矣，但灯烛荧荧，侍婢凝立，帐幄绮绣，如贵戚家焉，遂同寝处，昭甚慰喜。如此觉数夕，但不知昏旦，容曰：“吾体已苏矣。但衣服破故，更得新衣，则可起矣。今有金扼臂，君可持往近县易衣服。”昭惧不敢去，曰：“恐为州县所执。”容曰：“无惮。可将我白绢去。有急即蒙首，人无能见矣。”昭如言，遂出三乡货之，市其衣服，夜至穴侧，容已迎门而笑，引入曰：“但启榇，当自起矣。”昭启之，果见容体已生。及回顾帷帐，惟一大穴，多冥器服玩金玉，惟取宝器而出。遂与容同归金陵幽栖，至今见在。容鬓不衰，岂非俱饵天师之灵药乎！申生，名元也。
　　李陶
　　天宝中，陇西李陶寓居新郑，常寝其室。睡中有人摇之，陶惊起，见一婢，袍裤容色甚美。陶问：“那忽得至此？”婢云：“郑女郎欲相诣。”顷之，异香芬馥，有美女从西北陬壁中出，至床所再拜。陶知是鬼，初不交语，妇人惭怍却退。婢谩骂数四云：“田舍郎，待人固如是耶？令我女郎愧耻无量。”陶悦其美色，亦心讶之。因绐云：“女郎何在？吾本未见，可更呼之。”婢云：“女郎重君旧缘，且将复至，勿复如初，可以殷勤待之也。”及至，陶下床致敬，延之偶坐。须臾相近。女郎貌既绝代，陶深悦之。留连十馀日。陶母躬自窥视，累使左右呼之，陶恐阻己志，亦终不出。妇云：“夫家召君，何以不往？得无生罪于我。”陶乃诣母。母流涕谓曰：“汝承人昭穆，乃有鬼妇乎！”陶言其故。自尔半载，留连不去。其后，陶参选之上都，留妇在房。陶后遇疾笃，鬼妇在房，谓其婢云：“李郎今疾亟，奈何？当相与往省问。”至潼关，为鬼关司所遏，不得过。会陶堂兄亦赴选入关，鬼妇得随过。夕至陶所，相见忻悦。陶问：“何得至此？”云：“知卿疾甚，故此相视。”素所持药，因和以饮陶。陶疾寻愈。其年选得临津尉，与妇同从至舍。数日，当之官，鬼辞不行。问其故，云：“相与缘尽，不得复去。”言别凄怆，自此遂绝。
　　南楼美人
　　葑溪刘天麒，少尝中秋夕独卧小楼，窗忽自启，视之，一美人靓妆缟服，肌体娇腻，真绝色也。天麒惋惚，不敢为语。已而揽其祛，乃莞尔纳之。天麒曰：“敢请姓氏。终当倩媒。以求聘耳。”美人曰：“妾上失姑嫜，终鲜兄弟，何聘乎？汝知今夕南楼故事，只呼南楼美人便已。”天曙，嘱曰：“君勿轻泄，妾当终夕至。”语讫，越邻家台榭而去。自是，每夜翩翩而至，相爱殊切。
　　一日，天麒露其事于酒馀，人曰：“此妖也，君获罪深矣。”迨夕，美人让曰：“妾见君青年无偶，故犯律失身，奈何泄漏，致人有祸君之说。”遂悻悻而去，将岁杳然。天麒深忿前言，但临衾拭泪而已。
　　至明岁秋夕，尝忆前事，楼中朗吟苏子瞻《前赤壁赋》云：“桂棹兮兰桨，击空明兮溯流光。渺渺兮予怀，望美人兮天一方。”歌方罢，忽美人仍越台榭而至曰：“妾见君朝夕忧忆，又为冯妇。”相与至夜半，美人潸然泣曰：“风情有限，世事难遗，闻君新婚在迩，今将永别，不然不直分爱于贤配，抑将不利于吾君。”天麒稍悟，犹豫间，美人不见矣。天麒婚后，更无他异。
　　城西处子
　　宋时有吴生者，寓宿城西兰芳。夜半，闻扣扉者，启视之，乃一处子，容貌雅淡。问其从来，以比邻答之，谓生曰：“吾旦见子过门，心私悦焉，欲谐伉俪，有此私奔。恐家人觉之，姑暂归矣。”生意淫荡，强留入室，遂止宿焉。自度以为巫山之遇，不是过也。亥至寅去，往复为常。居数月，寺僧视生容止，稍疑之，因语之。初不肯言，诘问百端，乃以实告。僧惊叹曰：“昨一官员有女，才色艳丽，选充内庭，病卒，权殡西廊三年矣。曩尝出蛊行客，汝遇得非是乎？且吾邻并无处女，若是者，不亟去，祸且及矣。”生惑于爱，犹未忍。至夜，于窗间得一诗云：“四湖著眼事应非，倚槛临流吊落晖。昔日燕莺曾共语，今宵鸾凤叹孤飞。死生有分愁侵骨，聚散无缘泪湿衣。寄与吴郎休负我，为君消瘦十分肌。”墨色惨淡，不类人书。生始惧，翌日遂行。
　　韩宗武
　　韩宗武文若，侍父庄敏公之官于蜀，舍郡宇书室中。僻在一隅，去使宅稍远，丛竹果树，前有大池，芰荷甚盛。孟秋初三日，风月清爽，闲步砌下，闻池中荷叶窸窣，声如急风至，视月影中，一青衣从一女行池上，其衣皆绡毂鲜丽，隔衣见肤，肤莹白如玉。韩问曰：“不识子为何神，辄此临顾，愿闻所来。”女曰：“予非神，亦非鬼，乃仙也。籍中与君有缘，特来相见，幸无怖。”语言清丽，颜色艳美，服饰香洁，非尘间所常睹。韩曰：“既言有缘，当为夫妇耶？”笑曰：“然。当有日，不可遽。”韩请期，曰：“后五日，会之七夕，可设珍果，焚香相待，仍屏左右。”遂去。复闻荷叶声，乃不见。及期而至，容服益华美于前，见酒果，怒曰：“何不精若此？”韩惭曰：“大人性严，不敢广求，极力止此耳。”女令青衣取于其家，顷刻即至，若只此池畔取之。所赍果实，虽市廛中物，俱极精，犹疑之。每食留其核，置砚匣内。夜分同寝，率如常人，但不肯言姓氏，云：“我有父母，迨晓告去。”久而狎熟，极惑之。女戒曰：“切勿轻泄，使我受祸。”家人讶韩病瘁，终不以告。会庄敏公移官陕右。女曰：“我所不能以逐君去者，盖道途修阻，弱质弗堪。相别之后，幸无念我，且得罪。”韩惨然曰：“岂能无念哉？”遂别。
　　韩思之，忘寝与食。既到陕，以夏夜，偕兄弟坐庭下，忽瞥然而起，俄复来，意色欣欣，若有所感，白纱衫袖上，有血污迹甚多。众惊异，共白父母庄敏公，杖之，使尽言，始具实以对。女继至曰：“为尔念我，二亲诟责，然从此可以数来，我在中路，为石损腹胁，其血故在。”韩喜拊其腹，因污衣。自是每留心焉。旬日，韩又娶妇，礼迎之。女妇入罗帏中，见一美人据床叱曰：“我正在此，汝那敢来？”女大骇退避。他夜伺其去，乃克成婚。异时，女来则进妇别室，女相处自如，无可奈何。
　　小水人
　　安城彭姓者，筑庵山中，命奴守之。暮有女子，自称小水人，径入卧室。奴拒之，妇云：“只见船泊岸，那见岸泊船，何无情如此？”因近奴身，自解下体，奴疑为怪，遂各榻而寝。夜中，又登奴榻。奴举而掷之，轻如一叶。奴惧，起取佛经执之。女笑曰：“经从佛出，佛岂在经耶？汝谓畏佛，诚畏经耶。”天将晓，起击庵钟。女云：“莫打莫打，打得人心碎。”取髻上梳掠鬓而去。奴出观所向，忽入松林不见，壁上有诗云：
　　　　“妾住小水边，君住青山下。青山不可再，日月坐成夜。
　　　　只见船泊岸，不见岸泊船。岂能源谷里，风雨误芳年。
　　　　薄情君抛弃，咫尺万里远。一夜月空明，芭蕉心不展。
　　　　解下绿罗裙，无情对有情。那知妾意重，只道妾身轻。
　　　　经从佛口出，佛不在经里。郎在妾心头，郎身隔万里。
　　　　月色照罗衣，永夜不得寐。莫打五更钟，打得人心碎。”
　　情史氏曰：自昔忠孝节烈之士，其精英百代如生，人尸而祝之不厌。而狞恶之雄，亦强能为厉于人间。盖善恶之气，积而不散，于是凭人心之敬且惧而久焉。惟情不然，墓不能封，榇不能固，门户不能隔，世代不能老。鬼尽然耶？情使之耳。人情鬼情，相投而入，如狂如梦，不识不知，幸而男如窦玉，女如云容，伉俪相得，风月无恙，此与仙家逍遥奚让！不幸而鬼有焚灭之惨，人有夭折之患，其人鬼之数，亦自有尽时耳！情曷故哉，麻叔谋杨连真伽掘毁帝王坟墓，暴骸如山。渊之贤焉而夭，乌之颖焉而夭，获之力焉而夭，统之智焉而夭，人鬼之厄，岂必在情哉！道家呼女子为粉骷髅，而悠悠忽忽之人，亦等于行尸走肉，又安在人之不为鬼也？
　　（“情鬼类”完）

卷二十三　情通类
　　凤
　　南方有比翼凤，飞止饮啄，不相分离。雄曰野君，雌曰观讳，总名曰长离，言长想离著也。此鸟能通宿命，死而复生，必在一处。纣时集于长桐之上，人皆以为双头鸟，不祥。及文、武兴，始悟曰：此并配之瑞也。出《琅环记》。
　　又，西方卫罗国王有女，字曰配英，与凤共处。于是，灵凤常以羽翼扇女面。后十年中，女忽有胎。王意怪之，因斩凤头，埋于长林邱中。后生女，名曰皇妃。王女思灵凤之游好，驾而临之长林邱中，歌曰："杳杳灵凤，绵绵长归。悠悠我思，永与愿违。万劫无期，何时来飞？"是凤忽然而生，抱女俱飞，径入云中。出《洞玄本行经》。
　　鸾
　　罽宾国王买得一鸾，欲其鸣，不可致。饰金繁，飨珍羞，对之愈戚，三年不鸣。夫人曰："尝闻鸾见其类则鸣，何不悬镜照之。"王从之。鸾睹影悲鸣，冲霄一奋而绝。见《异苑》。　　
　　鹤
　　湘东王修竹林堂，新杨太守郑裒送雄鹤于堂。其雌者尚在裒宅。霜天夜月，无日不鸣。商旅江津，闻者堕泪。时有野鹤飞赴堂中，驱之不去，即裒之雌也。交颈、颉颃、抚翼，闻奏钟磬，翩然共舞，婉转低昂，妙契弦节。
　　晁采畜一白鹤，名素素。一日雨中，忽忆其夫，试谓鹤曰："昔王母青鸾，绍兰燕子，皆能寄书达远，汝独不能乎。"鹤延颈向采，若受命状。采即援笔直书三绝，系于其足，竟致其夫，寻即归。
　　石鹤
　　挥使有女病瘵,尪然待尽,出叩蓬头.蓬头曰："与我寝处一宵，尚何病哉。"挥使大怒，欲掴其面。细君屏后趋出止之，谓挥使曰："神仙救人，终不以淫欲为事。倘能起病，何惜其躯。"遂许诺。其夜，蓬头命选壮健妇女四人，抱病者而寝，自运真阳，逼热病体：众见痨虫无数飞出，用扇扑去。黎明，辅以汤药饮食，痼疾顿除，一家惊起愧谢。遂还西川鹤鸣观，乘石鹤而去。先是观前旧有两石鹤，不知何代物也。蓬头乘其雄者上升，其雌者中夜悲啼。士人惊怪，争来击落其喙，至今无喙石鹤一只存焉。
　　秦吉了
　　天后时，左卫兵曹刘景阳使岭南，得秦吉了二只，能解人语，至都进之。留其雌者，雄烦怨不食。则天问曰："何乃无聊也？"鸟曰："其配为使者所得，颇思之。"乃呼景阳曰："卿何故藏一鸟不进？"景阳叩头谢罪，乃进之。则天不罪也。
