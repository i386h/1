<!-- { "loadSidebar": true } -->
　　　　岂必分茵席，田
　　　　宁思上砑硝。薛
　　　　香馀何吝窃，田
　　　　珮解不烦邀。薛
　　　　冶态宜宫额，田
　　　　痴情如舞腰。薛
　　　　妆台休浪拂，田
　　　　留伴可怜宵。”
　　联成，美人出小笺写之。写讫，夜已二鼓。延入寝室，自荐枕席。鱼水欢谐，极其缱绻。枕边切切叮咛洙曰：“慎勿轻言。若贤东知之，彼此名节丧尽矣！”次日，以卧狮玉镇子一枚赠洙，送至门外。曰：“无事宜来，勿效薄幸也。”洙回，与馆东曰：“老母相念之深，必令归家宿歇，不敢留此。”馆东信之，洙由是常宿美人所。逾一年，人无知者。惟赏花玩月，举杯弄琴，曲尽人间之乐。
　　一夕，与洙论诗曰：“唐人喜作回文，近时罕见。”洙曰：“惟唐人柔情幽思，谈笑作之。若予荒钝，无复措辞。”美人笑曰：“请试命题，以求教益。”洙遽曰：“四时词也。”美人即赋诗曰：
　　　　“花朵几枝柔旁砌，柳丝千缕细摇风。霞明半岭西斜日，月上孤村一树松。”
　　　　“凉回翠辇冰人冷，幽沁清泉夏井寒。香篆袅风青缕缕，纸窗明月白团团。”
　　　　“芦雪覆汀秋水白，柳风凋谢晚山苍。孤灯客梦惊空馆，独雁征书寄远乡。”
　　　　“天冻雨寒朝闭户，雪飞风冷夜关城。鲜红炭火围炉暖，浅碧茶瓯注茗清。”
　　洙听罢，叹其妙敏。将濡毫属和，美人曰：“正所谓木桃，琼瑶，敢望报乎。”洙答曰：“真乃是白雪阳春，难为和耳。”亦赓四韵曰：
　　　　“芳树吐花红过雨，入帘飞翠白惊风。黄添晚色青舒柳，粉落脂香雪覆松。”
　　　　“瓜浮瓮水凉消暑，藕浸盘冰翠嚼寒。斜石近阶穿笋密，小池舒叶出荷团。”
　　　　“残日绚红霜叶赤，薄烟笼树晚林苍。鸾书寄恨羞封泪，蝶梦惊愁怕念乡。”
　　　　“风卷云篷寒罢钓，月辉霜柝冷敲城。浓香酒满霞杯满，淡影梅横纸帐清。”
　　美人且读且笑，曰：“绝妙好词。但两韵俱和，则善矣。”洙曰：“君子不欲多上人，且输一筹耳。”洙因曰：“蜀中山水奇胜，自昔以来，多产佳丽。若昭君，文君，薛涛辈，以夫人方之，殆亦有优劣乎？”美人曰：“昭君远嫁胡沙，卓氏当垆可耻，貌美命薄，俱受苦辛。使子遇薛涛，亦不啻如今日也。由是言之，固为优矣。”洙曰：“涛，妓女，何敢上拟夫人？但其容貌亦可谓难得者。余尝读秦再思《纪异录》云：高千里镇蜀，尝开宴，改一字令曰：‘口，有似没量斗。’涛曰：‘川，有似三条椽。’高曰：‘奈何一条曲？’涛曰：‘相公尚使没量斗，穷酒佐。三条椽有一条曲，又何足怪？’妇人敏捷，诚未易比。”美人曰：“子知其然，而不知其所以然。此特戏笑之语尔。若其‘水国蒹葭夜有霜，月寒山色共苍苍。谁云万里自今夕，离梦杳如关塞长’之作，可以伯仲杜牧。而又善制小笺，至今蜀人号‘薛涛笺’。而子以妓女薄之，非知涛者也。”后洙馈以北珠耳珰一副，美人谢曰：“谨当佩服，永以为好。”
　　久之，洙以母病，遂辍讲，归侍汤药。如此三月馀，方愈。美人讶其久不来，恐有他遇，乃作《折齿曲》怨之。会洙母疾愈，复入斋。是夕，即造美人所。美人迎谓曰：“何别久也？”洙以实告，美人曰：“三月不违人，今违人三月矣。”洙戏之曰：“三月不知肉味，知肉味在今夕矣。”谈谑间，出前曲示洙。曲曰：
　　　　“黑铃铸剑难为锋，碧芰制衣宁御风。饮漆阿胶忽纷解，清尘浊水何由逢。
　　　　请看绿草南园蝶，并宿花房花亦悦。鸳鸯头白不相离，那学秋胡便长别。
　　　　东邻美女红玉梭，雪缕凤机成素罗。雨意云情昔轻许，纵然折齿将如何。
　　　　深深永巷闲风月，锦帐兰缸泪如血。血点年深久尚红，至今洒在同心结。”
　　洙爱其才色，眷恋愈深。美人亦重洙文采，倾竭不吝。谓洙曰：“向时联句，未尽高情。今夕当轻弹漫舞，浅酌微吟，再成一首，庶见吾二人劲敌也。”乃以睡鸭炉香，红虬脯荐酒，钩帘望月，并坐前楹。洙曰：“昔韩昌黎与孟郊有《城南联句》《斗鸡》《石鼎》《秋雨》等作，宏词险韵，脍炙人口。今兹之赋，宜命作《月夜联句》，以五十韵为率。夫人然之否乎？”美人曰：“吾意也。”洙乃请美人先赋。曰：
　　　　“庭月如铺练，薛
　　　　池星似撒棋。田
　　　　天空河影澹，薛
　　　　时换斗梢移。田
　　　　梨枣低垂树，薛
　　　　藤萝密护篱。田
　　　　草纷萤火乱，薛
　　　　干偃鸟巢欹。田
　　　　怪石形疑魅，薛
　　　　芳花色胜姬。田
　　　　髹盆凉沁水，薛
　　　　纨扇净摇颸。田
　　　　双陆收骰局，薛
　　　　琵琶上练丝。田
　　　　砌蛩声远近，薛
　　　　檐马响参差。田
　　　　银作弹筝甲，薛
　　　　鼍为冒鼓皮。田
　　　　秋筠斜织箪，薛
　　　　暑葛薄裁絺。田
　　　　宿雁栖还起，薛
　　　　飞禽下复疑。田
　　　　地幽尘阒静，薛
　　　　城远漏逶迤。田
　　　　窈窕来红拂，薛
　　　　雍容识紫芝。田
　　　　缘深天作合，薛
　　　　誓重鬼难欺。田
　　　　幸矣逢良夕，薛
　　　　艰哉遇少时。田
　　　　殷勤酬契阔，薛
　　　　倾倒极淋漓。田
　　　　莲实瑶琴轸，薛
　　　　荷筒碧酒卮。田
　　　　鲙呼能婢斫，薛
　　　　瓶唤小鬟持。田
　　　　壳破开螃蟹，薛
　　　　唇腥啖蛤蜊。田
　　　　菱烦纤手剥，薛
　　　　肉拔利刀批。田
　　　　令急觥行速，薛
　　　　讴清曲度迟。田
　　　　劝酹兼尔汝，薛
　　　　讲论杂乎而。田
　　　　冷脆尝瓜果，薛
　　　　咸酸啜醢醯。田
　　　　艳杯浮琥珀，薛
　　　　异器捧玻璃。田
　　　　熊掌停犀箸，薛
　　　　酥汤进蜜脾。田
　　　　渴来思茗好，薛
　　　　酣后忆冰宜。田
　　　　妙句联将就，薛
　　　　狂心生已驰。田
　　　　歌筵浑可罢，薛
　　　　卧具早教施。田
　　　　不用寻桃叶，薛
　　　　那须听竹枝。田
　　　　媚人莺语滑，薛
　　　　恼醉蝶情痴。田
　　　　咳处珠旋唾，薛
　　　　颦时黛蹙眉。田
　　　　钗横金溜髻，薛
　　　　钏冷粟生肌。田
　　　　小小真能谑，薛
　　　　盼盼最解诗。田
　　　　风流云雨梦，薛
　　　　宛转艳阳词。田
　　　　步缓腰肢袅，薛
　　　　鬟低耳语私。田
　　　　夜香防窃听，薛
　　　　午浴避潜窥。田
　　　　绣履含羞脱，薛
　　　　银灯带笑吹。田
　　　　素罗床畔解，薛
　　　　粉汗枕前滋。田
　　　　暖玉绡笼笋，薛
　　　　春葱指露锥。田
　　　　云偏松绿发，薛
　　　　浪飐动青帏。田
　　　　狎态堪归画，薛
　　　　娇颜可疗饥。田
　　　　袜尘新舞涴，薛
　　　　鬓腻宿油脂。田
　　　　荀鹤高文誉，薛
　　　　崔莺艳世姿。田
　　　　未夸连蒂好，薛
　　　　只羡并头奇。田
　　　　何处空题叶，薛
　　　　谁家谩结褵。田
　　　　漆胶当自固，薛
　　　　衽席只余知。田
　　　　慎勿萌嫌隙，薛
　　　　毋令惜别离。田
　　　　芝兰同臭味，薛
　　　　松柏共襟期。田
　　　　永奉闺房乐，薛
　　　　长培楮墨嬉。田
　　　　泰山如作砺，薛
　　　　此志莫教亏。田”
　　他日，洙馆东偶过泮宫，因劝百禄曰：“令嗣每日一归，不胜匍匐。俾之仍宿寒舍，岂不便益？”百禄曰：“促开馆之后，一向只寓公家。前者因其母病，暂辍一季耳。后并不曾回，何言之谬也。”张大骇，不敢尽其辞而出。是晚，洙亦告归，张潜使人视其所往，及途半，不复见矣。走报，张急遣人入城问百禄，无有也。意其少年放逸，必宿花柳。然思此处又无妓馆，大以为怪。明旦，洙来，张问曰：“昨宵宿于何处？”曰：“家间耳。”张曰：“非也，某已令人踪迹先生，莫测所诣，家中亦不见。”洙诳曰：“因过一朋友处，谈话良久，抵家暮矣。”张知其诈，呼追洙仆，使面证之。洙叱曰：“汝到吾家，随即出城，比吾归，汝已去矣。何得妄言？”仆曰：“我昨夜宿先生家，今日早饭罢方回。老广文亦甚惊讶，要自来相寻。”洙窘甚，颜色陡变。张曰：“先生如有私眷，当以实告。勿隐也。”洙弗能讳，乃具道本末。且愧谢曰：“此令亲见留，非贱子辄敢无礼。”张曰：“吾家何尝有亲戚在此？况诸房姊妹亦无平姓者。必祟也。今当自爱，不宜复往。”洙唯唯而已。私诣美人道此意，比至，美人已知。曰：“郎无怨，盖冥数尽于此也。”与洙宿，且叙欢情，戒晓，美人谓洙曰：“从此一别，后会难期，无以将意。”乃出墨玉笔管一枝为贶，云：“此旧物也，郎慎藏之。”遂饮泣而别。张料洙是夕必复去，觇之，果不在馆。因入谓其妻曰：“西宾此事，不可不使其父母知之。”乃以洙所为，备告百禄。百禄大怒，呼归，杖之。洙遂吐实，且出所得玉镇纸玉笔管及联句诸诗，百禄取视，管上刻“渤海高氏文房清玩”。乃谓张曰：“物既珍奇，诗又俊逸，必非寻常作也。”呼洙同往穷之。将近，遥指曰：“在此。”至则漫非前景。屋宇俱无，但水碧山青，桃林依旧。张谓百禄曰：“是矣。此地相传唐妓薛涛所葬。后人因郑谷《蜀中诗》有‘小桃花绕薛涛坟’之句，遂树桃百株，为春时游赏之所。贤郎佳遇，必涛也。且所谓‘平幼子康’者，乃‘平康巷’也。‘文孝坊’者，城中亦无此额。而‘文’与‘孝’合，为‘教’字，谓‘教坊’，唐妓女所居。涛为蜀乐妓，故居教坊也。况管上字刻‘高氏清玩’，则唐西川节度使高骈千里所赠。当骈镇蜀，涛于诸妓中最蒙宠侍。笔与镇纸，皆骈所赐。其为涛之灵无疑。而物出于骈者，审矣。”百禄甚以为然。然恐其终为所惑，急遣还广中。宝藏数物，常以示人。后二年，洙亦入学为生员，中洪武甲戌进士，授山东曹县知县，竟亦无他焉。
