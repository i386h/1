<!-- { "loadSidebar": true } -->
　　　　满院落花春事晚，绕庭芳草雨声寒。掌中几字回文锦，安得郎君一笑看。”
　　自是日夕相与，经旬不返。父窃窥之，见其子或语或笑，或起或拜不一，始知其为妖眩也。速请招庆禅师名觉初者，夜方仗剑，危坐其室。见一女子哀祗曰：“氏本宋末某枢密使之女，缘私忿而殁，魂魄未散，是成祟尔。愿冀宥之。”师即挥剑，坠死一地，没。旦，启土丈馀，一棺中女子，面色如生，其颡有泚。亟投诸火，秽气入人脏腑，竟不可近。见《志怪录》。
　　林知县女
　　浙江陈生，随父官泉州。出行，见一女子哭于麓，问：“何人？”曰：“我姓白，随父之官，为盗掠杀一家，吾仅免。无归，是以伤痛。”生艳其美，遂置之密室。父母使人窥之，乃见一白鹇，至门化为女子而入。父母语生：“早加斥绝。”生谓女曰：“卿是白鹇精，何为误我？”谢曰：“我非妖精，乃前任林知县之女。无罪，为父逼死。藁葬城外，故托白鹇以现。君他日前程远大，位至御史。能念旧者，为葬朽尸，且恤吾母。则终天之感，永切泉壤矣。”生许之。女因谢去。后生果贵，任至御史，巡按广东道。至泉州，求女尸葬之吉壤。以千金赠其母。
　　符丽卿
　　审氏之据浙东也，每岁元夕，于明州张灯五夜，倾城士女，皆得纵观。
　　至正庚子之岁，有乔生者，居镇明岭下，初丧其偶，鳏居无聊，不复出游，但倚门伫立而已。十五夜三更尽，游人渐稀，见一丫环，挑双头牡丹灯前导，一美人随后，约年十七八，红裙翠袖，迤逦投西而去。生于月下视之，韶颜稚齿，真国色也。神魂飘荡，不能自持，乃尾之而去，或先之，或后之。行数十步，女忽回顾而微哂曰：“初无桑中之期，乃有月下之遇，事非偶然也。”生即趋前揖之曰：“敝居咫尺，佳人可能回顾否？”女无难意，即呼丫环曰：“金莲，可挑灯同往也。”于是金莲复回。
　　生与女携手至家，极其欢昵，自以为巫山洛浦之遇不是过也。生问其姓名居址，女曰：“姓符，丽卿其字，淑芳其名，故奉化州判女也。先人既没，家事零替，既无兄弟，仍鲜族党，止妾一身，遂与金莲侨居湖西耳。”生留之宿，态度精妍，词气婉媚，低帏昵枕，甚相欢爱。天明，辞别而去。及暮则又至。
　　如是者将半月，邻翁疑焉。穴壁窥之，则见一粉妆髑髅与生并坐于灯下，大骇。明日诘之，秘不肯言。邻翁曰：“嘻，子祸矣。人乃至盛之纯阳，鬼乃幽阴之邪秽。今子与幽阴之魅同处而不知，邪秽之物共宿而不悟，一日真元泄尽，灾眚来临。惜乎！以青春之年而遽为黄壤之客也，可不悲夫。”生始惊惧，备述厥由。邻翁曰：“彼言侨居湖西，子往访问之，则可知矣。”
　　生如其教，径投月湖之西，往来于长堤之上，高桥之下，访于居人，询于过客，并言无有。日将夕，乃入湖心寺少憩。行过东廊，复转西廊，廊尽复得一暗室，则有旅榇，白纸题其上曰：“故奉化符州判女丽卿之柩。”柩前悬一双头牡丹灯，灯下立一盟器女子，背上有二字曰“金莲”。生见之，毛发尽竖，寒栗遍身，奔走出寺，不敢回顾。是夜借宿邻翁之家，忧怖之色可掬。邻翁曰：“玄妙观法师，故开府王真人弟子，符箓为当今第一，汝宜急往求焉。”
　　明日，生谒观内。法师望见其至，惊曰：“妖气甚浓，何为来此？”生拜于座下，具述其事。法师以朱书符二道授之，令其一置于门，一悬于榻，仍戒不得再往湖心寺。生受符而归，如法安顿。自此果绝来矣。
　　一月有馀，不觉又往衮绣桥访友，留饮至醉，却忘法师之戒，径取湖心寺路以回。将及寺门，复见金莲迎拜于前曰：“娘子久待，何一向薄情如是。”遂与生俱入内廊，直抵室中，女子宛然在坐，数之曰：“妾与君素非相识，偶于灯下一见，感君之意，遂以全体事君，暮往朝来，于君不薄，奈何信妖道士之言，遽生疑惑，便欲永绝，薄幸如是，妾恨之深矣。今幸得见，岂能相舍。”即握生手，至于柩前。柩忽自开，拥之同入，随即闭矣，遂死于柩中。
　　邻翁怪其不归，远近寻问。及至寺中停柩之室，见生之衣裙微露于柩外，请于寺僧而发之，死已久矣，与女子之尸，俯仰卧于柩内，女貌如生焉。寺中僧众叹曰：“此奉化州判符君之女也，死时年十有七，权厝于此，举家还去，竟绝音耗，至今十有三年矣。不意作怪如是。”遂以尸柩及生殡于西门之外。是后云际之昼，月黑之宵，往往见生与女子携手同行，一丫环挑双头牡丹灯前导。遇之者辄得重疾，寒热交作，荐以功德，祭以牢醴，庶获可痊，否则不起矣。居人大惧，竞往玄妙观谒魏法师而诉焉。法师曰：“吾之符箓，止能治其未然，今祟成矣，非吾所知也。闻有铁冠道人者，见居四明山顶，考劾鬼神，法术灵验，汝辈宜往求之。”
　　众遂至山，攀缘藤葛，蓦越溪涧，其上绝顶果有草庵一所，道人凭几而坐，方看道童调鹤。众罗拜庵下，告以来故。道人曰：“山林隐士，旦暮且死，乌有奇术？君辈过听矣。”拒之甚坚。众曰：“某本不知，盖玄妙观魏法师所指教尔。”道人曰：“吾老矣，不复下山已六十馀年，小子饶舌，烦吾一行。”即与僮子下山。步履轻捷，径至西门外，结方丈之坛，踞席端坐，书符焚之。忽见符吏数辈，黄巾帛袄，金甲雕戈，长皆丈馀，屹立坛下。鞠躬请命，貌甚虔肃。道人曰：“此间有邪祟为祸，惊扰生民，汝辈岂不知邪？宜疾驱之至。”受命即往。不移时，以枷锁押女子与生并金莲，俱到坛所，鞭捶挥扑，流血号泣。道人诃责良久，令其供状，将吏遂以纸笔授之，俱各供数百言，今录其略于此。乔生供曰：“伏念某丧室鳏居，倚门独立，犯在色之戒，动多欲之求，不能效孙叔见两头蛇而决断，乃致如郑子逢九尾狐而怜。事既莫追，悔将奚及。”符女供曰：“伏念某青年弃世，白昼无邻。六魄虽离，一灵未泯。灯前月下，逢五百年欢喜冤家；世上民间，作千万人风流话本。迷不知返，罪不可逃。”金莲供曰：“伏念某杀青为骨，染素成胎。坟陇埋藏，是谁作俑而用。面目机发，比人具体而微，既有名字之称，可乏精灵之异，因而得计，岂敢为妖。”供毕，将吏取呈道人，以巨笔判曰：“盖闻大禹铸鼎，而神妍鬼秘，莫得逃其形。温峤燃犀，而水府龙宫，俱得见其状。惟幽明之异趣，乃诡怪之多端。物既不祥，遭之有害。故大厉入门而晋景殁，妖豕啼野而齐襄殂。降祸为妖，兴灾作孽，是以九天设斩邪之所，十地分罚恶之司，使魑魅魍魉，无以容其奸，夜叉罗刹，不得肆其暴。矧此清平之土，坦荡之时，而乃变幻形躯，依附草木，天阴雨湿之夜，月落参横之辰，渊于梁而有声，窥其室而无睹。蝇营狗苟，羊狠狼贪，疾如飘风，烈若猛火。乔家子，生犹不悟，死何恤焉；符氏女死尚贪淫，生可知矣；况金莲之怪诞，假盟器以成形，惑世诬民，违条犯法，狐绥绥而有荡，鹑奔奔而无良。恶贯已盈，罪名不宥。陷人坑从今填满，迷魂阵自此打开。烧毁双明之灯，押赴九幽之狱。沉沦阴翳，永无出期。判词已具，主者奉行。急急如律令。”即见此三鬼悲啼踯躅，为将吏驱捽而去。道人拂袖入山。
　　明日众往谢之，不复可见，止有草庵存焉。急往玄妙观访魏法师而审问其故，其法师则已病喑哑，不能言矣。
　　任氏妻
　　高密王玄之，少美丰仪，为蕲春丞。秩满归乡，至家，在郭西。尝日晚，徙倚门外，见一妇人从西来，将入郭，姿色殊绝可喜，年十八九。明日出门，又见之。如此数四，日暮辄来。王戏问之曰：“家在何处，暮暮来此？”女笑曰：“儿家近在南冈，有事须至郭。”王试挑之，女遂欣然，因留宿，甚相亲昵。明日辞去，数夜辄一来。后乃夜夜来宿。王情爱甚至，试谓曰：“家既近，许相过否？”答曰：“家甚狭陋，不堪延客。且与亡兄遗女同居，不能无嫌疑耳。”王遂信之，宠念转密。于女工特妙。王之衣服，皆女裁制，见者莫不叹赏之。左右一婢，亦有美色，常以之随。其后，虽在昼日，亦不复去。王问曰：“兄女得无相望乎？”答曰：“何须强预他家事。”
　　如此积一年后，一夜忽来，色甚不悦，啼泣而已。王问之，曰：“过蒙爱接，方复离异，奈何？”因呜咽不能止。王惊问故，女曰：“得无相难乎！儿本前高密令女，嫁为任氏妻。任无行见薄，父母怜念，呼令归。后乃遇疾卒，殡于此。今家迎丧，明日当去。”王既爱念，不复嫌忌，乃便悲惋。问：“明日将至何时？”曰：“日中耳。”一夜叙别不眠。明日临别，女以金镂玉杯及玉环一双为赠，王以绣衣一箱答之。各握手挥涕而别。明日至期，王于南冈视之，果有家人迎丧，发榇，女颜色不变，粉黛如故。见绣衣一箱在棺中，而失其所送玉杯及玉环。家人方觉有异，王乃前具陈之，兼示之玉杯与环。皆捧之悲泣。因问曰：“兄女是谁？”曰：“家中二郎女，十岁病死，亦殡其旁。”婢亦帐中木人也，其貌正与从者相似。王乃临柩，悲泣而别。左右皆感伤，后念之切，遂恍惚成疾，数日方愈，然每思辄忘寝食也。
　　县尉妻
　　新繁县令妻亡，唤女工作凶服。中有妇人婉丽殊绝，县令悦而留之，甚见宠爱。后数月，一旦惨悴，言辞顿咽。令怪而问之，曰：“本夫将至，身方远适，所以悲耳。”令曰：“我在此，谁如我何？第自饮食，无苦也。”后数日，求去，止之不可，留银杯一枚为别，谓令曰：“幸甚相思，以此为念。”令赠罗十匹。去后恒思之，持银杯不舍手，每至公衙，即放案上。县尉已罢职还里，其妻之柩，尚在新繁，远来移归。投刺谒令，令甚厚待。尉见银杯，数窃视之。令问其故，对云：“此是亡妻柩中物，不知何得至此？”令叹良久，因具言始末，兼论妇人形状音声，及留杯赠罗之事。尉愤怒终日，后方开棺，见妇人抱罗而卧。尉怒甚，积薪焚之。
　　刘照妇
　　刘照，建安中为河间太守。妇亡，埋棺于府园中。遭黄巾贼，照委郡走。后太守至，夜梦见一妇人，往就之，后又遗一双锁。太守不能名，妇曰：“此萎蕤锁也，以金缕相连，屈申在人，实珍物。吾方当去，故以相别，慎勿告人。”后二十日，照遣儿迎丧，守乃悟其去也。儿见锁悲戚不已。
　　姑苏雍熙寺，每月夜向半，常有妇人往来廊庑间，歌小词，且哭且叹，闻者就之，辄不见。其词云：
　　　　“满目江山忆旧游，汀花汀草弄春柔，长亭舣住木兰舟。　好梦易随流水去，芳心
　　空逐晓云愁，行人莫上望东楼。”
