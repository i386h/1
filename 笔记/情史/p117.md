<!-- { "loadSidebar": true } -->
　　唐博陵崔应，任扶沟令，后加殿中。时有人自邯郸将美人白金闺来献于应，应纳而嬖之。崔君始惑于声色，为政之心怠矣。后二年，加侍御史，知杨子院，与妻卢氏及金闺偕行。寻除浙西院。应自至职，金闺宠爱日甚。中门之外，置别馆焉。华丽逾于正寝。视事之罢，经日不履内。前后历任宝货，悉置金闺之所。无何，复有人献吴姝，艳于金闺。应纳之，宠嬖愈甚。每歌舞得意，夺金闺宝货而赐新姝。因是金闺忿逆，与亲弟陈行宗置毒药于酒中，夜以献应，应饮之，俄顷而卒。潜迁应于大厅。诘旦，家人乃觉，莫知事实。卢氏慈善，不能穷究。金闺乃持宝货尽室而去。出《阴德传》。
　　僧了然
　　灵隐寺僧了然，恋妓李秀奴。往来日久，衣钵荡尽。秀奴绝之，僧迷恋不已。一夕，了然乘醉而往，秀奴不纳。了然怒击之，随手而毙。事至郡。时坡公至郡，送狱院推勘，见僧臂上有刺字云：“但愿生同极乐国，免教今世苦相思。”坡公见招结，举笔判《踏莎行》词云：
　　　　“这个秃奴，修行忒煞，云山顶上持戒”一从迷恋玉楼人，鹑衣百结浑无奈。毒手伤
　　人，花容粉碎，空空色色今何在？臂间刺道苦相思，这回还了相思债。“
　　判讫，押赴市曹。
　　北山道者
　　唐张守珪之镇范阳，檀州密云令有女年十七，姿色绝人。女病逾年，医不愈。密云北山中有道者，衣黄衣，在山数百年，称有道术。令自至山请之。道人既至，与之方，女病立已。令喜，厚是其货财”居月馀，女夜卧，有人与之寝而私焉。其人每至，女则昏魇，及明人去，女复如常。如是数夕，女惧告母。母以告令。乃移床近己，夜而伺之，觉床动，掩入擒一人，遽命灯至，乃北山道者。令缚而讯之。道者泣曰：“吾命当终，被惑乃尔。吾居北山六百馀载，未尝到人间，吾今垂千岁矣。昨蒙召殷勤，所以到县。及见公女，意大悦之，自抑不可，于是往来。吾有道术，常昼夜能隐其形，所以家人不见。今遇此厄！夫复何言？”令竟杀之。出《王氏纪闻》。
　　并华
　　唐并华者，襄阳鼓刀之徒也。尝因游春，醉卧汉水滨。有一老叟奇其貌，叱起，赠以一斧。嘱曰：“但持此造作，必巧妙通神。他日慎勿以女子为累。”华拜受之。自此斧削成物，飞行如意，至于上栋下宇，危楼高阁，固不烦馀刃。后游安陆，止富人王枚家。枚知华机巧，乃请华临水造一独柱亭。工毕，尽出家人以观之。枚有一女，已丧夫，容色姝丽，华既见深慕之。其夜，乃逾墙入女室。女甚惊。华谓曰：“不从我，必杀汝。”女荏苒同心焉。后每夜窃入。他日，枚潜知之，厚遗遣华。华察其意，谓枚曰：“我寄君家，受惠多矣，而复厚赂我。异日无以为答，当作一物以奉君。”枚曰：“何物也？”华曰：“我能作木鹤令飞，或有急，但乘其鹤，即千里之外也。”枚既尝闻，因许之。华即出斧斤，造成飞鹤一双，唯未成其目。枚怪问之，华曰：“必须君斋戒，始成之。不然，必不飞耳。”枚遂斋戒。其夜，华盗女乘鹤而归襄阳。至曙，枚失女，求之不获。因潜行入襄阳，以事告州牧。州牧密令搜求，果擒华，州牧怒。杖杀之，所乘鹤亦不能飞，出《潇湘录》。
　　邱德章
　　单志远，何州人。居通会关之南，世守农业，家稍优赡。志远惇古恬漠，独好长生之术。每道流至，无问善否，一切延纳。虏亮正隆中，有邱德章者，自云春秋过七十，本江南人。而容仪伉爽，才如三四十许岁。善谈玄理，行吐纳之法。单得之，大喜过望。遂以师礼敬事之，有言必信。一夕，从容语曰：“人孰无道心？大抵为嗜欲所败，今将求延生久视之理，苟不先绝此段。鲜克终者。”单焚香再拜，力请其要。连宵靳固，乃授以箧中丹药，使斋沐澄虑，择吉日服之。仅月余，单精采摧惫，阴囊蓄缩，全若阉官。欲想未断，已无所能为。然私念以为适我愿也，从信愈确。邱又戒使静处一室，无与外间相闻。终日危坐，非便溺不窥户。邱出入自如，浸浸用房中战胜之技，悦其妻妾。邻里悉知之，单殊弗悟。既而挑妻妾奔遁，邻人以告单。单久不历家舍，犹未信然。告者至三，于是始行追蹑，得于别村。执诣郡，杖杀之，妻妾亦受刑。单弃之而为山林之游，莫知所届。
　　楚儿
　　楚儿，字润娘，素有三曲之尤，而辨慧，往往有诗句可称。近以退暮，为万年捕贼官郭煅所纳，置于他所。润娘在倡中，狂逸特甚，及被拘系，未能悛心。煅主繁务，又本居有正室，至润娘馆甚稀。每有旧识过其所居，多于窗牖间相呼，或使人询讯，或以巾笺送遗。煅乃亲仁诸裔孙也，为人凶忍且毒，每知必极笞辱。润娘虽甚痛愤，殊不少革。
　　尝一日自曲江与煅行，前后相去十数步，同版使郑光业昌国，时为补衮道，与之遇，楚儿遂出帘招之。光业亦使人传语，煅知之。因曳至中衢，击以马箠。其声甚冤楚。观者如堵，光业遥视之，甚惊悔，且虑其不任矣。
　　光业明日特取路过其居侦之，则楚儿已在临街窗下弄琵琶矣。驻马使人传语已，持彩笺送光业，诗曰：
　　　　“应是前生有宿冤，不期今世恶姻缘。蛾眉欲碎臣灵掌，鸡肋难胜子路拳。
　　　　只拟吓人传铁券，未应教我蹈金莲。曲江昨日君相遇，当下遭他数十鞭。”
　　光业马上取笔答之曰：
　　　　“大开眼界莫称冤，毕世甘他也是缘。无计不烦乾偃蹇，有门须是疾连拳。
　　　　据论当道加严箠，便合披缁念法莲。如此兴情殊不减，始知昨日是蒲鞭。”
　　光业性疏纵，但无畏惮，不拘小节，是以敢驻马报复，仍便送之，闻者皆缩颈。煅累主两赤邑捕贼，故不逞之徒多所效命，人皆惮焉。
　　鱼玄机
　　唐西京咸宜观女道士鱼玄机，字幼微，长安里家女也。色既倾国，思更入神。喜读书属文，尤致意于一吟一咏。破瓜之岁，志慕清虚。咸通初，遂从冠帔于咸宜。然蕙兰弱质，不能自持，复为豪侠所调。于是风流之士，争修饰以求狎。其诗有：“绮陌春望远，瑶徽秋兴多。”又：“殷勤不得语，红泪一双流。”又：“焚香登玉坛，端简礼金阙。”又：“云情自郁争同梦，仙貌长芳又胜花。”此数联为绝。一女僮曰绿翘，亦明慧有色。忽一日，机为邻院所邀，迨暮归院，绿翘迎门曰：“适某客来，知炼师不在，不舍辔而去。”客乃机素相昵者，意翘与之私，裸而笞百数。既委顿，请杯水酹地，曰：“炼师欲求三清长生之道，而未能忘解珮临枕之欢。反以沈猜，厚诬贞正。翘今必毙于毒手矣！无天，则无处诉。若有，誓不蠢然于冥冥之中，纵尔淫俟。”言讫而绝。机恐，乃坎后庭，瘗之。自谓人无知者。客溲于后庭，见青蝇数十，集于瘗上，驱去复来。详视之，如有血痕，且腥。客出，窃语其仆。仆兄为府衙卒，尝求金于机，机不顾，卒深衔之。因呼数卒，携锸具突入机院，发之，绿翘貌如生。遂擒玄机，送京兆府。吏诘之，词伏，而朝士多为言者。府乃表列以上。至秋，竟戮之。在狱中，亦有诗曰：“易求无价宝，难得有心郎。”“明月照幽隙，清风开短襟。”他不具录。出《三水小牍》。
　　情史氏曰：“啬财之人，其情必薄。然三斛明珠，十里锦帐，费侈矣。要皆有为为之。成我豪举，与供人骗局，相去不啻万万也。天下莫重于情，莫轻于财。而权衡必审，犹有若此，况于愤事败名，履危犯祸，得失远不相偿。可不慎与！夫情之所钟，性命有时乎可捐，而情之所裁，长物有时乎不可暴。彼未参乎情理之中者，奈之何易言情也。”
　　（“情累类”完）

卷二十　情鬼类
　　西施
　　刘导，字仁成，沛国人，好学笃志，专勤经籍。慕晋关康，曾隐京口，与同志李士烟同宴。于时春江初霁，共叹金陵，皆伤兴废。俄闻松下有数女子笑声，乃见一青衣女童，立导之前，曰：“馆娃宫归路经此，闻君志道高闳，欲冀少留，愿从顾盼。”语讫，二女至，容质甚异，皆如仙者。衣红紫绢毂，馨香袭人，俱年二十馀。导与士烟，不觉起拜。谓曰：“人间下俗，何降神仙？”二女相视而笑，曰：“又尔轻言，愿从容以陈幽怪。”导揖就席，谓曰：“尘浊酒，不可以进。”二女笑曰：“既来叙会，敢不同觞。”衣红绢者，西施也。谓导曰：“适自广陵渡江而至，殆不能堪，深愿思饮。”衣素绢者，夷光也。谓导曰：“同宫姊妹，久旷深幽，与妾此行，盖为君子。”导谓夷光曰：“夫人之姊，固为导匹。”乃指士烟曰：“此夫人之偶也。”夷光大笑，而熟视之。西施曰：“李郎风仪，亦足闲畅。”夷光曰：“阿妇夫容貌岂得动人。”合座喧笑，俱起就寝。临晓请去，尚未天明。西施谓导曰：“妾本浣纱之女，吴王之姬，君固知之矣。为越所迁，妾落他人之手。吴王殁后，复居故国。今吴王已耄，不作妾等。夷光是越王之姬，越昔贡吴王者。妾与夷光相爱，坐则同席，出则同车。今者之行，实因缘会。”言讫惘然。导与士烟，深相感恨。闻京口晓钟，各执手曰：“后会无期。”西施以宝钿一只留与导，夷光亦拆裙珠一双赠士烟。言讫，共乘宝车，去如风雨，音犹在耳，顷刻无迹。时梁武帝天监十一年七月也。出《穷怪录》。
　　唐人小说载：王轩游西小江，泊舟苧萝川，感国色埋尘，怆然题诗于西施石曰：
　　　　“岭上千峰秀，江边细草春。今逢浣纱石，不见浣纱人。”
　　俄见一女子，振璚珰，扶石笋，低徊而谢曰：
　　　　“妾是吴宫还越国，素衣千载无人识。当时心比金石坚，今日与君坚不得。”
　　遂与轩嬿好。复有恨别之辞。后萧山郭凝素闻而慕之，亦往浣纱溪口，题诗于石，夜宿其旁，以伺灵会。既寐，则众鬼掷瓦砾，素惊而起。闻者莫不嗤笑。进士朱泽作诗嘲之云：
　　　　“三春桃李本无言，苦被伤残鸟雀喧。借问东邻效西子，何如郭素学王轩。”
