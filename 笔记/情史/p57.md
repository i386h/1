<!-- { "loadSidebar": true } -->
　　中宗夫妇，身被武曌之毒，而乃事事效之。微临淄仗义，李其为韦乎？吾独怪天宝之杨，复依稀武、韦故辙也。
　　唐玄宗　杨贵妃
　　杨妃小字玉环，弘农华阴人。父玄琰，为蜀州司户。妃生于蜀。尝误堕池中，后人呼为“落妃池”。妃早孤，养于叔父河南府士曹玄珪家。开元二十二年十一月，册为寿王妃。寿王者，玄宗第十八子也。玄宗自武惠妃即世，后庭无当意者。或言寿王妃之美，二十八年十月，上使高力士取妃于寿邸，度为女道士，号太真，住内太真宫。天宝四载七月，册左卫中郎将韦昭训女配寿邸。是月，于凤凰阁册太真宫女道士杨氏为贵妃，半后服用。进见之日，奏《霓裳羽衣曲》。是夕授金钗钿合。上自执丽水镇库紫磨金琢成步摇，至妆阁亲与插鬓。上喜甚，谓后宫曰：“朕得贵妃，如得至宝也。"乃制曲曰《得宝子》。
　　太宗纳巢刺王（元吉）妃，而生子明。明皇亦夺寿王妃，而册为贵妃。武曌由尼而入宫，玉环亦由女道士而入宫。祖父子孙三代衣钵如出一辙，贻谋可不慎与！然玉环归寿邸六年而度为女道士。又五年，始召幸为贵妃，踌躇许久，惟恐公论之难掩。以此观之，明皇之良心，未尝死也。时林甫已相，而安禄山被宠，举朝无敢言直谏之士，而明皇得遂其非。令姚、宋、韩、张诸公而在，乌有是哉！
　　安禄山为范阳节度使，恩遇甚深，上呼之为儿。常于便殿与贵妃同宴乐，禄山就坐，不拜上而拜贵妃。上问之，曰：“胡人不知其父，只知其母。"上笑而宥之。贵妃常中酒，衣褪微露乳，帝扪之曰：“软温新剥鸡头肉。"禄山在傍对曰：“滑腻初凝塞上酥。"上笑曰：“信是胡人，只识酥。"禄山生日，上及贵妃赐衣服、宝器、酒馔甚厚。后三日，召禄山入禁中，贵妃以锦绣为大襁褓裹禄山，使宫人以彩舆舁之。上闻后宫喧笑，问其故，左右以贵妃之日洗禄山儿对。上自往观之，大喜，赐贵妃洗儿金银钱，复厚赐禄山，尽欢而罢。自是禄山出入宫禁，或与贵妃同食，或通宵不出，颇有丑声闻于外，上不觉也。禄山体重三百五十斤，腹大垂过膝，然能为旋风舞，迅疾如飞。一日，上游后苑，妃与禄山先在。妃见皇出迎，鬓髼松未整，上始疑之，终不能发。后禄山举兵反，曰：“至长安日，当以贵妃为后。"已闻妃死马嵬驿，意甚惜之。
　　子犹氏曰：“明皇一日杀三子，于亲生儿如刈草菅，而呼胡人为儿，乃望其孝顺乎？禄山在旁而扪宠妃之乳，与为调谑，固已自诲之淫矣。禄山母贵妃而私之，独无罪乎！胡俗：父死则妻其母。禄山特预为之耳。且贵妃固明皇真子妇也。真子妇可妻，于假母何有焉。寿王之恨，报在禄山。明皇之疑妃，而终不能发，中有不慊故也。
　　蜀徐后徐妃
　　成都人徐耕，生二女，皆有国色。耕教为诗，有藻思。耕家甚贫，有相者谓曰：“公非久当大富贵。"因使相其二女，相者曰：“青城山有王气，每夜彻天者一纪矣。不十年后，有真人乘运，此二子当作妃后。君之贵由二女致也。"及建入城，闻有姿色，纳于后房，姊生彭王，妹生衍。建即位，姊为淑妃，妹为贵妃，耕为骠骑大将军。衍即位，册贵妃为顺圣太后，淑妃为翊圣太后（妃）。咸康元年九月，衍与母同祷青城山，宫人毕从，皆衣云霞之衣。衍自制《甘州词》，令宫人歌之。其词哀怨，闻者凄怆。衍至青城，在旬日设醮，祈福太妃太后。谒见铸像，及丈人观、玄都观、金华宫、景山至德寺，各有唱和诗刻于石。次至彭州、阳平、化溪州、三学山，夜看圣灯。回至天回驿，各赋诗。太后诗曰：
　　　　"周游灵境散幽情，千里江山辄得行。所恨风光看不足，却驱金翠入龟城。"
太妃诗曰：
　　　　“翠驿江亭近帝京，梦魂犹是在青城。此来出看江山景，却被江山看出行。"
　　吏部侍郎韩昭，字德华，长安人。衍北巡，以为文思殿学士、京城留守判官。昭以便佞出入宫掖。太妃爱其美风姿，专有辟阳之宠。衍既荒于酒色，而徐氏姊妹亦各有倖臣。不能规正，至于失国，皆其致也。
　　金废帝海陵（即金主亮）
　　海陵为人，善饰诈。初为宰相，妾媵不过三数人。及践大位，逞欲无厌。后宫诸妃十二位，又有昭仪至充媛九位，婕妤、美人、才人三位，殿直最下，其他不可举数。初即位，封岐国妃徒单氏为惠妃，后为皇后。第二娘子大氏，封贵妃。第三娘子萧氏，封昭容。耶律氏，封修容。其后贵妃大氏进封惠妃。贞元元年，进封姝妃。正隆二年，进封元妃。昭容萧氏，天德二年，特进淑妃。贞元二年，进封宸妃。修容耶律氏，天德四年，进昭媛。贞元元年，进昭仪。三年，进封丽妃。即位之初，后宫止此三人。尊卑之叙，等威之辨，若有可观者。及其侈心既萌，浮肆蛊惑，不可复振矣。
　　昭妃阿里虎，姓蒲察氏，驸马都尉没里野女。初嫁宗盘子阿虎迭，阿虎迭诛，再嫁宗室南家。南家死，是时南家父突葛速为元帅，都监在南京，海陵亦从梁王宗弼在南京，欲取阿里虎，突葛速不从，遂止。及篡位，方三日，诏遣阿里虎归父母家。阅两月，以婚礼纳之。数月，特封贤妃，再封昭妃。阿里虎嗜酒，海陵责让之，不听，由是宠衰。昭妃初嫁阿虎迭，生女重节。海陵与重节乱，阿里虎怒重节，批其颊，颇有诋訾之言。海陵闻之，愈不悦。阿里虎以衣服遗前夫之子，海陵将杀之。徒单后率诸妃嫔求哀，乃得免。凡诸妃位，皆以侍女服男子衣冠，号假厮儿。有媵哥者，阿里虎与之同卧起，如夫妇。厨婢三娘以告海陵，海陵不以为过，惟戒阿里虎勿笞箠三娘。阿里虎榜杀之。海陵闻昭妃阁有死者，意度是三娘。曰：“若果尔，吾必杀阿里虎。"问之果然。是月，光英生月，海陵私忌，不行戮。阿里虎闻海陵将杀之也，即不食，日焚香祷祝，冀脱死。逾月，阿里虎已委顿不知所为。海陵使人缢杀之，并杀侍婢击三娘者。
　　贵妃定哥，姓唐括氏，有容色，崇义（军）节度使乌带之妻。海陵旧尝有私，侍婢贵哥与知之。乌带在镇，每遇元会生辰，使家奴葛鲁、葛温诣阙上寿。定哥亦使贵哥候问海陵，及两宫太后起居。海陵因贵哥传语定哥曰：“自古天子亦有两后者。能杀汝夫以从我乎？"贵哥归，具以海陵言告定哥。定哥曰：“少时丑恶，事已可耻。今儿女已成立，岂可为此！"海陵闻之，使谓定哥：“汝不忍杀汝夫，我将族灭汝家。"定哥大恐，乃以子乌答补为辞曰：“彼常侍其父，不得便。"海陵即召乌答补为符宝祗候。定哥曰：“事不可止矣。"因乌带醉酒，令葛温、葛鲁缢杀乌带，天（德）四年七月也。海陵闻乌带死，诈为哀伤。已葬乌带，即纳定哥宫中为娘子。贞元元年，封为贵妃，大爱幸，许以为后。每同辇游瑶池，诸妃步从之。海陵嬖宠愈多，定哥希得见。一日，独居楼上，海陵与他妃同辇从楼下过，定哥望见，号呼求去，诅骂海陵。海陵阳为不闻而去。定哥自其夫时，与家奴阎乞儿通，尝以衣服遗乞儿。及为贵妃，乞儿以妃家旧人，给事本位。定哥既怨海陵疏己，欲复与乞儿通。有比丘尼三人出入宫中，定哥使比丘尼向乞儿索所遗衣服以调之。乞儿识其意，笑曰：“妃今日富贵忘我耶！"定哥欲以计纳乞儿宫中，恐阍者索之，乃令侍儿以大箧盛亵衣其中，遣人载之入宫。阍者索之，见箧中皆亵衣，固已悔惧。定哥使人诘责阍者曰：“我天子妃，亲体之衣，尔故元视何也？我且奏之！"阍者惶恐曰：“死罪。请后不敢！"定哥乃使人以箧盛乞儿，载入宫中，阍者果不敢复索。乞儿入宫十余日，使衣妇人衣，杂诸宫婢，抵暮遣出。贵哥以告海陵。定哥缢死。乞儿及比丘尼三人皆伏诛。封贵哥萃莘国夫人。
　　初，海陵既使定哥杀其夫乌带，使小底药师奴传旨定哥，告以纳之之意。药师奴知定哥与阎乞儿有奸，定哥以奴婢十八口赂药师奴，使无言与乞儿私事。定哥败，杖药师奴百五十。先是药师奴尝盗玉带当死，海陵释其罪，逐去。及迁中都，复召为小底。及药师奴既以匿定哥奸事被杖后，与秘书监文俱与灵寿县主有奸，又杖二百，除名。药师奴当斩，海陵欲杖之。谓近臣曰：“药师奴于朕有功，再杖之，即死矣。"丞相李睹等执奏药师奴于法不可恕，遂伏诛。海陵以葛温、葛鲁为护卫。葛温累官常安县令，葛鲁累官襄城县令，大定初，皆除名。
　　丽妃石哥者，定歌之妹，秘书监文之妻也。海陵私之，欲纳宫中，乃使文庶母按都瓜主文家。海陵谓按都瓜曰："必出尔妇，不然我将别有所行。"按都瓜以语文，文难之。按都瓜曰：“上谓别有所行，是欲杀汝也。岂以一妻杀其身乎？"文不得已，与石哥相持恸哭而诀。是时，海陵迁都至中京，遣石哥至中都，俱纳之。海陵召文至便殿，使石哥秽谈戏文以为笑。后定哥死，遣石哥出宫。不数日，复召入，封为修容。贞元三年，进昭仪。正隆元年，封柔妃。二年，进丽妃。
　　柔妃弥勒，姓耶律氏。天德二年，使礼部侍郎萧拱取之于汴。过燕京，拱父仲恭为燕京留守，见弥勒身形非若处女者，叹曰：“上必以疑杀拱矣。"及入宫，果非处女，明日遣出宫。海陵必（心）疑萧拱，竟致之死。弥勒出宫数月，复召入，封为充媛。封其母张氏莘国夫人，伯母兰陵郡君萧氏为巩国夫人。萧拱妻择特懒，弥勒女兄也。海陵既夺文妻石哥，却以择特懒妻文。既而诡以弥勒之召，召择特懒入宫乱之。自后弥勒进封柔妃云。
　　昭妃阿懒，海陵叔曹国王宗敏妻也。海陵杀宗敏，而纳阿懒宫中。贞元元年，封为昭妃。大臣奏：“宗敏属近尊行，不可。"乃令出宫。修仪高氏，秉德弟糺里妻也。海陵杀诸宗室，释其妇女。宗本子莎鲁剌妻、宗固子胡里剌妻、胡茱来妻及里糺妻，皆欲纳之宫中。讽宰相奏请行之。使徒单贞讽萧裕曰："朕嗣续未广，此党人妇女，有朕中外亲，纳之宫中如何？"裕曰：“近杀宗室，中外异议纷纭。奈何复为此耶？"海陵曰：“吾固知裕不肯从。"乃使贞自以己意讽裕，必欲裕等请其事。贞谓裕曰：“上意已有所属，公固止之，将成疾矣。"裕曰：“必不肯已，惟上择焉。"贞曰：“必欲公等白之。"裕不得已，乃具奏，遂纳之。未几，封高氏为修仪，加其父高邪鲁瓦辅国上将军。母完颜氏，封密国夫人。高氏以家事诉于海陵。自熙宗时，见悼后干政，心恶之。故自即位，不使母后得预政事。于是遣高氏还父母家。诏尚书省，凡后妃有请于宰相者，收其使以闻。
