<!-- { "loadSidebar": true } -->
　　谈苑砌台即今擦台也王侯家多作砌台以为林观之景唐张仲素诗云写望临香阁登高下砌台林间见青使意上赐钱来即知唐末有之太祖胡天王都尉王审琦家其子曰承裕幼时其父戏补砌台使【天中记仲素字绘之建封子也孔帖作仲封误】
　　丹铅録蔡衡仲举温庭筠华清宫诗澁浪浮琼砌晴阳上防斿之句曰澁浪何语也予曰子不观营造法式乎宫墙基自地上一丈余叠石凹入如崖隒状谓之叠澁石多有水纹谓之澁浪
　　丹铅録吕温地志图序粉散百川黛凝羣山亦如今地里图黄为川红为路青为山也今府治防事多畵此秇林伐山杨惠之塑佛壁为天下第一郭熈见之又出新意遂令圬者不泥掌【今云泥抹】止以手抢泥或凹或凸干则以墨随其形迹晕成峰峦林谷加之楼阁人物宛肰天成谓之影壁今衙门屏墙亦曰影壁
　　辍耕録今人家正门适当巷陌桥道之冲则立一小石将军或植一小石碑镌其上曰石敢当以厌禳之按西汉史防急就章云石敢当顔师古注曰卫有石碏石买石恶郑有石制皆为石氏周有石速齐有石之纷如其后以命族敢当所向无敌也据所説则世之用此亦欲以为保障之意　继古藂编云以寓厌禳之防
　　刋谬正俗如淳汉书音义曰旧亭传于四角面百步筑土上有屋屋上有柱出髙丈余有大板贯柱而出名曰桓郡县所都夹两边各一桓陈留之俗言桓声如和今犹谓之和表也説文云桓是亭邮表也东京赋云迄于上林结徒为营叙和树表司铎授征叙比也军之正门为和树表设牙形以表之

　　艺林彚考栋宇篇卷八
<子部,杂家类,杂考之属,艺林汇考__栋宇篇>
　　钦定四库全书
　　艺林彚考栋宇篇卷九
　　蓬莱县知县沈自南撰
　　梁欐类
　　释名桷确也或谓之椽或谓之榱
　　丹铅録余音绕梁欐三日不絶欐或作丽荘子梁丽可以冲城殷敬顺曰阜梁也
　　兼明书灵光殿赋曰云楶藻棁臣向曰楶梁上柱棁义手也明曰按尔雅释宫云栭谓之楶郭璞曰欂栌也【欂音皮碧反】欂柱头也栌斗也又云杗廇谓之梁其上楹谓之棁郭璞云侏儒柱也臣向不依尔雅之文臆为其説且上文枝牚扠防而邪据周翰曰枝牚梁上交木交即义手也何得更以棁为义手违经背义乖谬之甚
　　原始周立五宫太庙宗宫考宫路寝明堂咸有四阿反坫重元重廊重常复格藻棁移旅盈惷常内阶陛堤塘山廧应门库台间又以黑石为门限按四下曰阿外向室曰坫重元累栋也重廊累屋也重常累系也复格三檽也藻棁梁上柱也承屋曰移旅惷藻井之饰也宫庙陛台修饰之制详见于此
　　演繁露王盈孙传僖宗还蜀议立太庙盈孙议曰故庙十一室二十三楹楹十一梁垣墉广袤称之礼记两楹知其为两柱之间矣然楹者柱也自其奠庙之所而言两楹则间于庙两柱之中于义易晓后人记屋室以若干楹言之其将通数一柱为一楹耶抑以柱之一列为一楹也此无辨者据盈孙此议则以柱之一列为一楹也
　　演繁露元祐初程頥议更立太学先言三舍每斋须屋七楹其后又言七间为一斋学制所诘问頥前后所须间架不同頥曰所称斋七楹即是七间别无间架不同不知此时何人主学制所殊可笑也楹柱也诗言旅楹即槩言众柱耳孔子梦奠两楹即是在两柱之间世谓屋若干间者取两柱夹覆之中故曰一间今文士记屋亦皆相承以几楹为几间盖取柱之一列言之则无碍或析而言之以一间为一楹一楹安得立屋此正所谓因文害事也唐王盈孙传僖宗还蜀议立太庙盈孙议曰故庙十一室二十三楹楹十一梁是排立十一室无室为屋间二其东西屋尽处别须植柱二列故十一室而二十三楹者以一列为一楹也二十三楹而梁才居十一者从南面计眎亦以梁列数之故毎室才云一梁也
　　隽言五行志童謡曰木门仓琅根为宫门铜锾师古曰门之铺首及铜锾也铜锾青故曰仓琅铺首衔环故谓之根
　　演繁露风俗通义门户铺防公输班见水中蠡引闭其戸终不可开遂象之立于门戸案今门上排立而突起者公输班所饰之蠡也义训曰门饰金谓之铺铺谓之鏂鏂音欧今俗谓之浮沤钉也案此沤者水上浮沤状亦类蠡也南史人借雀以行嘲谑曰谁家屋门头铺浪游逸
　　辍耕録今人家戸设铰具或铁或铜名曰环纽即古金铺之遗意北方谓之屈戌其称甚古梁简文诗织成屏风金屈戍李商隐诗锁香金屈戌李贺诗屈膝铜铺锁阿甄屈膝当是屈戍
　　留青日札屈膝説者以为即铺非也盖既言屈膝又言铜铺则非一物明矣余谓即今之蝴蝶扇铰也可以屈伸折叠故可用之屏风也一名仓琅根汉书曰宫门铜锾也
　　留青日札西都赋排玉戸而飏金铺蜀都赋金铺交映长门赋挤玉戸而撼金铺沈佺期诗舞阁金铺借日悬李贺诗月缀金铺光脉脉铺古噐名簠方铺圆乃礼噐也舞赋铺首炳以焜煌注门扇锁处也汉门有铺首正象其圆形盖三代已有之
　　说楛李元平乐观赋曰过洞庭之辅闼厯金环之华铺金铺又作华铺矣
　　戏瑕屈戍亦名屈防曽见古金屈戌长可尺余广象楣棱小杀镂兽形若饕餮状絶细巧衔双环意即古之金铺耶梁简文诗织成屏风金屈戍李商隐诗锁香金屈戍杜牧勤政楼诗惟有紫苔偏称意年年因雨上金铺一物而异名至屈防之称则自李贺诗中见耳西汉书元夀元年孝元殿门铜虵铺首鸣铺首即金铺也及读宋人小説谓般输见水中蠡引闭其戸终不可开遂象之立于门戸今门上排立而突起者般输所饰之蠡也防汉书则铺首作虵之形似不专于蠡矣
　　留青日札杨烱青苔赋曰暗琼铺谓扉上有金玉龙兽以衔环者我朝公侯一二品门用兽面摆锡环三品至五品惟摆锡环六品至九品用铁环
　　嬾真子杜牧之华萼楼诗云千秋佳节名空在承露丝囊世已无唯有紫苔偏称意年年因雨上金铺金铺出甘泉赋云排玉戸而飏金铺注云金铺门首也言风之所至排门扬铺击鼔锾鉏盖此楼久无人登而苔藓生其门上矣汉以金盘承露而唐以丝囊丝囊可以承乎此不可解
　　秇林伐山龙生九子不成龙各有所好屭赑鸱吻之类也椒图其形似螺蛳性好闭故立于门上词曲门迎驷马车戸列八椒图人皆不能晓今观椒图之名亦有出也见菽园杂记又按尸子云法螺蚌而闭戸后汉书礼仪志殷以水徳王故以螺着门戸则椒图之似螺形信矣【菽园杂记详见动物篇】
　　丹铅录公输子见蠃出头潜以足畵之蠃引闭其戸不可开因仿之设于门戸今以蠃为铺首古遗制也文子圣人师蛛蝥而结网法蠡蠬而闭戸后汉礼仪志殷人水徳以蠃首慎其闭塞使如蠃也
　　秇林伐山夏后氏金行初作苇茭言气交也殷人水徳以螺首慎其闭塞使如螺也周人木徳以桃为梗言气相更也荘子曰挿苇于戸布人其下童子入不畏而鬼畏之是鬼之智不如童子也今人元日以苇挿戸螺则今之门镮也桃梗今之桃符也【今按桃梗后汉书作更】
　　秇林伐山唐韵防音塔柱防头也今俗名防朽陆文量菽园杂记引博物志虭【音貂】蛥【舌哲二音】其形似龙而小性好立险故立于防朽上则防朽之名亦古矣【菽园杂记别见】丹铅録大戴礼明堂四戸八牖赤缀戸白缀牖楚辞网戸朱缀注缀縁也以朱縁其边今曰四映如古紫界墙青琐闼之属
　　梦溪笔谈屋上覆橑古人谓之绮井亦曰藻井又谓之覆海今令文文中谓之鬬八呉人谓之愚项唯宫室祠观为之
　　丹铅录绮井谓之鬬八又曰藻井今俗曰天花板也隽言赵后传壁往往为黄金釭服防曰釭壁中之横带也晋灼曰以金环饰之也师古曰壁带壁之横木露出如带者也于壁带之中以金为釭若车釭之形也釭音工流俗读之音江非也
　　丹铅録陈后主起临春结绮望仙三阁壁带县楣皆以沉檀为之注壁带壁中横木县楣横木施于前后两楹之间下不装搆如偏桥栈道之势今人谓之挂楣古之□阁今曰阁板礼记始死之奠其余阁也与西都赋曰金缸衔壁
　　留青日札岑羲公主宅金榜重楼开夜扉武平一金榜珠帘入夜开又岑有金榜琼筵银河玉漏武有金榜珠琼筵银箭沈佺期金榜扶丹掖李峤黄金瑞榜绛河隈宗楚客玉楼银榜枕严城杜子美曲江翠幕排银榜刘梦得银花悬院榜翠羽映绦金榜银榜乃俗字面金金题银银题为少雅卢藏用飞罗半拂银题影韦元旦僊榜承恩争既醒又顾昭暴卒见防间金榜银榜铁榜见唐书榜亦作牓今牌扁也
　　询蒭録结屋枋凑合处必有牡牝笋穴俗呼为公牡笋是也
　　秇林伐山僧寺茗所曰茶寮寮小窓也
　　名义考汉书给事黄门之职日暮入对青琐门孟康曰以青画戸边镂中天子制也师古曰刻为连琐文而青涂也魏都赋皎皎白间离离小钱张説注白间窓也以白涂之画以钱文犹绮疏青琐之类青琐即今门之有亮者刻镂为连琐文本注是白间即今菱花窓文如列钱自生虚白非以白涂为钱文也【镂音漏音格】
　　客座赘语秦会之丞相第中牕上下及中一二眼作方眼余作疏櫺谓之太史牕此即今之栁叶槅子也俗又名为不了格
　　演繁露説文穿壁以木为交窓所以见日也向北出牖也在墙曰牖在壁曰窓
　　隽言甘泉赋旋题玉英应劭曰题头也榱椽之头皆以玉饰言其英华相烛也
　　隽言甘泉赋抗浮柱之飞榱师古注榱屋椽也子虚赋仰艸橑而扪天注艸古攀字橑椽也音老蓺文志茅屋采椽注采柞木也字作棌本从木以棌为椽言其质素也
　　隽言张敞传得之殿屋重轑中苏林曰轑椽也重轑重棼中师古曰重棼即今之廊舍也一边虚为两夏者也轑音老苏武传扶辇下除师古曰除谓门屏之间隽言天文志流星下燕万载宫极东去李竒曰极屋梁也三辅间名为极或曰极栋也三辅间名栋为极延焉谓之堂前阑楯也○又朱云传云攀殿槛师古曰槛轩前栏也
　　隽言史丹传天子自临轩槛上师古注轩槛阑版也甘泉赋据軨轩而周流兮注軨轩谓前轩之軨軨者轩间小木軨字与櫺同
　　隽言袁盎百金之子不骑衡如淳曰骑倚也衡楼殿边栏楯也师古曰骑谓跨之耳非倚也
　　侯鲭録栏楯王逸注云纵曰栏横曰楯楯间子曰櫺栏楯殿上临边之饰亦以防人坠堕今人言钩栏是也衍文沙门应撰
　　名义考阶际木勾栏曰栏干亦作防干眼眶亦曰阑干盖阑干以横斜为义勾栏木纵横为之故曰阑干以木为之故字从木息夫躬传涕泣流兮萑兰臣瓉曰萑兰泣涕阑干也萑苇兰香草躬误当作涣澜亦纵横之意泪出于眼因谓眼眶为阑干曹植诗月落参横北斗阑干薛令之诗苜蓿长阑干近孙太初诗山中芝草阑干长凡横斜皆可言阑干
