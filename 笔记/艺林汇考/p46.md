<!-- { "loadSidebar": true } -->
　　説略今世之称谓间有形于古记者女兄曰姐记曰女字或作姐古字假借也子也切今世多称女兄为姐尊之也称人长曰老兄世説东府樗蒲大掷刘毅掷得雉刘裕挼五木斥之曰老兄试为卿答即成卢焉又曰吾兄左传宋向戍来聘见孟献之尤其室对曰我在晋吾兄为之毁之重劳且不敢称弟曰舍弟魏文帝与钟繇书曰是以令舍弟子建因荀仲茂时从容喻鄙防称人弟曰令弟古以自称弟谢灵运酬惠连诗来路值令弟开颜披心胸称人曰郎君文选应璩与满炳书曰外嘉郎君女兄夫曰姊夫元氏小焦与昆侄书吾时在凤翔母借书于齐仓曹家徒步执卷就陆姊夫师授妹夫曰妹壻赵岐娶马某女宗姜为妻妻兄子融岐不以妹壻之故屈志于融女壻曰令壻唐咸安公主下嫁可汗上书恭甚且言肯为兄弟令壻半子也妇人谓夫妹曰小姑焦仲卿妻诗云却与小姑别泪落连珠子　同行人称曰火伴木兰词云出门见火伴火伴始惊忙称先生人曰先辈王子敬问谢公林公何如庾公谢曰先辈初无论世説中亦多有此语奴婢所生子曰家生儿汉书陈胜传免骊山徒人奴产子师古曰奴产子犹今云家生儿也鄙人之不肖曰奴才水经注李特至劒阁叹曰刘氏有如此地而面缚于人岂不奴才也又唐郭子仪曰子仪诸子皆奴才耳　男女缔姻者两家相谓曰亲家唐书萧嵩自道曰天子亲家翁以亲字为去声见辍耕録　幼女曰丫头刘賔客寄赠小樊诗花面丫头十三四春来绰约向人时称人曰某甲三国志许攸呼太祖小字曰某甲卿不得我不得冀州也呼后辈曰后生子鲍明逺少年时至衰老行篇云寄与后生子作乐当及春以字役公门曰书手报应记唐宋衎江淮人应明经举元和初至河隂县因疾病废业为盐铁书手説原髙祖言最髙在上也曽祖言推上祖位转増益也孙悬也与髙祖相悬也孙之子曰来孙葢无服而意疎逺呼之乃来也来孙之子曰昆孙昆贯也情逺而以礼贯连之也昆孙之子曰仍孙以礼仍有之耳恩意实逺也仍孙之子曰云孙葢逺去如浮云也　父者矩也以矩度教子也母者慕也为婴儿大所慕也子者嗣也息也言嗣续宗祧也先父而生者伯父也伯大也父之长也后父而生者叔父也叔属也父之行也又有谓伯把也把持家政也仲中也位在中也叔少也季癸也甲乙之次癸在末也兄荒也荒大也弟第也相次第而生也侄秩也言尊卑秩然有序也母之兄弟曰舅姊妹之子曰甥谓出配他男而生也姑者故也言尊故也姨者平也言与母与妻平也姑之子曰外兄弟舅之子为内兄弟总谓之表兄弟也姊者咨也长而可咨问也妹者末也位居末也母之姊妹曰母姨祖之姊妹曰王姑妇人谓夫之父曰舅夫之母曰姑又曰嫜弟称兄之妻曰嫂嫂字从女从叟言年长与母等也长妇谓稚妇曰娣妇娣妇谓长妇曰姒妇又曰妯娌夫者扶也以道扶接者也妇者服也执箕箒以供妇职从乎人者也伉敌也俪偶也曰妻者齐也与夫齐也曰妾者接也服事得接于夫者也
　　艺林彚考称号篇卷三
　　钦定四库全书
　　艺林彚考称号篇卷四
　　蓬莱知县沈自南撰
　　尊长类
　　识遗礼记曾子问及乐记等篇孔子云吾闻诸老聃郑注云老聃古夀老者之称而后人以孔子问礼老聃为柱下史之老聃未必然也
　　丹铅杂録晋姜鼎铭曰保其孙子三夀是利鲁颂三夀作朋葢古语也先儒以为三卿恐非
　　梁谿漫志上夀百中夀八十下夀六十故人至五十则不为大矣六十则可言夀矣鲁颂三夀作朋晋鼎铭三夀是利岂此谓乎汉有三老五更所谓三夀者殆三老之类也
　　余氏林言程义文云三老五更更字当作叟今嫂字作防可以验知其故
　　野客丛书三老五更按列子云禾生子伯宿于田更商丘开之舍更亦老之称也
　　丹铅録列子云禾生子伯【人姓名】出行经坰外宿于田更更训老老而更事也汉立三老五更更义取此张湛注列子乃云更当作叟误矣　正杨孝经援神契云尊三老者父象也五更宠以度宋均曰三老老人知天地人事者五更老人知五行更代之事者史记西门豹治邺投三老于河应劭汉官仪曰三老五更三代所尊也史正义云百官表云十里一亭亭有长十亭一乡乡有三老掌教化皆秦制也曰汉立三老五更当别有见蔡邕曰更当为叟叟老人之称也
　　对问编汉明养五更于辟雍取其象五星也又谓知五事然于更字何涉宋均谓知五行更代事或然然不若蔡议郎以更为叟字误于三老尤明况列子以坰外田更为野老则更亦训老旧矣
　　辨物志先王父事三老兄事五更似三老重而五更轻及考汉明帝三老五更并以二千石禄养终身初无偏重而唐养老礼皇帝降迎再拜执酱执酳皆同三老五更杖拜安车表谢又同汉志徳行年髙一人为老次一人为更皇帝揖进三老在前五更后从譬兄弟比肩序有先后分谊则均父事兄事之説可执乎哉
　　辨物志戾太子得罪壶关三老言其寃王尊为郡被夺东郡三老奏其治状夫三老与乡亭之职何当按成周比长里宰为下士闾胥酂长为中士旅师鄙师为上士在汉乡有三老亭有长有啬夫而三老孝弟力田为尤重比之于周则上士也葢古隣里乡党之事皆得主之以命官王制乡论秀士升之司徒其得上言于朝也所从来矣
　　辨物志新城三老董公遮説汉王为义帝发丧片言而啓受命之基按三老即秦置乡亭三老也商鞅之法十里一亭亭有长十亭一乡乡有三老三老掌教化则知修行帅善有其素而商鞅之法非尽不善也
　　辨物志按养老之典虞夏商周皆同然不过曰国老庶老而已国老贵而老者庶老贱而老者此四代之制也礼书曰天子之养老三孔颖达曰人君养老有四岂与古国老庶老之制异乎曰无异也庶老无论矣礼书死政者之老孔颖达死国难之祖父与致仕之老是皆贵而老者总当曰国老第古人事约而典重故庶老之上止有国老之名后代事烦礼轻故国老庶老之外兼有死政者之老等名其实一也
　　宋景文笔记蜀人谓老为皤【音波】取皤皤黄髪义后有蛮王小皤作乱今国史乃作小波非是
　　爱日斋丛抄林谦之诗惊起何波理残梦自注述梦中所见何使君蜀人以波呼之犹丈人也范氏吴船録记嘉州王波渡云蜀中称尊老者为波又有所谓天波月波日波雷波者皆尊之之称此王波盖王老或王翁也宋景文尝辨之谓当作皤字鲁直贬涪州别驾自号涪皤或其俗云按景文所记云蜀人谓老为皤音波取皤皤黄髪义
　　留青日札或云蜀中人称美为波见游山记今西厢记云波者甚多
　　希通録俗斥年长者为老物实非恶语人亦物也故曰人物况六经中已有之周礼籥章祭蜡以息老物余氏辨林麋羣千百故多寿曰麋寿如千秋云也有作眉寿者盖古字简少麋眉通用耳实非眉寿之解也清波杂志人少则发黑老则发白久则黄人少则肤白老则肤黑久则黯若有垢然发黄而肤为垢故曰黄耉见王充论衡而今韵略耉字下亦注老人面若垢为耉名义考考老寿也黄耉老人面色黄也台鯸鲐河豚也其背青老人背色若鲐也诗注谓黄为黄髪耉为冻梨尔雅疏谓燕代北鄙谓耉为梨説文又谓老人面梨若垢诸説似牵强舍人曰老人气衰皮肤消瘠背若鲐鱼此亦是以意释不实知鲐者也鲐背丰满但青黑耳【鯸音侯鲐音胎】
　　丹铅録按耆耋作齿臷义同前汉书犬马齿臷释名臷铁也皮肤黑色如铁也又诗诂耋之谓昳也
　　名义考缃素杂记古语有二声合为一字者如不可为叵何不为盍从西域二合之音切字之元也龙钟潦倒正二合之音龙钟切癃字潦倒切老字欲言癃欲言老即以龙钟潦倒言之后有释者皆不得其义而臆説也留青日札今人年老行动不便曰龙钟自来多不解其意余以为钟聚也故説文曰如天之钟美是也盖言龙至于老则蟠聚而不能奋飞故以之称老年翁也如鲐背之类也李济翁以为钟即涔者谬矣
　　丹铅总録老人衰惫为龙钟或云当作癃钟或云当作聋钟或云钟聚也龙至于老蟠聚不能奋飞也其説皆非按广韵龙种竹名生于罗浮山大七八围长一二丈世言龙钟谓老人如竹之摇拽不自禁持也
　　代醉编丹铅録龙钟竹名年老曰龙钟言如竹之枝叶摇拽不能禁持也巵言云龙钟二字尚不得解所谓南越志罗浮竹每节一二丈曰龙钟竹为喻抑何逺也且竹名本自曰籦笼余按洞防记阳关之外花牛津时得异石长十丈髙三丈立于望仙宫因名龙钟石武帝末此石自陷入地惟尾出土上今人谓为龙尾墩也则石亦名龙钟且无枝叶摇拽如老人之状又李济翁资暇録谓钟即涔耳涔与钟并蹄足所践处则龙之致雨上下所践之钟固淋漓溅淀矣此説更迂又裴度未遇时过天津桥二老人倚柱愕然曰蔡州未平须得此人为将仆闻之告公公曰见我龙钟故相戏耳大抵相传乡语难以尽解必强而解之误矣广东通志南越志一统志俱言罗浮有笼葱竹一名龙钟在第三十一岭杜诗注蜀有竹名籦笼则籦笼盖蜀竹非罗浮竹也杜诗笼竹和烟滴露梢是也
　　説楛龙钟竹名枝叶垂委不能自扶故老敝曰龙钟资暇録谬谓钟即涔龙致雨上下所践之钟淋漓溅淀此成何语耶
　　苏林演义龙钟不昌檝不翘首发鬓松县拾之类秕言毛老也周礼王燕则诸侯毛郑司农注云老者二毛故曰毛中庸燕毛所以序齿燕毛犹言燕老也北堂书钞韦昭辨释云公贡也才徳兼于人咸贡荐于王而用之也辨云公犹取正直无私也故曰公字从八厶
　　名义考背私为公有制为卿公之为字八背也厶私也背私则可以为公矣卿之为字卯事之制也有制则可以为卿矣【八音背厶音私卯音赍】
　　谈剩公字与私字相对窃疑古人之以公称者或俱是名如曰盖公丁公吴公厐公之类甚多自后世以君公字为崇重之词训诂家凡遇称公者皆曰史失其名恐未必然也
　　演繁露勾龙周弃为社稷故日食伐鼓于社责上公也今俗犹言社公者上公之义也杜佑駮之云公者尊称以人尊社故曰社公王肃言社公为上公俗言天公雷公岂上公乎
　　鹤山雅言一部左氏家臣不曾呼其主为公只伯有一段有一公字　三代以后称呼犹严惟宋以客称公鲁以周公同二王后未曾妄以称公者伯有一段以公称渐有称公之意若叶公则夷礼僭者也
