<!-- { "loadSidebar": true } -->
　　余冬序录世俗谓言行不顾者为无行止所谓有行止者有行义之人也昔人尝有汚人行止之言矣按行止字义当是礼节之称诗曰人而无止曰客止可观凡此所谓止者皆行止义也
　　留青日札今冬笋之己透风有毛者曰猫儿头又言人之干事不干浄者曰猫儿头亦曰猫儿头生活此起于元元时新官出京而贫者有人应付盘纒即同去到任就与管事谓之猫儿头盖言如笋之只好在土中一出头来人不贵重也又如猫然其头虽似虎而人不畏也今人呼骂达官家人亦曰猫头
　　留青日札今言官府贪汚失操守者曰放手松后汉书残吏放手盖以贪纵为非者曰放手也又钱财入手曰齩手盖言如蛇狗之咬手而不可放脱也其过付官吏赃者曰统手盖言内外一体如猿猴之统臂也
　　留青日札今骂人之奸狡者曰滑贼言其光滑奸诈也当作猾贼史记项羽为人僄悍猾贼是也前汉书作祸贼左传无助猾贼方言小儿多诈谓之狡猾又滑猾通音乱也説文滑利也盖滑言如水之滑溜猾言如犬之黠恶也
　　投瓮随笔今人詈人之桀猾不循理者曰杂种按晋书前燕载记赞曰蠢兹杂种奕世弥昌杂种二字见此春风堂随笔世目薄行人为没前程此语亦有所自柳子厚作非国语人以为子厚平生作文得国语最深因知其短长而持之故谓子厚为没前程
　　希通录汉昌邑王贺清狂不惠注如今白痴也仆谓以清狂对白痴字亦新后读左氏传成十八年周兄无慧盖世所谓白痴则知师古之注本于杜预恵慧字异而意同
　　演繁露古字不拘偏傍多借同声用之汉志畴人疑筹人也从算厯言之比畴列之畴于义为径
　　疑耀今京师勾阑中诨语言绐人者皆言黄六余初不解其义后阅一小説乃指黄巢兄弟六人巢为第六而多诈故诈骗人者为黄六也
　　后山诗话昔之黠者滑稽以玩世曰彭祖八百嵗而死其妇哭之恸其隣里共解之曰人生八十不可得而翁八百矣尚何尤妇谢曰汝辈自不谕尔八百死矣九百犹在也世以痴为九百谓其精神不足也又曰令新视事而不习吏道召胥魁具道笞十至五十及折杖数令遽止之曰我解矣笞六十为杖十四耶魁笑曰五十尚可六十犹痴耶长公取为偶对曰九百不死六十犹痴爱日斋丛抄陈无已云世人以痴为九百谓其精神不足也项平甫家説云注司业言九百草书乔书也朱彧可谈云青州王大夫为词鄙俚每投献当路以为笑具季父为青禄王亦与诗他日季父见其子谢之其子曰大人九百乱道玷渎髙明盖俗谓神气不足者九百岂以一千即足数耶以书释之不若陈朱之説通予读张平子西京赋云小説九百本自虞初注者为小説九百篇本虞初着又曰九百四十三篇言九百举大数也汉志云小説家者流葢出于稗官街谈巷语道聴涂説者之所造也如淳曰街谈巷説其细碎之言也俗岂云九百或取喻细碎之为者俚语夲于史録固有矣故漫记之东坡作文字中有一条以彭祖八百嵗其父哭之以九百者尚在李方叔问东坡曰俗语以憨痴骀驮为九百岂可笔之文字间乎坡曰子未知所据耳张平子西京赋云乃有秘书小説九百盖稗官小説凡九百四十三篇皆巫医厌祝及里巷之所传言集为是书西汉虞初洛阳人以其书事汉武帝出入骑从衣黄衣号黄衣使者其説亦号九百吾言岂无据也方叔后读文选见其事具文选注始叹曰坡翁于世间书何往不精通耶近见杂説载此乃知前辈考证无所不至
　　名义考山谷集防苴泥不也中州人谓蜀人不遵轨辙曰川防苴防郎假切苴音鲊考韵书无防苴有防防防卢下切读若喇防除瓦切读若鲊当作防防为是山谷亦未深考也
　　名义考今人称轻俊者率曰风流南史王俭曰江左风流宰相
　　湘素杂记汉书薛广徳云温雅有醖借顔师古注云醖言如醖酿也借言有所荐借也醖于问切借才夜切或用蕴字而苏鹗演义云蕴借者人雅度之称也蕴者蓄也借者籍也籍者积也言蓄美积徳之谓陆贾云声名籍甚谓积累声名之多也或曰声名借甚谓狼籍甚盛也苏鹗解狼藉者物杂乱之貌言狼卧起游戏多籍其草草皆杂乱遂成狼藉之名借为籍者遂其语顺也
　　五总志魏天寳间谓客指蕴借为潦倒宋武帝举止行事以刘穆之为节度此非蕴借潦倒之士耶而后世以潦倒为不偶之人误矣
　　贡父诗话今人呼秃尾狗为厥尾衣之短后者亦曰厥故欧公记陶尚书诗语末厥兵则此兵正谓末贼尔【末厥对卑凡字】
　　秇林伐山檐贱士见晋书苇庵渔父见广异记湘烟录魏收有庯峭难为之语人多不知其义文潞公以问苏子容子容曰向闻之宋元宪云事见木经盖梁上小柱取其有曲折之势耳就乃用此事作诗为谢曰自知伯起【魏収字】难痡峭不及淳于善滑稽　齐魏间以人之有仪矩可喜者则谓之庯峭集韵曰庯庩屋不平也庯奔模切庩同都切庩即屠苏义同今造屋势有曲折曰庯峭俗有转语为波峭
　　希通録俚谈以不可用为不中用自晋时已有此语左传成二年郤子曰克于先大夫无能为役杜预注不中为之役使
　　致虚杂爼今人以人性不爽利者曰温暾汤盖言不泠不热也温暾二字唐诗常用
　　大头虾说客问乡讥不能俭以取贫者曰大头虾父兄忧子弟之奢靡而戒之亦曰大头虾何谓也予曰虾有挺须瞪目首大于身集数百尾烹之而未能供一啜之羮者名曰大头虾甘美不足丰乎外馁乎中如人之不务实者然乡人借是以明讥戒义取此与
　　丹録官有愦愦于临事士有藐藐于临文世皆目之曰□浊虫此古语也周礼有壶涿氏掌除水虫涿音浊是其证也宋史吕端作糊涂朱子语类作鹘突丹录扬子法言注引吕氏春秋蚛蚛出放光虫食物也今人曰儚蚛
　　丹铅録亰师俚语目形容短矮曰遳文选有遳脆之语唐书王伾形容遳陋通鉴音义作七禾切
　　丹铅録庐本切疃行无亷隅也俗戏体肥者为子
　　丹铅録氀毼本夷人服名上音兜下音达今人谓性劣者为氀毼
　　说楛当家即监奴也王建诗不是当家频向説
　　说楛防防多须也左传于思于思弃甲复来于当是不之譌
　　说楛臄腭口上曰臄下曰函齿内肉为腭外为龂说楛夸毗体柔也籧篨口柔也戚施一作施靣柔也戚施説文作一云籧篨今言囤子今言虾蟇皆以物形人之丑态也

　　艺林彚考称号篇巻十
　　钦定四库全书
　　艺林彚考称号篇卷十一
　　蓬莱知县沈自南撰
　　诨名类
　　刋谬正俗西征赋云懐夫萧曹邴魏之相辛李卫霍之将云云至于终童山东之英妙贾生洛阳之才子皆美其立加于朝著名当时音鳯恭显之任势也乃熏灼四方震耀都鄙而死之日曽不得与夫十余公之徒齿此言王音王凤宏恭石显之徒身没之后考其名行乃不得与萧曹终贾之卒徒奴齿潘生所以深鄙贱其人示贬抑之甚也后之读者不详其意但言不得与十余公之属为齿乃谓齿为齐防之义谢朓宣城郡诗曰羣龙难齿岂非僻谬按若但言音防不如萧曹辈安足以明激劝乎且齿之言未为典故安所取详刋谬正俗茍且者媮合之称所以行无亷隅不存徳义谓之茍且而今之流俗便谓无耻之人行类猪狗每为方幅则呼茍为犬且更以戏弄耳
　　刋谬正俗鄙人或问曰愚陋之人谓之鄙人何也荅曰本字作否否者蔽固不通之称尔音与鄙同诗云呜呼小子未知臧否匪靣命之言提其耳臧者善也否者恶也故以相对书云否徳忝帝位而司马子长撰史记改否为鄙以其言同故用鄙字自尔已来因曰鄙人又问曰鄙非边鄙之谓耶美好者谓之都言习京华之典则丑陋者谓之鄙谓守下邑之愚蔽不其然欤荅曰非也都者自是闲美之称不见子都乃见狂且又云洵美且都楚词云此德好闲习以都皆非上京之谓也曹刿云肉食者鄙孔子曰鄙夫可与事君也与出辞气斯逺鄙倍矣汉武帝诏贤良曰性命之情或夭或夀或仁或鄙董仲舒对策曰尧舜行徳则民仁夀桀纣行暴则民鄙天杨恽云昆戎旧壤子弟贪鄙班孟坚云周勃为布衣时鄙朴庸人曹大家女诫序云鄙人愚闇受性不敏皆非田野之谓也至如诗有都人士篇者此自别指都邑尔后文字论叙观游皆云都人士女直述其殷盛亦无系于贤愚也蹈道则为君子违义则为小人岂必都邑之人皆能贤智边鄙之士悉皆顽劣详而言之则不通矣
　　刋谬正俗问曰谚云贼无歴底中道谓内应导引为歴底何也荅曰按周礼有狄鞮氏掌译蛮夷之言礼云五方之民言语不通嗜欲不同达其志道其欲东方曰寄南方曰象西方曰狄鞮北方曰译此葢谓译导相因耳今言外人未相练悉不能来为贼盗因借当家有人导引依其冲要孤虚故谓之狄鞮也俗语音讹变言歴底耳
　　复斋谩録国史补云唐人燕集必赋诗推一人擅塲郭暧尚升平公主盛集李端擅塲送刘相巡江淮钱起擅塲乃知子美诗画手看前辈吴生逺擅塲唐人素有此语
　　余氏辨林今俗鄙称有不郎不秀之语有解曰此祖诗语诗云不稂不莠禾粟生穂葢不实之称也又考元时以郎官秀为等第不郎不秀者是言不高不下也【洪天开曰诗不稂不莠非秀字此余氏之误稂莠皆害苗之草】
　　资暇録俗呼下俚家为嘉李家者【秦人呼云】以俚与国姓音同不敢聨下字呼因改为嘉下声逐近亦以家美故也杨公笔録江淮之间谓无赖曰墨防音眉痴其字见列子
　　杨公笔録眠娗不开通之皃眠娗【上莫典下徒茧】亦见列子暇日记浙江贼号曰白日鬼多在舟船作祸彼中人见诞谩者指为白日鬼
　　菽园杂记北方老妪八九十嵗以上齿落更生者能于暮夜出外食人婴儿名秋姑秋北人读如篘酒之篘嬾真子今之夷狄谓中国为汉者葢有説也西域载武帝轮台诏曰匈奴缚马前后足言秦人我丏若马注谓中国人为秦人习故言也故今夷狄谓中国为汉亦由是也
　　询蒭録汉自武帝征伐匈奴二十余年马畜孕重堕殒罢极闻汉兵莫不畏者称之为汉儿人又曰好汉自后为男子称矣
　　老学庵笔记今人谓贱丈夫曰汉子葢始于五胡乱华时北齐魏恺自防骑常侍迁青州长史固辞文宣帝大怒曰何物汉子与官不就此其证也　辍耕録又段成式庐陵官下记韦令去西蜀时彭州刺史被县令密论诉韦前期勘知屈刺史诣府陈谢及回日诸县令悉逺迎所诉者为首大言曰使君今日可谓朱硏益丹矣刺史笑曰则公便是硏朱汉子也
　　酉阳杂俎予在秘丘尝见同官説俗説楼罗因天宝中进士有东西棚各有声势稍伧者多会于酒楼食毕罗故有此语予读梁元帝风入辞云城头网雀楼罗人着则知楼罗之言起已多时一云城头网张雀楼罗会人着
　　鹤林玉露五代史汉刘铢恶史肇杨邠于是李业谮二人于帝而杀之铢喜谓业曰君可谓偻罗儿矣偻罗俗言猾也欧史间书俗语甚竒
　　湘烟録刘鋹在国春深令宫人鬭花凌晨开后苑各任采择少顷勅还宫锁花门膳讫普集角胜负于殿中宦士抱关宫人出入皆搜怀袖置楼罗厯以验姓名法制甚严时号花禁负者献耍金耍银买燕绾楼罗干事之称也演义曰人能楼揽罗绾谓之楼罗
　　鉴戒録俗云楼罗骡之大者苏鹗云干子谓之楼罗楼字从手旁作搂尔雅云楼聚也此説近之然南史项懽传云蹲夷之仪楼罗之辨又谈苑载朱真白诗云太楼罗乃止用楼罗字又五代史刘铢传曰诸君可谓偻罗儿矣乃加人焉
