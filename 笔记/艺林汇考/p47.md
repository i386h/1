<!-- { "loadSidebar": true } -->
　　爱日斋丛抄古之称公有不以爵者如董公吕公夏黄公葢公泄公申公毛公呉公殆以老成尊之诸老歴秦汉间齿既宿矣司马徳操年少厐徳公十嵗兄事之呼作厐公可见尊称也虽于定国父为吏决曹亦称于公正以年徳见推唯史于夏侯婴称滕公时为滕令后方赐侯爵班书云婴为滕令奉车故号滕公此犹项羽所使薛公郯公或例以令长称公也孔融告髙密县为郑康成立郑公乡有云昔太史公廷尉呉公谒者仆射邓公皆汉名臣又商山四皓有东园公夏黄公潜光隐耀世嘉其髙皆悉称公然则公者仁徳之正号不必三事大夫也柳子厚书相国房公琯铭隂曰天子之三公称公诸侯之入为王卿士亦曰公有土地其臣称之亦曰公尊其道而师之称曰公楚之僭凡为县者皆曰公古之人通谓年之长者曰公古言三公若周公召公王者之后若宋公为卿士若衞武公虢文公郑桓公其臣称之则列国皆然师之尊若太公楚之为县者若叶公白公年之长者若毛公申公浩公而大臣鲜能以姓配公者虽近有之然不能着也唐之大臣以姓配公最著者曰房公东坡记墨君堂云凡人相与号呼者贵之则曰公足证公者不专以爵贵也洪景卢采子厚东坡语记云公为尊称又曰范汉史惟三公乃以姓配之未尝或紊如邓禹称邓公呉汉称呉公伏公湛宋公宏牟公融袁公安李公固陈公宠桥公刘公宠崔公烈胡公广王公龚杨公彪荀公爽皇甫公嵩曹公操也三国亦有诸葛公马公顾公张公其在本朝惟韩公富公欧阳公司马公苏公为最着洪氏偶不引孔融语宋顔延之与何偃同从上南郊偃遥呼延之曰顔公延之以其轻脱怪之答曰身非三公之公又非田舍之公又非君家阿公何以见呼为公偃羞而退或以田舍公阿公皆当为翁岂延之不知其义疑其不欲当尊称语因过激耳自时俗从谬敬若彼犹贤矣【班书书公主亦云翁主公翁古亦杂用】侯鲭録江州村民呼公曰大老孟子所谓二老者天下之大老也天下之父归之其子焉往于此可验
　　余冬序録今人称谓例公为尊而君次之古殊不尔东西周天子之正系也战国时称周君田文齐公子耳称薛公岂必公之尊于君哉
　　演繁露东坡离徐州诗云父老拜马前请夀使君公君即公也语似重出今见白乐天集送刘江州曰遥见朱轮来出郭相迎劳动使君公坡葢用白语云
　　説略古人致书于人亦有不称名而称君者如徐陵与王僧辨书称孤子徐君顿首与周处士书末亦云徐君白文苑英华注云君疑是古人自称如王绩书中亦作王君然则古人或有如此体未可知也
　　戏瑕君者诸侯之称公者大夫之称汉以前君尊于公故孟尝称父为君秦汉之间封号皆称君凡汉碑所载亦皆称君而不公君者尊异之词汉王骂项羽为公顔师古注云轻贱之也可证至汉末蔡邕撰杨太尉碑铭桓麟撰刘太尉碑铭始称公焉孔融深敬郑告髙密县曰郑君好学实懐明徳昔太史公廷尉呉公谒者仆射邓公皆汉之名臣又商山四皓有东园公夏黄公潜光隐耀世嘉其髙皆悉称公然则公者仁徳之正号不必三事大夫也今郑君乡宜曰郑公乡据此则称公昉自汉末无疑繇此公尊于君三国六朝至唐以后无不称公至南史臣下皆呼帝为公矣独唐顔真卿撰其父庙碑称唐故通议大夫行薛王友柱国赠秘书少监国子祭酒太子少保顔君庙碑铭而中间有君之曽祖君之祖君之父纷纶盛美举集于君诸语差不失古称先君之遗意乎今人则以君加于同类公加于下僚殊亡差等
　　野客丛书鼂错更令诸侯讙哗错父从颍川来谓错曰上初即位公为政用事云云如淳曰错为御史大夫位三公也如淳意其父称子为公葢以此尔不知此乃史家之言非当时之实谓也如史记陆贾贾谓其子曰数烹鲜无久溷公为也此亦称子为公陆贾子何尝为三公哉汉书作毋久溷汝为也曰公曰汝竟不知其实谓不独此也又如史记袁盎传其兄之子种谓盎曰君能日饮亡苛汉书作丝能日饮亡何二史所云不同如此是未可深诘也固虽当时风俗浑厚又不应以侄对叔辄称其字之理
　　臆乘古人自以公称者独范蠡曰陶朱公人号之者晋诸葛恢曰黑头公宋沈庆之羣蛮号曰苍头公梁张绾曰百六公齐何戢曰小斯楮公后魏于栗防曰黑矟公古弼曰笔头公北齐防淳曰长鬛公齐鬛公崔日谦曰白须公后周韦琼帝呼曰逍遥公唐李徳裕称牛僧孺曰太牢公若翁号则汉田蚡骂窦婴曰一秃翁北齐武成帝小字曰鳬翁唐卢从愿帝称曰多白翁窦巩人号曰嗫嚅翁陆羽自称曰桑苎翁杜牧自号曰樊川翁本朝黄鲁直自号涪翁张师雄人嘲之曰蜜翁
　　野客丛书武帝末盗贼羣起暴胜之为直指使者衣绣衣持斧逐捕盗贼威震州郡隽不疑上谒曰窃伏海濒闻暴公子威名旧矣顔注公子胜之字也仆谓此公子者如言贵公子耳非称其字也固虽当时风俗之厚不应以一介之士与部使者初未相识进谒之始称其字之理顔之推谓字以表徳古者无嫌岂其然乎且孔门弟子称仲尼者是退而记其所言非当面之称也余氏辨林白虎通云王者之子称王子王者之孙称王孙诸侯之子称公子公子之子称公孙公孙之子各以其王父字为氏故春秋有王子瑕论语有王孙贾又有衞公子荆公孙胡鲁有仲氏孟氏叔氏季氏楚有昭屈景氏齐有髙国崔卢氏今不论官之髙卑但父有一秩辄称公子祖有一秩辄称公孙而氏则归之女流失古甚矣
　　梁谿漫志唐自太宗命髙士亷等撰氏族志本恶山东人士崔卢李郑自矜地望乃更以皇族为首是亦自矜陇西着姓也然魏徴房元龄家皆盛与山东诸族为昬由是旧望不减至显庆中许敬宗等又升后族为第一等于是益尚门阀谄谀之徒不称人以官而呼之为郎犹奴之事主葢当时门地髙者以此名为贵重宋广平呼张易之为卿天官侍郎郑杲谓宋曰中丞奈何卿五郎宋曰以官言之正当为卿足下非张卿家奴何郎之有杨再思为宰相而呼张昌宗为六郎安禄山兼三镇节度使而呼李林甫为十郎裴坦之子勋至呼其父为十一郎明皇不以天子为贵而自呼为三郎当时献五角六张赋者亦呼其君为三郎流弊可骇如此
　　演繁露后世人主之对臣下不问三公九卿之与庶列槩呼为卿惟大朝防上公预事则典仪者临殿陛宣答曰某庆与公等共之独此称公他则否前辈亦尝辨之矣以予所见此语当出战国战国之世其陪臣之贵者至卿而极故其国君目其人之为卿也是至极不可加之体也及其呼唤已熟故秦汉以下人主亦遂循而目之是以无问官之髙下槩命为卿也赵广汉传事推功善归之于下曰某掾卿所为此时广汉为尹京兆身为九卿不开国不立臣仆其属官安得有卿耶特取时人相尊之语以为之礼耳广汉又尝对劾苏回之贼而言曰京兆赵君谢两卿又语亭长曰京兆不忘卿厚意王尊为太守出教告属县曰愿诸君卿勉力正身意皆类也后世呼之为卿如春秋时呼人为君为公也
　　东斋记事主者称臣葢是谦卑而己上下通行不特称于君上之前也如齐太子对医者文摰云臣以死争之虢君见扁鹊曰寡臣幸甚吕公谓汉髙祖曰臣少好相人髙祖谢项羽曰将军战河北臣战河南之类是也晋宋间彼此相呼为卿自唐以来唯君止以呼臣庶士大夫不复敢以称谓矣
　　困学纪闻晋语栾氏之臣辛俞曰三世仕家君之再世以下主之【注大夫称主】优施谓李克妻曰主孟啗我【注大夫之妻称主孟则里克妻字也】左传医和谓赵孟曰主是谓矣魏戊曰主以不贿闻于诸侯此大夫称主也齐侯使髙张来唁公称主君子家子曰齐卑君矣主君大夫之称也史记甘茂传乐羊拔中山魏文侯示之谤书乐羊曰此非臣之功也主君之力也战国策梁王魏婴觞诸侯于范台鲁君曰主君之尊仪狄之酒也主君之味易牙之调也魏以大夫为诸侯故犹称主君

　　艺林彚考称号篇卷四
<子部,杂家类,杂考之属,艺林汇考__称号篇>
　　钦定四库全书
　　艺林彚考称号篇卷五
　　蓬莱知县沈自南撰
　　朋从类
　　刋谬正俗或曰寀寮也有异义乎按尔雅云宷寮官也郭景纯注云官地为宷同官为寮此则谓卿大夫因官而得食地故谓之采地耳但古之经史采菜相通菜蔬字颇亦为采文采字多防作宷非独地也今之学者见谓之采地字上防加草便为给地以种菜更朋扵俳说焉丹铅録同官为寮文选注寮小也宋王圣求号初寮髙似孙号踈寮谢伋号灵石山药寮唐诗绮寮河汉在斜楼皆指也古人谓同官为寮指其斋署同为义今士子同业曰同官先事士先志官之同寮亦士之同窻也
　　五杂爼诗及尔同僚左传同官曰寮注寮小窻也盖取同舍之义然古僚通作寮书百僚师师僚之为言臣也释文贱之称曰僚左传泉丘人女奔孟僖子其僚从之则僚不过朋侪之义故其字从人尞声诗之所谓同僚者恐不如是后人见其从室遂引僧寮绮寮之义以证之不知同寮可作同僚而僧寮不可作僧僚也名义考尔雅寀寮官也郭璞曰官地爲寀同官爲寮无同地爲寀之文邢昺曰寀采也采取赋税以供已有采地及言同寮者皆谓有官者也寮亦作僚説文僚好貌广韵僚贱称同官相好曰僚仆臣僚故以爲贱称寮之义如此杨用修谓寮爲小窻以斋署同窻爲义不知窻竂之竂从穴不从宀説文竂穿也玉篇竂舍也后人遂以竂爲窻是窻竂之竂与采寮之寮文既不同义亦自别安得以同窻释同寮乎【寀采俱音菜】
　　宾退録今人称县令爲明府始于唐人汉人则谓之明廷见范书张俭明府以称太守如老叟称刘宠刘翊称种高获称鲍昱皆然又龚遂王生曰明府且止愿有所白张湛主簿进曰明府位尊徳重不宜自轻注郡守所居曰府明府者尊高之称前书韩延夀爲东郡太守门卒谓之明府亦其义也汉纪钟皓曰明府必欲得其人陈寔是也
　　代醉编杜密谓太守王昱曰求志行义之贤而密达之违道失节之士而密纠之使明府赏刑得中令问休扬能改斋漫録以恩地爲恩府始于唐马戴着大中初爲掌书记于太原李司空幙正言被斥贬郎州龙阳尉戴着曰自痛不得尽忠于恩府而动天下之浮议见金华子
　　李氏刋误按史记春秋之后儒术之士名闻诸侯者既适列国爲客卿乃得陈王霸之道如孟轲在齐乐毅在燕赵西汉邹阳在梁伍被在吴亦行斯道尔后辩説絶但不复客卿耳自中和已后藩镇道宾者名曰客卿始则索客之徒时有斯号近者名人朝士不免继之讹谬相承莫不因此
　　希通録今世以寄居之官爲寓公礼记郊特牲诸侯不臣寓公注寄公之子寄公字尤新
　　容斋随笔秦晋围郑郑人谓秦盍舍郑爲东道主葢郑在秦之东故云今世称主人爲东道者此也东汉载北道主人乃有三事常山太守邓晨防光武于钜鹿请从击邯郸光武曰伟卿以一身从我不如以一郡爲我北道主人又光武至蓟将欲南归耿弇以爲不可官属腹心皆不肯光武指弇曰是我北道主人也彭宠将反光武问朱浮浮曰大王倚宠爲北道主人今既不然所以失望后人罕引用之
　　野客丛书自左传有倚郑爲东道主之言后汉光武谓耿弇邓晨等皆曰北道主人北史魏孝武谓成阳王曰昨得汝主簿爲南道主人于是又有南道主人之説史传之间独未闻西道主之説耳又观赵肃独孤信东讨肃监督粮储军用不竭魏文帝谓人曰赵肃可谓洛阳主人也又有洛阳主人之説容斋随笔但引左传后汉东道主人北道主人语出处而不考其他
