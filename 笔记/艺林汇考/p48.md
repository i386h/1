<!-- { "loadSidebar": true } -->
　　嬾眞子今之同席者皆谓之客非也古席靣谓之客列座谓之旅主谓之献客谓之酬故宋享晋楚之大夫赵孟爲客注云客一座所尊也季氏饮大夫酒臧纥爲客既献臧孙命北靣重席新樽洁之召悼子降逆之大夫皆起及旅而召公鉏注云献酬礼毕而通行爲旅然则古者主先献客客复酬之然后同席皆饮不如今之时不待献酬而同席皆饮也
　　史记考要李广彼其忠实心诚信于士大夫也周礼师帅皆中大夫旅帅皆下大夫卒长皆上士两司马皆中士而皆统于军将故曰士大夫也赵奢奢爲将所赏赐者尽以予将吏士大夫吴王濞将军其劝士大夫击反虏淮阴且信非得素抚循士大夫也汉书李广利士大夫径度获王首虏战国策赵襄子曰粮食匮财力尽士大夫病吾不能守矣相如喻蜀文曰时侵犯边境劳士大夫其义并同乃若大戴礼武王践阼三日召士大夫而问焉汉武帝封禅之诏嘉与士大夫更始卫青谢苏建曰亲附士大夫招贤黜不肖者人主之柄也则羣臣之通称云
　　余氏辨林部官上士爲员外今富民往往称员外者其即孔方之意不知者以爲尊之之辞杂剧小説因以老安人配之殊可捧腹
　　史记考要参以中涓从【曹参】中涓官名师古谓在中主精洁洒扫之事周官宫人有中士下士掌王之六寝除其不蠲去其恶臭中涓或其遗制周勃初亦爲中涓贾谊治安书谓诸公幸者乃爲中涓是也
　　鼠璞今人通竿牍言典籖王府官也记府掌记幕府官也已难用之书吏中涓之称尤更爲僭汉石奋爲中涓受书谒此岂臣下之所宜用
　　菽园杂记吏人称外郎者古有中郎外郎皆台省官故僭拟以尊之今医人称郎中镊工称待诏磨工称博士师巫称太保茶酒称院使皆然此元时名分不明之旧习也国初有禁
　　墨客挥犀古者三公开阁郡守比之古侯伯亦有阁所以世之书题有阁下之称前辈呼刺史太守亦曰节下与宰相大僚书往往呼执事言阁下者少刘子爲史官与监修宰相书呼足下韩文公与使主张仆射书呼执事即其例也记室宾佐也他人亦非所宜执事则指斥左右之人尊卑皆可通用侍者士庻尽可用之近日官至使府御史及畿令悉呼阁下至于初命宾佐犹呼记室今则一例阁下可谓上下无别矣其执事才于举人侍者止行于释子而已今之布衣相呼尽曰阁下虽出于浮薄相戏亦是名分大坏矣又中表疏逺卑行多有座前之目尤可惩怪夫阁下去殿下一阶座前降几前一等此之乖僭其可行耶宗从叔诸姑及姨舅行施之可也
　　桐薪古有铃下辛苦即伍伯之属汉世已有之矣魏管辂与安平太守王基作卦谓曰乌与燕鬬直老铃下耳吴魏滕有罪吴范髠头自防诣门下使铃下以闻晋王敦武昌铃下仪仗生华如莲花状干寳曰狂花生于枯木又在铃阁之间魏黄郎爲君长自以父故常忌不呼铃下伍伯而呼其姓字至于忿怒亦终不言又晋杨方爲铃下威仪诸葛恢尝待以门人之礼铃下威仪则今典客吏也晋书铃下牵引庾冰入船以籧篨覆之按铃下见汉志中凡尊显者并可通称如阁下节下戏下足下之类【演繁露亦云铃下威仪殆今典客之吏】
　　留青日札书简称将帅曰铃下谓铃阁之下也见羊祜传又作戏下大将军旗曰戏韩信可致戏下注与麾同麾下谓麾节之下也薛宣执宪毂下谓在辇毂之下也则将军有推毂之义亦可称矣至于门下则在张苍谓殿门之下若今侍御史也在司马相如则又谓长卿门下是尊卑可通称也魏文帝爲太子拜荀公达于牀下诸葛孔明拜厐徳公于牀下则又可称牀下于高尚之士矣使者言节下毂下二千石长史言阁下父母言膝下通类相言称足下
　　防璞今人以宰相子爲东阁按公孙爲丞相开东阁不过招延宾客之地于子弟初无预今之引用乃李商隐九日诗郎君官贵施行马东阁无由再得窥上言郎君乃令狐绹下言东阁犹言令狐楚之旧馆东坡九日诗因引此事合而言之闻道郎君闭东阁且容老子上南楼此虽使令狐绹絶义山故事然东阁之开闭于郎君何与又云南屏老宿闲郎过东阁郎君懒重寻以郎君加于东阁下犹言宰相子也与汪龙溪云东阁郎君之未有用之皆无病今竟以东阁呼郎君岂爲父者不能颛招贤之责子得以盗其权耶
　　孔氏杂説谓人爲明公阁下之类亦可谓之高明孔融李膺谓融曰髙明必为伟器又曰高明父祖与仆有旧恩明公亦可谓之仁公温峤书与陶侃谓侃爲仁公明府亦可谓之明庭张俭李笃谓毛钦曰虽好义明庭今日载其半矣贤相亦可谓之贤宰左雄论曰陈蕃杨秉世称贤宰
　　刋谬正俗荀爽与李膺书云舎馆上下福祚日新此葢古人致书相问之常辞耳凡言上下者犹称尊卑总论也此类非一是以王逸少父子与人书每云上下数动静上下咸宜上者属于尊亲下者明谓子弟爲论及彼之尊上所以上字皆爲县阙而江南士族近相承与人言议及书翰往复皆指父母爲上下深不达其意耳説略周寳和钟铭曰走作朕皇祖文考寳龢钟走其万年子子孙孙永寳用享走之名于经传无见葢昔人自以称谓犹孤寡不谷臣仆愚鄙皆谦逊之辞故司马迁自称曰太史公牛马走班固自称曰走亦不任厠技于彼列然则走之号非独始于汉葢亦上矣
　　嬾眞子今之书尺称人之徳美继之曰不佞不佞意谓不敢谄佞非也左氏昭公二十一年载奋扬之言曰臣不佞注云佞才也汉文帝曰寡人不佞注云才也论语云不有祝鮀之佞注亦云才也古人佞能通用故佞训才左氏载祝鮀之言行极备葢卫之君子也卫之宋朝姿貌甚美卫灵公夫人南子通之孔子之意葢爲无祝鮀之才而有宋朝之容则取死之道故曰难乎免于今之世矣
　　疑耀今人朋友相知往来皆称通家宋以前已然但汪彦章诫其子恪曰自吾父及汝三世矣未尝与人通家往来夫家者妻也妻者自娶之爲后嗣计耳岂可以娱他人称通家耶余思通家二字施于往来外姓委不雅观然相沿已久难于顿革也
　　余冬序録唐宋间人呼谓有先辈之称或曰此互相推敬耳然不闻施之同朝同官同年而所称皆未任官职未登科第之士观欧苏书札可见李方叔东坡门人坡书称方叔爲先辈按北梦琐言王凝知举日司空图第四人登科王谓众曰某叨忝文柄今年牓帖爲司空先辈一人而已则是所谓先辈者实后辈士也唐王福畤杂録文中子谓魏徴及房杜曰先辈虽聪明特达非董薛程仇之比然则是称隋唐初葢已如此
　　宜斋野乘唐世举人呼已第者爲先辈其自目则曰前进士按魏文帝黄初五年立太学初诣学者爲门人满嵗试通一经补弟子满二嵗试通二经补文学掌故不通经者听须后试故后试称先试而得第者爲先辈由此也前进士云者亦放此犹曰蚤得进士而其辈行在先也此皆演繁露载通典语枋即容斋续笔载贻子録云同年小录是双只先辈各一人分写宴上长少分双只相向而坐以东爲上儭以西爲首给舍员外遗补多来突宴东先辈不迁而西先辈避位又绍圣间王圣涂渑水燕谈云苏徳详汉相禹珪之子建隆四年进士第一人登第初还乡里太守置宴以庆之乐作伶人致语曰昔年随侍尝爲宰相郎君今日登科又是状元先辈又司马温公劝学歌云一朝云路果然登姓名亚等呼先辈详味温公之言则登云路者方呼先辈如今黄甲并呼状元一般先辈犹言前名也又葛常之丹阳集云小説载优人有以李义山服蓝缕之衣而出或问曰先辈之衣何在曰爲馆中诸学士挦将去矣人以爲笑又王直方诗话云萧贯尝梦至宫庭中赋诗有一人曰先辈异日必贵又春渚纪闻载棋待诏刘仲甫闻祝不疑先辈名品髙着人今秋来试南省若以二家所载观之则以先辈爲称呼决非前辈之比又韦庄浣花集有癸丑下第献新先辈诗又墨客挥犀言今人于榜下择壻号曰脔壻有一新先辈少年爲贵家所慕欲以女妻之又彭应来有贺新先辈二十八人及第诗结句云囘头应念差池者重待阳和振羽毛言新先辈则谓状元爲前名明矣若以爲长上先生则安得加一新字又曰少年摭言载牛僧孺应举时韩愈皇甫湜见之于青龙寺称牛为即先辈又田表圣锡咸平集与胡旦书云秀才即先辈乃即日可为先辈也其义甚明今人诗集中因见唐诗有先辈二字不深考其故皆误作前辈近时有称道士为先辈尤可笑也
　　野客丛书今称先生之语古者亦有单称一字为礼者叔孙通与诸弟子共为朝仪曰叔孙生圣人也梅福曰叔孙先非不忠也师古注先犹言先生又观张释之龚遂等所谓王生结袜公卿数言邓先张谈先皆此意也贾谊新书载怀王问贾君曰人之谓知道者为先生何也贾曰此博号也上者在主中者在卿大夫下者在布衣之士乃其正名非为先生为先醒也取其俱醉独先醒之义
　　秕言先生长老之称贾谊云先生犹言先醒然二字可单称单称曰先如错公卿言邓先郭璞无沈防之韵而希风乎严先是也单称曰生如贾生陆生之类是也
　　东谷赘言古人称先生尊辞也称父兄亦曰先生故朱子曰先生父兄也汉人单称先亦尊辞也顔师古曰先犹言先生也故梅福有曰叔孙先非不忠也汉人单称生亦尊辞也顔师古曰生犹言先生也如贾生董生伏生之类是也宋人称先生加老焉犹尊辞也如刘元城称司马温公是也其笔之于书亦自元城语录始也七脩类槀亲业者爲弟子弟子复于人爲门生故史记曰七十二弟子而欧阳公爲转相授受者曰门生
　　蓬窻续録汉时亲受业者曰弟子业于弟子者称门生旧所莅曰故吏故民故吏与弟子并皆终身侍坐其同僚曰同舍同学曰同门皆终身以兄弟称又有举将举吏皆终身不易称即今举生门生也
　　留青日札夫子云丈夫子也汉严忌字夫子非也当由邹阳误本云枚先生严夫子皆不敢諌师古云先生枚乗夫子严忌而以夫子爲严之字则先生亦当爲枚之字耶乘自字叔也忌无考
　　留青日札父称子曰学生陈省华对客子尧叟尧佐尧咨列侍客不安省华曰学生列侍常也王祚见客子漙年三十二拜相朝服侍立客求去祚曰学生劳贤者起避耶
　　梁谿漫志子者男子之通称若文字间称其师则曰子某子复冠子字于其上者示特异于常称曰吾所师者则某子云尔列子乃其门人所集故曰子列子公羊之书其弟子称其爲子公羊子至隐十一年称子沈子何休注曰子沈子后师沈子称子冠氏上者着其爲师也不但言子曰者避孔子也其不冠子者他师也陈后山以南丰瓣香称爲子曾子盖用此法刘梦得自爲乃加子于上者非是而今人承其误亦多以自称或称其朋友皆失之矣
　　识遗子者男子通称孔子大圣孟子大贤例只称子孔子汉号夫子者邢昺孝经疏云孔子尝爲鲁国大夫故弟子连官称尊之以别余人也后之尊师者因例曰夫子近时朱文公称周程特曰子周子子程子复于姓上系子按公羊传曰子公羊子子司马子何休释云加子姓上名其爲师也若非师而但有徳者不以子冠氏上朱子于周程葢师尊之
