<!-- { "loadSidebar": true } -->
　　古今攷仪礼郑注酳犹饮也既食之而又饮之所以乐之【今按此少牢馈食礼注文酳犹饮也饮字当作羡贾公彦疏云羡者取饶羡之义故以为乐之也特牲馈食礼云主人洗角升酌酳尸郑注云犹衍也尸既卒食又却頥衍养乐之士昬礼云酌酳主人郑注云酳潄也酳之言演也安也潄所以洁口且演安其所食贾公彦云三注不同者文有详畧相兼乃具士虞亦是酳尸注直云酳安食也不言养乐及羡者丧故畧之酳音又士刃反郑云古文酳作酌】悦刃反韵书注潄也续酒也似乎食礼之三饮其口也而此似乎賔之口实饮之酒也
　　隽言叙皆引满举白谈关【古笑字】大噱【其畧反】服防曰举满桮有余白沥者罚之也孟康曰举白见验饮酒尽不也师古曰谓饮取满觞而饮饮讫举觞告曰尽不也一说白者罚爵之名也饮酒不尽者则以此爵罚之魏文侯与大夫饮酒令曰不酹者浮以大白于是公乘不仁举白浮君是也
　　侯鲭録金陵人谓巾酒曰酒恶则知李后主诗云酒恶时拈花蘂嗅用乡人语也
　　读史订疑中酒二字始见于徐邈中圣人义如中着之中而音反从平声樊哙项羽既飨军士中酒顔注云饮酒之中也不醉不醒故谓之中义宜从平声而音乃竹仲切何也亦犹中兴之中音同竹仲耶按中酒二字来歴之古无如哙而义乃别取不为后人语柄余故标而出之
　　丹铅録酩酊醉貌晋山简及世说皆作茗艼盖假借字也又简文帝曰刘尹茗仃有实理茗仃亦茗艼也今本一作茗柯于义不贯【○焦竑曰按晋书作酩酊此云茗艼误】
　　鹤山雅言周礼膳夫掌王之食饮饍羞以养王及后世子读六经只当用古礼看古无饮酒礼只有乡饮酒献酬之外饮无算其他饮止有酳古者执酱而馈执爵而酳酳谓潄也乂师古云荡口也古人无饮一杯过一品食之事只是连饮荐脯醢而已若用食礼燕客只食末后用酒口名酳顔师古注酳谓荡口又曲礼主人未辩客不虚口注虚口谓酳也音乂士觐切潄口也以酒曰酳以水曰漱
　　鹤山雅言诗有酒糈我无酒沽我毛谓一宿酒曰沽郑谓沽酒非三代无沽酒者沽酒市脯亦谓一宿酒康成直谓酤之沽失经意



　　艺林彚考饮食篇卷五
　　钦定四库全书
　　艺林彚考饮食篇卷六
　　蓬莱县知县沈自南撰
　　酒醴类下
　　酒谱西京杂记有漂玉酒而不着其说枚乘赋云尊盈漂玉之酒爵献金浆之醪注云梁人作蔗酒名金浆不释漂玉之义然此赋亦非乘之辞后人假附之耳舆地志云村人取若下水以酿而极美故世传若下酒【按呉録长城有若溪南曰上若北曰下若村人取若下水酿酒醇美胜云阳】张协作七命云荆南乌程豫章竹叶乌程于九州属扬州而言荆州未详【今按乌程有二俱有名酒非専指呉兴也呉地理志云呉兴乌程县酒有名又盛之荆州记云深水出豫章康乐县其间乌程乡有酒官取水为酒酒极甘美与湘东酃湖酒年常献之世称酃渌酒】西汉尤重上尊酒以赐近臣注云糯米为上尊稷为中尊粟为下尊顔籕曰此说非是酒以醇醴乃分上中下之名非因米也稷粟同物而分为二大缪矣抱朴子所谓鬯者醇酒也
　　艺苑雌黄张景阳七命云乃有荆南乌程豫北竹叶说者以荆南为荆州然乌程县今在湖州与荆州相去甚逺惟长兴县南五十步有箬溪夹溪悉生箭箬南岸曰上箬北岸曰下箬居人取下箬水酿酒醇美俗称箬下酒刘梦得诗骆驼桥畔苹风起鹦鹉杯中箬下春即此也荆溪在县南六十里以其水出荆山因名之张之山墟名云昔汉荆王贾登山因以为名所谓荆南乌程荆溪之南耳若以为荆州则乌程去荆州三千余里封壤大不相接矣
　　苕溪渔隠丛话余以湖州图经考之乌程县以古有乌氏程氏居此能酒因此名焉其荆溪则在长兴县西南六十里此溪出荆山张协七命云酒则荆南乌程荆南则此荆溪之南也蓺苑雌黄引长兴县南五十步箬溪水酿酒醇美称箬下酒以为乌程酒及以梦得诗为证皆误矣
　　酒谱房千里投荒録云南方人有女数嵗即大酿酒陂水竭寘壶其中密固其上女将嫁决水取之供客谓之女酒味絶美居常不可致也
　　宛委余编名酒最古者闗中之桑落水经注蒲坂刘白堕所造成于桑落之反语谓之索郎后史补云河中桑落坊水所造也魏书汝南王元悦以桑落酒饷元乂极其媚谀庾信索酒诗有蒲城桑落酒杜甫亦云坐开桑落酒至张谓有不醉郎中桑落酒教人无奈别离何酒谱皮日休诗云明朝有酒充君信酒三缾寄夜航酒江外酒名亦见沈约文集
　　酒谱张籍诗云酿酒爱干和即今人不入水酒也并汾间以为贵品名之曰干酢【音诈】酒○留青日札云后周给逍遥公韦夐河东酒即此
　　酒谱宋之问诗云尊溢宜城酒笙裁曲沃匏宜城在襄阳古之罗国也酒之名最古于今不废唐人言酒之美者有郢之富水荥阳土窟富春石冻春劒南烧春河东干和蒲东桃博岭南灵溪博罗宜城九醖浔阳湓水京城西市空虾蟇陵其事见国史谱乂有浮蚁榴花诸美酒杂见于传记者甚众
　　侯鲭録几头酒山东风俗新沐讫饮酒谓之几头顔师古云字当为禨音机禨谓福祥也按礼云沐稷而靧梁髪晞用象栉进禨进羞工乃升歌郑康成注云沐靧必进禨作乐盈气也此谓新沐靧体故更进饮食而作乐以自辅助致福禄也此古之遗法乎
　　名义考释名酒有泛齐泛齐者若浮蚁在上泛泛然盖酒之美者其上有华其色緑斟则泛泛然浮于杯间也集览酾酒章懐太子曰酾犹滤也诗伐木篇酾酒有藇注以筐曰酾以防曰湑酾徐音所宜反葛洪音所寄反谓以篚酒
　　丹铅録琬液琼苏皆古酒名见醉乡日月
　　酒谱周官萍氏掌几酒谓之萍古无其说按本草述水萍之功云能胜酒萍之意其取于此乎
　　奚囊橘柚糜钦枣出真陵之山食一枚大醉经年不醒东方朔甞游其地以一斛归进上上和诸香作丸大若芥子每集羣臣取一丸入水一石顷刻成酒味逾醇醪谓之糜酒又谓之真陵酒又谓之仙芗酒饮者香经月不歇
　　续本事诗白乐天云羌管吹杨栁燕姬酌葡萄谓太原出葡萄酒也然此乃律诗用平声读则太不律用侧声读则近俗耳
　　余冬序録老杜诗黄羊饫不羶芦酒多还醉宋人解云黄羊出闗右塞上无角类麞鹿夷人所造酒荻管吸瓶中故曰芦酒也春按今陜西近蕃地皆有黄羊大如数嵗羝而角甚长西地羊角皆拳曲黄羊独与江南同而生顺后其肉肥美膏黄厚而不羶川中人造酒荻管吸瓶信然陜以西人则髙盆贮糟饮时量多少注水盆中窍盆吸之水尽酒干谓之琐力麻酒又曰杂麻酒即芦酒之遗制也宋人之所见者岂未详耶
　　丹铅録杜诗黄羊饫不羶芦酒多还醉芦酒以芦为筒吸而饮之今之咂酒也又名钓藤酒酒以火成不醡不篘两缶西东以吸取【今云炉酒当是笔误】
　　演繁露今人谓公库酒为兵厨酒言公库之酒因犒军而醖也太守正防爲设防公厨为设厨皆以此也汉有步兵校尉掌上林苑屯兵晋阮籍闻步兵厨营人善酿有贮酒三百斛乃求为之则亦兵厨之祖也
　　酒谱王子年拾遗记张华为酒煮三薇以渍麴糵出西羌麴出北胡以酿酒得美淳鬯久含令人齿动若大醉不摇荡使人肝肠烂俗谓消肠酒或云酒可为长宵之乐两说声同而事异也
　　酒谱王莽以腊日献椒酒于平帝其屠苏之渐乎○今人元日饮屠苏酒云可以除瘟气亦曰蓝尾酒或以年髙最后饮之故有尾之义尔【一云屠割也苏腐也】
　　酒谱任昉甞谓刘杳曰酒有千日当是虚言杳曰桂阳程乡有千日酒饮之至家而醉亦其例昉大惊乃自出杨元凤所撰置郡事检之而信又甞有人遗昉酒者刘杳为辨其字之误音阵木名其汁可以为酒留青日札黄酒皇甫子竒以色如金而味醇且苦者名之曰酒贤张九龄诗玉盌才倾黄蜜剖杜甫云鵞儿黄似酒又云对酒爱新鵞苏轼云大杓防鵞黄
　　留青日札緑酒南岳夫人设王子乔琼苏緑酒李诗遥观汉水鸭头緑恰似葡萄初泼醅白乐天云倾如竹叶杯中緑秦少游云翡翠侧身窥緑酒苏子瞻云小舟浮鸭緑至杨廷秀乃云瓮头鸭緑变鵞黄
　　呉兴掌故湖人好饮白酒暑中煮熟或入竹叶或荷叶名为碧香清东坡有送碧香酒诗云碧香近出帝子家鵞儿破殻酥流盎岂坡用此法为白酒破荒耶古人名酒为白堕只白酒也
　　留青日札谢公楼一名红泥酒在汀州张曲江诗谢公楼上好醇酒二百青蚨买一斗坛用红泥
　　留青日札霹雳酎暑月大雷时收雨水淗米炊饭酿酒丑未觞南唐法用牛酥羊髓置醇酒中暖消而后饮留青日札刘孝标云松子玉浆卫卿云液苏子谢送酒诗扬州云液却如酥又云花前白酒倾云液
　　留青日札李太白好饮玉浮梁谓浮蛆酒脂也浦阳月泉吟社诗山歌聒耳乌盐角村酒柔情玉练槌【今按此义乌陈舜道诗也山歌聒耳今本作村声荡耳村酒作社酒】
　　说楛太白爱饮玉浮梁盖浮蛆也山谷诗浮蛆翁翁动春醅又梢头红糁杏花发瓮面浮蛆酒齐消赵松雪诗春酒蛆浮大白霜柑落手破轻红余谓玉浮梁可对金蜡面
　　留青日札黄庭坚诗浮蛆翁翁杯里滑坐想康成轮泛盎翁上声酒成而翁翁然葱白色也
　　留青日札桐马酒汉给大官以马乳为酒采桐叶时乃成李竒曰汉武有桐马官作酒桐合作挏音动推引也韦革为皮兠受数斗盛马乳撞挏之
　　野客丛书都下有银瓮酒库或问何谓仆考瑞应图王者宴不及醉则银瓮呈祥盖取此意真州郡斋旧有酒名谓之花露人亦莫晓仆读姚合诗味轻花上露色似洞中泉得非取此乎又太真妃宿酒初消吸花露以润肺见开元遗事
　　桐薪渌湘东地名其水湛然緑色昔有酿家取以造酒因名为酃渌酒后人遂易其字为醁云按呉録曰湘东有酃水酒西晋张戴譔酒赋长安春御乐浪夏设未闻珍酒出于湘东左思譔呉都赋飞琼觞而酌醁然汉人邹阳于梁园席上赋酒便有渌之目其来久矣往年遇一方士传授古酃醁酒方以金盐防蓂二味为君采四季花隂干和入其中蒸作饭糅以粉麴汲甘泉酿之半月而成其色緑莹殊凡不特芬香酷烈而已花皆有名目惜未之试也
　　辨物志呉都赋云飞轻觞而酌渌李贺诗醁醽今夕酒皆渌并称按衡阳县东南有湖取此水酿酒所谓酒豫章康乐县有渌水乌程乡酒官取水为酒味亦甘美所谓渌酒也渌本二而诗赋并举者以豫章旧属荆州衡阳亦属荆楚其产地同酃渌嵗献其常贡又同也然初名渌后名醽醁何酃渌言其地也地产美酒后专以酒名故曰醁云
　　龙城録魏左相证能治酒有名曰渌翠涛常以大金甖内贮盛十年饮不歇其味即世所未有太宗文皇帝甞有诗赐公称醽渌胜兰生翠涛过玉薤千日醉不醒十年味不败兰生即汉武百味防酒也玉薤炀帝酒名公此酒本学酿于西胡人岂非得大宛之法司马迁所谓富人藏万石葡萄酒数十嵗不败者乎
　　天中记资暇集云黄巾余党起西河白波谷汉既擒白波戮之如卷席然故酒席仿之以快人情也青缃杂记曰杯名文选飞觞举白盖卷白上之酒波耳薛莹后汉书曰黄中郭太等起于西河白波谷时谓之白波贼聴雨纪谈诗无酒酟我郑康成训沾为沽之沽毛氏注谓一宿酒曰沽盖三代无沽酒者至汉武帝时方有沽似一宿酒为是
