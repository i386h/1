<!-- { "loadSidebar": true } -->
　　演繁露交防之内案通典衞尉公车令曰胡广曰诸门部各陈屯夹道其旁设兵以示威武交节立防以遮呵出入也
　　三余赘笔今官府衙门列木于外谓之鹿角葢鹿性警羣居则环其角圆围如阵以防人物之害军中寨栅埋树木外向亦名曰鹿角
　　丹铅録周礼掌舎掌王会同之舎设陛枑再重郑司农云故书枑作柜受溜水涑槖者也据此似今之洒尘喷壶又杜子春谓为行马即今之鹿角
　　演繁露晋魏以后官至贵品其门得施行马行马者一木横中两木互穿以成四角施之于门以为约禁也周礼谓之陛枑今官府前义子是也【枑音互】
　　名义考今制朝门及公府皆以衡木为斜好别以木交错穿之树于门外俗谓鹿角叉即古之行马也魏文帝拜杨彪光禄大夫令门施行马晋孝武置检校御史知行马外事行马即周礼所谓梐枑也夫本以禁马曰行马者反言之也今言者请禁百官马不得入柞内按柞疾各切栎也又陟格切除草也竝非行马之义亦非锄驾切若谓为遮拦则当用字胡挂切横木不入也【音化】
　　丹铅録今之上马台古之乗石也周礼仆下士二人王行洗乗石郑司农注云王登上车之石也诗有扁斯石履之卑兮乗车之得履石惟王为然王行洗乗石致其洁也淮南子云周公履乗石尸子周公践东宫履乗石唐王起洗乗石赋承玉趾以増丽拂衮衣而更妍洗列周经履合诗雅

　　艺林彚考栋宇篇卷二
<子部,杂家类,杂考之属,艺林汇考__栋宇篇>
　　钦定四库全书
　　艺林彚考栋宇篇卷三
　　蓬莱县知县沈自南撰
　　亭台类
　　释名亭停也人所停集也
　　初学记刘熈释名云台持也言筑土坚髙能自胜持也案山海经有轩辕台帝尧台帝舜台【在昆仑山东北】其后殷有鹿台【尚书曰散鹿台之财史记曰纣厚赋以实鹿台】南单台【晋束晳汲冢书抄云周武王亲禽受于南单之台】周有灵台【淮南子曰文王筑灵台】秦有章台【见史记】鳯凰台【见列仙传】琅琊台【史记云始皇作琅琊台刻石颂徳】汉有渐台【武帝作】神明台八风台【并见汉书】后汉有云台【见东观汉记显宗图二十八将】魏有金台【见魏志】吴有钓台【见吴志】晋有崇天台【见晋宫阁名】此其略也又五经异义曰天子有三台灵台以观天文时台以观四时施化囿台以观鸟兽鱼鳖诸侯卑不得观天文无灵台但有时台囿台也
　　余氏辨林六韬云文王既出羑里周公旦筑为灵台淮南子云文王为玉门筑灵台以待纣之失地志云文王二十九年伐崇作灵台新序云周王作灵台掘地得枮骨更葬之天下闻之归心焉按五经异义曰天子有三台灵台以观天文时台以观四时囿台以观鸟兽鱼鳖玉海亦云文王作台主于望氛祲观民俗以察天人之意因以疏瀹精神宣节劳逸然则灵囿灵沼对灵台而言之耳岂文王得民心故民以灵名台之谓邪
　　余氏辨林三归旧鲍彪注云妇人谓嫁曰归夫家曰家仲葢三取女也又韩非曰桓公使管仲有三归之家葢一妻二妾也説苑本义竝曰三归之台今宗之
　　隽言髙后纪赵王宫丛台灾师古曰连聚非一故名丛台葢本六国时赵王故台也
　　隽言郊祀志北治大池渐台名曰泰液师古曰渐浸也台在池中为所浸故曰渐台一音子廉反
　　隽言逃责台服防曰周赧王负责无以归之主迫责急乃逃于此台后人因以名之　柏梁台服防曰用柏头梁作台因名焉师古曰三辅故事云以香柏为之今书字皆作柏服説非也　通天台师古曰言髙上通于天也
　　隽言子虚赋登阳云之台孟康曰云梦中髙唐之台宋玉所赋者言其髙出云之阳也
　　秇林伐山唐韩翃青州诗柏寝寒芜变梧台宿雨收柏寝见晏子春秋梧台伏琛齐地记曰临淄有梧台里皆齐事也
　　秇林伐山束晳居赋夕宿七娥之房朝享五鼎之食方言吴有桼娥之台桼即七字字林有七娥三粲百媚千娇之语
　　诚斋襍记响屧廊以楩梓板铺于地上西施行则有声故名
　　青箱杂记东京记天清寺繁台本梁王鼔吹台梁髙祖常阅武于此改为讲武台其后繁氏居其侧里人乃呼为繁台则繁台之名始于此也【按阮诗云驾言发魏都南向望吹台箫管有余音梁王安在哉】
　　丹铅録吹台即繁台本师旷吹台梁孝王増筑班史称平台唐称吹台又因谢惠连尝为雪赋又名雪台青箱杂记苏有姑苏台故苏州谓之苏台相有铜雀台故相州谓之相台滑有测景台故滑州谓之滑台困学纪闻唐律厯志测景在浚仪岳台按陈次道东京记宣徳门前天街西第一岳台坊今祥符县西九里有岳台图经云昔魏王遥事霍山神筑此台祷于其上因以为名
　　演繁露汉章台即秦章台也地在渭南而秦咸阳乃在渭北通鉴秦昭王六年楚懐王为秦所诈入秦至咸阳朝章台如藩臣礼则秦之章台乃在咸阳渭北也邪以予攷之葢秦之咸阳跨渭而南北焉故武库章台虽在长安亦统之咸阳非正在渭北之咸阳也
　　説略楚章华台亳州陈父县陈州商水县荆州江陵长林监利县皆有之干谿亦有数处据左传楚灵王七年成章华之台与诸侯落之杜预注章华台在华容城中华容即今之监利县非岳州之华容也至今有章华台在县郭中与杜预之説相符亳州陈父县有谿其侧亦有章华台故台基下往往得人骨云楚灵王战死于此商水县章华台之侧亦有干谿薛综注张衡东京赋引左氏传乃云楚子成章华之台于干谿皆误説也左传实无此文章华与干谿元非一处楚灵王十二年王狩于州来使荡侯潘子司马督嚣尹午陵尹喜帅师围徐以惧吴王次于干谿此则城父之干谿灵王八年迁于夷者乃此地十三年公子比为乱使观从师于干谿王众溃灵王亡不知所在平王即位杀囚衣之王服而流诸汉乃取葬之以靖国人而赴以干谿灵王实缢于芊尹申亥待他年申亥以王柩告乃改葬之而非死于干谿也昭王二十七年吴伐陈王帅师救陈次于城父将战王卒于城父而春秋又云弑其君于干谿则后世谓灵王实死于是理不然也
　　史记考要封禅书通天茎台列子曰周穆王筑台号曰中天之台司马相如上林赋曰置酒乎昊天之台昊天中天通天皆最髙之名台有铜柱谓之茎张衡西京赋云通天訬以竦峙径百常而茎擢即此通天茎台也汉书特削茎字索隠诸人亦疑茎为衍字顾未深考耳武帝前乎此作柏梁台有铜柱承露盘后乎此作渐台神明台露盘有无史志不载班固西都赋云抗仙掌以承露擢双立之金茎张衡西京赋又云立修茎之仙掌承云表之清露语意似指唐中太液池之渐台也然三辅图云通天台上有承露盘仙人掌擎玉杯以承云表之露或诸台之制皆然与
　　容斋四笔中天之台有二其一列子曰西极化人见周穆王王为之改筑宫室土木之功赭垩之色无遗巧焉五府为虚而台始成其髙千仞临终南之上名曰中天之台其一新序曰魏王将起中天台许绾负操锸入曰臣能商台王曰若何曰天与地相去万五千里今王因而半之当起七千五百里之台髙既如是其趾须方八千里尽王之地不足以为台趾必起此台先以兵伐诸侯尽有其地又伐四夷得方八千里乃足以为台趾度八千里之外当定农亩之地足以奉给王之台者台具以备乃可以作王黙然无以应乃罢起台
　　癸辛襍识王文公诗云功谢萧规慙汉第恩从隗始媿燕台然史记止云为隗改筑宫而师事之初无台字而李白诗有何人为筑黄金台之语吴虎臣漫録以此为据按新序通鉴亦皆曰筑宫不言台也然李白屡用黄金台事如谁人更扫黄金台燕昭延郭隗遂筑黄金台扫洒黄金台招邀广平客如登黄金台遥谒紫霞仙侍宴黄金台传觞青玉案杜甫亦有扬眉结义黄金台黄金台贮贤俊多栁子厚亦云燕有黄金台逺致望诸君白氏六帖有燕昭王置千金于台上以延天下士谓之黄金台此语唐人相承用者甚多不特本于白也又按唐文粹有皇甫松登郭隗台诗【松诗云燕相谋在兹积金黄巍巍上者欲何顔使我千载悲】又梁任昉述异记燕王为郭隗筑台今在幽州燕王故城中士人呼贤士台亦谓招贤台然则必有所谓台矣后汉孔文举论盛孝章诗曰昭王筑台以尊郭隗然皆无黄金宋鲍昭放歌行云岂伊白璧赐将起黄金台然则黄金之名始见于此李善注引王隠晋书段匹防讨石勒屯故燕太子丹黄金台又引上谷郡图经曰黄金台在易水东南十八里昭王置千金台上以延天下士且燕台事多以为昭王而王隠以为燕丹何也余后见水经注云固安县有金台耆旧言昭王礼贤广延方士故修建下都馆之南垂燕昭创于前子丹踵于后【云　云】以此知王隠以为燕丹者葢始此也【按战国防燕昭王见郭隗乃筑馆而师之今本馆作宫】
　　天中记史记云昭王为郭隗改筑宫而师事之孔文举与曹公书昭王筑台以尊郭隗善注止引筑宫事鲍昭诗将起黄金台善引图经晋书俱不云史记御览乃引史昭王置千金于台上以延天下之士谓之黄金台不知所据
　　五杂俎魏武帝于邺城西北筑三台中名铜雀南名金虎北名氷井皆髙八九丈有屋百余间今人但知有铜雀而不知更有二台也
　　筠轩释略汉制以尚书为中台御史为宪台谒者为外台因有三台之名又案邺中记云曹操建三台南北相属各髙四十余尺在今彰徳府东北四十里资暇集曰邺有三台石崇逰宴之地前台名铜爵中台名氷井后台名金凤
　　天中记水经注睢阳县城中有掠马台台东有曲池池东有一台谓之清冷台北城凭隅又结一池台晋灼曰或説平台在城中东北角亦或言兔园在平台侧如淳曰平台离宫所在今城东二十里有台寛广而不甚髙俗谓之平台按汉梁孝王称王以功亲为大国筑东苑方三百里广睢阳城七十里大治宫室为复道自宫东出扬州之门左门阳即睢阳东门也连属于平台则近矣属之城隅则不能是知平台不在城中也梁王与邹枚相如之徒懽游于其上故亦一时之盛事谢氏赋雪亦曰梁王不悦游于兔园今也歌堂沦宇律管埋音孤墓块立无复曩日之望矣以上水经按统志云谢惠连于此赋雪又名雪台夫谢居江左赋假相如安得云于此赋雪邪通志因之俱误
　　留青日札余尝有观猎诗霜浄草枮盘马埒风髙叶落呼鹰台呼去声沔水南有刘景升呼鹰台经史呼皆作去声葢北音重浊故也
　　后山诗话眉山长公守徐尝与客登项氏戏马台赋诗云路失玉钩芳草合林亡白鹤埜泉清广陵亦有戏马台其下有路号玉钩斜唐髙宗东封有鹤一焉乃诏诸州为老氏筑宫名以白鹤公葢误用也
　　隽言苏武传图画其人于麒麟阁张晏曰武帝获麒麟时作此阁图画其象于阁遂以为名师古曰汉宫阁疏名云萧何造
　　能改斋漫録唐太宗贞观十七年以功臣图形凌烟阁阁名凌烟世以始于太宗然宋鲍昭亦有凌烟楼铭曰瞰江列楹望景延除积清风露含防烟涂俯窥淮海俛眺荆吴我王能架操思神居宜此万春修灵所扶则凌烟之名六朝已有矣
　　西溪丛语唐初功臣皆云图形凌烟阁而河间元王孝恭碑乃作戢武阁岂凌烟先名戢武而后改之邪又段志碑亦云图形戢武阁
