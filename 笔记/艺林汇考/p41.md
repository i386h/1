<!-- { "loadSidebar": true } -->
　　古今考史记留侯世家汉书张良郦食其欲立六国后两称陛下张良发八难称陛下者凡十一史记秦始皇纪丞相绾御史大夫刼廷尉斯合议尊号秦始皇称陛下蔡邕曰陛阶也所由升堂也天子必有近臣立于陛侧以戒不虞谓之陛下者羣臣与天子言不敢指斥故呼在陛下者与之言因卑达尊之意也上书亦如之按此天子称陛下自秦政始也汉王未即天子位而郦食其张良已称陛下此司马迁之笔而班固因之当时未必果尔后世天子皆称皇帝陛下非二帝三王之旧制也
　　演繁露战国防秦语曰太子楚曰陛下尝轫车于赵矣注陛下孝文王也即此时已有谓人君为陛下者矣而陛下之称乃对他人亦可用无嫌也韩退之诗曰曷不荐贤陛下圣亦其比也
　　黄公笔记程泰之曰战国策已称人主为陛下按大戴礼成王冠周公使祝雍祝王有陛下永永与天无极则陛下之称周初已有之或谓家语载成王冠颂盖曰率尔祖考永永无极疑大戴所记出于秦汉以后之所增饰然则战国策所称又安知非后人所增饰耶
　　説畧余读屈原书以朕自居周秦六国闲凡人相与言皆自臣也他如左氏书子皮即位叔向言罕乐得其国叶公作顾命张永谓其父柩大行届道孙盛谓父登遐萧惠开语刘成具如慈防竟陵语顾宪之曰非君无以闻此徳音鲍照于始兴王则谓不足宣赞圣旨后世禁忌日严此等称遂絶矣
　　宛委余编典谟之世君臣俱称朕至屈原犹称朕皇考秦制定而后人臣始不敢称朕矣然于称谓之际犹未大相悬避也马援酾酒享士皆伏称万岁姚期叱门者曰防武帝诏山涛曰山太常虽居谅闇谢鲲言端拱庙堂薛宣自言垂拱成蔡邕杨赐碑统大麓之重潘尼赠卢景宣诗九五思飞龙孙楚王骠骑诔奄忽登遐陆机父诔亿兆宅心敦叙百揆姊诔云伣天之和晋曹摅一县皆称曰圣君司马相如临卬令日往朝相如魏相传带剑奏事霍光鸱鸣殿前树上黄霸郡国上计吏长史一辈先上殿自六代而后则无之矣宋孝武裁损诸王制度其禁始严见江夏王义恭
　　丹铅录宪问篇注曰霸与伯同长也左传成公二年齐国佐对晋人曰四王之王也树徳而济同欲焉五伯之霸也勤而抚之以役王命黄震曰天下之主谓之王诸侯之长谓之霸此指其定位而名也以徳方兴而为天下所归则王【平声】转声而为王【去声】王政不纲而诸侯之长自整率其诸侯则伯【入声】转声而为伯【去声】皆有为之称也正音为静字转声为动字以此证之左传四王之王上如字下音旺五伯之霸上伯字入声下霸字去声王字无别体故同用王字伯字有霸字为别体故上用伯下用霸左传不惟文精用字亦不茍矣注疏未发故特为着之
　　容斋五笔周南召南之诗合为二十有五篇自汉以来为之説者必系之文武成康故不无抵牾如何彼秾矣乃美王姬之诗其辞有平王之孙齐侯之子两句飜覆再言之毛公笺云武王女文王孙适齐侯之子郑氏不立説考其意盖以平王为平正之王齐侯为齐一之侯若所谓武王载斾成王之孚成王不敢康非指武与成者然证诸春秋经鲁庄公元年当周庄王之四年齐襄公之五年书曰单伯送王姬继之以筑王姬之馆于外又继之以王姬归于齐杜预注云王将嫁女于齐命鲁为主庄公在谅闇虑齐侯当亲迎不忍便以礼接于庙故筑舍于外末书归于齐者终此一事也十一年又书王姬归于齐传言齐侯来迎王姬乃桓公也庄王为平王之孙则所嫁王姬当是姊妹齐侯之子即襄公桓公也二者必居一于此矣明白如是而以为武王女文王孙于义何取
　　丹铅录诗平王之孙齐侯之子平王非周平王齐侯非姜氏之侯也犹书称宁王格王易称康侯礼曰宁侯之类也汲冢周书云明王奉法以明幽幽王奉幽以废法国语曰兴王赏谏臣逸王罚之其称谓皆类后世之諡耳
　　癸辛杂识大行乃不返之辞见昌邑王韦注平声理宗之丧湖州教官刘亿读祝依文选注作去声所谓大行受大名细行受细名此虽諡法而实不然也前汉书音义云礼有大行人小行人主諡号官也韦昭云大行不返之辞崩未有諡故称大行谷梁传曰大行受大名风俗通云天子新崩未有諡故且称大行皇帝义两通又见安帝记注
　　剡溪漫笔天子初崩曰大行汉书音义云礼有大行人小行人主諡号官也天子崩未有諡故称大行文选注引周书云諡者行之迹大行受大名小行受小名天子新崩未有定諡故总其名曰大行皇帝二説皆非是史记李斯胡亥言大行未废丧礼未终时秦人已废諡法不用矣安得称大行哉韦昭云大行者不返之辞小尔雅云讳死谓之大行死而复生谓之大苏此解得之困学纪闻庙堂二字见汉徐乐云修之庙堂之上而销未形之患梅福云庙堂之上非草茅所当言也刘向九叹云始结言于庙堂王逸注言人君为政举事必告宗庙议于庙堂皆谓人君今以为宰相误
　　野客丛书唐太子贤引事注东汉书极有不可晓者如匈奴论曰窦宪竝恩两护以私巳福弃蔑天公注谓天公天子也前书云老秃翁何为首鼠两端秃翁即天公也夫秃翁何与乎天公而此云尔甚不可解
　　野客丛书缃素杂记云永叔代王状元谢啓陆机阅史尚靡识于撑犁枚皐属文徒自成于骩骳沈元用啓读撑犁而靡识敢谓知书问祈招而不知尚慙寡学陆机不识撑犁事竟不知载何书仆谓此见晏春秋曰予读匈奴不识撑犁孤涂之事有胡奴执烛顾而问之奴曰撑犁天子也言匈奴号撑犁犹汉人称天子也于是旷然发寤其事亦着艺文类聚类要诸书然则不识撑犁者乃皇甫谧非陆机得非别有所据乎
　　説畧按杜氏通典云匈奴谓天为撑犁谓子为孤涂然则谓撑犁为天子者得其语而犹未详也
　　留青日札中国曰天匈奴谓天曰撑犁故曰撑犁孤涂西南大伯夷曰法法上声故酋长名下皆加法字説楛宗宴蕃客唐崇勾当音声言甚明辨上极欢长入人许小客一日过崇曰今日崖公甚蚬斗散乐呼天子为崖公以欢为蚬斗以每日在至尊左右为长入名义考突厥北夷国号夏曰獯鬻殷曰鬼方周曰玁狁汉曰匈奴魏曰突厥北夷谓兠鍪为突厥世居金山山形如兠鍪因以为国号单于北夷酋长号北夷谓广大为单于言主北方象天广大单于然也可汗于阗王号于阗谓金翅为鳞黑韩宋封为鳞黑韩王自称为黑汗譌为可汗
　　玉溪编事南诏以十二月十六日谓之星回节日游于避风台命清平官赋诗骠信诗曰自我居震旦翊衞类蘷契元昶同一心子孙堪贻厥平官赵叔达曰下令俚柔洽献賝弄拣来其国谓天子为震旦词臣为清平官谓朕曰元卿曰昶百姓俚柔也
　　古今考韩诗外传曰五帝官天下三王家天下家以子官以贤故自唐虞以上经传无太子称号夏殷之王虽则嗣其文畧矣至周始见文王世子之制白虎通曰何以知天子之子称世子春秋传曰王世子会于首止是也何以知天子之子称太子尚书曰太子发升于舟是也【此伪泰誓也】或云诸侯之子称世子则春秋传云晋有太子申生郑有太子华齐有太子光由是观之周制太子世子亦不定也汉制天子称皇帝其嫡嗣称皇太子诸侯王之嫡称世子后代咸因之　紫阳方氏曰秦始皇称皇帝之后不立太子史记书长子扶苏长子即太子也古者严嫡庶之分春秋公羊传天子一娶十二女三国来媵媵以娣侄诸侯一娶九女二国来媵虽未可尽信而春秋经有来媵之文天子诸侯不再娶后死夫人死以娣侄之媵者主后宫事惟后夫人所生之嫡长子即是太子世子为天子者无后世所谓初生子称皇子次封公次封王无册立皇太子之制后世不分嫡庶惟人主爱憎必爱也然后自皇子立为太子册立之礼甚盛非古也
　　绿雪亭杂言古者天子之嫡子亦称世子如王世子听于冢宰三年盟王世子于首止之类是也诸侯之子亦称太子如晋太子申生郑太子华齐太子光之类是也西汉天子嫡子称皇太子诸王之子称太子如皇太子杀梁王太子之类是也金元庶子皆称太子如四太子乌珠之类是也本朝东官称皇太子亲王嫡子称世子郡王嫡子称长子
　　演繁露萧梁之制诸侯王之言曰令境内称之曰殿下南朝人皆称其国王为殿下
　　困学纪闻尚书大太子年十八曰孟侯孟侯者于四方诸侯来朝迎于郊者问其所不知也唐册太子文云尽谦恭于齿胄审方俗于迎郊愚谓孟侯见康诰谓诸侯之长盖方伯也大説非
　　天中记心三星天王正位也中星曰明堂天子位也其前星太子也后星庶子也出晋志国之上嗣古者元良观象于天应前星之环极取法于地视少海之朝宗出常衮表文昌着于前星秬鬯由于守器出周王褒箴苍震发前星之辉黄离表重轮之瑞出刘禹锡笺前星涵瑞采洊雷扬逺声出梁刘孝威诗
　　天中记荆州星占少微星一名处士星储君副主之宫张渊观象赋储贰副天庭延二吏储贰谓太子一星在帝座
　　天中记卞壶议曰太子所居宫称东宫不言太子宫者二宫以东西为称明是天子之离宫使太子居之也出文选注北齐议者引晋旧事太子在东宫西面为避尊位出通典保傅不可不高天下之选羊祜秉徳义克已复礼东宫少事养徳而已出山涛啓事又通典魏収按东宫旧事太子宴防多以西面为礼
　　天中记神异经东方外有东明山有宫焉左右有阙而立其高百尺画以五色青石为墙面一门门有银榜以青石碧镂题曰天地长男之宫旧唐志武后有青宫要记章怀有青宫要录唐防要孙革奏青宫列属护翼元良
　　天中记周王褒箴元良继体丽正离晖秋坊通梦春宫养徳韩退之表穆宗爰自主鬯春宫齿胄国学
　　天中记演孔图圣人在后曰望羊苞怀至徳据少阳文选正体毓徳于少阳注东宫少阳也郑曰东郊少阳诸侯象也梁王筠哀册式载明两实惟少阳梁简文表正少阳之位主承祧之则周王褒表洊雷居震春方应守器之礼明两作离少阳纂重晖之业萧圆肃箴姬周久长实系元良嬴秦短祚亦由少阳旧唐书天后撰少阳政范赐太子贤
　　天中记礼记凡学世子及学士必时春夏学干戈秋冬学羽籥皆于东序梁简文表震维礼絶离景事尊养徳北宫赞业东序周书易称明两礼云上嗣东序养徳正方主器宋谢庄表离景承宸枢光陪极毓问东华飞英上序
　　天中记中宸天地交防之际也仪宸太子居也出韵林天中记山海经西北海之外有揺山其上有人号曰太子长琴颛顼生老童老童生祝融祝融生太子长琴是处揺山始作乐风旧唐书孝敬皇帝龙朔初命许敬宗上官仪等于文思殿博采古今文集摘其英词丽句以类相从勒成五百卷名曰揺山玉彩表上之又裴光庭为文馆学士造揺山往则维城前轨二篇献之明皇诏皇太子诸王于光顺门见光庭谢所以规讽意虞世南从銮舆诗揺山盛风乐抽简荐从謡
　　天中记类聚周灵王太子晋七月七日乘白鹤驻山巅谢时人而去后世称太子之驾曰鹤驾禁曰鹤禁白帖汉宫阙疏曰白鹤太子所居之地凡人不得辄入故云鹤禁也
　　刋谬正俗孽玉藻云世子自名摈者曰寡君之适公子曰臣孽郑康成云孽当作□声之误也案孽者是庶孽旣非适子故自云孽不当言枿枿者断不复生岂人子之所宜自称乎
　　余冬序录至尊官家之称皆昔人以称君上者魏晋六朝间称君多但曰官称其所私事亦多曰官称父曰尊称伯叔季父及其所私事亦多曰尊一字为称唐宋间无闻矣
