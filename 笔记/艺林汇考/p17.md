<!-- { "loadSidebar": true } -->
　　秕言礼记知天者冠述知地者履絇述注通天冠也误矣汉舆服志通天冠高九寸正竪顶少邪却乃直下为铁卷梁前有山展筩为述乘舆所常服晋志通天冠本秦制前后有展筩冠前加金博山述郊祀天地明堂宗庙元防临轩介帻通天冠平冕唐志通天冠冬至朝贺祭还燕羣臣养老之服是通天冠乃天子冠也岂可谓知天者冠之乎汉志又云建华冠以铁为柱卷贯大铜珠九枚制似缕鹿记曰知天者冠述知地者履絇春秋左传曰郑子臧好鹬冠此则是也然则冠述为建华冠明矣注礼记者以通天冠前有山述故误以述为通天冠耳逸周书知天文者冠鹬述即鹬也天将雨鹬先知之故知天者以为冠礼圗以鹬冠为术士冠此又以述与术音相近而误汉志自有术士冠赵武灵好服之汉不施用非鹬冠也
　　筠轩释畧记曰天子玉藻十有二旒玉谓冕前后垂旒之玉也藻谓杂采丝绳之贯玉者也葢以藻穿玉以玉饰藻故总谓之玉藻
　　中华古今注文官进贤冠古緌貎冠之遗象也武官冠古缁布冠之遗象也缁布冠上古之法武人质木故须法焉
　　秕言博物志云古者男女皆丝衣有故乃素服又冇冠无帻故虽凶事皆着冠也隋礼仪注曰帻始于秦人施于武将初为绛帕以表贵贱然吴越春秋云公孙圣劝吴王遣下吏太宰嚭王孙骆解冠帻肉袒徒跣稽首谢于句践是则春秋时巳有帻矣此可补事物纪原之遗辍耕録巾帻释名巾谨也当自谨于四教仪礼二十成人士冠【如字】庶人巾説文发有巾曰帻帻即巾也又方言覆髻谓之帻汉书卑贱执事不冠者所服或谓之承露按仪礼士冠庻人巾则古者士以上有冠无巾帻惟庶人戴之秦谓民为黔首汉谓仆为苍头汉书谓卑贱者所服此其证也后世上下通用之谓之燕巾蔡邕独断曰汉元帝额有壮发不欲人见故加巾帻以包之也然则巾自巾帻自帻不独卑贱者所服虽尊者亦服之矣至王莽冠内加巾故诗人云王莽秃帻施屋又光武岸帻见马援又按魏志注太祖以天下凶荒资财乏匮拟皮弁裁缣帛为帢【或作幅乞洽反】合乎简易随时之议以色别其贵贱本施军饰非为国容韵书弁缺四隅谓之帢【前时军人弓手所戴小白帽是也】一曰按头使下故曰帢增韵埤苍皆曰帽也晋舆服志哀帝立秋御读令改用素白幍汉末王公名士多委王服以幅巾为雅魏武始制幍成帝制使尚书八座丞郎门下二省侍官乘车白幍低帏出入掖门又二官直宫着乌纱幍往往士人宴居皆着幍矣幍虽冠弁遗制去古益逺用巾帻为近之一説秦加武将首饰为绛帕后稍稍作顔题汉兴续其顔却摞【音罗】之施巾连题却覆之即丧帻也名之曰帻至孝文帝乃高顔题续之以耳崇其巾为屋合后施巾上下文者长耳武者短耳古者冠制皆硬殻自额上至于顶如今礼冠者然后世乃作小冠厪以束髪冠下施帻冠帻之上又总施巾皆效汉元帝所服之制也夫歴代损益随其所宜苟不害于义从俗可也孔子居宋衣缝掖居鲁冠章甫亦从俗也
　　演繁露冠服古今异制而苦无明着既其制不能明了则其所施用或当或否皆不可别识矣帻者冠下覆髻之巾也史游急就章曰冠帻簪黄结发纽顔师古释之曰帻者韬发之巾所以整乱髪也当在冠下或单着之扬雄方言曰覆髻谓之帻巾或谓之承露或谓之覆髻皆赵魏间通语也夫其从覆髻而言则顔师古谓为整发者是也冠冕有旒崔豹古今注以为垂露则承露云者从借冠言之也汉元帝额有壮发不欲人见始进帻服羣臣皆随焉庾凯醉堕帻机上以头就穿取檀道济被収脱帻投地皆顔师古谓或单着之者也若其人应着冠则以帻借其下贱而执事则无冠单着帻也应劭汉官仪谓帻者卑贱不冠者之所服是也董偃緑帻传鞲拜谒武帝帝令起趋东厢就衣冠是也董仲舒止雨书亦曰执事者赤帻挚虞决疑曰凡救日蚀者皆着赤帻以助阳知其皆贱者之服也始有帻时未以覆髻但韬裹鬓毛使着冠使髪不防面耳凡此言冠而及帻者其冠皆冕冕冐额故必用帻以収髪也古冠冕得通言故也若单着既冠之冠则露发无所事帻也蔡邕独断曰元帝进帻但遮覆额前壮髪尚未有巾也王莽头秃始加巾故其俚语曰王莽秃帻施屋后汉书曰半头帻刘侠卿为刘盆子制半头赤帻续汉书曰半头帻即空顶帻其上无屋故以为名东宫故事曰太子有空顶帻一枚空顶即半头也元帝时尚未有巾故东宫用空顶帻者本古也屋即巾也有顔有屋即异乎空顶矣梁冀改易服制作庳帻狭冠是冀自改莽制损下其屋也董巴汉舆服志曰古者有冠无帻秦以为武将首饰为绛帻以表贵贱后稍作顔题汉兴续其顔却结之施巾连题却覆之至文帝乃高顔续为之耳且崇其屋贵贱皆服之夫耳者结巾之角也巴谓崇屋始于文帝恐不及蔡邕谓为始莽者的也董偃服庖人服故緑帻卫宏汉旧仪曰斋緑帻耕青帻汉官仪曰谒者着缃帻大冠皆随事着色若东观汉记载光武初起服赤帻赐段颎赤帻大冠一具孙坚为董卓所围着赤帻溃围而出皆执事者单帻之证也夫止雨救日执事者皆赤帻未必主为助阳也葢汉以火王其在五德尚赤耳故董仲舒繁露曰以赤统者帻尚赤是专汉制也
　　名义考説文冠絭也所以絭髪又曰髪有巾曰帻夏之冠曰母追追犹堆也商曰章甫渐章着也周曰委貎委曲有貎也并以缁布为之故曰缁布冠又曰冠舆服志委貎与皮弁同制长七寸高四寸前高广后卑鋭但皮弁以鹿皮耳制虽不可详今羽流束发者大畧近之赵惠文冠以冠如蝉翼犹古鷩冕一名鵕防冠一名鹖冠谓之武弁鵕防鹖勇而有介今勲臣笼巾挿雕羽其遗意楚獬廌冠以获獬廌得名后有铁柱又曰柱后谓之法冠今宪臣冠加獬廌亦其遗意唐翼善冠太宗采古制自服之今乘舆常服亦名翼善冠或唐制也其他冠名尚多制不可考防加武将首饰绛帕后稍作顔题汉兴续其顔却结之施巾连题却覆之名之曰帻孝文乃高顔续为之耳崇其巾为屋文者长耳武者短耳若今丧冠
　　宛委余编帻古贱人不冠者之服也汉元帝额有壮发始引帻服之王莽顶秃又加其屋汉末王公名士多委王服以幅巾为雅是以袁绍崔钧虽为将帅皆着缣巾魏武惜财拟古皮弁裁缣帛以为以色别其贵贱即帢也未有岐荀文若巾之行触树枝成岐因而弗改巾以葛为之形如而横着之古尊卑共服也
　　五杂组古人帻上加巾冠想因髪不齐之故今网巾是其遗意但帻以布绢为之加屋其上可以代冠如董偃緑帻孙坚赤帻之类今俗名脑包者也
　　五杂组童子帻无屋者示不成人也近时总角者犹系一网巾边是其遗制既云童子帻无屋明丈夫帻皆有屋矣又云王莽以顶秃加屋何耶董偃武帝时人以緑帻见天子必非无屋者帻本贱者之服緑帻又其贱者近代乐工着緑头巾亦此意也
　　困学纪闻玉藻注士以下皆禅不合而繂积如今作幧头为之也【幧七消反】后汉向栩着绛绡头注字当作幧古诗云少年见罗敷脱巾着幧头仪礼注如今着防头自项中而前交额上却绕髻也
　　丹铅録仪礼注弁名出于槃槃大也名出于幠幠覆也
　　留青日札石季龙以女骑一千为卤簿皆着紫纶巾织锦袴金银缕带五纹织成鞾游于戏马观魏瓘捣衣赋黄金钗兮碧云发白纶巾兮青女月佳人听兮良未歇则是妇人亦冠巾也○帢本音鞈靺鞈士服蔽膝之衣诗鞈注合韦为之以茅搜草染之一曰靺鞈是则未染者当为白帢矣魏祖拟皮弁裁缣帛为帢以色别贵贱本军饰非国容弁缺四隅曰帢
　　留青日札桐巾隋左相牛卜议着桐巾以桐木为之内加漆乌匼巾子美诗晚风爽乌匼乌角巾子美诗锦里先生乌角巾苏子瞻诗二老白接防两郎乌角巾折角巾郭林宗遇雨折一角故名今有六角巾八角巾常服本四角此好异者葛巾诸葛孔明陶渊明用以漉酒又汉末王公名士以幅巾为雅袁绍崔豹为将帅皆着幅巾踣养巾唐中宗赐百官踣养巾帝在籓时冠珠巾唐昭宗时侯王将帅以珠一颗盘幞头脚贯以银线而簪之新罗巾皇甫真献新罗巾子□尘于高瑀以赎田知之罪鹿巾路羣制陶景通明鹿皮巾谷皮巾张孝秀文逸化巾桑维翰服蝉翼纱士夫帽庶表四方名为化巾华阳巾顾况莲花巾吴江女道士云巾一名燕尾巾苏子瞻谢人惠云巾诗白鹭巾晋山简白接防接防白帽也尔雅注江东取白鹭头翅背上长翰毛以为睫攡名曰白鹭缞唐巾唐制四脚二系脑后二系领下服牢不脱有两带四带之异今进士巾亦称唐巾【隋唐嘉话旧人皆服衮巾至周武始为四脚国初又加巾子焉】两仪巾后垂飞叶二扇飞檐巾东坡巾云苏子遗制山谷巾黄庭坚遗制万字巾上濶而下狭形如万字凿子巾如唐巾而去其带耳
　　説畧巾本佩巾礼左佩纷帨是也帨拭物之巾诗无感我帨兮即今之手巾汗巾也亦褵属褵妇人之袆即今香缨诗亲结其褵注帨巾也诗缟衣綦巾綦苍艾色女之贫陋者汉贾山至言又云赦罪人怜其亡发赐之巾故曰卑贱者所服蔡邕则云天子见令长三老官属赐以酒食帛葛越巾佩带之属又汉元帝发壮加巾是天子亦服巾也草木子曰纱防圆领唐服也仕者用之巾笠襴衫宋服也巾环襈领金服也帽子系腰元服也方巾圆领前明服也庶民用之葢古之庶人服巾而今制则庶人不得服巾故中记亦云契丹富豪要褁头巾者纳牛驼七十头马百匹名曰舎利是庶人虽豪富在匃奴亦不得服巾也
　　宛委余编学斋占有云古者有冠而无巾非无巾也葢巾止以羃尊罍爪果之用不加于首也故六经止言冠下至于虞人亦以皮冠野老亦以黄冠是有簪导方为冠也至于罪人方去其冠而加黒幪汉世之冠贵者则有通天逺游方山之类武夫则有鵕防闲居则有竹皮鹿皮之类皆冠也以簪附之而所谓巾帻稍稍施于执事贱人之首如庖人緑帻是也至晋人轻浮方有接防白葛漉酒之巾然起于后汉郭林宗折角巾矣至于近代反以巾为礼而戴冠不巾者为非礼又朝服幞头乃后魏狄制及后唐而施长脚同伶优之贱至于今士夫安之曾莫议其非者【至于履舄则古有舄有履有屦而无靴故靴字不见于经至赵武灵王作戎服方变履为靴而至今服之本朝徽宗政宣间尝变靴为履矣至高宗时务反政宣之失仍变履为靴冠履两事反使今之道流得窃其似又如上衣下裳各为长短之制衣才至膝裳乃裙也今之祭服是也后魏戎服便于鞍马遂施裙于衣为横幅而缀于下谓之襴今之公裳是也外裔之服也数者学士大夫皆安之而莫革】
　　七修类藁纶巾纶字世人皆知两音一曰纶一曰闗而不知其故葢伦巾韵同而音近诗法所忌也故读曰闗皮日休有白纶巾下发如丝之句有一本注作闗想始于此韵防虽有两収皆引释于伦字之下而无一字及闗字义且闗字仍注龙春切则当为伦字矣所以二収因韵书起于沈约若説文止于一収矣
　　丹铅録巾説文青丝绶也音闗仲长统昌言身无半通青之绶而窃三辰龙章之服尔雅似组似组东海有之皆以草色似也鹿角菜组海中苔今之燕窠菜也诗人白巾紫巾皆合用此字而俗多用纶自纶自纶岂可混用也
