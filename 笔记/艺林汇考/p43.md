<!-- { "loadSidebar": true } -->
　　野客丛书今人多以鼻祖对耳孙自以为的对往往不究其义仆观扬雄反离骚注鼻祖始祖也惠帝纪应劭注曰耳孙孙之子也言去髙曽益逺但耳闻之耳李斐曰耳孙曽孙也皆臆见耳惟晋灼曰耳孙孙之曽孙也诸侯王表在八世师古曰耳音仍尔雅曽孙之子为孙孙之子为来孙来孙之子为晜孙晜孙之子为仍孙从已而数是为八叶此与晋説同是则耳当为仍非耳字也考方言兽之初生谓之鼻人之初生谓之首梁益之间谓鼻为初或谓之祖然则鼻与祖皆始之别名以鼻祖为始祖似未为是凡人孕胎必先有鼻然后有耳目之属今画人亦然必先画鼻仆尝疑鼻祖之意如此未敢以为是近观漫录亦有是言甚与仆暗合鹤山雅言经止説曽祖以下至曽孙无髙祖至孙之文记所谓显祖皇祖其説已不一若有高祖已下之称则汉恵不应名其父为髙祖矣以此知记皆汉儒曲説剡溪漫笔沈存中云由祖而上皆曽祖由孙而下皆曽孙虽百世可也余观毛诗多称曽孙如曽孙田之曽孙之穑曾孙夀考曾孙来止曾孙不怒曽孙之庾曾孙笃之皆子孙对祖宗之通称非専对曾祖而言左传卫太子祷称曾孙蒯瞆敢昭告皇祖文王列祖康叔文祖襄公唐开元皇帝祀神尧以上诸祖其自称皆孝曾孙存中之説良为有据今朝廷祭告宗庙髙祖而上槩称皇祖自称皆孝孙乃不称曽
　　宾退録顔之推家训云昔侯霸之子孙称其祖父曰家公陈思王称其父曰家父母曰家母潘尼称其祖曰家祖古人之所行今人之所笑也之推北齐人逮今几七百年称家祖者复纷纷名家望族亦所不免家父之称俗辈亦多有之但家母之称少耳山简谓年几二十不为家公所知葢知其父非祖也
　　辍耕录世言家之尊者曰家主翁亦曰家公唐代宗谓郭子仪曰鄙谚有云不痴不聋不作家翁
　　辍耕录今人谓曽祖父曰太公此盖相承之谬当称祖父为是后汉李固之父郃为司空固女当固伏诛日曰太公以来云注太公谓祖父郃也
　　桐薪今人呼其祖父曰公葢有本吕氏春秋孔子之弟子从逺方来者孔子荷杖而问之曰子之公不有恙乎次及父母次及兄弟妻子今人呼其兄曰哥哥亦有本汉武故事西王母授汉武帝五岳真形图帝拜受俱毕王母命侍女曰四非答哥哥毕乃告帝从者姓名及冠执佩物名所以得知而记焉今人呼其侄曰孙又有本汉书乌程男子孙常弟烈分居各得田半顷烈死歳饥常以米粟给妻子辄追计直作券没取其田烈儿长大讼之督邮掾吏议曰烈儿遭饥頼常升合长大成人而又争讼非顺孙也乃知世俗所谓自昔相传非起于后人私造矣
　　石林燕语父没称皇考于礼本无见王制言天子五庙曰考庙王考庙皇考庙显考庙祖考庙【洪天开曰按王制无此文当是误以祭法为王制耳且天子七庙又讹为五何也】则皇考者曽祖之称也自屈原离骚称朕皇考曰伯庸则以皇考为父故晋司马机为燕王告祔庙文称敢昭告于皇考清惠亭侯后世遂因不改汉讥宣帝父称蔡义初请諡为悼曰悼太子魏相以为宜称尊号曰皇考则皇考乃尊号之称非后世所得通用然沿习已久虽儒者亦莫能自异也
　　癸辛杂识今人行状多言皇祖皇考者其义未详按诗思皇多士诗记引顔注汉书云美也急就章注云正也大也秦誓我皇多有之孔训皇为前赵南塘云此训为是皇不仕者乃故不仕也
　　推篷寤语凡生曰父母死曰考妣其义云何考者成也言其徳行之成妣者嫓也言其嫓助于考也髙曽祖下亦加考妣字
　　疑耀妣母也考父也父先母后周齐侯鏄钟铭皇祖皇妣皇母皇考既云妣又云母先言母后言父未详其义名义考朱子曰府君汉人碑已有之只是尊神之辞如言官府之君列子云家公执席二者皆父称也家公称于存时府君称于亡日
　　农田余话司马温公书仪云古人谓父为阿郎母为娘子故刘岳书仪上父母书称阿郎娘子其后奴婢尊其主如父母故亦谓之阿郎娘子以其室之宗族多故更以行第加之今人谓妻之父母书称其妻为几娘子殊乱尊卑
　　宜斋野乘今人称先子先君先人为父然不独父也祖宗皆可如曾西称曽参曰予先子之所畏也则称祖为先子子顺曰吾先君之相鲁也则称六世祖为先君孔安国曰先君孔子又曰我先人用藏其家书于屋壁则称十一世祖为先君称五世祖子襄为先人也
　　客座赘语留都呼父曰爹【迭平声俗呼打平声】或曰爷吴人呼父曰爸【音霸讹而为拜之平声】爹字又作防唐小説皇后阿防或又为【音播】北史称父曰兄兄或又曰哥哥闽人曰郎罢留都呼母曰字或作【音麽】又作【音同】俗又呼曰妈或曰娘吴人呼母曰防【音寐讹如埋】齐人曰阿防【音迷】字又作防又曰嬭【音腻】字又作防六朝人呼母曰姊姊或曰家家宋人曰姐姐字或作媎又羌人呼母曰毑音与姐同字又或作她闽人曰郎奶
　　天中记淮南子曰东家母死其子哭之不哀西家子见之归谓其母曰社何爱速死吾必悲哭社注江淮谓母为社説文江淮之间谓母曰媞蜀谓母曰姐集韵齐人呼母曰防呉俗呼母曰防淮南呼母曰媣
　　鼠璞梁萧憺刺荆州还人歌曰始兴王人之爹赴急如水火何时来哺乳我为爹徒我反荆土方言今浙人以父为爹字同音异亦随土声而变广韵爹陟斜切注羌呼父徒可切注北方呼父其説甚明防正奢切注呉人呼父爷以遮切注俗为父声音大率相似隋回纥以父为多亦此类
　　宛委余编爹徒可反吴人谓父为奢却后复收入陟邪反云巴人呼父为爹今呉人实称爹不称奢也按唐中宗称窦从一为国奢则京师人称乳媪父实为奢耳岂呉音前后殊耶闽人谓子曰囝谓父曰郎罢江右谓子曰崽崽子改切西南夷女人自称曰婸徒【婸音阳】巴人自称曰阿阳【阳者我也】
　　丹铅録汉书西南夷西南之夷人自称曰婸徒音阳方言巴濮之人自呼曰阿阳阳之言我也尔雅引鲁诗有美一人阳如之何言我奈之何也子兮子兮如此良人何亦此意李太白诗芙蓉帐底奈君何
　　演繁露汉魏以前凡人子称父则直曰父若为文言则曰大人后世呼父不为父而转其音曰爷又曰爹【低邪反】虽宫禁称呼亦同其音故窦懐贞为国爹是其事也唐人草檄亦曰致赤子之流离自朱耶之板荡也案唐韵爹羌人呼父也【陟耶反】则其读若遮与今俗所呼不同不知以遮为音者自何世始也案通鉴徳宗正元六年囘纥可汗谢其次相曰惟仰食于阿多固不敢预也史释之曰虏呼父为阿多则是正名为多不名为爷也今人不以贵贱呼父皆为爷葢袭已久矣
　　戏瑕昭明穆美葢光扬先祖之徳着斯美号故文昭武穆之称当出后人颂述岂其序于生前哉考之大戴礼惟祭有昭穆昭穆者所以别父子逺近长幼亲疎之序而无乱也故曰羣昭羣穆咸在而不失伦又曰昭与昭齿穆与穆齿至于葬之用昭穆不知何始疑亦行古之道耳今人葬礼犹沿其礼于不废而于坐位之间动称昭穆溺其旨矣
　　示儿编晋文帝名昭读昭穆为韶穆今当如本字孝经疏曰昭明也穆敬也故昭南面穆北面若音曰韶不知何以释之朱元晦亦曰庙制太祖居中左昭右穆酒诰称穆考文王而载见及访落皆谓武王为昭考并不读曰韶至如史炤于光武十八年昭音韶本音招谓昭以炤下穆以顺上为义后避司马昭讳昭作韶读其説是矣不应复音韶
　　梁谿漫志伯叔父谓之诸父兄弟之子谓之犹子故皆可称为父子二疏受乃广之兄子而班固书曰即日父子俱移病又今人称父为大人而此书受扣头曰从大人议则诸父亦通称
　　孔氏杂説父命得为敇后汉樊重焚券诸子从敕是也叔称大人母亦称大人前汉张博云王遇大人亦解后汉范滂与母诀曰大人割不忍之恩是也父可称圣善杨修答植书有圣善之教注谓武帝也
　　鹤林玉露古人称大人其义不一左氏子服昭子曰夫必多有是説而后及其大人孟子曰有大人之事有小人之事此以位言也所谓王公大人是也孟子曰养其大者为大人昌黎王适墓志曰翁大人不疑此以徳望言也所谓大人君子是也若易之利见大人则兼徳位而言之今人自称其父曰大人然疏受对疏广曰从大人议则叔父亦可称大人滂将就诛与母诀曰大人割不忍之爱则母亦可称大人
　　东野笔録易曰家人有严君父母之谓也范滂与母别曰唯愿大人割爱是母亦可称严君大人也近世书问自尊与卑即曰不具自卑上尊即曰不备朋友交驰即曰不宣三字义皆同例无轻重而世莫敢乱亦可怪矣天中记王朗杂箴云家人有严君焉井灶之谓也吴崇贺人生子云寄语王浑防跨灶阿戎清赏祗须臾或云灶上有釡故子贤于父为跨灶
　　代醉编家人有严君焉井灶之谓也是以父喻井灶故东坡答陈季常书云在定日作松醪赋一首今写寄择等庶以发后生妙思着鞭一跃当撞破烟楼也
　　鹤山雅言长子主噐震卦之义伊川亦以为将来出震主祭祀也
　　听雨纪谈今人自称其父多曰家严称人之长子多曰主器谓皆本之于易也按易家人之彖曰家人有严君焉父母之谓也则父虽称严母亦可以严称矣序卦于鼎之后而曰主器者莫若长子故受之以震谓震为长子可以主祭非谓长子为主器也
　　余氏辨林礼云男子外有傅内有慈母葢妾之无子者养妾子之无母者谓之慈母若亲母不称慈
　　史记考要淮南衡山王有贼伤王后假母者假母师古曰继母一曰父之旁母茅焦称嫪毐为假父汉书王尊宋史薛惟言传俱有假子义同
　　示儿编今士人尺牍中称人之母曰夀堂葢不知忌讳按陆士衡挽歌云夀堂延魑魅注曰夀堂祭祀处言既死于祭祀之处独相处魑魅楚辞曰蹇将澹兮夀堂王逸曰夀堂供神之处林逋自作夀堂诗曰湖外青山对结庐坟前修竹亦萧疎茂陵他日求遗稿犹喜曽无封禅书【皇明文鉴】又指丘塜为夀堂也究而言之称人之母者岂不悖理伤义乎毛诗自有夀母二字
　　野客丛书今人称母为北堂萱葢祖毛诗伯兮诗焉得谖草言树之背按注谖草令人忘忧背北堂也其意谓君子为王前驱过时不反家人思念之切安得谖草种于北堂以忘其忧葢北堂幽隂之地可以种萱初未尝言母也不知何以遂相承为母事借谓北堂居幽隂之地则凡妇人皆可以言北堂矣何独母哉注之学失先王三百篇之防似此甚多正与以乡里为桑梓之谬同诗意谓桑梓人頼其用犹不敢残毁寓恭敬之意而况父子相与非直桑梓而已非谓桑梓为乡里也然自东汉以来乃以桑梓为乡里用矣
　　宛委余编今人以椿萱拟父母当是元人竒起耳大椿氏八千歳为春秋拟父犹可萱引诗语言树之背殊不切观唐元防之诗萱近北堂穿土早宋丁谓之诗草解忘忧忧底事则唐宋人必不以萱拟母也桥梓所谓桥仰而髙梓俯而卑周公之所以挞伯禽也
　　刋谬正俗孟仲叔季元者始也孟者长也伯仲叔季亦以次序相承是以古人立名字多依此为义理元将仲将元方孟丙仲壬孟坚仲叔伯符仲谋之类是也今流俗君子不思其义或兄弟四五同称一仲昆季十数但连一叔失之逺矣
　　秕言伯仲叔季或称孟仲叔季按礼纬云嫡长称伯庶长称孟又云文家称叔质家称仲孔頴达云周有管叔蔡叔之属是文家故称叔然文王时未改殷制而有虢叔质家何尝不称叔周有蔡仲原仲祭仲秦仲管仲文家何尝不称仲礼纬所言未必然也
