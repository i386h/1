<!-- { "loadSidebar": true } -->
　　梁溪漫志退之南山诗云或齐若友朋或差若先后人多不知先后之义洪庆善引前汉志云见神于先后宛若其注云兄弟妻关中呼为先后予观东坡徐州谢上表云信道直前曽无坎井之避立朝寡助谁为先后之容或疑先后不可对坎井葢不知亦出于此也
　　代醉编史封禅书神君者长陵女子以子死见神于先后宛若宛若祠之其室孟康曰兄弟妻相谓先后宛若索隠曰今妯娌也杨慎曰先后兄弟妻宛若其名也余氏辨林古者妻之父称舅今妻之兄弟称舅古者夫之母称姑今夫之姊妹称姑紊名渎礼莫此为甚侯鲭録汉书云背尊章嫖以忽老杜诗云堂上拜姑嫜玉篇云凡夫之父母曰嫜老杜罢姑嫜何耶【正俗云古谓舅姑嫜今亦俗呼为姑钟葢自章音转为钟也】
　　丹铅録眷一作婘徐悱尺牍玉婘尊穉均庆
　　容斋三笔妇人呼夫之兄为伯于书无所载予顷使金国时辟景孙弟辅行弟妇在家许斋醮及还家赛愿予为作青词云顷因兄伯出使夫壻从行虽借用陈平传兄伯之语而自不以为然偶忆尔雅释亲篇曰妇称夫之兄为兄公夫之弟为叔于是改兄伯字为兄公视前所用大为不侔矣玉篇妐字音钟注云夫之兄也然于义训不若前语【妐字捜采异闻録作公字当考】
　　五杂组容斋随笔所谓妇人兄为伯于书无所载而引尔雅所称兄公代之然兄公二字亦甚诡怪余谓妇人称谓多从子夫弟既可称叔夫姊妹既可称姑则夫兄称伯又何疑哉但伯者男子之美称古人妇称夫多用之伯也执殳是也
　　余氏辨林尔雅注云舅之子内兄弟也姑之子外兄弟也故文中子有内弟之丧不饮酒食肉郡人非之孔绍安闭门读书数万言外兄虞世南叹异之则内外自有别今表兄弟不问所生交相称内者失矣
　　农田余话内弟不书姓外弟书姓今人通称表弟困学纪闻白虎通引亲属记即尔雅释亲也通典颜延之曰伯叔有父名则兄弟之子不得称侄从母有母名则姊妹之子不可言甥且甥侄惟施与姑舅耳雷次宗曰侄字有女明不及伯叔甥字有男见不及从母刘共父刋二程先生集改侄为犹子朱文公谓古人固不谓兄弟之子为侄亦无云犹子者【记礼者之言犹已子】但云兄之子弟然从俗称侄亦无害于义理也
　　演繁露对父之舅氏自称弥甥弥逺也亦仍昆之义也从母即姨母也言于母为从姊妹之孙为从孙甥言与孙同也母之兄弟为舅妻之父为舅谓我舅者吾谓之甥
　　賔退録东坡生日子由壻王郎以诗贺云朅来冰叟来游宦葢卫玠妻父乐广有重名时谓妇翁冰清女聓玉润故云史记齐世家云齐王与舅父驷钧隂谋发兵索隠云舅父谓舅犹姨称姨母舅父二字甚新人少用者资暇録征舅氏事必用渭阳前辈名公徃徃亦然兹失于识岂可轻相承耶审诗文当悟皆不可征用矣是以齐杨愔幼时其舅源子恭问读书至渭阳未愔便号泣子恭亦对之欷歔又有思恋二字亦不可轻用其义类此故附説之亦见诗矣
　　余氏辨林世俗称人女夫曰坦葢本羲之坦腹东牀之意词意已属支离甚有见坦字从土旁而壻字亦从土焉可噱之甚
　　老学庵笔记昭徳诸谓壻为借倩之倩云近世方讹为倩盼之倩予幼小不能叩所出至今悔之
　　桐薪唐人诗称浮云夫壻言荡子轻薄如浮云不返也壻古作聓
　　潜居録冯布少时絶有才干赘于孙氏其外父有烦琐事辄曰畀布代之至今吴中谓倩为布代
　　天中记史滑稽传淳于髠者齐之赘壻也汉贾谊传秦人家富子壮则出分家贫子壮则出赘师古曰注谓之赘壻者言其不当出在妻家亦犹人身体之有肬赘非所应有也猗觉寮言世説赘壻为布袋谓如入布袋气不得出也或云人家有女无子恐世代自此絶不肯嫁出招壻以补其世代
　　真子尔雅曰两壻相谓为亚注云今江东人呼同门为僚壻严助传呼友壻江北人呼连袂又呼连襟【谢在杭曰闽人谓之同门】
　　天中记尔雅两壻相谓为亚注诗曰琐琐姻娅今江东人呼同门为僚壻释名两壻相谓为亚者言每一人取姊一人取妹相亚次也又并来女氏则姊夫在前妹夫在后亦相亚也
　　演繁露壻之父为姻晋荀寅之子娶范吉射之女故左氏定十三年曰荀寅范吉射之姻也注壻女为姻名义考礼记疏壻曰婚妻曰姻诗疏妇党为婚兄弟之党为姻杜预曰妻父曰婚壻父曰姻字林婚妇家姻壻家诸説不同説文婚妇家也礼记娶妇以昏时故曰婚姻壻家也女之所因故曰姻説文是字林如説文杜预説为近
　　辍耕録凡男女缔姻者两家相谓曰亲家此二字见唐萧嵩传今北方以亲字为去声按卢纶作王驸马花烛诗云人主人臣是亲家则是亦有所祖亲家又曰亲家翁五代史刘昫传与冯道为姻家而同为相道罢李愚代之愚素恶道之为人凡事有稽失者愚必指以诮昫曰此公亲家翁所为苏氏闲谈録冯道与赵凤同在中书凤有女适道中子以饮食不中为道夫人谴骂赵令婢长号知院者来诉凡数百言道都不答及去但云传语亲家翁今日好雪
　　剡溪漫笔东坡尺牍答程全父陈承务与潘彦明皆称其父为丈丈范蜀公书又似径称蜀公与胡郎修仁书称翁翁修仁乃颍濵之壻其称翁翁者乃颍濵也今人无此称
　　余冬序録丈人淮南子有老而杖于人之説而王充论衡有曰人身以一丈为正故名男子为丈夫尊公妪为丈人也
　　清波杂志蜀先主传载汉献帝舅车骑将军董承之语裴松之注按汉灵帝母董太后之侄于献帝为丈人葢古无丈人之名故谓之舅也后呼丈人为外舅其本此乎然汉匈奴传书且鞮单于云汉天子我丈人行若曰此语止为尊老言非专指妻之父则可若谓古无丈人之名后学窃有疑焉
　　野客丛书今人呼丈人为泰山或者谓泰山有丈人峯故云据杂俎载唐明皇东封以张説为封禅使及已三公以下皆转一品説以壻郑镒官九品因説迁五品宗怪而问之镒不能对黄幡绰对曰泰山之力也与前説不同陈后山送外舅诗丈人东南英注谓丈人字俗以为妇翁之称然字则逺矣其言虽如此而不考所自仆观三国志裴松之注献帝舅车骑将军董句下谓古无丈人之名故谓之舅按裴松之宋元嘉时人呼妇翁为丈人已见此时
　　天中记酉阳杂俎明皇封禅泰山张説为封禅使説女壻郑镒本九品官旧例封禅后自三公以下皆迁转一级惟郑镒因説骤迁五品兼赐绯服因大酺次宗见镒官位腾跳怪而问之镒无辞以对黄幡绰曰此乃泰山之力也丛书或谓泰山有丈人峯故名苏鹗演义自此遂目丈人为泰山青城山记青城山为五岳之长故名丈人山今世俗呼人妇翁为令岳妻之伯叔父为列岳徃徃因此
　　黄氏笔记俗呼人之妇翁曰岳丈曰泰山説者以为泰山有丈人峯故有是称然古者通谓尊长曰丈人非特妇翁也或又以张説因东封而其壻躐迁五品故称之曰泰山其説尤凿按汉郊祀志大山川有岳山小山川有岳壻山岳而有壻则岳可以谓之妇翁矣世俗之称谓未必不以是又因岳山而转为泰山耳
　　核则宋孙持正云俗呼妻父为岳丈以泰山有丈人峯也似亦有理而呼妻母为泰水何耶然晋乐广卫玠妻父也所谓妇翁冰清女壻玉润者岳丈当是乐丈之讹耳
　　氏客话今人乃呼伯叔丈人为列岳谬误渝甚曲洧旧闻丈人本父友之称不必妇翁汉书匈奴传汉天子我丈人行是也唐人尤喜称之杜子美上韦左丞诗曰丈人试静听不闻子美之妇为韦氏也如此比甚多柳子厚记先友韩退之其一也至与之书乃称退之十八丈父友而字之者以其齿相近乎近嵗之俗不问行辈年齿泛相称必曰丈不知起自何人而举世从之至侪类相狎则又冠以其姓曰某丈某丈乃反近于轻侮也
　　余氏辨林妇人称夫曰良人及庄子文王曰昔者寡人梦见良人黑色而晋庾翼疏臣所以辄发良人不顾怨咎吕氏纪良人请问十二纪是君子亦可以称良人也上官后传内与父诸良人侍御皆乱师古曰良人谓妾也则妇人亦称良人
　　野客丛书王制曰老而无妻谓之鳏老而无夫谓之寡鳏寡老年不复嫁娶之名孝经注丈夫六十无妻曰鳏妇人五十无夫曰寡知此为限者以内则妾虽年老未满五十必与五日之御则妇人五十不复御明不复嫁矣正义谓知称寡以此为断然妇人无称鳏之文男子亦称寡左传曰崔杼生成及彊而寡尔雅曰无夫无妇并谓之寡则知男子亦称寡也
　　余氏辨林鱼目不瞬老而无妻者目恒鳏鳏然不能寐也鳏之义取此
　　余氏辨林君称寡人风庄姜云以朂寡人则妇亦有以寡人称者
　　説略君称寡人而凡人亦可称王右军论字假令寡人耽之若此
　　余氏辨林卿者君称臣之辞昔王浑妻钟氏常卿其夫浑曰妇人卿壻礼不为敬后弗复尔妻曰怜卿爱卿是以卿卿我不卿卿谁复卿卿则爱卿乃称夫之辞后人以此称姬是何理也止韩魏公为陜西安抚李师中过之为官妓贾爱卿赋诗末联云归来不问封侯事只问君王覔爱卿此妓名爱卿故云耳岂可槩及哉
　　余氏辨林今人自称妻槩曰细君葢祖东方朔归遗细君语也按师古注细君朔妻名也若云细小也则小君乃诸侯称妻之名朔又安得称此
　　演繁露楚语司马子期欲以其妾为内子注卿之适妻曰内子
　　爱日斋丛抄张文昌祭韩吏部诗公疾浸日加孺人视药汤以为姬妾则云乃二侍女合弹琵琶筝已有侍女矣以为妻则皇甫湜撰神道碑云夫人髙平郡此不称夫人退之曽云已呼孺人戛鸣瑟岂以言内子邪説诗者韩诗孺人对穉子自杜诗老妻穉子句中来储光羲云孺人善逢迎穉子解趋走又出于江淹恨赋左对孺人右顾穉子凡皆并指妻子唐棣王琰有二孺人争宠葢亲王有孺人二人云唐制按曲礼天子之妃曰后诸侯曰夫人大夫妻曰孺人士曰妇人庶人曰妻则孺人不得以为妾张文昌或取此宣和罢县君改孺人为第八等
　　西溪丛语沈休文山隂柳家女诗云还家问乡里讵堪持作夫乡里谓妻也南史张彪传呼妻为乡里云我不忍乡里落他处今防稽人言家里其意同也
　　丹铅録俗语云乡里夫妻步步相随言乡不离里如夫不离妻也古人称妻曰乡里见西溪丛语
　　名义考古乐府稾椹谓夫也古有罪者席稾伏于椹上以鈇斩之言稾椹则兼言鈇矣鈇与夫同音故隠语稾椹为夫也稾禾秆椹斫木櫍俗作砧铁斧也【椹与砧同櫍音质】孔氏杂説俗所谓累重亦有所出也前汉西域传屯田轮台募民壮健有累重敢徙者诣田所注累谓妻子家属也
　　胡氏笔丛今俗以新娶男称新郎女称新妇又妇之事公姑者例呼新妇按新郎之称葢六代已然而唐最为通行见诸小説稗官家不可胜举然自主翁姑言非主新嫁也新郎君唐人自称新获第者不闻主新娶者言惟宋世词有贺新郎或当起于此时太抵国朝世俗称谓率循习宋元世近故也【娘子已见六朝祖传又唐初有娘子军】
