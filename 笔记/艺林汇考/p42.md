<!-- { "loadSidebar": true } -->
　　容斋四笔汉盖寛饶奏封事引韩氏易传言五帝官天下三王家天下家以子官以贤若四时之运功成者去坐指意欲求禅而死故或云自后称天子为官家盖出于此今世无韩氏易诸家注释汉书皆无一语惟説苑至公篇云秦始皇帝既吞天下召羣臣议五帝禅贤三王世继孰是博士鲍令之对曰天下官则选贤是也天下家则世继是也故五帝以天下为官三王以天下为家始皇帝叹曰五徳出于五帝吾将官天下谁可使代我后者此説可以为证辄记之以补汉注之阙蒋济万几论亦有官天下家天下之语
　　揽茝微言蒋济万几论曰五帝官天下三王家天下故指天子为官家宋真宗以问李仲容仲容亦以是对是殆不然所谓官家者犹人言公家云尔如今世俗婢仆称主人为大家也
　　珩璜新论谓天子为官家萧梁时已有此语梁简文诸子建平王大捄见武帝礼佛谓母曰官家尚尔儿安敢辞耶
　　困学纪闻唐子西内前行云宅家喜得调元手唐时官中谓天子为宅家通鉴韩建发兵围十六宅诸王呼曰宅家救儿刘季述等至思政殿皇后趋至拜曰军容勿惊宅家
　　问话录五帝官天下三王家天下故曰官家国家家字本甚重而又以为上下之通称今世达官称府称宅下焉则称家书所语五流有宅则宅字反不若家字矣资暇录公郡县主宫禁呼为宅家子盖以至尊以天下为宅四海为家不敢斥呼故曰宅家亦犹陛下之义至公主以下则加子字亦犹帝子也又为阿宅家子阿助词也急语乃以宅家子为茶子既而亦云阿茶子或削其子遂曰阿家以宅家子为茶子既而亦云阿茶子削其子字遂曰阿茶一説汉魏以来宫中尊美之呼曰大家子今急讹以大为宅焉
　　鉴戒录宋子京春词云新年十日逢春日紫禁千觞献寿觞寰海欢心共达宅家庆祚与天长案季济翁资暇集宅家子云云故昔人属对云都尉指挥都尉马大家齐唤大家茶
　　野客丛书吴人称翁为官称姑为家钱氏纳土盖尝奏过谓其土俗方言观蔚宗临刑其妻骂曰君不为百岁阿家其母云云妻曰阿家莫忆袁君正父疾不眠専侍左右家人劝令暂卧答曰官既未差眠亦不安二事正在南史知吴人之语为不诬也
　　春风堂随笔王忠肃公翺为太宰时每呼二侍郎为崔家尹家至今相传以公为朴直此字亦有所本盖尊敬之词汉称天子曰官家石曼卿每呼韩魏公为韩家若今人则为轻鲜之词矣
　　名义考汉官仪封禅记诏百官以次下国家随后明日太医令问国家起居国家曰不劳东平王今暑热县官年少霍光子禹传县官非我家将军不得至是曰国家曰县官皆谓天子也汉书中如此称甚众又蔡邕独断曰天子无外以天下为家称天家广记云五帝官天下三王家天下称官家犹言帝王也资暇集云至尊以天下为宅四海为家又曰宅家
　　余冬序录范蔚宗临诛其妻谓蔚宗母曰罪人阿家莫念孙棘以弟萨赴狱棘妻寄语大家以小郎属君齐文宣帝兄女乐安公主嫁崔达拏公主曰阿家憎儿陆媪于胡太后前称昭仪言大家行多非法妇谓姑为阿家或为大家六朝间言例如此家与姑同音汉曹昭已有大家之称盖尊之如母姑云耳齐琅琊王俨谓太后曰有缘更见家家斛律光请后主至千秋使人出曰大家来则母氏与君主皆可同称也
　　演繁露公主者言其嫁时上公主之也今人呼公主为大家则于义无依当是择妇女中之佳者以自附托耶后汉班彪女将嫁曹世叔博学善属文和帝时召入宫令皇后贵人师事焉号曰大家而冠其夫之姓曰曹大家后世为其文学尝为皇后贵人所师故公主取之以为称号亦犹周女姓姬世人贵之故凡妇女不论何姓皆以姬字称之如戚姬之类是也
　　留青日札汉魏以来宫中呼官家曰大家蔡邕独断天子亲近侍从官称大家汉有曹大家唐有郎大家又顺帝虞美人以梁后故抑而不登但称大家而已家音姑左传侄其从姑六年其逋逃归其国而弃其家史记长铗归来乎食无鱼长铗归来乎无以为家是也
　　古今考白虎通曰天子之配谓之后后者君也天子之配至尊故谓后也按夏殷已前后妃之制其文畧矣大率皆称妃故黄帝有四妃帝喾四妃【正嫡曰元妃以下称次妃又有禹妃汤妃皆是也并出史记】周则天子立后正嫡曰王后秦称皇帝正嫡曰皇后汉因之帝祖母称太皇太后母称皇太后魏晋之后母后之号并遵秦汉　紫阳方氏曰成王顾命曰皇后冯玉几导扬末命即皇后字本是天子之称曲礼曰天子之妃曰后诸侯曰夫人秦称王之后周天王未亡不见秦王后之文孝文王之为太子有正夫人曰华阳夫人子楚母曰夏姬秦昭王五十六年卒孝文王以安国君立为王以华阳夫人为王后此秦称王后之始也孝文王卒子楚立是为庄襄王称养母为华阳太后尊母夏姬为夏太后此秦称太后而又并后之始也吕不韦书始皇十九年太后薨諡为帝太后是时始皇未倂天下未称皇帝故其母无皇太后之称
　　天中记后汉本纪明帝永平三年有司奏立长秋宫注皇后所居宫也长者久也秋者万物成熟之初也故以名焉请立皇后不敢指言故以宫称之南齐书秋官亦遽轩景前亏梁书配徳早终长秋旷位又前汉百官表将行秦官景帝更名大长秋应劭曰皇后卿也师古曰秋者收成之时长者恒久之义故以为皇后官名刋谬正俗阏氏习凿齿与谢安石书云匈奴名妾作阏氏言可爱如烟支也阏字于言反想足下先作此读书也案史记及汉书谓单于正妻曰阏氏犹中国言皇后耳旧读音焉支此盖北狄之言自有意义未可得而详也若谓色象烟支便以立称者则单于之女谓之居次复比何物且阏氏妻号非妾之名未知习生何所凭据自为解释
　　萟苑雌黄石季伦王昭君词云延我于穹庐加我阏氏名阏氏单于妻也【上乌前下章移切】前汉匈奴传曰冒顿后有爱阏氏生少子顔注阏氏匈奴皇后号刘贡父云匈奴单于号其妻为阏氏耳顔便以皇后解之大俚俗也西河旧事云失我祁连岭使我六畜不蕃息失我焉支山使我妇女无顔色也盖北方有焉支山山多红蓝北人采其花染绯取其英鲜者作胭脂妇人糚时用作颊色鲜明可爱匈奴名妻阏氏言可爱如胭脂也钱昭度作王昭君诗云阏氏才闻易妾名归期长似俟河清则误读氏字为姓氏之氏矣
　　名义考阏氏单于妻号谓可爱如烟支屠耆单于子号谓贤为屠耆居次单于女名犹汉言公主也阏氏音焉支
　　癸辛杂识卫山斋云向见乡先生言关雎后妃之徳注家皆指后为太姒非也盖后即君耳妃乃夫人以夫人为后乃自秦始耳
　　辍耕录国朝品官母妻四品赠郡君五品赠县君然古邦君之妻邦人曰小君礼士丧妻不得匹其夫必曰君妻曰女君后世封羊祜妻为万岁君则此可谓令甲之原
　　名义考今人称其母曰太夫人恬不以为怪汉文纪注列侯妻称夫人列侯死子复为列侯乃得称太夫人是太者父亡母存之号今制犹然奈何称者见称于人者不论人父亡与父存否率以太为尊称不可怪乎石林燕语帝女谓之公主盖婚礼必称主人天子不可与羣臣敌故以同姓诸侯主之主者言主婚尔而汉又有称翁主者诸侯之女也翁者老人之称古人大抵谓父为翁诸侯自相主婚无嫌故称翁者谓其父自主之也自六朝后诸王之女皆封县主隋以后又有称郡主者自是遂循以为故事则主非主婚之名盖尊称犹言县君郡君云尔国初赵韩王以开国元臣诏诸女特此宗室皆封郡主臣庶而封主者惟赵氏一家而已而名实之差流俗相习而不悟主君虽尊称则县主县君郡主郡君初何为辨但以非宗室不封故从以为异也天中记公羊庄公元年天子嫁女于诸侯必使诸侯同姓者主之诸侯嫁女于大夫必使大夫同姓者主之汉书注天子不亲主婚故谓之公主诸王即自主婚故其女曰翁主翁者父也言父主其婚也亦曰王主言王自主其婚也　刘攽曰公主之称本出秦旧男为公子女为公主古者大夫妻称主故以公配之若谓同姓主之故谓之公主古之嫁女当如周使大夫主之何不谓之夫主乎然则谓之王主者犹言王子也谓之翁主者縁公而生耳　初学记云至周中叶天子女始谓之公主秦代因之岂因公羊传云然耶未详所据
　　艺苑卮言史记年表秦以君公主妻河君主注以它女为君主秦君之女也汉之子女曰公主壻曰尚诸王女曰翁主壻曰承
　　丹铅录年表秦始以君主妻河君主秦君之女其曰君主犹后世公主也妻河沈之河水如河伯娶妇故事盖戎俗也吕东莱作大事记不达君主之义改主为生又改生作甥失之逺矣【正阳曰索隠注自明吕岂不见之或传冩之误改甥者何人】六一居士跋唐昭懿公主碑公主代宗女也号升平公主嫁郭氏公主之号自汉以来始有谓天子之女礼不自主婚【集本作胥】以公主之因以为名尔后世号某国公主者虽实不以国公为主而名犹不失其义唐世始别择姓名以加之如升平之类是也已失其本义矣今此碑乃云讳升平公主字升平公主【集本无此五字】斯莫可晓也辨物志按汉文帝二女馆陶长公主昌平公主武帝五女鄂邑长公主夷安公主卫长公主诸邑公主阳石公主是女初生者皆谓之长其卫主亦称长者以卫主以下皆子夫故长以别之而不可以槩论顔师古曰年长为长是谓得之惟初学记谓汉制帝女之尊崇者加号曰长文帝武帝非汉制乎何以不槩称长也则加号之説为无据也至于宋代有之自属后来变制不得归之于汉














　　艺林彚考称号篇卷一
　　钦定四库全书
　　艺林彚考称号篇卷二
　　蓬莱知县沈自南撰
　　宗党类
　　史记考要项羽纪自我为汝家妇未闻汝先古之有贤者先古先祖也礼记祭义曰以事天地山川社稷先古是也汉书误更其文曰吾为廼家妇闻先故未曽贵演繁露扬雄赋曰或鼻祖于汾隅刘德释鼻为始后人特信德语和附以为始祖不知鼻字训始何义也说文皇大也从自自始也始皇者三皇太君也自读若鼻今俗以始生子为鼻子则鼻之为始汉时已然说文又曰辠犯法也从辛从自言罪人蹙鼻若辛秦以辠似皇字改为罪合皇鼻二字本释而言之则鼻之训始有以也复斋漫録扬雄反骚云或鼻祖于汾隅注鼻始也余以为未尽其义方言云兽之初生谓之鼻人之初生谓之首梁益谓鼻为初或谓之祖鼻祖之义如此
