<!-- { "loadSidebar": true } -->
　　老学庵笔记北户録云广人于山间掘取大蚁卵为酱名蚁子酱按此即礼所谓蚳【真其反】醢【见内则郑氏注云蚔蚍蜉子也】三代以前固以为食矣然则汉人以□祭宗庙何足怪哉五杂组礼有醢酱卵【读为鲲鲲鱼子】酱芥酱豆酱用之各有所宜故圣人不得其酱不食今江南尚有豆酱北地则但熟面为之而已又桓谭新论有脠酱【脠音羶生肉酱也】汉武帝有鱼肠酱南越有蒟酱晋武帝与山涛书致鱼酱枚乘七发有芍药之酱宋孝武诗有匏酱又汉武内有连珠云酱玉津金酱神仙食经有十二香酱今闽中有蛎酱鲎酱蛤蜊酱虾酱岭南有蚁酱则凡聂而切之腌藏者槩谓之酱矣
　　隽言西南夷粤食防蜀枸酱晋灼曰枸音矩刘德曰枸树如桑其椹长二三寸味酢取其实以为酱美蜀人以为珍味也师古曰刘説非也子形如桑椹縁木而生非树也子又不长一二寸味犹辛不鲜
　　鼠璞西汉食货志猗顿用盬盐起【今按此文见史记汉书货殖中曰食货志者谬也】注盬盐池也于盬造盐故曰盬盐盬音古予观采薇注王事靡盬盬不坚固也颉羽注盬不攻致周礼盐人共其苦盐杜子春读苦为盬谓出盐直用不练【今按周礼郑注本作湅音练史记索隠乃作练耳】治以诗礼观之则盬为不攻致及不练治以食货志注观之则盬乃盐池二说似异【顾有孝曰按周礼贾公彦疏云苦当为盬盬谓出于盐池今之颗盐是也又云杜子春读苦为盬者盐咸非苦故破苦为盬见今海旁出盐之处谓之盬云直用不湅治者对下经鬻盬是湅治者也与汉书师古注原属同解今云二説似异者谬也鬻音煮】然海盐练治后成其为盐难坏池盬出水即成其为盐易坏其理一也
　　秕言五代晋天福二年于阗国献红盐范景仁东斋记江南有红盐橄榄树高数丈以红盐涂树子自落故诗云纷纷青子落红盐广志山丹卫北五百里有红盐池产红盐
　　桐薪北户録载恩州有盐塲出红盐色如绛验之即繇煎时染成差可爱也郑公防云张掖池中出桃花盐色如桃花随月盈缩今宁夏近凉州地盐井所出亦谓之红盐道家名绛盐案盐有五色安息国中出五色盐赤其一也南史载魏主遣送九种盐五种能疗病四种不中食则赤盐在内乃知胡中但重水晶而不重桃花无怪其不知用矣又凉州异物志有戎盐赞云盐山二岳两色为质赤者如丹黒者如漆小大从意镂之为物作兽辟恶佩之为吉则左传刻盐形虎之説信有自欤盐字象器中煎卤之形其煮盐器汉人呼之为牢盆纬畧李白诗客到但知留一醉盘中秪有水晶盐金楼子曰胡中有盐莹澈如水精谓之玉华盐
　　珍玩考盐説文醎也王彛诏云盐食肴之将黄帝臣夙沙初作煮海盐古者不炼治之盐曰苦盐祭祀用之炼治者曰散盐葢盐防之利兴于管子盐鐡之制备于孔仅盐政四一曰散盐煮海成之二曰盬盐引池化之三曰形盐掘地出之四曰饴盐于戎取之今淮浙最盛海滨地曰盐塲籍曰灶户民曰卤丁煮盘或鐡或竹有沙泥烧盐有草灰烧盐所产甚广河东有盐池【苏恭云解人取盐于池傍耕地沃以池水每盐南风急则宿昔成盐满畦彼人谓之种盐】川贵有盐井沙漠有盐泽女直麻布盐生木枝上亦有盐海阶州出一种石盐生山石中不由煎炼自然成盐色甚明莹彼人甚贵之云即光明盐也真腊山间有石味胜于盐可琢成器忽鲁谟斯山连五色皆是盐也凿之镟【音贱】为盘碟碗器之类食物就用而不加盐矣【岑楼慎氏曰两山墨谈所载非异而异盖不博也】浙中皆白盐张融海赋漉沙构白熬波出素是也福州有红盐郭璞盐赋烂然若盐是也朐防【音蠢】县盐井盐方寸中央隆起曰子盐见酉阳杂俎又陆盐昆吾周十里余无水自生末盐月满如积雪味甘月亏则如薄霜味苦月尽全无【岑楼慎氏曰太平广记杰公所论南烧羊北烧羊之盐疑即此也】白盐厓盐如水晶名水晶盐又名君王盐今环庆盐池所产块然如投子莹然精白明洁李太白诗盘中惟有水晶盐是也车师盐白者如玉赤者如朱髙昌赤盐广东皆黑盐汉书天竺国黑盐是也又有黄盐紫盐即戎盐也后汉曰别御盐者紫色盐也甘肃一路有青盐池黄盐池红盐池贵州镇逺民以蕨灰为盐时俗味苦者曰苦盐甜者曰饴盐东方曰斥西方曰卤河东曰盐河内曰咸亦曰鹾今江干近海人称沙卤之地当曰沙防【音赤盐也】防东方咸地卤西方盐地史记东方食盐防西方食盐卤故说文曰东方谓之防西方谓之卤又天生曰卤人生曰盐释名地不生物曰卤故沙卤谓之确薄之地今亦通称斥卤也【又按盐麸子曰叛奴盐蜀人曰酸桶呉人曰乌盐其实采熟为穂着粒如小豆其上有盐如雪可以调羮戎人亦用此谓之木盐故有叛奴盐之名见通志草木畧】
　　演繁露唐防要祥瑞门武徳七年长安古城盐渠水生盐色红白而味甘状如方印按今盐已成卤水者暴烈日中数日即成方印洁白可爱初小渐大或十数印累累相连则知广瑞所传非为虚也
　　辨物志食货考有末盐颗盐之异何居曰末盐人力之所致取海水井水用煎熬之法烹炼而成故其盐常细碎为末颗盐出于解池大抵如耕种法三月一日垦畦四月始种决水灌之俟南风起此盐遂熟风一夜起水一夜结成盐故盐多块实而为颗
　　辨物志本草经云大盐名戎盐主明目去病通考曰戎盐并不中食若是则后魏太宗赐崔浩水精戎盐一两又何物耶考胡中有盐莹彻如水晶名玉华盐以供王厨意太宗赐浩者即王厨之余而本草谓明目去病者或胡盐耶魏太武征彭城遣送九种盐内胡盐实治目病胡戎同义则戎盐为胡盐无疑
　　真珠船李白诗客到但知留一醉盘中秪有水晶盐按梁天监中天竺王屈多献方物云其国恒水甘美下有真盐色正白如水晶金楼子云胡中有盐莹如水晶谓之玉华盐酉阳杂俎云白盐崖有盐如水晶名为君王盐段公路北戸録云盐有如水精状者一统志撒马儿罕土产水晶盐坚明如水晶琢为盘以水湿之可和肉食然则秪以此味按酒亦自不俭
　　譻唐以前言餹乃是糟耳故字从食或从米所谓唐人喜甜酒正不逺于餹也蔗霜宋始大着
　　学斋占老学庵笔记其中一条云闻人茂徳博学士也言沙糖中国本无唐太宗时外国贡至问其使人此何物云以甘蔗汁煎用其法煎成与外国者等自此中国方有沙糖凡唐以前书传及糖者皆糟耳是未之深考也按宋玉大招已有柘浆字前汉郊祀歌柘浆析朝酲注谓取甘蔗汁以为饴也又孙亮取交州所献甘蔗饧而二礼注饴字俱云煎米蘖也一名饧则是煎蔗为糖已见于汉时甚明而说文及集韵并以糖为蔗饴曰饴曰饧皆是坚凝可含之物非糟之谓其曰糟字止训酒粕不以训糖
　　容斋随笔糖霜之名唐以前无所见自古食蔗者始为蔗浆宋玉招魂所谓胹鼈炰羔有柘浆是也其后为蔗饧孙亮使黄门就中藏吏取交州献甘蔗饧是也后又为石蜜南中八郡志云笮甘蔗汁曝成饴谓之石蜜本草亦云炼糖和乳为石蜜是也后又为蔗酒唐赤土国用甘蔗作酒杂以紫根是也唐太宗遣使至摩掲陀国取熬糖法即诏扬州上诸蔗榨沈如其剂色味愈于西域逺甚然只是今之沙糖蔗之技尽于此不言作霜然则糖霜非古也厯世诗人模竒写异亦无一章一句言之唯东坡公过金山寺作诗送遂宁僧图寳云涪【音浮】江与中泠共此一味水冰盘荐琥珀何似糖霜美黄鲁直在戎州作颂答梓州雍熙长老寄糖霜云逺寄蔗霜知有味胜于崔子水晶盐正宗扫地从谁说我舌犹能及鼻尖则遂宁糖霜见于文字者实始二公甘蔗所在皆植独福唐四明番禺广汉遂宁有糖冰而遂宁为冠四郡所产甚微而颗碎色浅味薄才比遂之最下者亦皆起于近世唐大厯中有邹和尚者始来小溪之繖山教民黄氏以造糖霜之法繖山在县北二十里山前后为蔗田者十之四糖霜戸十之三蔗有四色曰杜蔗曰西蔗曰芀【音勒】蔗本草所谓荻蔗也曰红蔗本草昆仑蔗也红蔗止堪生噉芀蔗可作沙糖西蔗可作霜色浅土人不甚贵杜蔗紫嫩味极厚専用作霜凡蔗最困地力今年为蔗田者明年改种五谷以息之霜户器用曰蔗削曰蔗防曰蔗凳曰蔗碾曰榨斗曰榨牀曰漆瓮各有制度凡霜一瓮中品色亦自不同堆叠如假山者为上团枝次之瓮鉴次之小颗块次之沙脚为下紫为上深琥珀次之浅黄又次之浅白为下宣和初王黼创应奉司遂宁常贡外嵗别进数千斤是时所产益竒墙壁或方寸应奉司罢乃不再见当时因之大扰败本业者居半久而未复遂寜王灼作糖霜谱七篇且载其说予采取之以广闻见
　　能改斋漫录近世造糖之精者谓之狮子乳糖亦有所本耳按后汉显宗纪注云以糖作狻猊形号猊糖演繁露太平御览异物志曰交趾甘滋大者数寸煎之凝如冰破如博棊谓之石蜜凉州异物志曰石蜜之滋甜于浮萍非石之类假石之名实出甘柘变而凝轻注云甘柘似竹煮而曝之则凝如石而甚轻又魏文帝诏曰南方龙眼荔枝宁比西国蒲萄石蜜合此数说观之既曰柘浆所凝其状如冰而名又为石则今之糖霜是矣又有崖蜜者蜂之酿蜜即峻崖悬寘其窠使人不可攀取也而人之用智者伺其窠蜜成熟用长竿系木桷度可相及则以竿刺窠窠破蜜注桷中是名崖蜜也宛委余编石蜜非蜜也本草云石饴也生武都此品今不见今所谓石蜜者糖精也案唐书畨胡国出石蜜中国贵之上得其法令扬州煎诸蔗之汁造焉色味逾于西域○异物志云交趾之单滋大者数寸煎之凝如冰破如博棊凉州异物志曰石蜜之滋甜于浮萍非石之类假石之名实出甘柘变而逾轻注煑而暴之则凝如石而甚轻可攷见矣
　　名义考杜诗崖蜜亦易求注以为樱桃南中八郡志榨甘蔗汁曝成饮谓之石蜜诗注枳枸树髙大似白杨有子着枝端如指长数寸噉之甘美如饴八月熟亦名木蜜孔氏六帖蜀中有竹蜜蜂好于野竹上结窠窠与蜜并绀色甘倍于常蜜一统志安南有波罗蜜大如冬皮有软刺五六月熟味最甜香食能饱人
　　说畧油通四方可食与燃者惟胡麻为上俗呼脂麻言其性有八拗谓雨晹时薄收大旱方大熟开花向下结子向上炒焦压榨方得生油膏车则滑鑚针乃澁也而河东食大麻油气臭与荏子皆堪作雨衣陜西又食杏仁红蓝花子蔓青子油亦以作灯祖珽以蔓青子薰目致失明今不闻为患山东亦以苍耳子作油此当治风有益江湖少胡麻多以桐油为灯但烟浓污物画象之类尤畏之沾衣不可洗以冬涤之乃可去色青而味甘误食之令人吐利饮酒或茶皆能荡涤盖南方酒中多用灰尔甞有妇人误以膏发粘滞百治不能解竟髠去之又有旁毗子油其根即乌药村落人家以作膏火其烟尤臭乌桕子如脂可灌烛广南皆用处婺州亦有颍州亦食鱼油颇腥气宣和中京西大歉人相食炼脑为油以食贩于西方莫能辨也
　　留青日札醋醶也本作酢礼记浆注酢胾也酪注亦酢胾也今用米或粞造如造酒法而抐成酸香味也上者色红名珠儿滴醋次者色黄下者色白有腊醋有桃花醋即唐人之桃花醋有六月六醋有白酒醋小民亦不多造谚云若要富卖酒醋盖二物甚有利也

　　艺林彚考饮食篇卷二
　　钦定四库全书
　　艺林彚考饮食篇卷三
　　蓬莱县知县沈自南撰
　　粉饎类
