<!-- { "loadSidebar": true } -->
　　艺林彚考服饰篇卷四
　　蓬莱县知县沈自南撰
　　妆饰类
　　纪原墨子禹作粉博物志纣烧铅作粉谓之胡粉野客丛书世説载何晏洁白魏帝疑其傅粉以汤饼试之其拭愈白知其非傅粉也仆考魏畧晏自喜动静粉白不去手则知晏尝傅粉矣前汉佞幸传籍孺闳孺傅脂粉以婉媚幸上此不足道也东汉李固传有曰大行在殡路人掩涕固独胡粉饰貌搔头弄姿槃旋偃仰从容冶歩无惨怛之心顔氏家训谓梁朝子弟无不熏衣剃面傅粉施朱以此知古者男子多粉者
　　宛委余编梁冀使马融为飞章奏李固云胡粉饰面搔头弄姿此虽诬语要是当时风俗亦有之耳何晏粉白不去手又五行志称其好着妇人之服以为服妖顔氏家训有云梁朝全盛之时贵游子弟无不熏衣剃面粉施朱驾长檐车踉高齿屐坐碁子方褥慿班丝隠囊葢自唐以后始不复傅朱粉耳昔人不知隠囊之制观此可以意会矣古字穏作隠疑此穏囊也
　　疑耀古今实録曰萧史与秦穆公链飞雪丹其第一转与弄玉涂之即今铅粉也妇人傅粉自秦始余按墨子禹作粉张华博物志纣烧铅作粉谓之胡粉或曰周文王时妇人已傅粉矣未知然否但妇人粉断非始于秦也周静帝时禁天下妇人不得用粉黛令宫人皆黄眉黒妆黒妆即黛今妇人以杉木炭研末抹额即其制也若黄眉则唐诗有云纎纎初月上鸦黄又云鸦黄粉白车中出今不复知其制矣一説黒妆亦以饰眉汉给宫人螺子黛故云黛眉曹子建七啓眉施兮铅华落即墨眉也庾信诗云眉心浓黛直额角轻黄细安是黄黛俱眉饰未尝废黛也额上涂黄亦汉宫妆梁简文诗同安鬟里拨异作额间黄虞世南袁寳儿诗学画鸦黄半未成是黛色或以额或以施眉黄色或涂额上或安眉角古人媚妆随意皆可
　　余氏辨林纣以红蓝花汁凝作脂以为桃花妆葢燕国所出故名燕脂今人写燕字复加月甚有因傍加月者失其本矣
　　梁谿漫志老泉赞吴道子画五星云妆非今人唇傅黒膏予尝疑霄汉星辰之尊而妆饰乃如是之妖何也及观唐五行志元和末妇人为圆髻椎髻不设鬓饰不施朱粉惟以乌膏注唇状若悲啼乃悟唐之俗工作时世妆嫁名道子以绐流俗星辰不如是也
　　两钞摘腴膏沭膏所以膏面沭葢沈也米汁可以沐头鲁遣展喜以膏沭劳齐师则非专妇人用也今之赐面脂是也
　　文昌杂録礼部王员外言今谓面油为玉龙膏太宗皇帝始合此药以白玉碾龙合子贮之因以名焉
　　丹铅録刘梦得文集有谢面脂口脂表云宣奉圣防赐臣腊日口脂面脂红雪紫雪雕奁既开珍药斯见膏凝雪莹含液腾芳与杜子美口脂面药翠管银甖之句可叅考又王建诗云黄金合里盛红雪重结香罗四出花一一傍边书敕字中官送与大臣家　杜子美腊日诗口脂面药随恩泽翠管银甖下九霄李峤文集有谢赐口脂表云青牛帐里未辍罏香朱鸟窗前新调铅粉揉之以辛夷甲煎然之以桂火兰苏刘禹锡有代谢赐表云云酉阳杂俎腊日赐北门学士口脂腊脂盛以碧镂牙筩可入杜诗腊日注
　　辍耕録妇人发有时为膏泽所黏必沐乃解者谓之防考工记弓人注云防亦黏也音职发防之防当用此字留青日札防音职古人俱用芳泽以香润其发魏瓘赋黄金钗兮碧云髪杜牧之赋緑云绕绕梳晓鬟也阅耕余録按今俗谓发相纠不可理曰织不知字当为防亦通男女言之不专指妇人也然发之防或以乆病或以嬾不时理则然陶谓膏泽所黏亦非也膏泽润发安得反黏
　　丹铅録説文靥颊辅也洛神赋明眸善睐靥辅承权自吴宫有獭髓补痕之事唐韦固妻少时为盗刃所刺以翠掩之女妆遂有靥饰其字二音一音琰一音叶温飞卿词绣衫遮笑靥烟草粘飞蝶此音叶又云粉心黄蕋花靥黛眉山两此音琰花间词浅笑含双靥又云翠靥眉心小又腻粉半粘金靥子残香犹暖旧熏笼又一双笑靥嚬香蕋又浓蛾淡靥不胜情又笑靥嫩疑花拆愁眉翠敛山横宋词杏靥夭斜梅钿轻薄又小唇秀靥团鳯眉心倩郎贴则知此饰五代宋初为盛
　　辍耕録或者谓晋唐间人所画士女多不带耳环以为古无穿耳者然庄子曰天子之侍御不爪揃不穿耳自古亦有之矣
　　留青日札女子穿耳带以耳环自古有之乃贱者之事庄子曰天子之侍御不爪揃不穿耳杜子美诗玉环穿耳谁家女诸葛恪曰母之于女天性之爱穿耳贯珠何伤于仁
　　名义考女子笄曰上头花蕋夫人宫词年初十五最风流新赐云鬟使上头倡家处女初荐寝于人亦曰上头俗谓梳栊言上头须梳栊也
　　辍耕録今世女子之笄曰上头又天癸曰月事黄帝内经女子二七而天癸至月事以时下又曰女子不月史记济北王侍者韩女病月事不下诊其肾脉啬而不属故曰月不下又程姬冇所避不愿进注天子诸侯羣妾以次进御有月事者止不御更不口説故以丹注面目的的为识令女史见之王粲神女赋施元的的即上所云也然入月二字尤新王建宫词密奏君王知入月唤人相伴洗裙裾
　　留青日札月运红潮者妇女之桃花癸水也古名入月唐诗密奏君王知入月故名月事医书名月经言按月而经脉行也取以入药则名红铅【女子年十四而天癸发取其初发之中有一粒如小荳者色微黄即所谓黄花也非泛取癸水入药】汉律谓之姅变妇人污也又伤孕也葢幼女未通老媪当絶故其字从半女古人朱于额以示进退之节所谓程姬之疾也故曰丹的曰元的或曰今之手中金镯亦所以止触也周礼王之隂事隂令亦有掌之者汉掖庭令昼漏不尽八刻白録所记推当御见者我朝宫中有钦録簿女官掌之五杂组以丹注面曰的古天子诸侯媵妾以次进御有月事者难以口説故注此于面以为识如射之有的也其后遂以为两腮之饰王粲神女赋曰施华的结羽钗傅镜赋双的以发姿非为程姬之疾明矣唐王建宫词密奏君王知入月唤人相伴洗裙裾则亦无注的事也潘岳芙蓉赋丹辉拂红飞须垂的王敬美早梅诗晕落朱唇微有的则又借以咏花矣
　　丹铅録潘岳芙蓉赋丹辉拂红飞须垂的斐披赩吓散焕熠爚的子药切妇人以丹注面也吴才老解为指的非傅镜赋曰珥明珰之双照双的以发姿张景阳扇赋皎质皦鲜元的綘汉律姅变亦谓月事也丹铅録史记五宗世家程姬有所避不愿进注引释名云天子诸侯羣妾以次进御有月事者更不口説故以丹注面的为识令女史见之王粲神女赋脱袿裳免簪笄施元的结羽钗即释名所云也元的艺文类聚作华的又繁钦弭愁赋圜的之荧荧映双辅而相望潘岳芙蓉赋飞须垂的皆指此又马之当额亦曰的易説卦为的颡三国志有的卢陈琳武库赋驳龙紫鹿文的鱼竝是马名也又乌脰亦曰的南史侯景防台城童謡云的脰乌拂朱雀还与吴字一作防博雅云龙须谓之防妇人面饰亦曰龙防葢以龙女况之又曰星的陆云诗弃置北辰星问此元龙焕【正杨易为的颡解曰的白也三国志注先主马名的卢尔雅的颡白颠今之戴星马也额有白毛谓之的相马经曰马白额入口至齿者名曰榆鴈一名的卢奴乗客死主乗弃市三国典畧曰侯景令饰朱雀门其日有白头乌万计集门楼童謡曰白头乌拂朱雀还与吴南史作的脰今以马额乌脰为的误若如其説则幽明録云华隆犬号的尾是的又可为犬尾矣】
　　中华古今注魏宫人好画长眉令作蛾眉惊鹤髻魏文帝宫人絶所爱者有莫琼树薛夜来陈尚衣段巧笑皆日夜在帝侧琼树始制为蝉鬓望之缥缈如蝉翼故曰蝉鬓巧笑始以锦衣丝履作紫粉拂面尚衣能歌舞夜来善为衣裳皆为一时之冠絶
　　妆台记后周静帝令宫人黄眉墨妆　汉武帝令宫人扫八字眉　汉日给宫人螺子黛翠眉　魏武帝令宫人扫青黛眉连头眉一画连心细长谓之仙蛾妆齐梁间多效之　唐贞元中又令宫人青黛画蛾眉　古今注云梁冀妻改翠眉为愁眉　魏宫人画长眉　西京杂记云司马相如妻文君眉色如望逺山时人效画逺山眉○五代宫中画眉一曰开元御爱眉二曰小山眉三曰五岳眉四曰三峯眉五曰垂珠眉六曰月棱眉又曰郤月眉七曰分稍眉八曰烟眉九曰拂云眉又曰横烟眉十曰倒晕眉东坡诗成都画手开十眉横烟郤月争新竒【巵言所载唐明皇画十眉圗与此小异一曰鸳鸯眉又曰八字眉二曰小山眉又名逺山眉元巵言又云鳯池院尼童有浅文殊眉】
　　留青日札诗称蛾眉而楚辞乃云蛾眉曼緑曹元宠夜归曲吴妆秀色攒眉緑黛眉汉给宫人螺子黛翠眉梁冀妻改鸳翠眉为愁眉魏宫人画长眉多作翠眉惊鹤鬓古镜铭云当眉写翠对脸傅红元眉曹子建七啓眉弛兮铅华落即墨眉今广东始兴县溪中出石墨妇女取以画眉名画眉石黄眉后周静帝令宫人黄眉黒妆庾信诗眉心浓黛直额角轻黄细安卢照隣诗纎纎初月上鸦黄又云鸦黄粉白车中出司马槱诗梅粉妆成半额黄葢眉黄起于汉宫也又有开元御爱眉逺山眉小山眉五岳眉新月眉月棱眉垂珠眉倒晕眉分稍眉烟眉即今栁叶眉八字眉梢分而斜起又有眉间俏者即古之面花葢起于上官昭容饰之以掩黥迹者或曰夀阳公主落梅花之事或曰孙夫人妆獭髓之遗或贴花或朱今又以翠羽为珠鳯梅花楼台之状小巧精妙间于眉心能益妍丽故曰俏也
　　霏雪録唐时妇女画眉尚濶故老杜北征云狼籍画眉濶或云言女幼不能画眉狼籍而濶耳余记张司业倡女词有轻鬓丛梳濶扫眉之句葢当时所尚如此谚曰宫中好广眉四方且半额
　　丹铅録后周天元帝令宫人黄眉黒妆其风流于后世虞世南咏袁寳儿云学画鸦黄半未成此炀帝时事也至唐犹然骆宾王诗写月圗黄罢凌波拾翠通又卢照隣诗纎纎初月上鸦黄鸦黄粉白车中出王干诗中有一人金作面裴庆余诗满额蛾黄金缕衣温庭筠词小山重叠金明灭又蕊黄无限当山额又扑蕊添黄子呵花满翠鬟又脸上金霞细眉间翠钿深牛峤词额黄侵腻发臂钏透红纱张泌词蕊黄香画帖金蝉宋陈去非腊梅诗智琼额黄且勿夸眼明见此风前葩智琼晋代鱼山神女也额黄事不见所出当时必有传记而黄妆实自智琼始乎今黄妆乆废汴蜀妓女以金箔飞额上亦其遗意也○后周静帝令宫人黄眉黒妆至唐犹然观唐人诗词如蕊黄无限当山额又额黄无限夕阳山又学画鸦黄半未成又鸦黄粉白车巾出又写月圗黄罢其证也然温飞卿诗有豹尾车前赵飞燕栁风吹散鹅间黄之句王荆公诗亦云汉宫娇额半涂黄事已起于汉特未见所出耳又幽怪録神女智琼额黄
　　艺苑巵言丹铅録称后周静帝令宫人黄眉墨妆云引蕊黄无限当山额又额黄无限夕阳山语为证谓唐尚然又引荆公诗汉宫娇额半涂黄以为汉已有之详语意乃是额间小黄靥耳非黄眉也若周天元帝禁天下妇人不得施粉黛自非宫人皆黄眉墨妆葢眉不用黛而止用黄不欲其饰之美上等宫掖耳全非额黄意也亦非静帝
　　胡氏笔丛麟按介甫题梅又有额黄映日明飞燕之句诗家用汉宫犹长安字面非必谓其时有之也
　　留青日札诗螓首蛾眉螓蚻也蟭蟟之小而緑色者头有方文诗言额广而方也亦有花尖者额中发际垂下自成尖文
　　辍耕録今妇人面饰用花子起自唐昭容上官氏所制以掩黥迹大厯已前士大夫妻多妬悍婢妾小不如意辄印面故有月黥钱黥事见酉阳杂俎
