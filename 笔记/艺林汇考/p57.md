<!-- { "loadSidebar": true } -->
　　桐薪袁粲尝谓周旋人曰昔有一国中一水号曰狂泉时有周旋人解望气谓粲曰石头气甚怪往必有祸王景文宋太宗诏荅文曰悠悠好诈贵人及在事者属卿偶不悉耳多是其周旋门生辈作其属托贵人及在事者永无由知又王僧达性好鹰犬与闾里少年相驰逐躬自屠牛临川王义庆闻如此令周旋沙门慧观造而观之宋书中数见周旋人似是幕中宾客所亲狎者之名一时称谓有此语耳他书亦不多见也
　　癸辛杂识世俗命强记者曰张松按蜀纪刘禅纪注杨脩以所撰兵书示张松饮燕间一看便暗诵之即此也菽园杂记水东日记云世称警悟有局干人曰觉于兵部奏内常用之然未见所出乃引韩退之罗隐角字以为与今觉意正相反葢奏词移文间用方言时语不必一一有出也
　　金楼子有士人把书即睡梁人因呼为黄妳嵗时风土记云唐人呼昼睡为黄妳
　　桐薪庄子煤煤悔悔【按庄子媒媒晦晦】吴俗至今有此方言以加于粗鄙朴重之人
　　桐薪宋大将军彭城王义康于尚书中覔了了令史得戴法兴等五人以法兴为记室令史按梁吴均饼説曰宋公至长安得姚时故大官丞程季者了了人也则了了者敏给之谓如孔融少时了了皆美称耳
　　菽园杂记懛丁来切注云失志貌苏州人谓无智术者为杭州以为懛同年吴俊时用美姿容而不茍小节杭人呼为吴阿懛尝自云我死大书一名于墓前云大明吴阿懛之墓若书官位便俗矣惜乎韵无此字人亦多不识偶检韵海得此而记之
　　七修类藁北人重厚体壮实而大谓有台辅之相尊美之称北音呼台为故曰子典午之世之言也南人相貌鄙薄体轻浮其皆类乎厮役故称奴婢为蛮子自夏商之世已言之
　　丹铅録庄子宋有兰子兰子以技游者也若道士云游和尚行脚医人走帐及手搏燕戏者
　　辨物志记男女非有行媒不相知名媒之义何居曰即司马迁媒糵其短之媒也媒酒教也能酿麯糵以成酒旣备其物又需时日而九醖始成犹之结婚姻之好自纳采问名以至亲迎必六礼告腆而后夫妇之道合皆媒氏为之也故亦谓之媒也【按字书媒之为言谋也谋合二姓也又与酶同】留青日札今卖杂玩宝货肆曰骨董铺仇池笔记陆道士诗投醪骨董羮锅内掘窖盘游饭盌中葢罗浮頴老取饮食杂烹之名曰骨董羮则骨董之义可知又称人之出身好者曰骨董想亦此意而唐天宝初宗游华清宫有刘朝霞者献驾幸温泉赋有曰骨懂虽短伎艺能长则又当为骨懂矣夫懂乃懵懂字心乱也岂方言然与
　　留青日札遳七禾切今作矬与短矬同从矢方言曰鮆矲短也遳脆见文选又唐书王伾形容遳陋
　　留青日札李太白送魏万诗五月造我语知非儓儗人今人或作獃騃説文騃马行仡也韵会病也痴也音呆海篇作懛吴侬相戏谓曰獃广韵字也至于戏骂人曰蜜浸阿獃言死人也囘囘俗老人舍身蜜浸而死百年后得之可为药故曰蜜人番言木乃伊是也
　　留青日札抱朴子云举秀才不知书举孝防父别居寒素清白浊如泥高第良将怯如黾晋书作怯如鸡此误而妄改之也黾本字之讹言畏怯人之甚缩头不敢出如也泥本叶韵古作□类黾
　　阅耕余录俗谓不合时宜者曰滞货出世説注谢安乡人有罢中宿县者安问其归资曰岭南凋弊惟有五万蒲葵扇又以非时为滞货安乃取其中者捉之于是士庶竞慕价增数倍
　　辍耕録世之鄙人之不肖者为奴材郭子仪曰子仪诸子皆奴材也
　　侯鲭録今人谓拙直者名方头陆鲁望作有怀诗云头方不防王门事尘土空缁白苎衣亦有此出处矣留青日札今人谓不通时宜者为执古谓不圆活转变者为执方头唐卢仝诗云莫执古方头陆鲁望诗云方头不会王门事　辍耕録俗谓不通时宜者为方头陆鲁望诗云云
　　七修类藳旧见辍耕録引陆鲁望诗云云今读鲁望苦雨诗又曰有头强方心强直撑柱頽风不量力观二诗之意方头亦是好称以为恶语是末世之人论也史记考要南越王传令罪人及江淮以南楼船十万师往讨之罪人汉书通志作粤人误也下文云因巴蜀罪人发夜郎兵朝鲜天子募罪人击朝鲜西南夷汉乃发巴蜀罪人尝击南越者八校尉击破之大宛汉发三辅罪人因巴蜀士数万人遣两军往击昆明之遮汉使者又云赦囚徒又云发天下七科擿皆罪人也出师用罪人葢勾践败吴檇李法也
　　老学庵笔记汤歧公初秉政偶刑寺奏牍有云生人妇者高庙问此有法否秦益公云法中有夫妇人与无夫者不同上素喜歧公顾问曰古亦有之否歧公曰古法有无臣所不能记然生人妇之语葢出三国志杜畿上大惊乃笑曰卿可谓博记矣益公阴忌独谓歧公纯笃不忌也
　　臆乗郎如晋桓冲小字曰买得郎人称吴周瑜曰周郎晋谢道韫称夫王凝之曰王郎何晏曰何郎粉郎潘岳曰潘郎檀郎【潘岳小名檀奴故曰檀郎详见曾益李长吉诗注】宋王僧防曰王郎齐江斆曰江郎刘显父曰刘郎梁顾协曰顾郎北齐卢师道曰卢郎袁肇修曰清郎后周独孤信曰独孤郎隋滕穆王曰杨郎宇文晶曰宇文王郎唐明皇曰三郎张昌宗曰六郎元吉曰漫郎钱起曰钱郎【按前有沈宋后有钱郎谓钱起郎士元也此谬】程元振曰十郎萧悦曰萧郎刘禹锡自称曰刘郎五季闽王王审知曰白马三郎乃皆郎称也【顾有孝曰诗词中屡用檀郎字不知所谓解者云檀喻其香也后阅曾益李长吉诗注云潘岳小字檀奴故妇人呼所欢为檀郎然亦未知其何据也】
　　臆乘以童得名则汉终军曰终童后汉杜安晋潘岳唐李百药俱曰竒童齐郁林王曰颠童
　　臆乘以奴得名晋桓嗣曰豹奴王蒙曰阿奴石崇曰齐奴潘岳曰檀奴后汉古弼帝称曰齐奴孙腾曰僧奴皆小字也晋陆机人骂曰貉奴明帝人号曰鲜卑奴宋废帝称父武帝曰奴后汉古弼帝称曰笔头奴唐顔杲卿骂安禄山曰牧羊羯奴本朝梅圣俞呼谢师直曰锦衣奴
　　逌旃璅言世称钱物曰东西称男子曰南北不知何义故时人于好男子无钱使者辄咤曰好南北无东西云意葢乡语相传有自来矣
　　宛委余编丈夫按礼曰十尺曰丈男子成人之极也夫者肤也言其智肤敏宏达也愚恐夫字训在先肤字训在后未必尔也
　　名义考丈夫诗疏有傅相之徳而可倚仗丈人师古曰严庄之称凡亲而老者皆称焉此丈夫丈人之义也又十尺曰丈古一丈得今六尺六寸丈夫丈人以身长言也而倚仗严庄之义在其中大夫白虎通曰扶达于人者也夫人曲礼注扶持于王者也此大夫夫人之义也又夫本作夰从人一象簮也男冠女副皆须簮焉男女皆可称夫也而扶达扶持之义在其中
　　孔氏杂说俗所谓阿谁三国时已有此语厐统向者之论阿谁为是
　　留青日札齐周盘龙爱妾名阿杜盘龙大破魏军高帝送金钗二十枚与杜氏手勅曰饷周公阿杜今人称妾曰阿大音如杜阿者吴人以为语助词亦啓口声而汉之妇人乃有名阿者如周郁妻名曰赵阿古阳阿作平声
　　云麓漫抄古人多言阿字如秦皇阿房宫汉武阿娇金屋晋尤甚阿戎阿连等语极多唐人号武后为阿武婆妇人无名第以姓加阿字今之官府妇人供状皆云阿王阿张葢是承袭之旧云
　　野客丛书晋宋人多称阿如云阿戎阿连之类或者谓此语起于曹操称阿瞒仆谓不然观汉武帝呼陈后为阿娇知此语尚矣设谓此妇人之称则间以男子者如汉殽阬碑阴有阿奉阿买阿兴等名韩退之诗阿买不识字知阿买之语有自
　　阅耕余録枚乘七发孤子之钩以为隠九寡之珥以为约取孤寡之物以为隠约欲其多悲声也九寡注引列女传鲁之母师九子之寡母似未当续博物志曰九寡九为寡妇也此解得之葢九为阳数之极九寡者极言其惨凄耳以九死九逰等字例观义自了了
　　阅耕余录説苑魏文侯与大夫饮使公乘不仁为觞政曰饮不尽浮之大白醉乡日月曰凡饮以一人为录事以纠坐人以一人为明府主斟酌之宜即觞政遗意此后世酒令之滥觞也然卫武公作抑戒已有监史之设矣
　　核则今人谓能饮酒者为酒户不知其名亦古唐人饮多者为大户饮少者为小户故乐天诗云户大嫌甜酒才高笑小诗
　　余冬序録人能饮不能饮有大小户之称唐宋酒令诗话言之多矣今人殆相循而云尔或问此称定起何时吴志孙皓每飨宴人以七升为限小户虽不入口并浇灌取尽是三国以前事麴蘖者已有此品目也














　　艺林彚考称号篇卷十一
　　钦定四库全书
　　艺林彚考称号篇卷十二
　　蓬莱知县沈自南撰
　　道释类
　　丹铅杂録説文匕目为真目匕为艮【当从目匕】此解盖古有此説也而解真字云仙人变形登天盖误以为化也且未论其是否何其与目为真之説自相背乎后人长生之説未必非此言启之庄子所称真人只是诚而无伪耳闗尹老聃古之博大真人何甞变登天乎维园铅摘説文直正见也从乚从十从目徐曰乚隐也今十目所见是直也説文真仙人变而登天也从从目从乚乚音隐八所乗载也徐曰真者仙也化也者化也反人为匕从目卤莽不防识乚隐也八其所乘也乗风云也丹铅云左传解诗好是正直云正直为正正曲为直正直二器名正射鹄也射礼用之直曲尺也梓人用之二字之即象二器
　　胡氏笔丛太真科曰玉皇诸录有八百道君羣仙随业以补其职三善道者圣真仙也上品曰圣中品曰真下品曰仙三清之间各有正位圣登玉清真登上清仙登太清玉清有太省宫殿皇帝王公卿大夫吏民率以圣呼之如圣皇圣帝之类是也男女贵贱各有次第上清有都玉京七宝紫微率以真呼之太清有太极宫殿率以仙呼之其上清太清品位列男女次第之统数与玉清同麟按公卿大夫皆三代以还品秩唐虞尚未闻然则无始之前羣仙位号究竟何称乎即以此称果出三代则人间仰法天上乎抑天上下效人间乎凡道书可笑类如此昔人以赤明龙汉及诗词体格逐代更变为疑不知兹类之荒唐有弥甚者漫举例之
　　胡氏笔丛登真隐诀曰三清九宫并有僚属例左胜于右其高等称曰道君次真人真公真卿中有御史王郎诸小号官位甚多也女真则称元君夫人仙之大小男女皆取治所以为着号外又有仙伯仙丞仙监仙郎等右所列御史丞监诸郎属又汉魏以下官称矣
　　困学纪闻新序介子推曰谒而得位道士不居也葢谓有道之士汉京房道人亦谓有道之人元和郡县志楼观夲周康王大夫尹喜宅也穆王为召幽逸之人置为道士太霄经以尹喜为尹轨列仙尹喜即闗尹子又谓平王东迁洛邑置道士七人按汉郊祀志注汉宫阁疏云神明台髙五十丈上有九室常置九天道士百人盖自武帝始也穆王平王事不可考
