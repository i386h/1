<!-- { "loadSidebar": true } -->
　　丹铅録蔡襄茶録佳茶多以珍膏油其面自注油去声丹铅録凡茶有二类曰片曰散片茶蒸造实卷摸中串之惟建劔则既蒸而研编竹为格置焙室中最为精洁他处不能造其名有龙凤石乳的乳白乳头金蜡面头骨次骨末骨麁骨山挺十二等以充嵗贡及邦国之用洎本路食茶余州片茶有进寳双胜寳山两府出兴国军仙芝嫩蕊福合禄合运合庆合指合出饶池州泥片出防州緑英金片出袁州玉津出临江军灵川福州先春早春华英来泉胜金出歙州独行灵草緑芽片金金茗出潭州大拓枕出江陵开胜开卷小卷生黄翎毛出岳州双上緑芽大小方出岳辰澧州东首浅山薄侧出光州总二十六名其两浙及宣江鼎州止以上中下或第一至第五为号散茶有太湖龙溪次号末号出淮南岳麓草子杨树雨前雨后出荆湖清口出归州茗子出江南总十一名又小岘山在六安州出茶名小岘春即六安茶也【按此一则出通考升庵特録之耳】
　　五杂俎文献通考茗有片有散片者即龙团旧法散者则不蒸而干之如今之茶也始知南渡之后茶渐以不蒸为贵矣
　　臆乘茶之所产陆经载之详矣独异美之名未备谢氏论茶曰比丹丘之仙茶胜乌程之御荈不止味同露液白况霜华岂可为酪苍头便应代酒从事杨衍之作洛阳伽蓝记日食有酪奴指茶为酪粥之奴也杜牧之诗山实东南秀茶称瑞草魁皮日休诗石盆煎臯卢曹邺诗劒外尤华美施肩吾诗茶为涤烦子酒为忘忧君胡峤诗沾牙旧姓余甘氏破睡当封不夜侯陶彞诗生凉好唤苏鸡佛囘味宜称橄揽仙皮光业诗未见甘心氏先迎苦口师清异録名森伯又名晩甘侯
　　庶物异名疏秇林伐山云碧琳腴酒名见曾吉父诗仁按山谷诗喜公新赐紫琳腴真诰诗潄此紫琳腴则又茶名
　　留青日札古人酒多以春名而茶亦有以春名者宣和之玉液长春龙苑报春万春银叶我朝建宁贡茶曰探春曰先春曰次春又宋谢府酒名胜茶此又竒也余欲以茶名胜酒
　　留青日札熊克北苑别録载茶之品有曰小芽者其小如鹰爪先次蒸熟置之水盆中剔取其精英仅如针小谓之水芽是小芽中之最精者曰中芽者即一鎗二旗也曰紫芽者叶之紫者也曰白合者乃小芽有两叶抱而生者也曰乌蔕者茶之帯头者也水牙为上小芽次之中芽又次之紫芽白合乌蔕皆所不取
　　梦溪笔谈茶芽古谓之雀舌麦颗取其至嫩也余谓茶之美者其质素良而所植之土又美则新芽一发便长寸余其细如针惟芽长为上品以其质干土力皆有余也如雀舌麦颗皆下材耳乃北人不识误为品题予山居有茶崘为诗曰谁把嫩香名雀舌定知北客未曾甞不知灵草天然异一夜风吹一寸长
　　七修类藁世传烹茶有一横一竖而细嫩于汤中者谓之旗鎗茶麈史谓茶之始生而嫩者为一鎗寖大而展为一旗过此则不堪矣叶清臣煮茶述曰粉鎗末旗盖以初生如针而有白毫故曰粉鎗后大则如旗矣此与世传之说不同不知欧阳公新茶诗曰鄙哉谷雨鎗与旗王荆公又曰新茗斋中试一旗则似不取也或者二公以雀舌为旗鎗耳世不知雀舌乃茶之下品今人认作旗鎗非是故昔人有诗云谁把嫩香名雀舌定应北客未曾甞不知灵草天然异一夜春风一寸长或二公又有别论亦未可知姑记之
　　研北杂志李仲賔学士言交趾茶如緑苔味辛烈名之曰登
　　丹铅録傅巽七诲峘阳黄梨巫山朱橘南中茶子西极石蜜茶子触处有之而永昌产者味佳乃知古人已入文字品题矣
　　丹铅録蔡松年小词银屏小语私分麝月春心一麝月茶名麝言香月言圆也或说麝月是畵眉香煤亦通但下不得分字又中州乐府载党懐英茶词云红莎緑蒻春风饼趁梅驿来云岭金国明昌大定时文物已埒中国而制茶之精如此金人风味可补北苑贡茶録之缺
　　五杂俎古人造茶多舂令细末而蒸之唐诗家僮隔竹敲茶臼是也至宋始用碾揉而焙之则自本朝始也但揉者恐不若细末之耐藏耳
　　五杂俎苏才翁与蔡君谟鬭茶蔡用恵山泉水苏茶稍劣改用竹沥水煎遂能取胜然竹沥水岂能胜恵泉乎竹沥水出天台云彼人将竹少屈而取之盈瓮则竹露非竹沥也若医家火逼取沥断不宜茶矣
　　五杂俎昔人喜鬭茶故称茗战钱氏子弟取霅上瓜各言子之的数剖之以观胜负谓之战然茗犹堪战则俗矣
　　陈辅之诗话唐赵璘述因话録载其家兵部君性尤嗜茶能自煎谓人曰茶须缓火炙活水煎坡有活水还须缓火煎恐亦用此
　　东坡诗话唐人煎茶用姜故薛能诗云盐损添常戒姜宜着更夸据此则又有用盐者矣近世有用此二物者輙大笑之然茶之中等者用姜煎信佳也盐则不可疑耀东坡和寄茶诗老妻稚子不知爱一半已入姜盐煎陈无已乞茶诗愧无一缕破双团惯下盐姜枉肺肝是唐宋以前茶皆用姜盐也有友人甞为余言楚之长沙诸郡今茶犹用盐姜乃为敬客岂亦古之遗俗耶渔隠丛话文昌杂録云库部林郎中说建州上春采茶时茶园人无数击鼓声闻数里然一园中才间垄茶品已相逺又况山园之异耶欧阳永叔甞茶诗云年穷腊尽春欲动蛰雷未起驱龙蛇夜闻击鼓满山谷千人助呌声喊呀万木寒凝睡不稳惟有此树先萌芽予官富沙凡三春备见北苑造茶但其地暖方惊蛰茶芽已长寸许初无击鼓喊山之事永叔诗与文昌所纪皆非也北苑茶山凡四十五里茶味惟均岂有间垄茶品已相逺之说耶
　　青琐集范文正有采茶歌天下共传蔡君谟谓希文公歌脍炙人口有少未完盖公才气豪杰失于少思希文曰何以言之君谟曰昔公句云黄金碾畔緑尘飞碧玉瓯中翠涛起今茶之絶品其色贵白翠緑乃茶之下者耳希文曰君善鉴茶者也此中吾语之病也公意如何君谟曰欲革公诗二字非敢有加焉公曰革何字君谟曰翠緑二字可云黄金碾畔玉尘飞碧玉瓯中素涛起希文曰善又见君谟之精茶希文之伏于义
　　三山老人语録茶之佳品造在社前其次则火前谓寒食前也其下则雨前谓谷雨前也佳品其色白若碧緑者乃常品也茶之佳品牙蘖细微不可多得若此数多者皆常品也茶之佳品皆啜之其煎啜之者皆常品也齐已茶诗曰甘天下口贵占火前名又曰髙人爱惜藏岩里白甀封题寄火前丁谓茶诗曰开缄新试火须汲逺山前凡此皆言火前盖未知社前之品为佳也郑谷茶诗曰入座半瓯轻泛緑开缄数片浅含香郑云叟茶诗曰维忧碧粉散甞见緑花生沈存中论茶谓黄金碾畔緑尘飞碧玉瓯中翠涛起宜改緑为玉翠为素此论可也而举一夜风吹一寸长之句以为茶之精美不必以雀舌鸟觜为贵今案茶至于寸长则其芽叶大矣非佳品也存中此论曲矣卢仝茶诗曰开缄宛见谏议面手阅月团三百片薛能谢刘相公寄茶诗曰两串春团敌夜光名题天柱印维扬茶之佳品珍逾金玉未易多得而以三百片恵卢仝以两串寄薛能者皆下品可知也齐已诗角开香满室炉动緑凝铛丁谓诗曰末细烹还好铛新味更全此皆煎啜之也煎啜之者非佳品矣唐人于茶虽有陆羽为之说而评论未精至本朝蔡君谟茶録既行则持论精矣以茶録而覈前贤之诗皆未知佳味者也
　　渔隠丛话东坡诗春浓睡足午晓想见新茶如泼浮又云新火发茶乳此论皆得茶之正色矣至赠谦师防茶则云忽惊午盏兔毫斑打作春瓮鵞儿酒盖用老杜诗鵞儿黄似酒对酒爱新鵞若是则其色黄乌得为佳茗哉今东坡前集不载此诗想自知非故删去之

　　艺林彚考饮食篇卷七
<子部,杂家类,杂考之属,艺林汇考__称号篇>
　　钦定四库全书
　　艺林彚考称号篇卷一
　　蓬莱知县沈自南撰
　　宫掖类
　　初学记皇者天人之总美大之称也昜纬曰帝者天号也德配天地不私公位称之曰帝天子者继天治物改政一统各得其宜吕氏春秋帝者天下之所适王者天下之所徃也洛书曰皇道故帝者兴
　　兼明书郑康成云北斗天皇大帝其精生人故凡称皇者皆得天皇之气又谓五帝者仰合五帝座星也明曰康成举其边未为通论也今按尚书说皇者皆天徳也皇王人也帝谛也公平通逹举事审谛也人主天同天覆故德优者谓之皇其次谓之帝然则皇者帝者皆法天为名非取星为号也或曰子以轩辕为皇何故谓之黄帝荅曰凡言有通析析而言之则皇尊于帝通而言之则帝皇一也月令云其帝太昊则伏羲亦谓之帝也吕刑云皇帝清问下民则尧亦谓之皇也
　　闻见记秦汉以来天子但称皇帝别无徽号则天垂拱四年得瑞石于洛水曰圣母临人永昌帝业号其石为宝图于是羣臣上尊号请称圣母神皇后稍加越古天册金轮圣神等号至中宗践阼号应天神龙宗即位号开元神武后稍加为开元天地大宝圣文神武应道肃宗号光天文武代宗号寳应元圣文武今上号圣神文武则天以女主临朝茍顺臣子一时之请受尊崇之号自后目为故事允文允武乃圣乃神皇王盛称莫或过此旣以为祖父之称又以为子孙之号虽颠之倒之互有变易曷曽离此
　　爱日斋丛抄太史公夏本纪自禹即天子位以后云帝禹至于帝履癸又曰帝桀殷本纪自太甲书帝太甲至于帝纣孔氏杂説言二王亦得称帝引史记夏纪称帝桀是也何独桀云帝哉商纪云周武王为天子其后世贬帝号号为王索隐曰按夏殷天子亦皆称帝代以徳薄不及五帝始贬帝号号为王故本纪皆帝而总曰三王也又谯周云夏殷之礼生称王死称庙主皆以帝名配之见索隐国语云王勤商帝甲乱之又云商王帝辛大恶于民帝辛纣也然而易曰帝乙书亦曰帝乙夏殷之称帝莫信于此
　　琅琊漫抄世传臣见君呼万岁自汉武登嵩山闻山呼万岁者三遂为臣祝君故事按优旃曰秦始皇置酒有顷殿上呼万岁则万岁之呼自秦已有之矣但无山呼字耳
　　东斋记事万歳之称不知起于何代商周以来不复可考吕氏春秋宋康王饮酒室中有呼万岁者堂上悉应战国防冯驩烧债券民称万歳蔺相如奉璧入秦秦王大喜皆呼称万歳韩非子巫觋之祝人曰使君千秋万岁之声聒耳新序梁君出猎归入庙中呼万嵗曰幸今日也纪信乘黄屋载左纛曰食尽汉王降楚呼万岁陆贾奏新语左右皆称善呼万歳汉武帝登嵩呼万歳者三元帝送许后入太子家谓左右酌酒贺我左右呼万歳冯异赵臣将兵助异幷送缣谷军中皆称万歳王望曰今日虽撃牛酾酒劳飨军士皆称万岁伏王马援封侯乃首请上雅夀掾史皆称万岁吴甘宁入魏营斩数十级还入营作鼔吹称万歳是则庆贺之际上下通称之初无禁止不知是何时始専为君之祝也
　　野客丛书东汉臣下多呼万歳冯鲂既降羣盗赦其罪各返农桑皆称万岁耿恭于虏围中拜井得泉众皆称万岁马援曰今赖士大夫之力被大恩纡佩青紫吏士皆称万岁岁旦门下掾王望请上太守寿掾史皆称万岁臣下往往如此不以为僭此犹可也观汉刻中有故民吴仲山碑其铭中有子孙万岁之语民犹称万岁官吏可知鲜有非之者惟窦宪为将军至长安尚书以下议欲拜之伏称万岁韩棱正色曰礼无臣下称万岁之制议者皆惭所避忌者惟此语此语在当时不无讳避但不至如后世之切耳
　　能改斋漫录天子万乘诸经音训皆作去声余读晋至汉高祖书赞曰赫赫汉祖受命龙兴五星协象神母告征讨秦灭项如日之升超从侧陋光据万乗亦可以平声用也
