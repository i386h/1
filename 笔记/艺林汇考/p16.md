<!-- { "loadSidebar": true } -->
　　初学记刘熈释名曰道蹈也路露也言人所蹈而露见也案尔雅一达谓之道路二达谓之岐旁【岐道旁出也】三达谓之剧旁【旁出岐多故曰剧】四达谓之衢五达谓之康六达谓之荘【康乐也荘盛也言交道康乐繁盛】七达谓之剧骖【骖马有四今此有七比之方骖剧】八达谓之崇期【崇多也多道会期在此】九达谓之逵【逵一曰馗言似背故曰馗见説文】庙中路谓之唐释名又云城下路谓之豪【豪翔也言郡邑内所翺翔祖驾处】歩所用道谓之蹊【蹊傒也言射疾别用之故还傒于正道】又广雅曰墿轨堩街径阛阓防道也【墿音亦堩音亘防音刚音航音干】又畛涂陈阡陌术亦道路别名【周官曰沟上有畛释名曰涂度也言所由得通度也堂涂曰陈言賔主相迎陈列之处也风俗通云南北为阡东西为陌吕氏春秋曰子产相郑桃李垂于术】昔黄帝为天子匠人营国国中九经九纬经涂九轨环涂七轨野涂五轨合方氏掌达天下之道路至于四畿凡道路之舟车轚互者叙而行之凡有节者及有爵者至则为之辟禁野之横行径逾者【见周官】又礼记道路男子由右妇人由左车从中央此道路之事也五经要义曰将行者有祖道一曰祀行言祭祀道路之神以祈也示儿编荘子谓人相忘于道术当读如经术之术广雅曰术亦道路别名吕氏春秋曰子产相郑桃李垂于术文选谢灵运登石门最髙顶云来人迷新术去子惑故磎注曰术磎皆山路也陈晋之解学记术有序曰月令审端径术乡饮酒荘周皆有道术之説是途之大者谓之道小者谓之术乃知郑音遂非也信乎荘周以湖江对道术而言则直指为道路无疑矣三国袁术字公路杜甫朝享大庙赋押栗字韵有曰曙黄屋于道术又寄韦尹丈人云牢落乾坤大周流道术空以道术对乾坤皆明此意
　　留青日札术车道也説文邑中道也月令孟春审端径术孟子仁术犹言义路也又言教亦多术亦此义非机巧技艺之术
　　困学纪闻文选补亡诗荡荡夷庚李善注夷常也辩亡论旋皇舆于夷庚注引繁钦辨惑吴人以船檝为舆马以巨海为夷庚庚者藏车之所愚按左传成十八年披其地以塞夷庚正义谓平道也二字出此选注误秕言左传以塞夷庚注云夷庚往来要道也字书夷平也庚道也呉志云呉人以船楫为舆马以巨海为夷庚言视大海犹平道也臧荣绪晋书云夷庚未入言未能入平道也陆机辨亡论云旋皇舆于夷庚亦取平道之义注文选者乃云夷庚者藏车之所岂其然乎束晳诗序云由庚万物得由其道也亦训庚为道
　　史记考要封禅书唐中数十里虎圏唐中犹诗所谓中唐也毛氏传曰中中庭也唐堂涂也尔雅曰庙中路谓之唐张衡西京赋班固西都赋竝称唐中汉书作商中如淳曰商中商庭也师古曰商金也故谓西方之庭为商庭于莵亦西方之兽故于商庭置圏牢也
　　疑耀辇路二字世皆以为车辇所行之路李周翰注文选辇路楼陛也上林赋辇道纚属如淳注曰辇道阁道也与李説同是辇道即辇路皆非道路矣又甬路亦飞阁之复道今人以官署墀内之道为甬路乃传误也戏瑕疑耀以辇路为阁道是矣而指甬路为飞阁之复道似非按今之甬路疑即古之驰道也官署墀中亦云然者谓其甃形隐起象涌出之义耳汉书应劭注曰驰道若今之中道贾山曰秦为驰道东穷燕齐南极呉楚道广五十歩三丈而树厚筑其外隐以金锥
　　秇林伐山王仲宣从军诗馆宇充防里士女满荘自非圣贤国谁能享兹休音求九交之道也字从九从酋为是又説文音逵从九从首九达道也似背故曰馗从九首一道为一首与同义而异音今人不识字皆从首误矣此见王粲集古本最可证今本多作馗非也　正杨曰选注自明曰古本何耶韵会支尤一韵通作馗
　　臆乗荘馗王仲宣从军诗馆宅充防里女士满荘馗李善注引韩诗肃肃兎施于中馗尔雅曰六达谓之荘九达谓之逵説文逵或作馗故毛诗兎云施于中逵荘馗盖衢道之称也
　　説楛淮南子圣人之道犹中衢而致尊注道六通谓之衢六尊为衢尊晁无咎诗一篇尚可三致意听人酌去如衢尊
　　名义考街四通道也今街衢之街阶陛也今阶级之阶祴砖道也周礼考工记堂涂注若今令甓祴今之砖砌地也令与瓴同尔雅瓴甋谓之甓【裓音该】
　　説楛江梅桃李橘杏红梅碧桃芙蓉各成一径名三三径诗云三径初开是蒋卿再开三径是渊明诚斋奄有三三径一径花开一径行周益公赠诚斋诗回环自辟三三径顷刻能开七七花
　　焦氏笔乗陈汤传斩郅支首及名王以下宜县头藁街蛮夷邸间以示万里明犯彊汉者虽逺必诛按二辅黄图槀街在长安城南门内旧有蛮夷邸故宋胡邦衡乞斩秦桧疏云愿断三人头竿之槀街正以金使在彼故欲断桧首悬之以伐其狡谋而絶其和耳陈克勤平逆颂吉祥就磔钦首悬竿槀街阗阗都人快观又正徳甲戌江西擒获剧盗王浩八等法司论拟宜悬首槀街以正国法此于蛮夷何所交渉而引槀街之文乎
　　中华古今注程雅问曰尧设诽谤之木何也答曰今之华木也以横木交柱头状如华也形如桔橰大路交衢悉施焉或谓之表木以表王者纳諌也亦以表识衢路秦乃除之汉始复修焉今西京谓之交午柱也
　　隽言郦食其传沛公至髙阳传舍师古曰传舍者人所止息前人已去后人复来传相传也一音张恋反谓传置之舍也其义两通又赵王彭祖传自行迎除舍师古曰至除舍迎之也除舍谓初所至之舍也孙寳传更为除舍师古曰除谓修饰扫除也
　　演繁露宣帝元康二年诏曰吏或擅兴徭役饰厨以称誉过客按厨两事也厨庖也以好饮食供过客则为饰厨也传者驿也具车马资行役则为饰也今人合厨为一槩谓丰馔为厨非也
　　天中记玉海郡国朝宿之舍在京者谓之邸邮骑递之馆在四方者谓之驿説文驿置骑也○玉藻士曰遽之臣注曰遽以车马给使者也谓若今时乗驿递传而遽疾故谓之遽也○释文以车曰传以马曰遽文帝二年诏曰以给传置师古曰置者置传驿之所因名置田横至尸乡廏置臣瓉曰廏置谓置马以传驿者曹参取狐父祁善置文颖曰善置置名也李陵骑置以闻师古曰骑置谓驿骑也
　　天中记説文邮境上行书舍从邑垂垂边也徐曰邮之言过使所过也广雅邮驿也置亦驿也风俗通曰汉改邮为置置者度其逺近之间置之也增韵又马传曰置歩传曰邮
　　秇林伐山唐会要驿传曰使防音闾
　　丹铅録置邮传命古注置驿也邮驲也驿与驲置与邮何别乎考之説文驲传也驿置也置缓而邮速驿迟而驲疾也置有安置之意如今制云日行一程邮有过而不留之意犹今制云倍道兼行左传楚子乗驲车会师于临品之上又祁奚乗驲而见范宣子及子木使驲谒诸王又云吾将使驲聘问诸晋以上驲字见于左传者四条皆言速驰之意后世不达驲字之义而吏牍俗书又以驲为驿之省文本朝刻春秋大全皆认驲为俗书省文尽改左传四驲字为驿作者之精意隐矣○汉制四马髙足为置皆君与大夫所乗其行安舒故不得不迟一马二马为轺君书使命之用故不得不疾汉文帝自代来乗六车亦取其速○驿与驲二字于文义为小肰混而不分则解经皆谬矣元许白云曰马逓曰置歩逓曰邮盖想像妄説初无所祖不思古注邮训为驿若是歩逓字何以从马乎
　　説略孟子曰速于置邮而传命注置驿也邮驲也驿与驲何别乎按説文驿置骑也从马睾声驲驿传也从马日声合而观之驿主于骑言马也驲主于传言车也驿字经典罕见惟左传文公十六年有楚子乗驿会师于临品之文书云雨霁防驿克言文直达如驿路也许白云曰字书马逓曰置歩逓曰邮汉谓之乗传髙祖五年令田横乗传诣洛阳如淳曰汉律四马髙足为置传四马中足为驰四马下足为乗一马二马为轺传又谓之遽説文传也一曰也徐曰驲车也周礼行人掌邦国遽之小事车尚速故又为迫也荘子仁义先王之蘧庐可以一宿是遽庐即舍也风俗通曰汉改邮曰置此説非孟子已有置邮之説矣五杂组古者乗皆驿车也史记田横与客二人乗诣雒阳注四马髙足为置四马中足为驰四马下足为乗然郑子产乗遽而至则似单马骑矣释文以车曰传以马曰遽子产时相郑国岂乏车乎惧不及故乗遽其为驿马无疑矣汉初尚乗车如郑当时王温舒皆私具驿马后患其不速一槩乗马矣
　　天中记桂苑丛谈馆客舍也待賔之舍曰馆开元文字凡事之賔客舘焉舍也有积以待朝聘之官是也客舍逆旅名候馆也公馆也公宫者公所为也私馆者是卿大夫以下之家
　　天中记释名亭停也人所停集也风俗通春秋国语有寓望谓今停也民所安定也亭有楼从髙省丁声也汉家因秦大率十里一亭亭留也今语有亭待盖行旅宿食之所馆也亭亦平也民有讼诤吏留辨处勿失真正也



　　艺林彚考栋宇篇卷十
<子部,杂家类,杂考之属,艺林汇考__服饰篇>
　　钦定四库全书
　　艺林彚考服饰篇卷一
　　蓬莱县知县沈自南撰
　　冠帻类上
　　事物纪原通典曰上古衣毛猬皮后代圣人见鸟兽冠角乃作冠缨黄帝始用布帛或曰黄帝巳前用皮羽也六帖曰孔子作缁布冠误矣
　　中华古今注牛亭问冕者繁露何也答曰假玉而下垂如露而繁也文选云衮冕垂旒所以蔽明黈纩塞耳所以闭聪所谓天子衮冕之服也
　　名义考黄帝垂衣裳有冕服虞舜观古人之象日月星辰山龙华虫作防宗彞藻火粉米黼黻絺绣有十二章之制周去三辰为旂常九章自山龙而下谓之衮冕龙阿曲也七章自华虫而下谓之鷩冕鷩朱雉即华虫也五章自宗彞而下无火谓之毳冕虎蜼毛缛也三章粉米黼黻谓之希冕所存者少也一章唯黻而巳曰冕衣也此皆自服而言曰冕者以服得名也非冕之上有龙与鷩等也衮冕十二旒王大祀朝觐服之上公九旒鷩冕九旒王祀先公飨射服之王三公八旒侯伯七旒毳冕七旒王四望服之王之孤卿六旒子男五旒希冕五旒王祭社稷五祀服之王之大夫诸侯之孤各四旒元冕三旒王祭羣小祀服之诸侯之卿三旒再命大夫二旒一命大夫一旒王之五冕旒有多寡每旒玉皆十二无增损也上公以下每旒玉数如其旒数尊卑之等也是冕之与服君臣所共惟冕前后垂旒则递减耳故臣下之冕总谓之裨冕説文曰冕者大夫以上冠也玉藻注冕以板为之师古注五冕之板广八寸长六寸前圆后方有綖綖用三十升布染黄覆冕上出冕前后而垂有纮纮冠卷也有紞即黈纩以黄绵为圜悬冕两旁塞耳者下系玉瑱谓之珥有缫缫合五采丝为绳垂于綖之前后以结玉有就就成也一玉为一成结之不相弃也周制如此秦服袀元汉冠竹皮因陋就简古制隳废此贾生有易服色之请班固不志舆服也
　　名义考裨冕副袆【裨音卑】裨之言偏也天子大裘为上公衮侯伯鷩子男毳偏于天子者也玉藻诸侯裨冕以朝是也
