<!-- { "loadSidebar": true } -->
　　留青日札古乐府河中曲咏莫愁头上金钗十二行足下丝履五文章后人不解遂误以为金钗美人十二行殊不知古妇人髻高故能挿金钗十二行乃六双也五杂组笄不独为女子之饰古者男子皆戴之按三礼圗笄士以骨大夫以象葢即今之簪耳左传范武子怒文子击之以杖折其委笄葢文子为童子未冠时也丹铅録南齐高祖性清俭主衣中有玉导上曰留此正是兴长源既命击碎之玉导未知何物又按晋书冯迁追及桓拔头上玉导与之曰汝何敢杀天子以此例之则玉导者玉簪或冠箆之类耳导择也义取择发然自唐以后不闻其名
　　丹铅録簪导按释名云簪建也所以建冠于发也一曰笄笄系也所以拘发使不坠也导所以导防【音力捎也】发使入巾帻之里也今依周礼天子以玉笄而导亦如之又史记曰平原君夸楚为玳瑁簪班固与弟书云今遣仲升以黒犀簪士燮集云遣功曹使贡皇太子通天犀导故知天子独得用玉降此通用玳瑁及犀今并准是唯弁用白牙笄导焉
　　焦竑曰今按隋书礼仪志天子服有玉簪导李本寜曰霏雪録云导意即所谓揥也今训曰择也当是防与导不同司马相如封禅书防一茎六穗于庖徐曰禾之名也一説以粟为米曰防汉百官志有防官主择米则择训也光武诏云非徒有豫养导择之劳是也导从寸引也徐曰以寸引也顔之推家训及诸书皆作一字惟説文自是二字治十二年登科録进士周防兄程弟秀皆从禾也董彦逺谢除正字啓定文六穗之禾训同于导又从小矣又按柬汉蒋潜尝至不其县路次一尸头上着通天犀纛潜乃拔取后内江夫遂断以为钗段公路云通天犀堪为钗纛胡侍野谈纛导同音定是一物丹铅録按徐楚金云防字诸解惟郑德训择为得之徐广作瑞禾此臆説也若字林亦惟据此文而傅防之耳名义考周礼天子以玉屏而导亦如之南史齐高帝见主衣中有玉介导梁沙门法云谓周舎曰檀越既能戴纛贫道何为不执鍮段公路云通天犀堪为钗纛纛与导同音一物也按隋礼仪云簪所以建发于冠导所以防发于巾帻之里説文箆导也簪即笄钗岐笄钗即揥整髪钗箆亦以整发即今掠子导即今引子以角为之防发入帻故名引古名导今名引其义一也纛羽葆幢所以引行故又借为纛俗呼转为敏音俗书作刡字于是引之义晦而纛不复知为何物矣
　　中华古今注冠子者秦始皇之制也令三妃九嫔当暑戴芙蓉冠子以碧罗为之挿五色通草苏朶子披浅黄藂罗衫把云母小扇子靸蹲鳯头履以侍从焉令宫人当暑戴黄罗髻蝉冠子五花朶子披浅黄银曵飞云帔把五色罗小扇子靸金泥飞头鞋至隋炀帝于江都宫水精殿令宫人戴通天百叶冠子挿瑟瑟钿朶皆垂珠翠披紫罗帔把半月雉尾扇子靸瑞鸠头履子谓之僊飞至于其后改更实繁不可具纪矣
　　天中记方言覆髻谓之帻巾或谓之承露或谓之覆髻皆赵魏之间通语也
　　天中记释名云钗枝也因形名之也爵钗者钗头施爵也
　　天中记释名笄系也所以系冠使不堕也又三礼圗笄簪也士以骨大夫以象
　　中华古今注钗子葢古笄之遗象也至秦穆公以象牙为之敬王以玳瑁为之始皇又金银作鳯头以玳瑁为脚号曰鳯钗又至东晋有童謡言织女死时人挿白骨钗子白妆为织女作孝至隋炀帝宫人挿钿头钗子常以端午日赐百僚玳瑁钗冠后汉书贵人助簪玳瑁钗中华古今注盘桓钗汉梁冀妻之所制也梁冀妻改翠眉为愁眉长安妇女每好为盘桓髻到于今其法不絶堕马髻今无复作者惟倭堕髻一云堕马之余形也中华古今注头髻自古有之髻而吉者系也女子十五而笄许嫁于人以系他族故曰髻而吉榛木为笄笄以约发也居丧以桑木为笄表变孝也皆长尺有二寸沿至夏后以铜为笄于两旁约发也谓之发笄殷后服盘龙歩揺梳流苏珠翠三服服龙盘歩揺若侍去流苏以其歩歩而揺故曰歩揺周文王又制平头髻昭帝又制小须双裙髻始皇诏后梳凌云髻三妃梳望僊九鬟髻九嫔梳参鸾髻至汉高祖又令宫人梳奉圣髻武帝又令梳十二鬟髻又梳堕马髻灵帝又令梳瑶台髻魏文帝令宫人梳百花髻芙蓉归云髻梁天监中武帝诏宫人梳廻心髻归真髻作白妆青黛眉有忽郁髻隋有凌虚髻祥云髻隋大业中令宫人梳朝云近香髻归秦髻奉僊髻节晕妆贞观中梳归顺髻又太真偏梳朶子作嗁妆又有愁来髻又飞髻又百合髻作白妆黒眉艺苑巵言【即段柯古髻鬟品】髻始自燧人氏以发相纒而无系缚周文王加珠翠翘花名曰鳯髻又名歩揺髻秦始皇有望僊髻参鸾髻凌云髻汉有迎春髻垂云髻王母降武帝宫从者有飞僊髻九环髻汉元帝宫中有百合分髾髻同心髻【髻鬟品又云太元中公主妇女必缓鬓欣髻又有假髻合德有欣愁髻贵妃有义髻】魏明帝宫有烟髻魏武帝宫有反绾髻又梳百花髻晋惠帝宫有芙蓉髻梁宫有罗光髻陈宫有随云髻隋文帝宫有九贞髻炀帝宫有迎唐八寰髻又梳翻荷髻坐愁髻唐高祖宫有半翻髻反绾乐游髻明皇帝宫中双镮望僊髻廻鹘髻贵妃作愁来髻贞元中有归顺髻又有闹扫妆髻汉梁冀妻作堕马髻长安城中有盘桓髻惊鹄髻又抛家髻及倭髻王宪亦作解散髻斜挿簪周文少时着锦绞髻
　　妆台记舜加女人首饰钗杂以牙瑇瑁为之周文王于髻上加珠翠翘花傅之铅粉其髻高名曰鳯髻又有云髻歩歩而揺故曰歩揺始皇宫中悉好神仙之术乃梳神仙髻皆红妆翠眉汉宫尚之后有迎春髻垂云髻时亦相尚汉武就李夫人取玉簪搔头自此宫人多用玉时王母下降从者皆飞仙髻九环髻遂贯以鳯头钗孔雀搔头云头箆以瑇瑁为之汉明帝令宫人梳百合分髾髻同心髻魏武帝令宫人梳反绾髻挿云头箆又梳百花髻晋惠帝令宫人梳芙蓉髻挿通草五色花陈宫中梳隋云髻即晕妆隋文帝宫中梳九真髻红妆谓之桃花面挿翠翘桃苏搔头帖五色花子炀帝令宫人梳迎唐八鬟髻挿翡翠钗子作日妆又令梳翻荷鬓作嗁妆坐愁髻作红妆唐武德中宫中梳半翻髻又梳反绾髻乐游髻即水精殿名也开元中梳双鬟望仙髻及廻鹘髻贵妃作愁来髻贞元中梳归顺髻帖五色花子又有闹扫妆髻古今注云长安作盘桓髻惊鹄髻复作倭髻一云梁冀妻堕马髻之遗状也晋永嘉间妇人束髪其缓弥甚紒之坚不能自立发被于额自出而已吴妇盛妆者急束其发而劘角过于耳惠帝元康中妇人之饰有五兵佩又以金银瑇瑁之属为斧钺戈防以当笄太元中王公妇女必缓鬓倾髻以为盛饰用发既多不可恒戴乃先于木及笼上装之名曰假髻或名假头宋文帝元嘉六年民间妇人结发者三分髪抽其鬟直向上谓之飞天紒始自东府流被民庶天寳初贵族及士民好为胡服胡帽妇人则簪歩揺钗衫袖窄小杨贵妃常以假鬓为首饰而好服黄裙蜀孟防末年妇女治髪为高髻号朝天髻理宗朝宫妃梳高髻于顶曰不走落梁简文诗同安鬟里拨异作额间黄拨者捩开也妇女理鬟用拨以木为之形如枣核两头尖尖可二寸长以漆光泽用以松鬓名曰鬓枣竞作薄妥鬓如古之蝉翼鬓也
　　采兰杂志甄后既入魏宫宫庭有一緑蛇每日后梳妆则盘结一髻形于后前后异之因效为髻巧夺天工故后髻每日不同号为灵蛇髻宫人拟之十不得其一二也
　　丹铅録紒结二者皆髻也东平王苍传注假紒妇人首服也四夷传魋头露紒仪礼冠礼合紒今人不识此字行冠礼者以合紒为动梳岂不千古笑哉魋紒即运命之椎紒紒又作结史西南夷传魋结耕田古无髻字但借结为字李广传结发与匈奴战苏武诗结发为夫妻音义竝同
　　秇林伐山闹扫髻名犹盘雅堕马之类也唐诗还梳闹扫学宫妆独立闲庭纳夜凉手把玉钗敲砌竹清歌一曲月如霜闹扫形如炎风乱鬊出三梦记
　　丹铅録鬊説文巛象发谓之鬊汉书五行志有云如炎风乱鬊鬊乱髪也古文作巛借作坤字今文作鬊丹铅録北齐后宫之服制女官八品偏【当作髾】髻注云所交切髪覆目也葢夷中少女之饰其四垂短发仅覆眉目而顶心长发绕为卧髻宋人词所谓鬓軃偏荷叶也今世犹有之字考玉篇不収而独出此佛书亦有之应赞寜不识而强以为鬘字之省非也
　　名义考周礼追师掌为副编次按副本作覆首以为饰若歩揺服之从王祭编者列发为之若假紒服之以枽次本作防次第发长短为之若髲鬄服之以见王燕居有纒笄总
　　席上腐谈向见官妓舞柘枝戴一红物体长而头尖俨如角形想即是今之罟姑也琐碎録云柘枝舞本北魏拓拔之名易拓为柘易抜为枝
　　蜀中诗话张泌江城子云浣花溪上见卿卿脸波秋水明黛眉轻緑云高绾金簇小蜻蜓好是问他来得麽和笑道莫多情按小蜻蜓之饰正所谓翘儿花也
　　丹铅録韦庄诉衷情词云碧沼红芳烟雨静倚兰桡重玉佩交带袅纎腰鸳梦隔星桥迢迢越罗香暗销坠花翘按此词在城都作也蜀之妓女至今有花翘之饰名曰翘儿花云
　　俨山集妇人首饰以髲为之者曰假头亦曰假髻作俑于晋太元中治末京师妇女悉反戴之今渐传四方矣殆非佳兆
　　疑耀今江南女儿未破者额前髪防一把子即张子野词垂螺近额晏小山词双螺未学同心结垂螺双螺即把子也
　　丹铅録张子野减字木兰花云垂螺近额走上红裀初趂拍只恐惊飞拟倩游丝惹住伊文鸳绣履去似风流尘不起舞彻梁州头上宫花颤未休又晏小山词云垂螺拂黛青楼女又云双螺未学同心绾已占歌名月白风清长倚昭华笛里声又云红窗碧玉新名旧犹绾双螺一寸秋波千斛明珠觉未多垂螺双螺葢当时角妓未破时发饰之名今秦中妓及搬演旦色犹有此制洛神赋辩注戴金翠之首饰缀明珠以耀躯李周翰曰首饰谓钗冠之属若黄金翠羽装其钗冠缀明珠于上以光耀其首也今按金翠首饰谓以金翠饰首也金钗镊之属翠翡翠也明珠耀躯谓结珠于服也左思吴都赋云矜其晏居则珠服玉馔植自作美女篇亦云明珠交玉体瑚间木难
　　隽言扬雄传戴縰垂缨而谈者皆拟于阿衡师古曰縰韬发者也音山尔反
　　隽言大人赋西王母白首戴胜而穴处师古曰胜妇人首饰也汉代谓之华胜
　　隽言平王后传令孙建世子襐饰将医往问疾师古曰襐盛饰也音丈又音象一曰襐首饰也在两耳后刻镂而为之
　　隽言匈奴传上比疎师古曰辫髪之饰也以金为之比音频寐反疎字若作余【按同话録辫发之饰则今女子首饰所着金翠珍异之梳耳后世栉用竹以为去垢之具与汉所言比疎名同而实异也】
　　天中记释名后首饰曰副副覆也以覆于首亦言副贰兼用众物成其饰上有垂珠歩则揺也宋玉风赋主人之女垂珠歩揺续汉舆服志后入庙歩揺以黄金为山题贯白珠桂枝相糺八爵九华熊虎赤罴天鹿辟邪晋书慕容廆曾祖莫謢跋始建国于棘城之北时燕代多冠歩揺冠防跋见之乃敛发袭冠诸部因呼之为歩揺其后音讹遂为慕容焉又江表传孙皓使尚方以金作歩揺假髻千数令宫人着以相扑朝成夕败辄命更作西京杂记飞燕为皇后其女弟上遗黄金歩揺又晋令歩揺蔽髻皆为禁物
　　秕言七啓云戴金揺之熠燿注云金揺金歩揺也修辞指南云珠吊子曰歩揺钗曰金揺然钗安得有动揺之义乎当即金歩揺耳
　　采兰杂志人皆谓歩揺为女髻非也葢其以银丝宛转屈曲作花枝挿髻后随歩辄揺以增媌媠故曰歩揺也









　　艺林彚考服饰篇卷三
　　钦定四库全书
