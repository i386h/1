<!-- { "loadSidebar": true } -->
　　药溪谈禹贡曰莱夷作牧厥篚檿丝史记作酓丝尔雅曰檿山桑顔师古曰山桑之其韧中琴瑟之苏氏曰惟东莱为有此以之为缯坚韧异常莱人谓之山茧尔雅又曰蟓桑茧讐由樗茧棘茧栾茧蚢萧茧今莱阳之山茧防盖樗茧也枚乗七发野茧之丝以为弦殆所谓蟓茧而韧坚者与
　　隽言火毳见后汉书章怀注火毳即火浣布也
　　野客丛书常见一杂説论火浣布或谓木皮所织或谓鼠毛所织未知孰是仆谓二説皆有之观搜神记曰昆仑之墟有炎火之山上有鸟兽草木之皮则其鸟兽之毛也又按沈约宋志炎洲在南海中有狤兽人捕之斩刺不伤积薪烈火以投火中而此兽不焦又火山国家有火虽雨不息火中有白鼠然洲上林木得雨则皮焦得火则皮白洲人以春月取其木皮织布为火浣布若是木皮鼠毛皆可为布也【○説畧又按元史阿合阹马言别阹赤山出石绒织为布火不能然则又非二物所成矣】
　　停录火浣布出西域火鼠毛织之一云涨海中有然火洲其上有树生火中土人剥取其皮纺作布若垢汚投火中烧之复精洁余尝得方寸作白色乃焦麻之类疑后説近之又南海中有彀焚洲有兽名狤状如水獭其头身及他处了无毛惟従鼻上竟脊至尾广寸许有毛青色长三四分土人捕得之投烈火中薪尽而此兽不伤见抱朴子岂火鼠类耶
　　疑耀逸周书有火浣布赞火澣之布入火不灭布则火色垢则布色出火而振之皎然疑乎雪是白色也山海经云布出火山国火中有白鼠毛可作布敝则以火烧之如新与十洲记同此即周书所称疑雪者也中记又云南中有炎山其山有木取以为薪烧之不烬取其皮绩之为火浣布是火浣布有二种也今海外诸国入市岭南者往往有之余尝见乃灰色者未及询其为木皮为鼠毛也今囘纥之野马川有木曰锁锁烧之不烬亦不作灰妇人取根为帽入火不焚亦岂炎山木之类耶
　　阅耕余录火浣布诸书所载不同异物志以为出斯调国南海中有火洲其上有野火木生其中采其皮以为布也搜神记则云昆仑之墟有炎火之山草木鸟兽皆生于炎火中故有火浣布非此山草木之皮枲则其鸟兽之毛也又神异经云南荒之外有火山其中生不烬之木火中有鼠织其毛以为布也又十洲记炎洲有火林山山中有火光兽大如鼠取其毛缉为布也
　　丹铅录太平寰宇记曰不灰木俗多为铤子烧之成炭而不灰出胶州予亲见之其叶如蒲草束以为燎谓之万年火把火浣布出蜀建昌其白如雪出于石隙元史所谓石绒也二物不同博物者宜知之【秕言今中国武当山有石皮仅可为巾亦入火不然盖亦火浣布之类】
　　困学纪闻仪礼布八十缕为一升郑谓升当作登登成也吴仁杰曰今织具曰以成之多少为布之精麤大率四十齿为一成而两缕共一齿正合康成之説【衰三升其麄者缁布冠三十升其细者】
　　名义考古者布称升盖精粗之名广韵升成也布八十缕为一升一成也二千四百缕为三十升三十成也犹乐小成大成俗谓银一成二成至十成之意间传曰斩衰三升既虞卒哭受以成布六升论语注三十升细宻难成夫布三升虽成犹未成六升始谓之成三十升则又细宻难成此亦可见升之为成也
　　名义考杜预曰二丈为端二端为两所谓匹也是每匹长四丈中分之向里卷其末为二端二端两也其实只一匹此胡大监旦致仕遇赦赐髙年束帛当十端夏竦镇襄阳选缣十匹赠之胡却还其五也又曽子问疏云丈八尺为端十端六纁四五两三二纁説又不同匹与疋同尔雅倍两谓之匹是也
　　容斋随笔今人或缣帛一匹为一端或摠言端匹按左传币锦二两注云二丈为一端二端为一两所谓匹也二两二匹也然则以端为匹非矣湘山野录载夏英公镇襄阳遇大礼赦恩赐致仕官束帛以绢十匹与胡旦旦笑曰奉还五匹请捡韩诗外传及诸儒韩康伯等所解束帛戋戋之义自可见证英公捡之果见三代束帛束脩之制若束帛则卷其帛为二端五匹遂见一端正合此説也然周易正义及王弼注韩诗外传皆无其语文莹多妄诞不足信按春秋公羊传乗马束帛注云束帛谓三纁二三法天纁二法地若文莹以此为证犹之可也
　　演繁露玉壶清话胡旦云古义束脩谓脯十挺即为一束束帛则卷为二端五匹表王者屈折隠沦之道余氏辨林丧家送帛每曰帛一束殊未知束之义案伯髙之丧孔子之使者未至冉子摄束帛乗马而将之注云十个为束每束五两盖以四十尺帛従两头各卷至中则每卷二丈为一个束帛是十个二丈今之五匹也




　　艺林彚考服饰篇卷十
<子部,杂家类,杂考之属,艺林汇考__饮食篇>
　　钦定四库全书
　　艺林彚考饮食篇卷一
　　蓬莱县知县沈自南撰
　　饔膳类
　　隽言杜周【应作钦】传亲二宫之饔膳【今按周礼郑注膳牲肉也】师古曰熟食曰饔【贾公彦周礼疏云饔和也熟食须调和故号曰饔】　具食曰膳膳之言善也
　　丹铅録周礼注小礼曰飱大礼曰饔【今按此郑氏秋官司仪注文饔下尚有饩字贾公彦疏云小礼曰飱者聘礼使宰夫设飱礼物又少故曰小云大礼曰饔饩者以其有牲有牵刍薪米禾又多故曰大○仪礼聘礼注云牲杀曰饔生曰饩】又曰飱客始至之礼饔既将币之礼【此郑氏春官外饔注文】今之通训曰朝饔夕飱【此本赵岐孟子注】飱如今驿舍下马饭饔如今下马宴客至必夕夕食未盛故曰夕飱享宴必以早为敬而享宴必盛故曰朝饔然飱字从夕食今作飱讹矣
　　余氏辨林饔飱注云朝饔夕飱及考通俗文水浇饭曰飱则是古人夜亦食粥也
　　诗名物疏説文云食一米也从皀【皮及反】亼【音集】声周书云黄帝始蒸谷为饭烹谷为粥周礼膳夫王食用六谷食医掌和王之六食礼记云食养隂气也又云食齐视春时羮齐视夏时酱齐视秋时饮齐视冬时释名云食殖也所以自生殖也古史考云神农时人方食谷加米于烧石之上而食之黄帝时始有釜甑火食之道成矣诗名物疏説文饎酒食也或从□【音夷】或从米周礼【饎同】人掌凡祭祀共盛仪礼主妇视饎爨于西堂下注云炊黍稷曰饎
　　诗名物疏传云熟食曰飱笺云飱读如鱼飱之飱説文飱餔也从夕食字林云水浇饭也韵防注云人旦则食饭夕则食飱飱为饭别名释名云飱散也投水于中解散也
　　按郑志答张逸书云礼飱饔太多非可素故易传然説文有云水浇饭左传僖负羇馈盘飱赵衰以壶飱从馁而不食亦未始非孰食也不知郑何见定以孰食为牢礼之飱乎
　　诗名物疏释诂云馌馈也孙炎云馌野之馈也
　　诗名物疏传云粲餐也诸侯入为天子卿士食采禄周礼疏云载师家邑任稍地则大夫之采也小都任县地则六卿之采也大都任畺地则三公之采也古者禄皆月别给之若今月奉尔雅云粲餐郭璞曰今河北人呼食为粲朱或曰粲粟之精凿者
　　示儿编生民诗曰释之叟叟烝之浮浮毛曰释淅米也孔曰淅米谓洮米也叟叟声也浮浮气也又曰释训云溞溞淅也烰烰气也樊光逺引此诗孙炎曰溞溞淅米声烰烰炊之气传以洮米则有声炊饭则有气取尔雅之意为説也淅星歴反溞苏刀反烰音浮孟子曰接淅而行赵曰淅渍米也不及炊淅先歴反考是二説皆读曰淅今之好事者凡称士大夫之家淅米饭多作折声呼之良可怪笑然退之城南联句云浙玉炊香粳淅亦作浙又何耶
　　刋谬正俗郊特牲云既奠然后萧合羶芗此言萧以脂合黍稷烧之羶者脂气芗者黍稷气于义自通而康成乃云羶当为馨字之误亦为迂曲矣
　　刋谬正俗庄十年曹刿之乡人谓刿曰肉食者谋之又何间焉对曰肉食者鄙未能逺谋而今流俗谓凡是食肴炙者即合志识昏蔽心虑愦浊不堪谋事故须蔬食菜羮襟神明悟为之也至乃递相戏防以为口实不亦谬乎
　　隽言匈奴传父兄缓带稚子咽哺师古曰咽吞也哺谓所含在口者也咽音宴哺音捕
　　隽言韩信乃晨炊蓐食张晏曰未起而牀蓐中食也又令其裨将餐服防曰立驻传餐食也如淳曰小饭曰餐破赵后乃当共饱食也○郑当时不过具器食师古曰犹今言一盘食也叔孙通吕后与陛下攻苦食啖如淳曰食无菜茹爲啖师古曰啖当作淡淡谓无味之食也言共攻击勤苦之事而食无味之食也资暇录杜诗顿顿食黄鱼晋谢仆射陶太常同诣吴领军坐乆吴留客作食至日已中使婢卖物供客比得一顿食殆无气可语
　　能改斋漫録食可以言一顿世说罗友尝伺人祠欲乞食主人迎神出曰何得在此答曰闻卿祠欲乞一顿食耳
　　野客丛书漫録曰食可以言顿世说罗友曰欲乞一顿食仆谓顿字岂惟食可用如前汉书一顿而成是言事也唐书打汝一顿是言杖也晋书一时顿有两玉人是言人也宋明帝时王忱嗜酒以大饮为上顿是言饮也岂独食哉续释常谈引世说以证一顿二字出处不知二字已见前汉书矣
　　丹铅録俗语饭曰一顿其语亦古有之贾充云不顿驾而自留矣隋炀帝纪云每之一所辄数道置顿元微之连昌宫词驱令供顿不敢藏文字解诂续食曰顿五杂组六朝时呼食为头北户録晋元帝谢赐功徳净馔一头又谢赍功徳食一头又刘孝威谢赐果食一头一头即今一筵也然古未前闻不知何义
　　能改斋漫録世俗例以早晨小食为心自唐时已有此语按唐郑傪为江淮留后家人备夫人晨馔夫人顾其弟曰治妆未毕我未及餐尔且可防心其弟举瓯已罄俄而女仆请饭库钥匙备夫人心傪诟曰适已给了何得又请云云
　　野客丛书漫録谓世俗例以早晨小食为心云云或谓小食亦罕知出处仆谓见昭明太子曰京师谷贵改常馔为小食小食之名本此
　　老学庵笔记梅宛陵诗好用案酒俗言下酒也出陆玑草木疏荇菨【音接亦作接】余也煮其白茎以苦酒浸之脆美可案酒今北方多言案酒
　　宛委余编陆玑草木疏若可按酒梅宛陵诗多用案酒字今俗云添案葢出此也
　　黄氏笔记龚頥正续释常谈最号详博案酒二字出仪礼注乃遗而弗及葢其所释者当时南方之常谈耳名义考今谓折俎曰案酒谓腥曰下饭説文下也亦作案陆玑云菨余浸以苦酒肥美可以案酒下饭古无是称今人谓腥可以下饭也又谓归饩曰下程夫行者登途曰上路则停骖当曰下程必有归饩以食俗所谓下马饭者也
　　鹤山雅言进食之礼左殽右胾食居人左羮居人右方氏云食以六谷为主地产以作阳徳故居左羮以六牲为主天产以作隂徳故居右孔氏谓熟肉带骨而脔曰殽纯肉切之曰胾骨是阳故在左肉是隂故在右饭燥为阳羮湿为隂义亦通
　　鹤山雅言御食于君郑氏谓劝侑曰御吕氏谓侍食也如内则父没母存冢子御食是也予谓御字字义谓行止有节音如诏王驭羣臣之驭同
　　丹铅録防聚饮食曰酺酺之为言哺也以食曰餔以饮曰酺诗曰以开百室郑氏笺曰百室出必共洫而耕入必共族而居也又有祭酺合醵之欢周礼族师祭酺注酺者为人物灾害之神田有蝗螟廏有马瘟皆祭之祭毕而合饮遂名为酺也校人冬祭马步杜子春云步即酺也则其音当为步也春秋纬云酒者乳也王者法酒旗以布政施天乳以哺人后世酺祭废而羣饮有禁汉世有赐酺之典丘文庄谓禁民饮尚不可况导之使饮乎此言殊未当
