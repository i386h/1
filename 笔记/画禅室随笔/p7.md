<!-- { "loadSidebar": true } -->
　　评旧画
　　题曺云西画
　　吾乡画家元时有曺云西张以文张子正诸人皆名笔而曺为最高与黄子久倪元镇颉颃并重曺本师冯觐郭熈此帧则仿巨然尤异平时之作藏此以存故乡前辈风流以文画乃有絶肖大痴者予得之长安今合此乃双美也
　　题沈石田临倪画
　　石田先生于胜国诸贤名迹无不摹写亦絶相似或出其上独倪迂一种淡墨自谓难学盖先生老笔宻思于元镇若淡若踈者异趣耳独此帧萧散秀润最为逼真亦平生得意笔也
　　题沈啓南画册
　　写生与山水不能兼长惟黄要叔能之余所藏勘书图学李升金盘鹁鸽学周昉皆有夺蓝之手我朝则沈啓南一人而已此册写生更胜山水间有本色然皆真虎也
　　题孙汉阳画石卷
　　唐李徳裕采天下恠石聚之平泉别墅遗诫后昆曰有以平泉石轻予人者非佳子弟也内一醒酒石尤珍爱之醉则踞焉今汉阳之寳七石似不少逊而石疑较胜唐诗云寒姿数片竒突兀曾作秋江秋水骨又云雪尽身还瘦云生势不孤此颇足以状石
　　题顾仲方山水册
　　米元章论画曰纸千年而神去绢八百年而神去非笃论也神犹火也火无新故神何去来大都世近则托形以传世逺则托声以传耳曺弗兴卫恊辈妙迹永絶独名称至今则千载以上有耳而目之者矣薛稷之鹤曺覇之马王宰之山水故擅国能即不擅国能而有甫之诗歌在自足千古虽谓纸素之夀夀于金石可也神安得去乎君画初学马文壁后出入黄子久王叔明倪元镇吴仲圭无不肖似而世好其为子久者
　　题周山人画
　　余少喜绘业皆从元四大家结缘后入长安与南北宋五代以前诸家血战正如禅僧作宣律师耳此册檇李周逸之所勒欲与阁帖共传其志良苦解脱禅固无借此然学欲望见古人门庭蹊迳斯亦渡河寳筏珍重珍重
　　题赵文敏画
　　子昻尝有创为即工者题画卷有曰予尝画马未尝画羊子中强余为此不知合作否此卷特为精妙故知气韵必在生知非虚也
　　题画牡丹
　　花品从众香国中来临风独笑足令姚魏气短便有羣芳竞妒其亦自絶
　　题伯玉画册
　　胜国时画道独盛于越中若赵吴兴黄鹤山樵吴仲圭黄子久其尤卓然者至于今乃有浙画之目钝滞山川不少迩来又复矫而事吴装亦文沈之賸馥耳伯玉此册行笔破墨种种自超可谓刬俗之雅故当名家伯玉寒士然从项氏兄弟逰多见项子京所藏名画遂尔有得吾友某某特好之
　　题济川图卷后
　　邑侯济川沈公以循良为江南冠冕鸣琴之暇好奬进文学知名士于是某某以感徳殉知之意属郡中名手共绘济川图赠侯余转观之近于唐人所赋南川秔稻花侵县西岭云霞色满堂者而青雀淩波与海鸥相狎则清溪之政似之图名济川以此若余当于侯应召时写乗长风破万里巨浪之语为济川境也某志之
　　题孙汉阳卷
　　右録米元章一帖观此知米薛相易事诚有之鉄围丛谭或传讹耳然余又于宋光禄家得米元章所画研山云根雪浪直凿混沌吾乡雪居先生又图为卷可与元章竞爽余将以米画赠之惟欲易东臯草堂前一片烟霞便意足也
　　题渔乐图
　　宋时名手如巨然李范诸公皆有渔乐图此起于烟波钓徒张志和盖顔鲁公赠志和诗而志和自为画此唐胜事后人之多寓意渔隐耳元季尤多盖四大家皆在江南葭菼间习知渔钓之趣故也
　　题画南陵水靣诗意
　　江南顾大中尝于南陵逃捕舫子上画杜樊川诗意时大中未知名人莫加重后为过客窃去乃共叹惋予曾见文征仲画此诗意题曰吾家有赵荣禄仿赵伯驹小帧画妙絶间一摹之殊愧不似今予不复见徴仲笔去二赵可知矣
　　题画
　　七夕泊舟吴阊张慕江以画售于余有梅花道人大轴仿巨然水墨淋漓云烟吞吐与巨然不复甲乙又高克恭云山秋霁与谢伯诚学董源庐山观瀑图皆竒笔也
　　题莫秋水画
　　莫廷韩为宋光禄作此图在己夘之秋时余同观咄咄称赏今已二十年事矣仲文爱之防惜特甚自苏过松周捡袭藏备至不忍转入它氏手亦交谊也
　　题朱云来画
　　敬韬作米虎儿墨戏不减高尚书阅此欲焚吾砚
　　题倪云林画
　　云林画江东人以有无论清俗余所藏秋林图有诗云云开见山髙木落知风劲亭下不逢人夕阳澹秋影其韵致超絶当在子久山樵之上
　　论画
　　元时画道最盛惟董巨独行此外皆宗郭熈其有名者曺云西唐子华姚彦卿朱泽民辈出其十不能当黄倪一盖风尚使然亦由赵文敏提醒品格眼目皆正耳余非不好元季四家画者直泝其源委归之董巨亦颇为时人换眼丁南羽以为画道一变

　　画禅室随笔卷二
　　钦定四库全书
　　画禅室随笔卷三
　　明　董其昌　撰
　　记事
　　予在广陵见司马端明画山水细巧之极絶似李成多宋元人题防画谱俱不载以此知古人之逃名
　　今年防白下见褚遂良西升经结搆遒劲于黄庭像賛外别有笔思以顾虎头洛神图易之不得更偿之二百金竟靳固不出登舟作数日恶忆念不置然笔法尚可摹儗遂书此论亦十得二三耳使西升经便落予手未必追想若此也
　　送君者望厓而返君自此逺宋子京读庄子至此遂欲沾巾予北上泊寒山为送别诸君子拈之
　　鬪鹌鹑江南有此戏皆在笼中近有吴门人始开笼于屋除中相鬬弥日复入笼饮啄亦太平清事
　　余与仲醇以建子之月发春申之浦去家百里泛宅淹旬随风东西与云朝暮集不请之友乗不系之舟壶觞对饮翰墨间作吴苑酹真娘之墓荆蛮寻嬾瓉之踪固已胸吞具区目瞠云汉矣夫老至则衰倘来若寄既悟炊粱之梦可虚秉烛之游居则一丘一壑唯求羊是羣出则千峰万峰与汗漫为侣兹予两人敦此夙好耳
　　余游闽中遇异人谈摄生竒诀在读黄庭内篇夜观五藏神知其虚实以为补泻盖道藏所不传然须断荤酒与温柔乡则可受持至今愧其语也
　　七夕王太守禹声招饮于其家园园即文恪所投老唐子畏郝元敬诸公为之缀者是日出其先世所藏名画有赵千里后赤壁赋一轴赵文敏落花防鱼图谿山仙馆图又老米云山倪云林渔庄秋霁梅道人渔家乐手卷李成云林卷皆希代寳也
　　余持节楚藩归曾晚泊祭风台即周郎赤壁在嘉鱼县南七十里雨过辄有箭镞于沙渚间出里人拾镞视予请以试之火能伤人是当时毒药所造耳子瞻赋赤壁在黄州非古赤壁也【壬辰五月】
　　元李氏有古纸长二丈许光润细腻相传四世请文敏书文敏不敢落笔但题其尾至文征仲止押字一行耳不知何时乃得书之
　　余顷驱车彭城不胜足音之怀又有火云之苦回驭谷水塔上养疴三月而仲醇挟所藏木瘿炉王右军月半帖真迹吴道子观音变相图宋板华严经尊防语録视余文室中惟置一牀相对而坐了不蓄笔研既雨窓静閴吴门孙叔达以画事属余纪防遂为写迂翁笔意即长安游子能有此适否
　　袁尚书媍无裩孙女以饿缢死尚书善噉不能餍每市蚬为晚飡可竟一斗有一门生餽以十金辄作三封以一封置袖中乗月叩穷交之户呼与偕歩以袖中金赠之而别其贫都由此然每携丑伎泛泊一日不能废也
　　杨尚书成在吴中负物望其家不贫而吴中人称之不在袁公下以其淳谨安静故令人无可闲然耳尚书过蔡经旧里曰此宋之大贼乃居此乎以为蔡京也所谓不读非圣书者耶
　　张东海题诗金山西飞白日忙于我南去青山冷笑人有一名公见而物色之曰此当为海内名士东海在当时以气节重其书学怀素名动四裔自吴中书家后出声价稍减然行书尤佳今见者少耳
　　余与程黄门同行江南一日阁舆道上见陂陀回复峰峦孤秀外长江吞山征防与鸟俱没黄门曰此何山也余曰齐山也黄门曰子何以知之余曰吾知杜樊川所谓江涵秋影者耳询之舟人亦不能名但曰此上有翠微亭黄门与余一笑而出是日歩平堤六七里皆在南湖中此堤之胜西湖仅可北靣称臣耳俗谚云九子可望不可登齐山可登不可望信然
　　大林寺在天池之西有西竺娑罗树二株中宴坐老僧余访之能念阿弥陀佛号而已白乐天诗云人间四月芳菲尽山寺桃花始盛开必此寺也
　　记防
　　武彛有大王峰峰极尊胜故名武彛君为魏王子骞曾防羣真于此奏人间可袁之曲
　　大田县有七岩临水山下皆平田秋气未深树雕叶落衰桞依依
　　洞天岩在沙县之西十里其山壁立多松樟上有长耳佛像水旱祷着灵迹其岩寛可容三几二榻高三仞余滴水不絶闽人未之赏也余创见而深索之得宋人题字石刻十余处皆南渡以后名手岩下有流觞曲水徐令与余饮竟日颇尽此幽致追写此景以当纪游
　　高邮夜泊望隔堤大湖月色微晦以为地也至诘旦水也竺典化城无乃是耶
　　予行至滕阳峄山在望火云烟沙殆不复有济胜具是日防县中官舍廼以意造为峄山不必类峄山也想当然耳曾防峄山者知余不欺人
　　吕梁县瀑三千仞石骨出水上忆予童子时父老犹道之今不复尔东海扬尘殆非妄语
　　评诗
　　大都诗以山川为境山川亦以诗为境名山遇赋客何异士遇知己一入品题情貌都尽后之防者不待按诸图经询诸樵牧望而可举其名矣嗟嗟澄江浄如练齐鲁青未了寥落片言遂闗千古登临之口岂独勿作常语哉以其取境真也象先荆南集不尽象先才之变而余尝持节长沙自洞庭而下汉阳而上与象先共之故其取境之真特有赏防云抑余不能防然好诗象先能诗又好防是安得象先为东西南北之人穷夫所谓州有九岳有五者而皆被以竒音隽响余得隐几而读之以吾拙而收象先之巧以吾目而用象先之足不大愉快哉
　　东坡云诗人有写物之工桑之未落其叶沃若他木不可以当此林逋梅花诗踈影横斜水清浅暗香浮动月黄昬决非桃李诗皮日休白莲诗无情有恨何人见月冷风清欲堕时此必非红莲诗裴璘咏白牡丹诗长安豪贵惜春残争赏先开紫牡丹别有玉杯承露冷无人起就月中防
　　余以丙申秋奉使长沙至东林寺时白莲盛开土人云此晋慧逺所种自晋至今千余年惟存古甃与栏楯而莲无复种矣忽放白毫光三日三夜此花窣地而出皆作千叶不成莲房余徘徊久之幸此花开与余行防逺公有记云花若开吾再来余故有诗云泉归虎谿静云度鴈天轻苔藓封碑古优昙应记生记此事也
　　古人诗语之妙有不可与册子叅者惟当境方知之长沙两岸皆山余以牙樯防行其中望之地皆作金色因忆水碧沙明之语又自岳州顺流而下絶无高山至九江则匡庐突兀出樯防外因忆孟襄阳所谓挂席几千里名山都未逢泊舟浔阳郭始见香炉峰真人语千载不可复值也
　　宋人推广山谷所得深于子瞻曰山谷真湼槃堂里禅也
　　顷见岱志诗赋六本读之既尽为区捡讨用孺言曰总不如一句捡讨请之曰齐鲁青未了
　　灯影照无睡心清闻妙香杜少陵防招提絶调也予书此于长安僧舍自后无复敢题诗者
　　万事不如杯在手一年几见月当头文徴仲尝写此诗意又樊川翁南陵水靣漫悠悠风紧云轻欲变秋赵千里亦图之此皆诗中画故足画耳
