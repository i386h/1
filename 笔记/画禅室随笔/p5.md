<!-- { "loadSidebar": true } -->
　　画树木各有分别如画潇湘图意在荒逺灭没即当作大树及近景丛木如园亭景可作杨栁梧竹及古桧青松若以园亭树木移之山居便不称矣若重山复嶂树木又别当直枝直干多用攅彼此相借望之糢糊郁葱似入林有猿啼虎嘷者乃称至如春夏秋冬风晴雨雪又不在言也
　　枯树最不可少时于茂林中间出乃竒古茂树惟桧栢杨桞椿槐要郁森其妙处在树头与四靣参差一出一入一肥一瘦处古人以木炭画圏随圏而之正为此也
　　栁宋人多高垂栁又有叶栁垂栁不难画只要分枝头得势耳栁叶之妙在树头圆铺处只以汁緑渍出又要森萧有迎风揺飏之意其枝须半明半暗又春二月栁未垂条秋九月栁已衰飒俱不可混设色亦须体此意也
　　山之轮廓先定然后皴之今人从碎处积为大山此最是病古人运大轴只三四大分合所以成章虽其中细碎处多要之取势为主吾有元人论米高二家山书正先得吾意
　　画树之窍只在多曲虽一枝一节无有可直者其向背俯仰全于曲中取之或曰然则诸家不有直树乎曰树虽直而生枝发节处必不都直也董北苑树作劲挺之状特曲处简耳李营丘则千屈万曲无复直笔矣
　　画家之妙全在烟云变灭中米虎儿谓王维画见之最多皆如刻画不足学也惟以云山为墨戱此语虽似过正然山水中当着意烟云不可用钩染当以墨渍出令如气蒸冉冉欲堕乃可称生动之韵
　　赵大年画平逺絶似右丞秀润天成真宋之士夫画此一又传为倪云林云林工致不敌而荒率苍古胜矣今作平逺及扇头小景一以此二人为宗使人玩之不穷味外有味可也
　　画平逺师赵大年重山叠嶂师江贯道皴法用董源麻皮皴及潇湘图防子皴树用北苑子昻二家法石法用大李将军秋江待渡图及郭忠恕雪景李成画法有小帧水墨及着色青緑俱宜宗之集其大成自出机轴再四五年文沈二君不能独歩吾吴矣
　　作画凡山俱要有凹凸之形先钩山外势形像其中则用直皴此子久法也
　　画与字各有门庭字可生画不可熟字须熟后生画须生外熟
　　画源
　　吾家有董源龙防郊民图不知所取何义大都箪壶迎师之意盖宋艺祖下江南时所进御者画甚竒名则谄矣
　　董北苑蜀江图潇湘图皆在吾家笔法如出二手又所藏北苑画数帧无复同者可称画中龙
　　张择端清明上河图皆南宋时追摹汴京景物有西方美人之思笔法纎细亦近李昭道惜骨力乏耳
　　王叔明为赵吴兴甥其画皆摹唐宋高品若董巨李范王维备能似之若于刻画之工元季当为第一
　　髙彦敬尚书画在逸品之列虽学米氏父子乃逺宗吾家北苑而降格为墨戯者
　　倪迂在胜国时以诗画名世其自标置不在黄公望王叔明间自云我此画深得荆闗遗意非王辈所能梦见也然定其品当称逸格盖米襄阳赵大年一耳于黄王真伯仲不虚也
　　画谱不载司马君实予曾见其画大类营丘有小米作一帧配之宋人题欵甚多因思古人自不可尽其伎俩
　　元季四大家以黄公望为冠而王蒙倪瓉吴仲圭与之对垒此数公评画竟以高彦敬配赵文敏恐非偶也
　　余藏北苑一卷谛审之有二姝及鼓瑟吹笙者有渔人布网漉鱼者乃潇湘图也盖取洞庭张乐地潇湘帝子逰二语为境耳余亦尝逰潇湘道上山川竒秀大都如此图而是时方见李伯时潇湘卷曾效之作一小帧今见北苑乃知伯时虽名宗所乏苍莽之气耳
　　石田春山欲雨图卷向藏王元美家今归余处春郊牧马图或曰赵王孙子昻或云仲穆余定以为五代人笔
　　王右丞画余从檇李项氏见钓雪图盈尺而已絶无皴法石田所谓笔意凌兢人局脊者最后得小帧乃赵吴兴所藏颇类营丘而高简过之又于长安杨高邮所得山居图则笔法类大年有宣和题危楼日暮人千里欹枕秋风鴈一声者然总不如冯祭酒江山雪霁图具有右丞妙趣予曾借观经歳今如渔父出桃源矣
　　倪云林生平不画人物惟龙门僧一帧有之亦罕用图书惟荆蛮民一印者其画遂名荆蛮民今藏余家霅有华溪胜国时人多写华溪渔隐盖是赵承防倡之王叔明是赵家甥故亦作数帧今皆为余所藏余每欲买山霅上作桃源人以应画防
　　丁酉三月十五日余与仲醇在吴门韩宗伯家其子古周携示余顔书自身告徐季海书朱巨川告即海岳书史所载皆是双璧又赵千里三生图周文矩文防图李龙眠白莲社图惟顾恺之作右军家园景直酒肆上人耳
　　项又新家赵千里四大帧千里二字金书余与仲醇谛审之乃顔秋月笔也
　　黄子久画以余所见不下三十帧要之浮峦暖翠为第一恨景碎耳
　　赵文敏洞庭两山二十帧各题以骚语四句全学董源为余家所藏
　　郭忠恕越王宫殿向为严分宜物后籍没朱节庵国公以折俸得之流传至余处其长有三尺余皆没骨山也余细捡乃画钱镠越王宫非勾践也
　　李成晴峦萧寺文三桥售之项子京大青绿全法王维今归余处细视之名董羽也
　　吴琚晋陵人书学米南宫可以夺真今北固天下第一江山题榜是其迹也所着有云壑集余在京师见宋人挂帧絶类南宫但有云壑印遂定为琚笔题尾数行使琚不冺没也
　　仲醇絶好瓉画以为在子久山樵之上余为写云林山景一帧归之题云仲醇悠悠忽忽土木形骸似叔夜近代唯懒瓉得其半耳云云政是识韵人了不可得
　　余长安时寄仲醇书云所欲学者荆闗董巨李成此五家画尤少真迹南方宋画不堪赏鉴兄等为访之作一铭心记如宋人者俟弟书成与合一本即不能收藏聊以适意不令海岳独行画史也
　　京师杨太和家所藏唐晋以来名迹甚佳余借观有右丞画一帧宋徽庙御题左方笔势飘举真竒物也捡宣和画谱此为山居图察其图中松针石脉无宋以后人法定为摩诘无疑向相传为大李将军而拈出为辋川者自余始
　　余家所藏北苑画有潇湘图商人图秋山行旅图又二图不着其名一从白下徐国公家购之一则金吾郑君与余博古悬北苑于堂中兼以倪黄诸迹无复于北苑着眼者政自不知元人来处耳
　　李伯时西园雅集图有两本一作于元丰间王晋卿都尉之第一作于元祐初安定郡王赵徳麟之邸余从长安买得团扇上者米襄阳细楷不知何本又别见仇英所摹文休承防后者
　　余买龚氏江贯道江山不尽图法董巨是绡素其卷约有二三丈后有周宻林希逸防贯道负茶癖叶少蕴常荐之故周防云恨不乞石林见也
　　文人之画自王右丞始其后董源僧巨然李成范寛为嫡子李龙眠王晋卿米南宫及虎儿皆从董巨得来直至元四大家黄子久王叔明倪元镇吴仲圭皆其正传吾朝文沈则又遥接衣鉢若马夏及李唐刘松年又是李大将军之派非吾曹易学也
　　禅家有南北二宗唐时始分画之南北二宗亦唐时分也但其人非南北耳北宗则李思训父子着色山流传而为宋之赵干赵伯驹伯骕以至马夏辈南宗则王摩诘始用渲淡一变钩斫之法其传为张璪荆闗郭忠恕董巨米家父子以至元之四大家亦如六祖之后有马驹云门临济儿孙之盛而北宗微矣要之摩诘所谓云峰石迹逈出天机笔意纵横叅乎造化者东坡賛吴道子王维画壁亦云吾于维也无间然知言哉
　　元季诸君子画惟两派一为董源一为李成成画有郭河阳为之佐亦犹源画有僧巨然副之也然黄倪吴王四大家皆以董巨起家成名至今只行海内至如学李郭者朱泽民唐子华姚彦卿辈俱为前人蹊径所压不能自立堂户此如南宗子孙临济独盛当亦绍隆祖法者有精灵男子耶
　　画无笔迹非谓其墨淡糢糊而无分晓也正如善书者藏笔锋如锥画沙印印泥耳书之藏锋在于执笔沈着痛快人能知善书执笔之法则能知名画无笔迹之説故古人如大令今人如米元章赵子昻善书必能善画善画必能善书其实一事耳
　　余尝谓右军父子之书至齐梁而风流顿尽自唐初虞禇辈变其法乃不合而合右军父子殆似复生此言大可意会盖临摹最易神气难传故也巨然学北苑黄子久学北苑倪迂学北苑学一北苑耳而各各不相似使俗人为之与临本同若尔何能传世也子昻画虽圆笔其学北苑亦不尔
　　云林山皆依侧边起势不用两边合成此人所不晓近来俗子笔便自称米家山深可笑也元晖睥睨千古不让右丞可容易凑泊开后人防短迳路耶
　　荆浩河南人自号洪谷子博雅好古以山水专门颇得趋向善为云中山顶四靣峻厚自撰山水诀一卷语人曰道子画山水有笔而无墨项容有墨而无笔浩兼二子所长故闗仝北靣事之世论荆浩山水为唐末之冠盖有笔无墨者见落笔蹊径而少自然有墨无笔者去斧凿防而多变态
　　米家山谓之士夫画元人有画论一卷专辨米海岳高房山异同余颇有慨其语
　　迂翁画在胜国时可称逸品昔人以逸品置神品之上厯代唯张志和卢鸿可无愧色宋人中米襄阳在蹊迳之外余皆从陶铸而来元之能者虽多然承禀宋法稍加萧散耳吴仲圭大有神气黄子久特妙风格王叔明奄有前规而三家皆有纵横习气独云林古淡天然米痴后一人而已
　　赵荣禄枯树法郭熈李成不知实从飞白结字中来也文君眉峰黛不知从董双成逺山蛾带来也知此省画法
　　古人逺矣曺不兴吴道子近世人耳犹不复见一笔况顾陆之徒其可得见之哉是故论画当以目见者为准若逺指古人曰此顾也此陆也不独欺人寔自欺耳故言山水则当以李成范寛花果则赵昌王友花竹翎毛则徐熈黄筌崔顺之马则韩干伯时牛则厉范二道士仙佛则孙太古神怪则石恪猫犬则何尊师周炤得此数家已称竒妙士大夫家或有收其妙迹者便已千金矣何必逺求太古之上耳目之所不及者哉
　　范寛山川浑厚有河朔气象瑞雪满山动有千里之逺寒林孤秀挺然自立物态严凝俨然三冬在目
　　营丘作山水危峰奋起蔚然天成乔木倚磴下自成隂轩畅闲雅悠然逺眺道路深窈俨若深居用墨颇浓而皴斮分晓凝坐观之云烟忽生澄江万里神变万状予尝见一双幅每对之不知身在千巗万壑中赵集贤画为元人冠冕独推重高彦敬如后生事名防而倪迂题黄子久画云虽不能梦见房山特有笔思则高尚书之品几与吴兴埒矣高乃一生学米有不及无过也
　　张伯雨题元镇画云无画史纵横习气余家有六帧又其自题狮子图云予与赵君美长商防作狮子图真得荆闗遗意非王辈所能梦见也其高自标置如此又顾谨中题倪画云初以董源为宗及乎晚年画益精诣而书法漫矣盖倪迂书絶工致晚年乃失之而聚精于画一变古法以天真幽淡为宗要亦所谓渐老渐熟者若不从北苑筑基不容易到耳纵横习气即黄子久未能断幽淡两言则赵吴兴犹逊迂翁其胸次自别也
　　赵大年平逺写湖天茫之景极不俗然不耐多皴虽云学维而维画正有细皴者乃于重山叠嶂有之赵未能尽其法也
　　李昭道一派为赵伯驹伯骕精工之极又有士气后人仿之者得其工不得其雅若元之丁野夫钱舜举是已盖五百年而有仇实父在昔文太史亟相推服太史于此一家画不能不逊仇氏故非以赏誉増价也实父作时耳不闻鼔吹骈阗之声如隔壁钗钏戒顾其术亦近苦矣行年五十方知此一派画殊不可习譬之禅定积刼方成菩萨非如董巨米三家可一超直入如来地也
