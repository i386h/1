<!-- { "loadSidebar": true } -->
　　元季四大家浙人居其三王叔明湖州人黄子久衢州人吴仲圭钱塘人惟倪元镇无锡人耳江山灵气盛衰故有时国朝名手仅仅戴进为武林人已有浙之目不知赵吴兴亦浙人苦浙派日就澌灭不当以甜邪俗頼者尽系之彼中也
　　昔人评大年画谓得胸中万卷书更竒又大年以宗室不得逺防每朝陵囬得写胸中丘壑不行万里路不读万卷书欲作画祖其可得乎此在吾曺勉之无望庸史矣
　　画之道所谓宇宙在乎手者眼前无非生机故其人徃徃多夀至如刻画细谨为造物役者乃能损夀盖无生机也黄子久沈石田文征仲皆大耋仇英短命赵吴兴止六十余仇与赵虽品格不同皆习者之流非以画为寄以画为乐者也寄乐于画自黄公望始开此门庭耳
　　余少学子久山水中复去而为宋人画今间一仿子久亦差近之
　　日临树一二株石山土坡随意皴染五十后大成犹未能作人物舟车屋宇以为一恨喜有元镇在前为我防短不者百喙莫解矣
　　董北苑潇湘图　江贯道江居图　赵大年夏山图黄大痴富春山图　董北苑征商图　云山图　秋山行旅图　郭忠恕辋川招隐图　范寛雪山图辋川山居图　赵子昻洞庭二图　高山流水图李营丘着色山图　米元章云山图　巨然山水图李将军蜀江图　大李将军秋江待渡图　宋元
　　人册叶十八幅
　　右俱吾斋神交师友每有所如携以自随则米家书画船不足羡矣
　　题自画
　　仿米画题
　　米元章作画一正画家谬习观其高自标置谓无一吴生习气又云王维之迹殆如刻画真可一笑盖唐人画法至宋乃畅至米又一变耳余雅不学米画恐流入率易兹一戱仿之犹不敢失董巨意善学下惠颇不能当也
　　仿烟江叠嶂图
　　右东坡先生题王晋卿画晋卿亦有和歌语特竒丽东坡为再和之意当时晋卿必自画二三本不独为王定国藏也今皆不传亦无复摹本在人间虽王元美所自题家藏烟江图亦自以为与诗意无取知非真矣余从嘉禾项氏见晋卿瀛山图笔法似李营丘而设色似思训脱去画史习气惜项氏本不戒于火已归天上晋卿迹遂同广陵散矣今为想像其意作烟江叠嶂图于时秋也辄临秋景于所谓春风揺江天漠漠等语存而弗论矣
　　仿米家云山题
　　董北苑僧巨然都以墨流云气有吐吞变防之势米氏父子宗董巨法稍删其防复独画云仍用李将军钩笔如伯驹伯骕辈欲自成一家不得随人弃取故也因为此图及之
　　题画赠徐道寅
　　余尝见胜国时推房山鸥波居四家之右而吴兴每遇房山画辄题品作胜语若让伏不置者顾近代赏鉴家或不谓然此由未见高尚书真迹耳今年六月在吴门得其巨轴云烟变灭神气生动果非子久山樵所能梦见因与道寅为别访之容安草堂出精素求画画成此图即高家法也观者可意想房山风规于百一乎
　　题画赠陈眉公
　　予之防长沙也徃返五千里虽江山暎发荡涤尘土而落日空林长风骇浪感行路之艰犯垂堂之戒者数矣古有风不出雨不出三十年不蓄雨具者彼何人哉先是予之逰檇李也为图昆山读书小景寻为人夺去及是重仿巨然笔意以志予慕余亦且倒衣从之不作波民老也
　　题董北苑画
　　朔旦至金阊门客以北苑画授予云烟变灭草木郁葱真骇心动目之观乃知米氏父子深得其意余家有虎儿大姚村图政复相类不师北苑乌能梦见南宫耶
　　仿惠崇题
　　惠崇巨然皆高僧逃画禅者惠以艶冶巨然平澹各有所入而巨然超矣因仿惠崇及之
　　题画
　　老鹤眠堦初露下高梧满地忽霜黄余曾作此景以贻仲醇矣清臣复强余为之觉与前幅较胜一筹耳
　　题自画小景
　　赵令穰伯驹承防三家合并虽妍而不甜董源巨然米芾高克恭四家合并虽纵而有法两家法门如鸟双翼吾将老焉
　　又
　　陈道醇有宋刻书苑携至烟雨楼予读次辄有省画法为写痴翁笔意
　　又
　　此画余仿大痴得无余亦痴絶否
　　临巨然画题右
　　上元后三日友人以巨然松阴论古图售于余者余悬之画禅室合乐以享同观者复秉烛扫二图厥明以示客客曰君叅巨公禅几于一防觉矣
　　仿三赵画题右
　　余家有赵伯驹春山读书图赵大年江乡清夏图今年长至项晦甫以子昻鹊华秋色卷见贻余兼采三赵笔意为此图然赵吴兴已兼二子余所学则吴兴为多也
　　题张清臣集扇靣册
　　余所画扇头小景无虑百数皆一时酬应之笔赵子辈亦有仿为之者徃徃乱真清臣此册结集多种皆出余手且或善者庶足供吟赏人人如此具眼余可不辨矣
　　题鹤林春社图赠唐公有
　　家有独鹤忽迷所如人失人得已类楚弓自去自来莫期梁燕已乃于唐公之墙复蹑羽人之迹整翮返驾引吭长鸣似深惜别之情聊作思归之曲呜呼雀罗閴若鸥盟眇然顾此仙禽真吾徳友惊蓬超忽仍聨支遁之交珠树玲珑不逐浮丘之路虽云合有防数亦由去无遐心自此可以蹔防万里等狎鸡羣守养千龄无虞鸟散者矣欲志黄庭之报遂写青田之真载缀短章用存嘉话
　　题横云秋霁图与朱敬韬
　　此仿倪高士笔也云林画法大都树木似营丘寒林山石宗闗仝叅以北苑而各有变局学古人不能变便是篱堵间物去之转逺乃由絶似耳横云山吾郡名胜本陆士龙故居今敬韬搆草舎其下敬韬韵致书画皆类倪高士故余用倪法作图赠之
　　书小赤壁并题
　　吾郡九峰之间有小赤壁余顷过齐安至赤壁其高仅数仞广容两亭耳吾郡赤壁乃三四倍之山灵负屈莫为解嘲昔齐安名人卤莽如是因画赤壁一正向来之谬然予以是并疑吾郡有小昆山未知去抵鹊村路几许使余得凿空防之或亦如小赤壁不须多逊也
　　云海三神山图
　　李思训写海外山董源写江南山米元晖写南徐山李唐写中州山马逺夏圭写钱塘山赵吴兴写霅苕山黄子久写海虞山若夫方壶蓬阆必有羽人传照余以意为之未知似否
　　江山秋思图
　　余与平原程黄门以使事过江南一日阁舆道上陂陀回复峰峦孤秀下有平湖碧澄万顷湖之外长江吞山征帆与鸟俱没黄门曰此何山也余曰其齐山乎盖以江涵秋影句测之果然
　　云林图
　　元季四大家独倪云林品格尤超蚤年学董源晚乃自成一家以简淡为之余尝见其自题狮子林图曰此卷深得荆闗遗意非王诸人所梦见也其高自标许如此岂意三百年后有余旦暮遇之乎
　　濠梁秋思图
　　城隅绿水明秋日海上青山隔暮云吾郡龙潭夜泛身在太白诗中不作柴桑濠濮间想语矣
　　烟江叠嶂图
　　云山不始于米元章盖自唐时王洽泼墨便已有其意董北苑好作烟景烟云变没即米画也余于米芾潇湘白云图悟墨戱三昧故以写楚山
　　题天池石壁图
　　画家初以古人为师后以造物为师吾见黄子久天池图皆赝本昨年防吴中山防笻石壁下快心洞目狂叫曰黄石公同防者不测余曰今日遇吾师耳
　　幽亭秀木图
　　幽亭秀木古人尝绘图世无解其意者余为下注脚曰亭下无俗物谓之幽木不臃肿经霜变红黄者谓之秀昌黎云坐茂树以终日当作嘉树则四时皆宜霜松雪竹虽凝寒亦自堪对
　　孤烟逺村图
　　山下孤烟逺村天边独树高原非右丞工于画道不能得此语米元晖犹谓右丞画如刻画故余以米家山写其诗
　　仿叔明画题
　　王叔明画从赵文敏风韵中来故酷似其舅又泛滥唐宋诸名家而以董源王维为宗故其纵逸多姿又徃徃出文敏规格之外若使叔明专门师文敏未必不为文敏所掩也因画叔明笔意及之
　　题画赠俞君寳
　　俞君寳将游武夷索余此图若有好事者能为君寳生两翼便以赠之画在余腕不至如子瞻断臂也
　　临郭恕先画并题
　　辋川招隐图为郭恕先笔余得之长安周生今年复于吴门见郭河阳临本乃易雪景为设色山矣河阳笔力已自小减矧余野战之师何敢言夺赵帜耶
　　写寒林逺岫图并题
　　昔人评王右丞画以为云峰石色逈出天机笔思纵横叅乎造化余未之见也徃在京华闻冯开之得一图于金陵走使缄书借观既至凡三薫三沐乃长跽开卷经歳开之复索还一似渔郎出桃花源再徃迷误怅惘久之不知何时重得路也因想像为寒林逺岫图世有见右丞画者或不至河汉
　　题秋林图
　　画秋景惟楚客宋玉最工寥栗兮若在逺行登山临水兮送将归无一语及秋而难状之景都在语外唐人极力摹写犹是子瞻所谓写画论形似作诗必此诗者耳韦苏州落叶满空山王右丞渡头余落日差足嗣响因画秋林及之
　　防仲方云卿画
　　传称西蜀黄筌画兼众体之妙名走一时而江南徐熈后出作水墨画神气若涌别有生意筌恐其轧已稍有瑕疵至于张僧繇画阎立本以为虚得名固知古今相倾不独文人尔尔吾郡顾仲方莫云卿二君皆工山水画仲方专门名家盖已有歳矣云卿一出而南北顿渐遂分二宗然云卿题仲方小景目以神逸乃仲方向余敛袵云卿画不置有如其以诗词相标誉者俯仰间见二君意气可薄古人耳
　　题画赠朱敬韬
　　宋迪侍郎燕肃尚书马和之米元晖皆礼部侍郎此宋时士大夫之能画者元时惟赵文敏高彦敬余皆隐于山林称逸士今世所传戴沈文仇颇近胜国穷而后工不独诗道矣予有意为簮裾树帜然还山以来稍有烂漫天真似得丘壑之助者因知时代使然不似宋世士大夫之昌其画也因作秋山图识之
　　楚中题画寄眉公
　　武陵公署旁午日捡宋人事因写图而系以其诗武陵为五溪马伏波所谓五溪何毒淫鸟飞不度兽不敢侵者至今笛声悲怨计余去故园五千里矣颇忆作少游何能聼车生耳哉此诗此画于余情有当也
　　题谿山别业画
　　自义阳至大石天池山水间探厯阅两月都未曾作画今日目眚初佳梁谿有客携巨然图见示乗兴为此吴绢如水恨手澁不称耳
　　自作小帧因题
　　倪黄合作予所见三帧独杨太守家藏为最特为仿之
　　题画赠君防
　　余旣为君策作畸墅诗复作此补图然画中剰水残山不能尽畸墅之胜命之曰庐山读书图云
　　题山庄清夏图
　　小庄清夏三商而起捡所藏法书名画鉴阅一过极人间清旷之乐作此图以记事
　　仿赵令穰村居图
　　壬寅六月七日过嘉兴鱼江中写所见之景却似重逰也
　　题仿巨然笔
　　元正十九日为余揽揆之辰海上客携巨然松亭云岫图见示真快心洞目之观戏为仿此
　　松冈逺岫为何司理题
　　右丞田园乐有萋萋春草秋緑落落长松夏寒余采其意为此图赠士抑兄亦闻士抑有髙卧不出超然人外之意不媿右丞此语耳
　　又题晴岚萧寺
　　此图为仲醇作今入士抑手仲醇曰弟子失之先生得之亦复何憾余曰陈仲子失之何第五得之不亦风流胜防乎因题数语以识歳月
　　仿大痴画赠朱敬韬
　　诗在大痴画前画在大痴诗后恰好百四十年翻身出世作怪此沈啓南自题画余谬书之必有见而大笑之者壬子十月廿四
　　江山秋思图
　　杜樊川诗时堪入画南陵水靣漫悠悠风紧云轻欲变秋正是客心孤逈处谁家红袖倚高楼陆瑾赵千里皆图之余家有吴兴小册故临于此
　　题画赠何士抑
　　士抑兄每望余不为作画所得余幅辄赝者余以行役久废此道捡笥中旧时染三尺山自武夷寄之
