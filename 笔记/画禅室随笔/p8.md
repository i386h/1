<!-- { "loadSidebar": true } -->
　　风静夜潮满城高寒月昏秋色明海县寒烟生里闾春尽草木变雨余池馆青楚国橙橘暗吴门烟雨愁郭外秋声急城边月色残众山遥对酒孤屿共题诗气蒸云梦泽波撼岳阳城林花扫更落径草踏还生挂席樵风便开尊琴月孤落日池上酌清风松下来王江寜孟襄阳五言诗句每一咏之便习习生风
　　余见倪云林自题画云十月江南未陨霜青枫欲赤碧梧黄停桡坐对寒山晚新雁题诗小着行
　　明月照积雪大江流日夜客心悲未央澄江浄如练玉防低建章池塘生春草秋菊有佳色俱千古竒语不必有所附丽文章妙境即此了然齐隋以还神气都尽矣
　　李献吉诗如咏月有云光添桂魄十分影寒落江心几尺潮不见集中自是佳语
　　唐子畏诗有曰杜曲梨花杯上雪防陵芳草梦中烟又曰秋榜才名标第一春风脂粉醉千塲皆学白香山子畏之才何须以解首矜诩其亦唐人所谓今朝浩荡恩无涯不免器小之诮
　　唐人诗律与书法颇似皆以浓丽为主而古法稍逺矣余每谓晋书无门唐书无态学唐乃能入晋晋诗如其书虽陶元亮之古淡阮嗣宗之俊爽在法书中未可当虞褚以其无门也因写唐人诗及之
　　翰墨之事良工苦心未尝敢以耗气应也其尤精者或以醉或以梦或以病逰戏神通无所不可何必神怡气王造物乃完哉世传张旭号草圣饮酒数斗以头濡墨纵书壁上凄风急雨观者叹愕王子安为文毎磨墨数升被而卧熟睡而起词不加若有鬼神此皆得之笔墨蹊迳之外者今观察王先生当人日病不起据枕作诗二十章言言皆乐府鼔吹也乃与彼二子鼎足立矣
　　东坡读金陵怀古词于壁间知为介甫所作叹曰老狐精能许以羁怨之士终不能损价于论文所谓文章天下至公当其不合父不能谀子其论之定者虽东坡无如荆公何太白曰崔灏题诗在上头东坡题庐山瀑布曰不与徐凝洗恶诗太白阁笔于崔灏东坡操戈于徐凝岂有恩怨哉
　　评文
　　东坡水月之喻葢自肇论得之所谓不迁义也文人防搜内典徃徃如凿空不知乃沙门辈家常饭耳大藏教若演之有许大文字东坡突过昌黎欧阳以其多助有此一竒也
　　苏子瞻表忠观碑惟叙蜀汉抗衡不服而钱氏顺命自见此以宾形主法也执管者即已防于其中自不明了耳如能了之则拍拍成令虽文采不章而机锋自契
　　文章随题敷衍开口即涸须于言尽语竭之时别行一路太史公荆轲传方叙荆轲刺秦王至秦王环柱而走所谓言尽语竭忽用三个字转云而秦法自此三字以下又生出多少烟波
　　几作文原是虚架子如棚中傀儡抽牵由人非一定死煞真有一篇文字有代当时作者之口写他意中事乃谓注于不涸之原且如庄子逍遥篇鸴鸠笑大鹏须代他説曰我决起而飞枪枋时则不至而控于地而已矣奚以之九万里而南为此非代乎若不代只説鸴鸠笑亦足矣又如太史公称燕将得鲁仲连书云欲归燕已有隙恐诛欲降齐所杀虏于齐甚众恐已降而后见辱喟然叹曰与人辨我寜自辨此非代乎
　　文有翻意者翻公案意也老吏舞文出入人罪虽一成之案能翻驳之文章家得之则光景日新且如马嵬驿诗凡万首皆刺明皇宠贵妃只有工拙耳最后一人乃云尚是圣明天子事景阳宫井又何人便飜尽从来窠臼曺孟徳疑塜七十二古人有诗云直须发尽疑塜七十二已自飜矣后人又云以操之奸安知不虑及于是七十二塜必无真骨此又飜也
　　青乌家专重脱卸所谓急脉缓受缓脉急受文章亦然势缓处须急做不令扯长冷淡势急处须缓做务令纡徐曲折勿得埋头勿得直脚
　　杜子美云擒贼先擒王凢文章必有真种子擒得真种子则所谓口口咬着又所谓滴滴雨都落在学士眼里
　　文字最忌排行贵在错综其势散能合之合能散之左氏晋语云贾谊政事防太子之善在于早谕教与选左右早谕教选左右是两事他却能以二事虽作两段全不排比自六朝以后皆画段为文少此气味矣作文要得解悟时文不在学只在悟平日须体认一畨才有妙悟妙悟只在题目腔子里思之思之不已鬼神将通之到此将通时才唤做解悟了解时只用信手拈来头头是道自是文中有神动人心窍理义原悦人心我合着他自是合着人心
　　文要得神气且试看死人活人生花剪花活鸡木鸡若何形状若何神气识得真勘得破可与论文如阅时义阅时令吾毛竦色动便是他神气逼人处阅时似然似不然欲丢欲不丢欲读又不喜读便是他神索处故窓稿不如考卷之神考卷之神薄不如墨卷之神厚魁之神露不如元之神藏试之自有解入处脱夺去陈乃文家之要诀是以剖洗磨炼至精光透露岂率尔而为之哉必非初学可到且定一取舍取人所未用之辞舍人所已用之辞取人所未谈之理舍人所已谈之理取人所未布之格舍人所已布之格取其新舍其旧不废辞却不用陈辞不越理却不用皮肤理不异格却不用卑琐格得此思过半矣
　　文家要养精神人一身只靠这精神干事精神不旺昏沉到老只是这个人须要养起精神戒浩饮浩饮伤神戒贪色贪色防神戒厚味厚味昏神戒饱食饱食闷神戒多动多动乱神戒多言多言损神戒多忧多忧郁神戒多思多思挠神戒久睡久睡倦神戒久读久读苦神人若调养得精神完固不怕文字解悟无神气自是矢口动人此是举业最上一乗
　　多少伶俐汉只被那卑琐局曲情态担阁一生若要做个出头人直须放开此心令之至虚若天空若海濶又令之极乐若曾防春若茂叔观莲洒洒落落一切过去相见在相未来相絶不罣念到大有入处便是担当宇宙的人何论雕虫末技
　　甚矣舍法之难也两垒相薄两雄相持而侠徒剑客独以鱼肠匕首成功于枕席之上则孙吴不足道矣此舍法喻也又喻之于禅达摩西来一门超出而亿刼修持三千相弹指了之舌头坐断文家三昧寜越此哉然不能尽法而遽事舍法则为不及法何士抑能尽其法者也故其防戱跳跃无不是法意象有神规模絶迹今而后以此争长海内海内益尊士抑矣
　　吾尝谓成大家与王唐诸公辈假令今日而在必不为当日之文苐其一种真血脉如堪舆家所谓正龙有不随时受变者其竒取之于机其正取之于理其致取之于情其实取之于事其藻取之于辞何谓辞文选是也何谓事左史是也何谓情诗骚是也何谓理论语是也何谓机易是也易阐造化之机故半明半晦以无方为神论语着伦常之理故明白正大以易知为用如论语曰无适无莫何等平易易则曰见羣龙无首下语险絶矣此则王唐诸公之材料窟宅也如能熟读妙悟自然出言吐气有典有则而豪少年佻举浮俗之习淘洗到尽矣
　　夫士子以干禄故不能迂其途以就先民矩矱是或一説矣不曰去其太甚乎小讲入题欲离欲合一口説尽难复更端不可稍加虚融乎股法所贵矫健不测今一股之中更加复句转接之防尽露森秀之势何来不可稍加裁剪乎古文只宜暗用乃得一成语不问文势夷险必委曲纳之或泛而无当或竒而无偶不可稍割爱乎每题目必有提纲既欲运思于题中又欲回盼于题外若复快意直前为题所缚圆动之处了不闗心纵才藻灿然终成下格不可另着眼乎诸如此类更仆莫数一隅反之思过半矣

　　画禅室随笔卷三
　　钦定四库全书
　　画禅室随笔卷四
　　明　董其昌　撰
　　杂言上
　　以蹊径之怪竒论则画不如山水以笔墨之精妙论则山水决不如画
　　子美论画殊有竒防如云简易高人意尤得画髓昌信卿言大竹画形小竹画意
　　虚室生白吉祥止止予最爱斯语凢人居处洁浄无尘溷则神明来宅扫地焚香萧然清逺即妄心亦自消磨古人于散乱时且整顿书几故自有意
　　长生必可学第不能遇至人授真诀即得诀未必能守之终身予初信此道已读禅家书有悟入遂不复留情有诗曰未死先教死一塲非七真不解此语也
　　沈明逺画鱼不双睛尝戏诧人曰若当化龙去有一童子拈笔试沈叱之鱼已跃去矣欲诘童子失其所在鲤鱼跃龙门必雷神与烧其尾乃得成龙李思训画一鱼甫完未施藻荇之类有客叩门出看寻入失去画鱼童子覔之乃风吹入池水拾视之惟空纸耳后尝戏画数鱼投池内经日夜终不去
　　嘉兴有济舟和尚蚤歳不曾识字因口授礼观音文经三歳忽发智慧于内外典豁然通晓腹为箧笥辩若悬河晋陵唐应徳时就访之与谈濓洛闗闽之学尤似夙悟大士防加显被之力不可诬也济有语録行于世因书此文志之
　　南京有顾寳幢居士精修净土每言曰尘劳中随处下手生死上不必留情又向观禅师曰阎浮界中心行为重皆有道者之言　寳幢亦善画余于焦弱侯处见之盖师董北苑
　　阎头陀者不知其年每似六七十许人坐赤日中卧氷雪路吐语洒然似有得者
　　黄大痴九十而貌如童顔米友仁八十余神明不衰无疾而逝盖画中烟云供养也
　　大波般若经六百卷此为经之心般若有两种所谓观照般若须文字般若中入亦观音圆通所云此方真教体清净在音闻也余书此经欲使观音皆观自在耳
　　般若经六百卷此为经之心犹云般若心也今以心经连读失其义矣般若有三有观照般若有实相般若有文字般若文字亦能熏识趣无上菩提故书此流布世间使展卷者信受诵读种善知见所谓一句染神厯刦不变也
　　士君子贵多读异书多见异人然非曰宗一先生之言索隐行怪为也村农野叟身有至行便是异人方言里语心所了悟便是异书在吾辈自有超识耳
　　姚氏月华笔札之暇时及丹青花卉翎毛世所鲜及尝为杨生画芙蓉匹鸟约略浓淡生态逼真然聊复自娱不复多见也
　　王右丞诗云防世谬词客前身应画师余谓右丞云峰石迹逈合天机笔思纵横叅乎造化以前安得有此画师也
　　诗不求工字不竒天真烂漫是吾师东坡先生语也宜其名高一世
　　王烈入太行山忽闻山如雷声徃视之裂百余丈一径中有青泥流出烈取抟之即坚凝气味如香粳饭杜子美诗云岂无青精饭使我顔色好即此事也叔夜不逢石髓然已得为形解仙吾辈安得必遇灵药但此中空洞无尘土肠即终日吃饭坐证真乗矣观陈希夷于钱若水事则急流勇退亦神仙中人也
　　东坡守汝隂作择胜亭以帷幕为之世所未见也铭略曰凿枘交棁合散靡常赤油仰承青幄四张我所欲徃十夫可将与水升降除地布牀又云岂独临水无适不臧春朝花郊秋夕月场无胫而趣无翼而翔子由亦云吾兄和仲塞刚立柔视身如传茍完即休山盘水嬉习气未瘳岂以吾好而俾民忧颍泉甚清颍谷孔幽风有翠幄雨有赤油匪车匪舟亦可相攸
　　东坡在海外至不容僦僧寮以居而与子过自缚屋三间仅庇眠食尝行吟草田间有老妪向之曰内翰一塲富贵却都消也东坡然其言海外归至阳羡买宅又以还劵不果盖终其世无一椽视今之士大夫何如邪乐志论固隐沦语然开口便云良田广宅去东坡逺矣
　　摊烛作画正如隔帘看月隔水看花意在逺近之间亦文章法也
　　雪江图如武陵渔父怅然桃源阁下亦曾念之乎湖上两峰似已兴尽惟此结梦为有情痴世有以山水为真画者何颠倒见也然恐某某亦颠倒见耳
　　顔清臣忠义大节唐代冠冕人以其书传蔡元长书法似米南宫书以其人掩两伤双美在人自择耳
