<!-- { "loadSidebar": true } -->
　　杜子美作八哀诗于李北海云干谒走其门碑板照四裔独歩四十年风听九臯唳北海在当时恃文以名后乃为书所掩
　　墨之就试也如吹竽必一一而吹之其既用也如噉蔗穷委而不厌其渐尽也如火销膏而不知其成功也如春蚕之作丝而归于乌有然李廷珪以久特闻非尤物也邪
　　物之可传者若三代之鼎彛籀之鼓干之剑斯之玺何之瓦与夫宋之陶与研皆寄于金玉土石之殊质以存于世而世亦处之于藏与玩之间唯墨不然以速朽之材而当必磨之用其夀乃有消金玉而磷土石者
　　古之作者寂寥短章各言其体王右军之书经论序讃自为一法其书牋记尺牍又自为一法故评书者比之于龙何独右军岣嵝石鼔之旁出而为钟鼎峄山鸿都之旁出而为图印是皆有龙徳焉挈其要领则兵家所谓势险节短晋人所谓一徃即诣者尽之矣近代唯丰攷功悟此三昧懿卜此卷覃思念年而彚之则先秦两京之旁支犂然具矣文夀承博士王少微山人而在其不以为枕中之秘也夫
　　有客谓余曰公赝书满海内世无照魔镜谁为公辨黎丘余曰宋时李营丘画絶少真迹人欲作无李论米元章见伪者三百本真者二本安见三百本能掩二本哉余每书辄令族子镐摹之歳久积成六卷命之曰书种堂帖因为题此
　　杂言下
　　般若如清凉池四面皆可入用人之谓也般若如大火聚四面皆不可入行法之谓也用人欲兼收一门则局行法欲画一多门则乱
　　气之守也静而忽动可以采药故道言曰一霎火焰飞真人自出现识之行也续而忽断可以见性故竺典曰狂心未歇歇即菩提
　　侠客为知己者死动于义气也非是则郭觧之假手何异于豢犬之吠人忠臣以大义防亲闗于庙社也非是则逄萌之负心何异于哺枭之食母是以君子不受难酬之恩不树难事之友
　　一人发真魔宫震动诸天欲善人炽盛以摧魔也一人造业地藏愁悲菩萨欲地狱尽空乃自成佛也
　　庶官脩名大臣捐名脩名者心不敢念是非口不敢言利害潜行宻用如龙养珠也捐名者横心之所念而无是非横口之所言而无利害独徃独来如龙之行雨也
　　如来説法必先放光非是无以摄迷而入悟也故易曰潜龙勿用祖师印可旋为扫迹非是且将执悟而成迷也故易曰亢龙有悔知潜之勿用则必有激发之大机董公所以説高祖也其説曰名其为贼故师直而为壮知亢之有悔则必有收敛之妙用子房所以招四皓也其説曰难以力争故功逸而有成
　　甘草非上药也而参苓以为国老黛赭非殊彩也而丹碧以为前茅今五品散局名位未极纒盖犹轻有心足以思目足以识口足以辩行足以信者布列数人随事评定时乎左袒公卿而台諌不疑其为阿时乎左袒台谏而公卿不疑其为激国是自定人心自正矣
　　易戒童牛书称由蘖匹夫匹妇之是非不明其究必有狎大人者愚夫愚妇之是非不明其究必有侮圣人者宋人有言曰清议者国之所以立也重则亟反蔓则难图矣
　　圣人不为已甚盖以水清则无鱼良师贵行时中盖以击则为冦然而国手不以后着为先着庸医常因爱人而损人是之与非犹禅家之有南北朋党之有古今也有如毫厘之差而鲜睿照之明则将聼彼之自相混淆而一无所可否乎黒白未剖而主调停之议则将听彼之自相黄而两无所权衡乎孔子作春秋孟子辟杨墨此鲁连飞矢而魏胜济师盖言断也
　　张安道欧阳永叔子瞻辈人也子瞻以其誉而重王荆公程伊川子瞻辈人也子瞻亦以其讐而重作家之相讐胜于畴人之相誉何则妒之厉由其知之真也知薛道衡者隋炀也知骆宾王者武后也若乃蚍蜉之撼无损叅天苍蝇可憎等之飘瓦而已
　　心如画师想成国土人在醉乡有千日而不醒者官中之天地也人在梦宅有千载而不寤者名中之天地也闗尹子曰至人不去天地去识
　　独立不惧惟司马君实与吾兄弟耳东坡之不容于荆公也昔之君子惟舒是师今之君子惟温是随吾不能随耳东坡之不容于温公也具此两截成一完人兵再鼔而气不衰金百炼而色益莹盖东坡笔铓之利自竺典中来襟宇之超得了元之力谓其为纵横之学者洛党之谬谈也
　　曾子行恕当无一事忤人而放流之论谆谆瘅恶孰知三省者有金刚剑南雍慎言当无一语伤时而羿奡之喻咄咄逼人孰知三缄者之为荼毒鼓
　　苏门四友惟山谷学不纯师东坡视之隐然敌国文章气节之外戒行精洁平生罪过比于露坐科头者祗小艶词耳此真东坡之畏友也其为文仿兰亭叙题防书画寥落短篇出于刘义庆世説虽偏师取竒皆超出情量动中肯綮而广川之藻长睿之博頋不无逊席焉亦得坡公薫染力耳当宣和时党禁苏黄及其翰墨凢书画有两公题防者以为不祥之物裁割都尽乃以进御盖论世者兴嗟焉岂知五百年后小玑片玉尽享连城如侍御杨公裒成此帙也耶山谷尝为子弟言士生于世可百不为惟不可俗俗便不可医也临大节而不可夺者不俗也宋人之以为不祥也俗也侍御公之结集也医俗也世有不俗者定不作书画观矣
　　楚中随笔
　　米元晖作潇湘白云图自题夜雨初霁晓烟欲出其状若此此卷予从项晦伯购之携以自随至洞庭湖舟次斜阳篷底一望空濶长天云物怪怪竒竒一幅米家墨戏也自此每将暮辄卷帘看画卷觉所携米卷为剰物矣
　　湘江上竒云大似郭河阳雪山其平展沙脚与墨沈淋漓乃是米家父子耳古人谓郭熈画石如云不虚也
　　米元晖又作海岳庵图谓于潇湘得画景其次则京口诸山与湘山差类今海岳图亦在余行笈中元晖未尝以洞庭北固之江山为独胜而以其云物为胜所谓天闲万马皆吾师也但不知云物何心独于两地可入画或以江上诸山所慿空濶四天无遮得穷其朝朝暮暮之变态耳此非静者何由深解故论书者曰一须人品高岂非以品高则闲静无他好萦故耶
　　余所居学使者官署正接辽王废宫徃见弹事有云故相张谋废辽王宫以广第宅今按府志辽藩之废在江陵未相时而废宫与江陵官没入废宅相去逺甚人言其可信哉若将史笔为真事恐有无穷受屈人皆此类也
　　余至衡州欲观大唐中兴颂永州守以墨刻进亦不甚精盖彼中称为三絶碑曰元澷郎颂顔平原书并祁阳石为三殊可嗤恨石何足絶也盖两公书与文与其人为三絶耳因题诗令守镌之诗曰澷郎左氏癖鲁国羲之鬼千载逺擅塲同时恰对垒有唐九庙随飞烟一片中兴石不毁几回吹律寒谷春几度看碑陈迹新辽鹤归来认城郭杜鹃声里含君臣折钗黄绢森光恠旧国江山余气槩当时富贵腹剑多异代风流椽笔在书生何负于国哉元祐之籍何当来子瞻饱吃惠州饭涪翁夜上浯谿台杖藜扫石溪声咽不禁技痒还留碣清时有味是无能但潄湘流莫饶舌
　　米元晖楚山清晓图谓楚中宜取湖天空濶之境余行洞庭良然然以简书刻促翰墨都废未尝成一图也而有以盘礴诋余者余为诗曰拈笔经营辋口居心知余习未能除莫将枕潄闲家具又入中山箧里书盖山中题画聊以解嘲云顷楚文学张子见访言彼其之子为屈轶所指非直烟霞罪过余口占二絶示之云窓聴雨夜迢迢谁遣尊前慰寂寥楚畹众香都好在天阶瑞草不曾雕来雁霜天楚客归野情祗授薜萝衣若怜白社酬裴迪可羡朱门荐陆机今年谷日行三山道中梦书韩昌黎送李愿归盘谷序且题于后曰盘谷唐人名手无书者岂昌黎所云吾文自谓大好人必大笑之耶觉而心异之厥明闻已在弹事中时陈中丞遗书相讯谓不知复诋何语予答之曰昔年以盘礴达聪聼唯作书未及今之罪案当在此耳已而果然昔管寜渡海风涛大作舟人请各通罪过寜曰吾尝三朝露坐一朝科头平生罪过其在斯乎予何敢望防安而以书画见诋此为幸矣宋时苏黄书虽收藏之家輙抵罪何止及身此又非予幸中之幸耶因题六图曰枕潄闲勲而系之以此庚戍四月之望
　　禅悦
　　华严经云一念普观无量刦无去无来亦无住如是了达三世事超诸方便成十方李长者释之曰三世古今始终不离于当念当念即永嘉所云一念者灵知之自性也不与众缘作对名为一念相应惟此一念前后际断
　　绛县老人能知四百甲子桃源中人不知有汉晋魏古诗云山中无厯日寒尽不知年但今日不思昨日事安有过去可得防心任运尚可想六时不齐之意何况一念相应耶
　　余始叅竹箆子话久未有契一日于舟中卧念香严击竹因縁以手舟中张布防竹瞥然有省自此不疑从前老和尚舌头千经万论触眼穿透是乙酉年五月舟过武塘时也其年秋自金陵下第归忽现一念三世境界意识不行凡两日半而复乃知大学所云心不在焉视而不见听而不闻正是悟境不可作迷解也
　　中庸戒慎乎其所不覩恐惧乎其所不闻既戒惧矣即属覩闻既不覩闻矣戒惧之所不到犹云观未发气象既未发矣何容观也余于戊子冬与唐元征袁伯修瞿洞观吴观我吴本如萧圃同防于龙华寺憨山禅师夜谈予征此义瞿着语云没捞摸处捞摸余不肯其语曰没捞摸处切忌捞摸又征鼔中无钟声钟中无鼔响钟鼔不交叅句句无前后偈瞿曰不碍余亦不肯其语曰不借是夕唐袁诸君子初依法门未能了余此义即憨山禅师亦两存之不能商量究竟余谓诸公曰请记取此语异时必自有会及袁伯脩见李卓吾后自谓大彻甲午入都与余复为禅悦之防时袁氏兄弟萧圃王衷白陶周望数相过从余重举前义伯脩竟犹渣滓余语也
　　李卓吾与余以戊戍春初一见于都门外兰若中略披数语即许可莫逆以为眼前诸子惟君具正知见某某皆不尔也余至今愧其意云
　　袁伯脩于弥留之际深悔所悟于生死上用不着遂纯提念佛徃生经云人死闻一佛名号皆可解脱诸苦伯脩能信得及亦是平生学道之力四大将离能作是观必非业力所可障覆也迩见袁中郎手摘永明宗镜録与枢防要较精详知其眼目不同徃时境界矣
　　陶周望以甲辰冬请告归余遇之金阊舟中询其近时所得曰亦寻家耳余曰兄学道有年家岂待寻苐如今日次吴岂不知家在越所谓到家能问程则未耳丁未春两度作书要余为西湖之防有云兄勿以此防为易暮年兄弟一失此便不可知盖至明年而周望竟千古矣其书中语遂成防良可慨也
　　达观禅师初至云间余时为诸生与防于积庆方丈越三日观师过访稽首请余为思大禅师大乗止观序曰王廷尉妙于文章陆宗伯深于禅理合之双美离之两伤道人于子有厚望耳余自此始沉酣内典叅防宗乗复得宻藏激扬稍有所契后观师留长安余以书招之曰马上君子无佛性不如云水东南接引初机利根绍隆大法自是不复相闻癸邜冬大狱波及观师搜其书此书不知何在余谓此足以报观师矣昔人以三转语报法乳恩有以也
　　曺孝亷视余以所演西国天主教首言利玛窦年五十余曰已无五十余年矣此佛家所谓是日已过命亦随减无常义耳须知更有不迁义在又须知李长者所云一念三世无去来今吾教中亦云六时不齐生死根断延促相离彭殇等伦实有此事不得作寓言解也
　　赵州云诸人被十二时辰使老僧使得十二辰惜时又不在言也宋人有十二时中莫欺自己之论此亦吾教中不为时使者
　　帝网重珠徧刹尘都来当念两言真华严论上分明举五十三叅钝置人此余读华严合论偈也当念二字即永嘉所云不离当处常湛然覔即知君不可见须觌靣一囘始得
