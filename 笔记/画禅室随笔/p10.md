<!-- { "loadSidebar": true } -->
　　地水火风四大和合假生我身四大各离妄身当在何处此圆觉吃紧语然离妄无真真该妄末妄彻真原斩头覔活无有是处
　　厐居士有家赀百万皆以掷之湘流曰无累他人也余有偈曰家赀百万掷湘流太华山边撒石头个是学人真牓様闺中儿女漫悠悠古徳谓闺阁中物舍不得即是禅病闺阁中物即是悟迹如顔子之得一善是也拳拳服膺便是碍膺之物学人死活不得处永明禅师料简四句谓有禅有净土无禅无净土云云皆劝人脩西方作徃生公据也然脩净土皆以妄想为入门至于心路断处义味皭然则不能不退转故有疑城以居之唯宗説俱通行解相应者不妨以祖师心投安养土如智者大师永明夀皆其卓然者也
　　诸禅师六度万行未高于诸圣唯心地与佛不殊故曰尽大地只当人一只眼又曰吾此门中唯论见地不论功行所谓一超直入如来地也然普贤行愿毘卢法性足目皆具是为圆修不得以修与悟作两重案也
　　金刚经四无相但我相空则人物夀相皆尽矣永嘉集三料防但法身彻则般若解脱皆真矣华严六相义但知真如揔相则总别同异成坏皆融矣曺溪四智但悟大圆镜智则平等观察所作智皆转矣孟子之言巧力临济之言照用岂有二哉

　　画禅室随笔卷四
