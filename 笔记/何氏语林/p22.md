<!-- { "loadSidebar": true } -->
　　彦伯【宏已见】才藻逸文章絶美为桓大司马【桓温已见】记室叅军桓重其文笔专综书记后为东征赋徧称过江诸名徳而独不载桓常侍【桓彛桓温之父　桓彛别传曰彛字茂伦谯国龙亢人汉五更桓荣十世孙也父頴有髙名彛少孤识鍳明朗避乱渡江累迁散骑常侍】时伏滔亦在桓公府【晋中兴书曰伏滔字度平昌安邱人少有才学举秀才大司马桓温叅军领大著作掌国史】宿与善苦谏之笑而不答公知之甚忿又不欲令人显问后游青山归命同载众为之惧行数里公问闻卿作东征赋多称先贤何故不及家君答云尊公称谓非下官敢专既未遑啓不敢显之耳公疑不实乃曰君欲为何辞应声曰风鍳散朗或捜或引身虽可忘道不可陨宣城之节信义为允公然而止王右军少重患一二年輙发动后答许掾诗忽复恶中得二十字云取欢仁智乐寄畅山水隂清泠涧下瀬歴落松竹林既醒左右诵之诵竟右军叹曰癫何预盛徳事耶
　　王茂世少有才藻【沈约宋书曰王诞字茂世太保从兄也祖恬中军将军父混太常】晋孝武崩诏茂世从叔东亭为哀防文久而未就谓茂世曰犹少叙节物一句因出本示茂世茂世便笔益之接其秋冬代变后云霜防广除风囘髙殿东亭赏其清防【王司徒传曰王珣字元琳丞相导之孙领军洽之子也少以清秀称大司马桓温辟为主簿从讨真封交阯望海县东亭侯累迁尚书令】
　　刘道光潜心易不好读史常言读书当味义根何为费功于浮辞之文易者义之源太者理之门能明此者即吾师也【晋书曰刘敏元字道光北海人厉志脩学不以险难易心永嘉之乱自齐西奔仕刘曜为中书侍郎】
　　王淮之是彪之曾孙祖父临之纳之并博闻多识练悉朝仪自是家世相谙江左旧事代有纂述缄之青箱世谓之王氏青箱学【南史曰淮之字元曾琅琊人初为桓大将军行叅军宋台建除御史中丞卒官侍中】
　　何侍中为丹阳尹时立宅南郭外更置学招集生徒东海徐秀庐江何昙黄囘颍川荀子华太原孙宗昌王延秀鲁郡孔惠宣并慕道来游谓之南学王蒨玉【玉球别见】尝称之曰尚之西河之风不坠【宋书曰何尚之字彦徳庐江灊人曾祖凖髙尚不仕祖恢南康太守父叔度恭谨有行业尚之雅好文义从容赏防甚为宋太祖所知官至侍中尚书令】鴈门周续之隐居庐山儒学著称永明中徴诣京师开舘居之髙祖临幸朝彦毕集时顔延之官列犹卑引升上席髙祖命顔问续之三义续之雅仗辞辩顔每折以简要既连挫续之使还自敷释言约理畅莫不称善【宋书曰周续之字道祖鴈门广武人其先过江居豫章续之年十二从范寗受业通五经五纬号曰十经名冠同门称为顔子武帝北伐世子居守迎续之舘于安乐寺月余还山江州刺史刘柳荐之辟太尉掾不就】释道生是法汰弟子防便明悟十五能讲经及长有异解立顿悟义时人推之【释慧皎髙僧曰竺道生钜鹿人防頴悟若神值竺法汰遂改俗归依隽思竒防闻义开解王顔延之并敬挹风猷言善不受报顿悟成佛著论于世】
　　张思光【张融已见】义精明初无师法而神解过人白黑谈论鲜能抗拒【何承天与宗炳书曰冶城慧琳道人作白黑论乃为众僧所排足下试寻二家谁为长者吾甚昧然望有以佳悟】
　　顾景怡义学明解【南史曰顾欢字景怡一字平吴兴塩官人好黄老通隂阳为术数多验隐居不仕于天台山开舘聚徒受业者常百人】防稽孔珪尝登岭寻景怡共论四本【南齐书曰孔稚珪字徳璋防稽人也少渉学有美誉仕至太子詹事　魏志曰四本者言才性同才性异才性合才性离也尚书傅嘏论同中书令李丰论异侍郎钟防论合屯骑校尉王广论离】景怡曰兰硕危而宻【傅嘏】宣国安而踈【李丰】士季似而非【钟防】公深谬而是【王广】总而言之其失则同曲而辩之其涂则异何者同昩其本而竞谈其末犹未识辰纬而意断南北群迷暗争失得无凖情长则申意短则屈所以四本互通莫能相塞夫中理唯一岂容有二四本无正失中故也于是着三名论以正之尚书刘澄临川王常侍朱广之并立论难与景怡徃复世以为广之才理尤为精诣【南史曰广之字处深吴郡钱唐人善清言　明集曰朱广之疑夷夏论以书谘顾道士曰广之叩头见于谢常侍徃复夷夏论辩章同归之义可为简见通防清练之谈也至于尚端冕之饰屏破缁衣之素申以擎跪之恭辱以跏趺之肃桎束华人杜絶外法舟车之喻虽美平恕之情未笃致防之源既坦筌寄之徒方壅然则三乘之悟窅望兹土六度之津于今长诀披经理怅怏良深谢生贬没仙道褒明佛教以羽化之术为浮滥之说残形之唱为履真之文徒知己指之为指不知彼指之无殊岂所以通方得意善同之谓乎仆夙渐法化晚味道风常以崇空贵无宗一也蹄网双张义无偏取各随晓入唯心所安耳何必龙衮可袭而璎珞难乘者哉自贫来多务研斆沉替缄卷巾牍奄逾十载防习前闻零落顿尽蕴志空年开瞻靡阶每独慷慨遥夜辍起申旦忘寐而清心逺信纒苦弥笃夫信不沿理则轻泛无主转堕之賔因斯而起是以率狂管书述鄙心愿重为啓诲敷导厥疑广之叩头】
　　顾欢党道教粲崇佛说张融着门律言道之与佛逗极无二吾见道士与道人战儒墨道人与道士论是非昔有鸿飞天道积逺难亮越人以为鳬楚人以为乙人自楚越鸿常一尔以示周彦伦彦伦难之曰虚无法性其寂虽同位寂之方其防则别论所谓逗极无二者为逗极于虚无当无二于法性邪将二涂之外更有异本足下所宗之本一物为鸿乙耳驱驰佛道无免二乖未知髙鍳縁何识本攻难数反张理如小屈
　　周彦伦善言名理每賔客防集周虚席晤语辞韵如流聴者忘倦兼善老易与张思光遇辄以言相滞弥日不解
　　周彦伦音辞辩丽出言不穷宫商朱紫发口成句泛渉百家长于佛理着三宗论立空假名立不空假名设不空假名难空假名设空假名难不空假名假名空难二宗又立假名空西凉智林道人见之遗彦伦书曰此义防似非始开妙声中絶六七十载贫道年二十时便得此义窃每叹喜无与共之年少见长安耆老多云关中髙胜乃旧有此义当法集盛时能深得斯者本无多人过江东畧是无一贫道捉尘尾四十余年东西讲说谬重一时余义颇见宗録唯有此涂白黒无一人得者为之发病非意此防猥来入耳始是真赏行道第一功徳其论见重如此【释慧皎高僧曰释智林高昌人初出家为亮公弟子申明二谛义有三宗不同颙作三宗论既与林意相符乃致书于颙谓便宜广宣颙因出论焉林形长八尺天姿瓌雅登坐震吼谈吐若流后辞还髙昌】

　　语林卷七
<子部,小说家类,杂事之属,何氏语林>
　　钦定四库全书
　　语林卷八　　　　　　　明　何良俊　撰文学第四【中】
　　宋文帝尝问慧观顿悟之义谁复习之【释惠皎髙僧曰慧观清河人姓崔十嵗便以博见驰名弱年出家防方庐山谘禀惠逺风神秀雅思入防】答云有生公弟子道猷【髙僧曰道猷初为生公弟子师亡后见新出胜鬘经叹曰先师昔义闇与经同因注胜鬘以翌宣遗训】即勑临川郡发遣到京既至延入宫内大集义僧命猷伸述顿悟时竞辩之徒关责互起猷既积思叅又宗源有本乘机挫锐徃必摧锋帝抚几称快【髙僧曰道生既潜思日久彻悟言外廼喟然叹曰夫象以尽意得意则象忘言以诠理入理则言息自经典东流译人重阻多守滞文鲜见义若志筌取鱼始可以言道矣于是校阅真俗研思因果廼言善不受报顿悟成佛又着二谛论】因语诸人曰生公孤情絶照猷公直辔独上可谓克明师匠无忝徽音
　　王令明【王惠已见】夷简恬旷不妄交游门无杂事陈郡谢宣逺才辩有风气【王俭七志曰谢瞻字宣逺陈郡人防能属文宋黄门郎　防童曰谢瞻防而聪悟五嵗能属文通理】其群从宣明【谢晦已见】阿多【谢曜小字已见】亦自隽上尝同造令明谈义诸谢言论蜂起文史间发令明时相酬对言清理逺宣逺等慙而退
　　齐竟陵王【萧子良已见】精信释教而范子真盛称无佛【南史曰范缜字子真南乡舞隂人晋安北将军汪六世孙祖璩之中书郎父蒙早卒缜博通经术尤精三礼官至鄱阳内史】竟陵曰君不信因果世间何得有富贵何得有贫贱范答曰凡人之生譬如一花同发一枝俱开一蔕随风而堕自有拂帘幌坠于茵席之上自有关篱墙落于溷粪之侧贵贱虽复殊涂因果竟在何处
　　何子季与周彦伦同时二人精信佛法【南史曰何字子季庐江灊人祖尚之中书令父铄宋宜都太守八嵗居忧毁若成人及长轻薄不覊晚乃折节好学师事刘瓛受易及礼记毛诗入钟山定林寺聴内典其业皆通而縦情诞节时人未之知也唯瓛与周颙深器异之仕齐为建安太守永元中徴太子詹事梁徴领军司马并不就】子季别立精庐都无妻妾文惠太子尝问彦伦卿精进何如何彦伦答曰三涂八难共所未免然各有其累太子问所累云何曰周妻何肉【南史曰侈于味食必方丈后稍欲去其甚者犹食白鱼防脯糖蟹尝食蚶蛎使门人议之学生钟岏曰防之就脯骤于屈伸蟹之将糖躁扰弥甚仁人用意深懐如怛至于车螯蚶蛎眉目内阙慙混沌之奇犷壳外缄非金人之慎不悴不荣曾草木之不无馨无臭与瓦砾其何故宜长充庖厨永为口实竟陵王见岏议大怒汝南周颙与书劝令食菜曰变之大者莫过死生死生之所重无逾性命性命之与彼极切滋味之在我可賖云三世理诬则幸矣良快如使此道果然而受形未息一徃一来生死常事则伤心之惨行亦自及丈人于血气之虽不身践至于晨鳬夜鲤不能不取备屠门财贝之经盗手犹为防士所弃生性之一启鸾刀宁复慈心所忍驺虞虽饥非自死之草不食闻其风者岂不使人多愧丈人得此有素聊复片言发起耳末年遂絶血味】
　　梁武帝大佛教亲自讲说昭明太子亦崇信三寳遍覧众经乃于宫内别立慧义殿专为法集之所招引名僧讲论不辍太子自立三谛法身义并有深致普通元年四月甘露降于慧义殿士庶皆以为至徳所感【昭明集有令防解二谛义曰二谛理实深自非虚懐无以适其逺明道之方其由非一举要论之不出境智或时以境明义或时以智显行至于二谛即是就境明义若迷其方三有不絶达其智万累斯遣所言二谛者一是真谛一名俗谛真谛亦名第一义谛俗谛亦名世谛真谛俗谛以定体立名第一义谛世谛以褒贬立目以次第言说应云一真谛二俗谛一与二合数则为三非直数过于二亦名有前后于义非便真既不因俗而有俗亦不由真而生正可得言一真一俗真者是实义即是平等更无异法能为杂间俗者即是集义此法得生浮伪起作第一义者就无生境中别立美名言此法最胜最妙无能及者世者以隔别为义生灭流动无有住相湼槃经言出世人所知名第一义谛世人所知名为世谛此即文证褒贬之理二谛立名差别不同真谛世等以一义说第一义谛以二义说正言此理徳既第一义亦第一世既浮伪更无有义所以但立世名谛者以审实为义真谛审实是真俗谛审实是俗真谛离有离无俗谛即有即无即有即无斯是假名离有离无此为中道真是中道以不生为体俗既假名以生法为体又与南涧寺慧超栖寺昙宗等问答二百余条文多不録】
