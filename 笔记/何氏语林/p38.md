<!-- { "loadSidebar": true } -->
　　顔鲁公在汝州淮西贼将僣窃问仪注于鲁公公答曰老夫耄矣曽掌国礼所记唯诸侯朝觐之仪耳临以白刃视之晏然【李肇国史补曰李希烈陷汝州卢杞建议曰顔真卿四方所信若徃谕之可不劳师而定时朱滔王武俊使皆在坐谓希烈曰闻太师名徳久矣公欲建大号而太师至求宰相孰先太师者真卿叱曰若等闻顔常山否吾兄也禄山反首举义师后虽被执诟贼不絶口吾年且八十官太师吾守吾节死而后已】
　　张延赏在中书【刘昫唐书曰张延赏中书令嘉贞之子博涉经史达于政事苗晋卿见而竒之以女妻焉贞元中拜中书侍郎】恃权矜已嫉栁浑守正使人谓之曰相公旧徳但节言于庙堂则名位可久浑曰为吾谢张相公栁浑头可断舌不可禁卒为所挤【续襄阳耆旧传曰栁浑字夷旷襄阳人天宝初补单父尉累拜监察御史求外职宰相惜其才留为左补阙】
　　裴澥为陜府录事叅军时李汧公【李勉己见】充观察始至官属谒讫令别召裴录事坐与之语且云少顷有燕便请随判官同赴及燕三召不至公怒召澥让之曰某忝公之官长以素闻公名兼朝中亲友话公美事思接从容故超越礼分面约赴燕遂累召不来何相忽之甚也澥正色言曰中丞细思之未知谁失必也正名各司其局古人所守其敢忘之中丞府中自有宾僚某走吏也安得同之汧公曰老夫过矣澥退汧公命驾访之置在宾席【赵璘因话录曰澥累官同州刺史所在有能名】
　　宪宗寝疾杜黄裳时为太常卿欲率百官请皇太子监国以语其婿韦执谊执谊曰丈人方得一官宁可复开口议禁中事黄裳勃然曰黄裳受恩三朝岂可以一官见买即拂衣而出
　　朱泚召段秀实【己见】计事源休姚令言李忠臣李子平皆在秀实戎服与休并坐语至僣位秀实勃然起执休腕夺其象笏奋而前唾泚面大骂曰狂贼可磔万段吾岂从汝反耶遂击泚中颡流血蔑面
　　李惇在淄青幕屡有规正节度使王衡不能用一日王对诸客别有所问惇曰某前后颇献愚直大夫不用今复问何为王作色曰李十五好为诋讦惇曰忠言大夫谓之诋讦久住何益请从此辞再拜趋出命驾而去栁元公甚知张尚书正甫【刘昫唐书曰栁公绰字起夫性谨重动循礼法属嵗饥其家虽给而每饭不过一器歳稔复初家甚贫有书千卷不读非圣之书为文不尚浮靡官检校左仆射河南节度观察使】元公之子仲郢【别见】尝遇张于途去盖下马而拜张止之不获他日张言于元公曰夀郎【仲郢小字】相逢其谦太过元公作色不应久之张起去元公谓客曰张正甫与公绰徃还欲使儿于街中骑马冲公绰此人亦不足与语张闻而谢过【刘昫唐书曰张正甫字践方南阳人官至检校兵部尚书仁而端亮莅官清强居外任所至称理】
　　宪宗在东宫时王绍避太子讳请改名时以为謟李藩曰自古故事由不识体之人败之不可复正虽绍何诛【刘昫唐书曰李藩字叔翰赵郡人少恬淡修检雅容仪好学元和中为中书侍郎藩为相材能不及裴垍孤峻颇后韦贯之然人物清规亦其流也】
　　裴垍在中书有故人自逺来访裴给防优厚其人乗间求京府判司裴曰公诚佳士但此官与公不相当不敢以故人之私而隳朝廷纪纲他日有瞎眼宰相怜公者不妨却得【刘昫唐书曰裴垍字中河东闻喜人代李吉甫为中书侍郎年少骤居相位器局峻整虽大寮前辈不敢干以私议者谓垍作相才与时会知无不为于时朝无幸人百度寝理再周遘疾公论惜之】郑珣瑜在中书堂会食俄王叔文至吏白宰相方会食百官例不得见叔文恚叱吏吏入白韦执谊遽起延入阁内珣瑜叹曰吾可以复居此乎命左右取马归卧家七日不出自是罢相【宋祁唐书曰郑珣瑜字元伯郑州荥泽人天寳中退耕陆浑山以养母崔祐甫为相擢左拾遗除河南尹清静惠下人不敢干以私后为门下侍郎】
　　李逢吉当国【刘昫唐书曰李逢吉字虚舟陇西人学士李道曽孙元和中为门下侍郎宪宗讨淮蔡以兵委裴度逢吉宻沮之后又构于方之狱代度平章事时国威不振天下延颈俟度再用及为逢吉所挤四海为之侧目】忌裴晋公【裴度己见】复相使京兆尹刘栖楚十余人悉力根却之虽晋公门下宾客皆有去就意他日晋公置酒延客栖楚曲意自解附耳而语崔咸疾栖楚举酒让晋公曰丞相乃许所由官嗫嚅耳语愿上罚爵【项安世家说曰今坊市公人谓之所由】晋公笑受而饮栖楚不自安趋出坐上壮之【宋祁唐书曰崔咸字重易博州博平人元和初郑余庆李夷简表在幕府与均礼入朝为侍御史处正特立风采动一时】
　　李公垂【李绅己见】为李锜掌书记锜逗挠不朝一日召公垂使作疏公垂阳怖栗至不能为字下笔辄涂去尽数锜怒骂曰何敢尔不惮死耶公垂对曰生未尝见金革今得死为幸即注以刃令易纸复然或言许纵能军中书绅不足用召纵至操书如所欲即囚公垂狱中锜诛或欲以闻公垂谢曰本激于义非市名也乃止
　　韦澳是韦贯之子兄温与中丞髙元裕友善温请用澳为御史一日谓澳曰髙二十九持宪纲欲与汝相面汝必得御史澳不答温曰髙君端士汝不可轻澳曰然恐无呈身御史竟不诣元裕之门
　　宣宗朝户部缺判使韦澳奏对延英宣宗言户部缺判使澳但对以府事上言戸部缺判使者三又问卿意何如澳曰臣近年心力减耗不奈繁剧累曽陈乞一小镇圣慈未垂矜允上嘿然不乐甥栁玭曰舅特承圣知延英奏对恐未得中澳曰吾不为时相所信忽自宸衷委以使务必以吾他歧得之何以自明我意不错尔须知时事渐不佳是吾徒贪爵位所致尔宜志之后出镇河阳
　　周祖入京师百官迎谒周祖见冯道犹设拜意道便行推戴道受拜如平时徐语曰侍中此行不易周祖气沮故禅代之谋稍缓
　　宋太祖时窦仪在翰林忽一日宣入禁中行至屏障间觇见太祖犹衩衣潜身却退中书谓曰官家坐多时请速出见窦曰圣上衩衣必是未知仪来但奏云宣到翰林学士窦仪太祖闻之遂起索衫带着后方召见【五朝名臣言行录曰窦仪字可象蓟州人登晋朝进士　金坡遗事曰王着旣贬官太祖谓范质曰深严之地当选慎重之士以处之质言前朝学士惟窦仪清介谨厚然已为尚书难于复召上曰禁中非此人不可当谕朕意令勉赴所职即日再入翰林】
　　陶谷为学士日尝召对太祖防服御便殿谷望见将进而复却者数四太祖笑曰措大索事分顾左右取袍带来上束带竟谷遽趋出
　　宋太宗一日谓宰臣曰朕何如唐太宗众皆曰陛下尧舜也何太宗可比李文正【李昉己见】独无言徐诵白乐天诗曰怨女三千放出宫死囚四百来归狱太宗曰朕不如也
　　真宗欲以后宫刘氏为贵妃遣使持手札以问李沆【己见】沆对使者引烛手札因附奏曰但道臣沆以为不可其议遂寝
　　张知白守亳亳有豪士修佛庙成知白召穆修作记记成不书士名士以五百金遗修求载名于记修投金庭下促治装去曰吾宁糊口为旅人终不以匪人汚吾文也【东都事畧曰张知白字用晦沧州青池人真宗朝叅知政事出知亳州天圣二年拜工部尚书平章事在位重名器无毫髪私清约如寒士卒赠中书令諡文节】
　　王魏公【王旦己见】当国时玉清宫初成丁崖相【丁谓】令大具酒食列幕次以饮食游者后游者多诣丁诉玉清饮食官视不谨多薄恶不可食丁至中书言于魏公公不答丁三四言终无所云丁色变问相公何以不答公曰此地不是与人理会馒头夹子处
　　王魏公至性俭素东封日二府议増饰车服以盛法从诸公令人于公第日诇之一无所为王冀公【钦若】乃作绣韀送公曰前议恐忘已令为之公使具直置之而不乗冀公怪问其故公曰常所跨者君上所赐非不华也岂可更事奢僣以隳典制
　　王文正作相罕接宾客独杨大年【杨亿己见】来则对榻卧谈文正卒时属家事一付大年后丁晋公求文正家婚大年令絶之
　　杨大年答契丹书云隣壤交欢真宗注云朽壤粪壤令大年重改因易为隣境明日引唐故事不称职求罢上曰杨亿不通商量真有性气
　　杨大年与王文穆不相得在馆中文穆或继至大年必径出他处亦然文穆去国日朝士皆有诗大年独不作文穆辞日奏真庙传宣令大年作诗大年竟不奉诏【宋史曰王钦若字定国临江新喻人进士甲科累官门下侍郎卒諡文穆智数过人每朝廷有所兴造委曲迁就以中帝意又轻巧敢为矫诞仁宗尝谓辅臣曰钦若久在政府观其所为真奸邪也王曽对曰钦若与丁谓林特陈彭年刘承珪时谓五奸邪险伪诚如圣谕】
　　真宗将立明肃后令丁谓谕防于杨大年令作册文丁云此段不忧不富贵大年答曰如此富贵亦不愿得杨文公在翰林丁谓初叅政事羣公致贺杨语同列曰骰子选尔何多尚哉未几逃归阳翟别墅
　　杨文公在翰苑日有新幸近臣意欲扳公入其党中因间语公曰君子知防知章知柔知刚公正色疾声答曰小人不耻不仁不畏不义
　　王沂公在阁下日杨文公性诙谐一时僚友无不被其狎侮于沂公独曰第四防舍人不敢奉戏
　　富郑公为枢宻使英宗初即位赐大臣永昭陵遗留器物已拜赐又例外独赐郑公加千郑公力辞东朝遣小黄门谕公此防物不足辞虽家人亦以为不害大体屡辞恐违中防公曰此固防物要是例外也大臣例外受赐不辞若人主例外作事何以止之竟辞不受
　　冯拯在中书日【涑水记闻曰冯拯河南人其父为赵韩王守第舍拯小时韩王见而竒之曰此子何不使读书其父使就学数年举进士太宗时请立太子谪岭南真宗即位被用至宰相无文学而性伉直官至侍中】孔道辅初拜正言诣冯许谒谢冯曰天子用君作谏官岂宜私谢执政道辅慙伏而退后道辅尝语人曰如冯公者未足为贤相然求之于今亦未易有【儒林公议曰孔道辅自以圣人之后常髙自标置性刚介急于进用或有劝其少通者答曰吾岂姓张姓李者耶闻者多笑之为御史中丞以事被黜知郓州然非其罪躁忿且甚至胙县一夕卒于驿舍】
　　富郑公之薨神宗对辅臣悼惜且曰富弼平生强项今志其墓者亦必一强项人卿等试揣之已而自曰方今强项者莫如韩维必维为之【五朝名臣言行录曰韩维字持国忠献公之子笃志好学神宗在潜邸英宗命韩魏公择宫僚用王陶韩维等皆名儒厚徳之士】时持国知汝州其弟玉汝在枢宻院具闻此语亟遣使报持国曰虽其家以是相嘱甚勿许之不然且获罪先是富氏果以志属持国持国与玉汝书曰吾平生受富公厚恩恨未有以报今其家见托义无以辞且已许之不可食言因以获罪所甘心也卒为之初持国年几四十犹未仕会富公镇并门以帅幕辟之遂起【东都事畧曰韩缜字玉汝忠献公子也官至中书侍郎外事庄重所至以严称虽出入将相而寂无功烈厚自奉养清议非之】
　　韩魏公留守北京李稷以国子博士为漕颇慢公公不为较待之甚礼俄潞公代为留守未至扬言云李稷之父绚我门下士也闻稷敢慢魏公必以父死失敎至此吾视稷犹子也果不悛将庭训之公至北京李来谒坐客次久之公着道服出徐语曰而父吾客也只八拜稷不获已如数拜之【东都事畧曰徐禧用兵西夏李稷主粮饷永乐城陷阖城俱没稷赠工部侍郎】
