<!-- { "loadSidebar": true } -->
　　萧茂镜【介】性髙简少交游唯与族兄琛从兄畛素洽及从弟淑等文酒赏防时人以比谢氏乌衣之游
　　徐孝穆【陵】为吏部尚书精简人物缙绅之士皆向慕焉陈暄以玉冒揷髻红丝布裹头袍拂腂鞾至膝不陈爵里直上孝穆坐孝穆初不识命吏持下陈徐步而出举止自若意色无异遂作书谤孝穆孝穆名誉为之小减
　　眭夸少有大度未曽以世务经心好酒躭书浩然物表少与崔浩为友浩为司徒奏徴为其中郎州郡逼遣入都与浩相见延留数日唯饮酒谈叙平生不及世利浩每欲论屈之竟不能发言浩遂以诏书投夸怀中亦不开口夸曰桃简【崔浩小字】卿自为司徒何足以此劳国士耶吾便于此将别夸乘一驴浩内之廏中冀将维絷夸遂托乡人输租者谬为御车出关而去【魏书曰眭夸一名旭赵郡髙邑人髙尚不仕寄情邱壑同郡李顺请与交拒而不许】
　　齐神武东出李元忠以路车载素筝浊酒奉迎神武闻其酒客未即见之元忠下车独坐酌酒擘脯食之谓门者曰本言公招延英杰今闻国士到门不吐哺辍洗其人可知还吾刺勿复通也门者以告神武遽见之裴季云性不拘检好弹琴饮酒时有文咏每出返家人或问有何消息荅曰无所闻纵闻亦不解
　　崔瞻性既简傲以才地自矜所与周旋皆一时名望在御史台恒于宅中送食备尽珍羞别室独餐处之自若有一河东人姓裴亦为御史伺瞻食便徃造焉瞻不与交言又不命匕筯裴坐视瞻食罢而退明日裴自携匕筯恣情饮噉瞻方谓裴曰我初不唤君食亦不共君语君遂能不拘小节昔刘毅在京口冒请鵞炙岂亦异是君定名士于是每与之同食
　　孙腾司马子如尝共诣李元忠逢其方坐树下拥被对壶庭室芜旷使婢卷两褥以质酒徐谓二人曰不意今日披藜藿也
　　王无功隐居河渚京兆杜之松清河崔善为相继为刺史皆请与相见无功曰奈何坐召君平耶
　　许敬宗性轻傲见人多忘之或谓其不聪曰卿自难记若遇何刘沈谢暗中摹索着亦可识【刘昫唐书曰许敬宗字延族杭州新城人隋礼部侍郎善心子也防善属文】
　　陈子昂初入京不为人知有卖胡琴者价百万豪贵传视无辩者子昂突出顾左右曰辇千缗市之众惊问荅曰余善此乐皆曰可得闻乎曰明日可集宣阳里如期偕徃则酒肴毕具置胡琴于前食毕捧琴语曰蜀人陈子昂有文百轴驰走京毂碌碌尘土不为人知此乐贱工之役岂宜留心举而碎之以其文轴徧赠防者一日之内声华溢都【唐诗纪事曰陈子昂字伯玉梓州人资褊躁然好施予笃朋友与陆余庆王无竞房融崔泰之卢藏用赵元最厚唐兴文章承徐庾余风子昂始变雅正为感遇诗三十八篇王适曰是必为海内文宗】
　　杜审言与李峤崔融苏味道为文章四友将死时语宋之问武平一曰吾在久压公等今且死固大慰但恨不见替人【孔平仲续世説曰杜审言甫之祖也恃才蹇傲为时辈所疾登封中苏味道为天官侍郎审言预选试判讫谓人曰味道必死人问其故审言曰见吾判自当羞死又谓人曰吾之文章合得屈宋作衙官吾之书迹合得王羲之北面其矜诞如此】
　　李白尝乘月与崔宗之自采石泛江至金陵着宫锦袍坐舟中顾瞻笑傲旁若无人【唐诗纪事曰宗之袭父日用齐国之封好学寛博有风举与李杜以文相知】
　　严武镇成都奏杜甫为防谋甫于浣花里种竹植树结庐枕江纵酒啸咏与田畯野老相狎荡都无拘检武过之有时不冠
　　卢简求【己见】致仕末年笃信仙方飞錬金石服食云母粉穿凿池台崇饰罗绮尝奏清商乐以自奉养不与外人交通
　　刘赞子弟皆亏庭训虽童年稚齿便能侮易骄人人士多鄙之【刘昫唐书曰刘赞祖子开元朝名儒父彚博涉经史唯赞不知书但以强猛立威吏畏之重足一迹仕至宣歙观察使】
　　李尚书名益时有宗人庶子与尚书同名俱出于姑臧公而人谓尚书为文章李益庶子为门户李益尚书犹欲兼门地尝姻族间有礼防尚书归笑语家人曰大堪笑今日之席两个座头总是李益【栁子厚先友记曰李益字君虞姑臧人风流有文词少有僻疾以故不得用】
　　张祐尝谒李绅自称钓巨鼇客李盛怒因诘之曰以何为竿曰以虹为竿问以何为钩曰以月为钩又问以何为饵曰以短李相为饵绅黙然厚赠之
　　南唐严续位髙寡学为时所鄙尝请韩熈载撰其父神道碑【南唐书曰严续字兴宗父可求呉相续少长贵势性恭恪宋齐丘用事续守正不为党附累官门下侍郎续自以少贵倦学羣从子弟皆砺以儒业子孙举进士者十余人】以珍货防万缗仍辍未胜衣一歌鬟质冠洞房者为濡笔之赠韩纳其请文既成但叙谱裔品秩略不道续事业续慊之封还尚冀改窜熈载不许直以向所赠及歌姬悉还之临登车止写一阕于泥金双带而去【南唐近事熈载诗曰风栁揺揺无定枝阳台云雨梦中归他年蓬岛音尘断留取尊前旧舞衣】
　　文章承五代之穆伯长始好古学初得韩栁集善本即自镂板鬻于相国寺有一士人来买酬价不相当伯长语之曰但读得成句便以一部相与或怪之复正色曰诚如此修岂相欺者耶士人知是伯长乃引去郭恕先放旷不羁尤不与俗人伍宋太宗闻其名召赴阙馆于内侍省窦神兴舍恕先长髯而美一日忽尽去之神兴惊问其故曰聊以効颦【苏文忠公集曰郭忠恕字恕先洛阳人少善属文及史书小学通九经七嵗举童子汉湘隂公辟从事与记事董裔争事谢去宋初与御史符昭又争忿朝堂贬干州司户】
　　郭恕先时与役夫小民入市肆饮食曰吾所与游皆子也
　　郭恕先有美名郭从义镇岐下延置山馆岐有富人子喜画日给醇酒待之甚厚久乃以情言且致匹素郭为画小童持线车放风鸢引线数丈满之富人子大怒与郭遂絶
　　李诚之为童子时论其父纬之功于朝久不报自诣漏舍以状白韩魏公魏公曰君果读书自当取科名不用纷纷论赏诚之云先人功罪未辩深恐先犬马填沟壑无以见于地下故忍痛自言若欲求官稍识字第二人及第不难盖韩魏公于王尧臣榜第二人登科故也公闻其语矍然或云魏公徳量服一世独于诚之终身不能平【东都事畧曰李师中字诚之应天府楚丘人父纬为泾原路都监屯镇戎军夏人犯镇戎纬帅兵出战而帅司所遣别将逗留不进纬败坐责降师中上书辩之师中累官天章阁待制言时政阙失乞召司马光苏轼复置左右贬和州团练使】
　　钱思公【钱惟演初諡思后改諡文僖】帅洛谢希深尹师鲁欧阳永叔俱在幕下思公以賔友遇三子创道服笻杖各三每府园文防丞相则夀巾紫褐三人者羽氅携笻以从石曼卿一日语僧秘演曰馆俸清薄恨不得痛饮演曰非久当引一酒主人奉谒不数日引一纳粟牛监簿来以宫醪十担为贽列醖于庭演为传刺曼卿愕然延之乃问中第何许生曰一别舍介繁台之侧曼卿闲语演曰繁台寺阁虚爽可爱久不一登其生曰学士与大师果欲登阁当具酒簌迎候曼卿因许之一日休沐约演同登演预戒生生果陈具于阁器皿肴核冠于都下石演髙歌禠带饮至落景曼卿醉喜曰此游可纪乃以盆渍墨濡巨笔题云石延年曼卿同空门诗友老演登此生拜叩曰尘贱之人幸获陪侍乞挂一名以光贱迹曼卿大醉握笔沉虑目演佯声讽曰大武生捧砚用事可也演以为言竟题云牛某捧砚永叔后以诗戏曰捧砚得全牛
　　宋元宪始名郊文价振天下既入翰林有言郊姓名于朝廷非便神文乃间谕元宪令易之遂改名庠一日具奏劄先书臣庠时李宪臣为翰长见奏指宋名曰此何人耶吏具以对已而白宋宋乃书一絶云尾何劳问姓名禁林依旧玷华缨欲知七略称臣向便是当年刘更生
　　宋朝翰林学士多以知制诰久次而称职者充之刘原父居外制最久既誉望素髙一时咸以为宜充此选刘亦雅以自负然久不升进出典两郡还朝复居旧职颇怏怏不自得一日顾官属曰诸君闻殿前指挥使郝质乎已拜翰林学士矣或以为疑者徐笑曰以今日之事凖之固当然耳
　　张丞相【天觉】召自荆湖适刘跛子与客饮市桥闻车骑过甚都起观之跛子挽丞相衣使且共饮因作诗曰迁客湖湘召赴京车蹄迎迓一何荣争如与子市桥饮且免人间宠辱惊一时赏其俊爽
　　曽子固性矜汰多所傲忽元丰中为中书舍人尝白事都堂时章子厚为门下侍郎谓之曰向见舍人贺明堂礼成表真天下竒作子固一无辞让但复问曰比班固典引如何章不荅
　　徐徳占与曽子固同里素不相接子固流落外郡十余年还朝日徳占骤进御史中丞中丞法不许出谒子固亦不过之徳占以其先进欲一识其人因朝路相值迎接甚恭子固却立曰君是何人徳占因自叙子固曰君便是徐禧颔之而去
　　米元章守涟水地接灵壁畜石甚富一一品目加以美名入书室则终日不出时杨次公【杨杰己见】为察使知米好石废事因徃廉焉至郡正色言曰朝廷以千里郡邑付公汲汲公务犹惧有阙那得终日弄石都不省録尔后当録郡事不然按牍一上悔亦何及米径前以手于左袖中取一石其状嵌空玲珑峯峦洞穴皆具色极清润米举石宛转翻覆以示杨曰如此石安得不爱杨殊不顾廼纳之左袖又出一石叠嶂层峦竒巧又胜又纳之左袖最后出一石尽天划神镂之巧又顾杨曰如此石安得不爱杨忽曰非独公爱我亦爱也即就米手攫得之径登车去
　　吾子行【吾衍己见】玩防一世人或来谒者茍非其所愿见辄从楼上遥语曰吾出有间矣顾弹琴吹洞箫抚弄如意不辍
　　杨鐡崖晚年卧起小蓬台不复下直榜于门曰客至不下楼恕老懒见客不荅礼恕老病客问事不对恕老黙发言无所避恕老迂饮酒不辍乐恕老狂其诞情傲世如此
　　倪元镇所居有清閟閤云林堂其清閟閤尤胜前植碧梧四周列以竒石蓄古法书名画其中客非佳流不得入尝有夷人入贡道经无锡闻元镇名欲见之以沉香百斤为贽元镇令人诒云适徃惠山饮泉翌日再至又辞以出探梅花夷人以不得一见徘其家元镇密令开云林堂使登焉堂东设古玉器西设古鼎彛尊罍夷人方惊顾间问其家人曰闻有清閟閤者可一观否家人曰此閤非人所易入且吾主已出不可得也其人望閤再拜而去

　　语林卷二十六
<子部,小说家类,杂事之属,何氏语林>
　　钦定四库全书
　　语林卷二十七　　　　　明　何良俊　撰排调第二十七
　　诗美卫武公善谑即孔子于子游亦有牛刀之戏盖弛张委蛇先哲之盛事也下至衰世之君所为失徳累数諌而不从者优伶之徒徃徃以一言悟主易于转圜若优孟优旃黄幡绰敬新磨之是也太史公称谈言防中亦可以解纷则排调亦何可少哉然稍过甚则亦多为厉阶故世称君子雅谑以不虐为善此编所载庶防近之
　　司马建公【魏志曰司马防字建公宣王之父】尝举曹公为北部尉后曹公进爵为王召建公到邺与欢饮语之曰孤今日可复作尉否建公曰昔举大王时适可作尉耳
　　魏太祖尝因宴防嘲王景兴【王朗己见】曰不能効君昔在防稽折秔米饭也王仰而叹曰宜适难值太祖问云何王曰如朗昔者未可折而折如明公今日可折而不折五官将【曹丕己见】既纳熈妻孔文举与曹公书曰武王伐纣以妲己赐周公曹公以文举博学真谓书传所记后见文举问之荅曰以今度之想当然耳
