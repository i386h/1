<!-- { "loadSidebar": true } -->
　　卢询祖才辩机敏邢子才尝戯之曰卿少年才学富盛戴角者无上齿恐君不夀卢答曰询祖初闻此言实懐恐惧见丈人苍苍在差以自安邢大赏其敏赡【李百药齐书曰邢劭字子才河间邺人魏太常贞之后十嵗能属文雅有才思聪明强记日诵万言少在洛阳与时名胜専以山水逰宴为娱尝因霖雨读汉书五日畧能遍记后饮谑既倦广寻经史五行俱下一览便记无所遗忘文章典丽既赡且速年未二十名动衣冠官至国子祭酒】
　　卢询祖初拜大夏男有宿徳朝士戯之曰大夏初成卢即应声曰且得燕雀相贺【李百药齐书曰卢询祖范阳涿人祖父伟封大夏男父恭道早卒询祖袭爵有术学文辞华美为后生之俊举秀才官司徒记室】
　　北使李谐至南梁武与之游歴偶至放生处帝问曰彼国亦放生否谐答曰不取亦不放帝大慙【李谐别见郡国志曰润州长命洲梁武帝放生处】
　　琅琊王肃在南时好茗饮过北又好羊肉酪浆尝云羊陆产之宗鱼水族之长羊比齐鲁大鱼比邾莒小国唯茗饮不中与酪浆作奴【北人呼茗饮为酪奴】
　　贾思伯至性谦和倾身礼士虽在街道停车下马接诱恂恂曾无倦色客有调思伯曰公今贵重宁能不骄思伯曰衰至便骄何常之有当时以为雅言【北史曰贾思伯字仕休齐郡益都人与弟思同师事北海隂鳯业竟无资酬之鳯质其衣物时人为之语曰隂生读书不免痴不识双凤脱人衣思伯累迁中书侍郎为孝文所知】
　　杜之松在河中【唐诗纪事曰杜之松贞观中为河中刺史】尝请王无功讲礼无功答曰吾不能揖让君门谈糟粕弃醇醪也【刘昫唐书曰王绩字无功绛州龙门人少与李播吕才为莫逆之交大业中授扬州六合县丞弃官结庐河渚以琴酒自乐尝躬耕东臯时人号东臯子或过酒肆动经数日往往题壁作诗多为好事者讽咏临终遗命薄预自为墓志】王世充平后【唐书曰王世充字行满本姓支西域胡人颇涉经史尤好兵法开皇中拜仪同后僣位国号郑建元开明】蘓世长以汉南归国髙祖责其后服世长顿首曰自古帝王受命为逐鹿之喻一人得之万夫敛手岂有获鹿之后忿同猎之徒问争肉之罪【唐书曰蘓世长雍州武功人祖肜后魏散骑常侍父振周宕州刺史世长十余歳上书言事周武帝召问读何书对曰读孝经论语问何所言曰孝经云为国者不侮于鳏寡论语云为政以徳武帝善其对令于兽门舘读书王世充僣号署行台仆射与世充兄子烈镇防阳洛阳平世长首劝烈归降】
　　总章中髙宗将幸凉州时陇右虚耗议者以为非便髙宗语侍臣曰五载一廵此葢典礼朕欲幸凉州中外咸谓非宜何也众未有对详刑大夫来公敏曰陛下廵幸凉州式宣王略求之故实未令典但随时度义臣下窃有所疑伏以髙丽虽平扶余尚梗西道经略兵犹未停且陇右诸州人户寡少供待车驾备拟稍难臣闻中外实有窃议
　　潘师正居嵩山逍遥谷髙宗召问所须师正对曰臣所须者茂松清泉山中不乏【唐书曰潘师正赵州賛皇人少以孝闻大业中度为道士师事王知逺清浄寡欲居嵩山积二十年但服松叶饮水而已卒赠体元先生】
　　田游岩频召不出髙宗幸嵩山亲至其门游岩野服出拜仪止谨朴帝问先生比佳否游岩对曰臣所谓泉石膏肓烟霞痼疾【唐书曰田游岩京兆三原人初补太学生后罢归逰太白山遇林泉会意留连不能去母及妻子并有方外之志同游山水二十余年后入箕山就许由庙东筑室而居帝后营奉天宫游岩先居宫侧特令勿毁仍题曰处士田游岩宅】
　　天后尝召徐有功责之曰公比断狱多失出何耶有功答曰失出臣小过好生陛下大徳【唐书曰徐有功国子博士文逺孙也举明经除蒲州司法叅军为政寛仁不行杖罚吏人感其恩信递相约曰犯徐司法杖者众斥罚之由是终于代满不戮一人】
　　魏元忠既复官因侍宴天后问曰卿累负谤铄何耶对曰臣犹鹿也罗织之吏如猎者茍须臣肉作尔【刘昫唐书曰魏元忠宋州宋城人本名真宰以避则天母号改焉志气倜傥不以举荐为意累年不调后上封事髙宗叹异之累官侍中为宗楚客所诬贬务州尉】
　　宗徴嵩山隐士卢鸿三诏乃至及谒见不拜但磬折而已帝问其故鸿对曰臣闻老子云礼者忠信之薄不足可依臣鸿敢不忠信奉见【唐书曰卢鸿一字浩然范阳人徙家洛阳少有学业善籀楷于嵩山开元初备礼再徴不至后一赴召至东都将还山赐居之服并草堂一所恩礼甚厚】蘓昌容拜仆射【蘓瓌己见】当时拜官例许进食名为烧尾昌容独无所进将作大匠宗晋卿曰拜仆射竟不烧尾岂不喜耶【宋祁唐书曰宗晋卿楚客弟其先南阳人兄弟并坐奸赃流岭外】昌容奏曰臣闻宰相主调隂阳代天理物今粒食踊贵百姓不足臣见宿卫兵至有三日不食者臣愚不称职不敢烧尾【封氏闻见记曰凡新羊入羣为诸羊所触不相亲附火烧其尾则定故初拜官朋僚合宴谓之烧尾贞观中太宗尝问朱子奢烧尾事子奢以此为对】
　　贺知章拜礼部侍郎兼集贤学士【刘昫唐书曰贺知章会稽永兴人太子洗马徳仁族孙少以文词知名陆象先在中书引为太常博士开元中张説为丽正殿修书使奏请知章及徐坚赵冬曦同撰六典累年不就后转礼部侍郎加集贤院学士】时源乾曜与张説同在政府【张説己见　唐书曰源乾曜相州临漳人隋比部侍郎师之孙父直心髙宗时司刑太常伯坐事流岭南乾曜开元中官至黄门侍郎】乾曜问张曰贺公久着盛名今日一时两加荣命足使学者光耀然学士与侍郎何者为美张曰侍郎自皇朝以来为衣冠之华选自非望实兼美无以居之然终是具贠之吏又非往贤所慕学士懐先王之道为缙绅轨仪蕴班之词彩兼游夏之文学始可处之无愧二美之中此实为最
　　宗尝问吴筠道法筠答曰道法之精无如老子五千文其诸枝辞蔓説徒丧笔札耳【刘昫唐书曰吴筠鲁中儒士少通经善属文性髙洁不柰流俗入嵩山依潘师正为道士开元中南防金陵访道茅山久之东逰天台在剡与文士为诗酒之会所着歌篇于京师宗遣使徴之既至与语甚悦令待诏翰林】
　　张曲江语人曰学者常想胷次吞云梦笔头涌若耶溪量既并包文亦浩瀚【刘昫唐书曰张九龄字子夀一名博物曾祖君政韶州别驾因家始兴九龄防聪敏善属文十三以书干刺史王方庆大嗟赏之曰此子必能致逺宗在东宫举文藻之士亲加防问九龄对防髙第迁右拾遗累官中书令】
　　李揆致仕居东都杜司徒罢淮海入洛见之言及事事第一之説揆曰若道门戸门户自有所承官职遭遇尔今形骸凋悴看即下世一切为空何第一之有【唐书曰李揆字端卿陇西成纪人秦府学士道孙秘书监成裕之子聪敏好学善属文乾元初兼礼部侍郎揆以主司取士多不考实徒峻其隄防深昧求贤之意请于庭中设五经诸史及切韵本于床引贡士谓之曰大国选士但务得才经籍在此请恣寻检由是数月之间美声上闻未及毕事迁中书侍郎揆美风仪善奏对毎有敷陈皆符献替肃宗赏叹之曰卿门地人物文章皆当代第一故时人有头头第一之説】
　　李约琴道酒徳诗调皆髙絶一时平生不近粉黛多蓄古器尝得古鐡一片击之清越养一猿名山公初至金陵于府主李锜坐屡賛招寺之胜一日锜宴于寺中明日谓曰十郎尝夸招寺昨游宴细看何殊州中约笑曰某所赏者踈野耳若逺山翠幕遮古松用防物褁腥膻涴鹿掊泉音乐乱山鸟声实不如在叔父防也【李约己见】
　　卢杞与冯盛相遇于道各携一囊杞发盛囊有墨一枚杞大笑盛正色曰天峯煤和针鱼脑入金溪子手中録离骚古本如公止提绫纹刺三百为名利奴顾当孰胜已而搜杞囊果三百刺【刘昫唐书曰卢杞字子良故相懐慎之孙父奕御史中丞安禄山防洛阳奕遇害杞以门防解褐率府兵曹徴为御史中丞时尚父子仪病百官造问皆不屏姬侍杞至子仪悉屏去独几待之家人问故子仪曰杞形陋而心险左右见之必笑若此人得权即吾族无矣及居糺弹之地论奏称防迁御史大夫旬日为门下侍郎】
　　宪宗尝问赵相曰人言卿在荆州毬塲草生何也赵对曰死罪有之虽然草生不妨毬子往来上为之启齿【刘昫唐书曰赵宗儒字秉文父曅秘书少监宗儒授校书郎贞元中迁给事中与崔损同拜平章事罢为右庶子端居守道徳宗嘉之迁吏部侍郎召见劳之曰知卿闭闗六年故有此拜】
　　栁诚悬【栁公权已见】性晓音律不好奏乐人问之答曰闻乐令人骄怠
　　白乐天语人曰吾已脱去利名枷鎻开清髙门户但连龛子母丹不知何日成耳【刘昫唐书曰白居易字乐天太原人北齐五兵尚书建之仍孙祖锽父季庚世敦儒业居易聪慧絶人贞元十四年髙郢擢升甲科授校书郎元和中为集贤校理文辞富尤精诗笔所着歌诗意存讽赋箴时之病政之阙士君子多之往往流闻禁中章武纳谏思理渇闻谠言召入翰林为学士】
　　陆羽问张志和孰与往来志和曰太虚为室明月为烛与四海诸公共处未尝少别何有往来【宋祁逸曰陆羽字鸿渐一名疾字季疵复州竟陵人不知所生有僧得诸水濵既长以易自筮得蹇之渐曰鸿渐于陆其羽可用为仪乃以陆为氏名而字之苕溪自称桑苎翁阖门著书或独行野中诵诗击木裴徊不得意或恸哭而归时谓今接舆也　唐诗纪事曰张志和字子周婺州人母梦枫生腹上而产志和十六擢明经肃宗时贬南浦尉不复仕居江湖自称烟波钓徒着元真子兄龄其遁世为筑室越州东郭与陆羽往还李徳裕称志和而有名显而无事不穷不逹严光之比云】
　　文宗喜经术【唐书曰文宗讳昴穆宗第二子寳厯二年敬宗遇害乙巳即位于宣政殿　唐诗纪事曰帝尝谓左右曰若不甲夜视事乙夜观书何以为人君毎试进士多自出题所司进所试披览吟咏终日忘倦常延学士于内庭讨论经义较量古今令宫女侍茶汤饮馔李训讲周易时方盛夏命取水玉腰带辟暑犀如意赐训曰如意与卿为谈柄读髙郢无声乐赋白居易求珠赋谓之祖】宰相李石因言施士匄春秋可读帝曰朕尝见之穿凿之学徒为异同学者如浚井得美泉而已何必劳苦旁求然后为得【刘昫唐书曰李石字中玉陇西人机辩有方畧尤精吏术文宗自李徳裕宗闵朋党相倾宿素大臣疑而不用意在新进孤立石自戸部侍郎平章事　李肇国史补曰大歴已后専学者有施士匄春秋】
　　杨嗣复进门下侍郎建言宜省官属文宗言无乃滞才乎嗣复对曰才者自异汰去粃滓菁华乃出【唐书曰杨嗣复字继之仆射于陵子也七嵗能为文与牛僧孺李宗闵权徳舆皆贡举门生情义相得进退取舍多同开成二年以戸部侍郎平章事】
　　髙贞公郢在中书九年家无制草或问前辈皆有制集公何独焚之答曰王言不可存于私室【唐书曰髙郢字公楚渤海蓨人九嵗通春秋能属文登茂才异行科授华隂尉尝以鲁不合用天子礼乐乃引公羊着鲁议累官中书侍郎】明宗不豫冯道【己见】入问疾道言寝膳之间尤宜调谨因指御前果实曰如食桃不康他日见李思戒
　　周祖请冯道诣徐州册湘隂公为汉嗣道曰侍中由乎周祖设誓道曰莫教老夫谬语令为谬语人
