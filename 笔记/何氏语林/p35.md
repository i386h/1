<!-- { "loadSidebar": true } -->
　　王敦下石头害周伯仁【虞预晋书曰周顗字伯仁汝南安城人扬州刺史浚长子也晋阳秋曰顗有风流才气正体嶷然侪軰不敢防】王世儒与周侯素善往哭甚恸既而见敦敦怪其有惨容问其所以世儒答曰向哭周伯仁情不能已敦曰伯仁自致刑戮且凡人遇汝汝那得尔世儒曰伯仁清誉之士有何罪故而加以极刑因数敦抗旌犯上言辞慷慨与泪俱下【晋书曰王彬字世儒王廙之弟少称雅正】
　　周仆射【周顗己见】亡后王敦使人致吊周仲智曰【邓粲晋纪曰周嵩字仲智周顗弟也性狡直果侠每以才气凌物】亡兄天下有义人为天下无义人所杀复何所吊敦甚衔之犹取为从事中郎后因事诛嵩【晋阳秋曰嵩事佛临刑犹诵经】
　　初过江时荧惑守南斗经旬王丞相语陶回曰南斗是州分野为荧惑守之吾当逊位以厌此谪耳【陶氏家传曰回字恭渊为王导从事中郎为人正直不挠导亦以此重焉每言曰陶中郎有辅佐之才真国器也】回答曰公以明徳作相辅佐圣主宜亲忠贞逺邪佞而与桓景造膝荧惑何由退舍丞相有愧色【何法盛晋中兴书曰丹阳尹桓景颇以佞事司徒王导导甚昵之】
　　王丞相【王导己见】名位重百僚欲为降礼冯太常【冯氏谱曰冯懐字祖思长乐人厯太常防国军】以问顔光禄【晋书曰顔含字都琅琊莘人祖钦给事中父黙汝隂太守含少有操行以孝闻仕至光禄勲　晋中兴书曰顔含嫂病困须蚺虵胆不能得含忧叹累日忽有一童子持青囊授含乃虵胆也童子化为青鸟飞去】顔曰王公虽重礼无偏敬降礼之言或是诸君事宜鄙人老矣不识时务既而告人曰吾闻伐国不问仁人向冯祖思问佞于我我其有邪徳乎
　　郭景纯【郭璞己见】尝遇顔都欲为之筮顔曰年在天位在人修己而天不与者命也守道而人不知者性也自有性命无劳龟
　　蔡子尼体貌尊严莫有防嫚髙平刘整俊才白衣车服奢丽语人曰纱縠吾之常服耳遇蔡子尼在坐而经日不自安【晋诸公賛曰蔡克字子尼陈留雍邱人　蔡克别传曰克祖睦蔡邕孙也克少好学有雅尚体貌尊严】
　　王褒【己见】与管彦为友约男女为婚彦后葬父于洛阳褒遂别嫁其女因语彦弟馥曰昔嫁姊妹皆逺吉凶断絶今贤兄葬父洛阳则京邑之人岂吾结好之意馥曰嫂是齐人兄当还齐褒曰岂有葬父洛阳而随妻还齐如此去就复何婚之有
　　庾异行【庾衮己见】尝与诸兄过邑人陈凖诸兄友之皆拜其母异行独不拜凖弟徽曰子何以不拜吾亲异行曰夫拜人之亲者将自同于人之子其义至重衮敢轻之乎遂不拜
　　王懐祖【王述己见】年三十尚未知名人或谓之痴王丞相以门地辟为中兵属既见无他言唯问以在东米价懐祖张目不答丞相曰王掾不痴人何言痴也
　　桓公【桓温己见】议移洛阳钟簴王懐祖曰永嘉不竞暂都江左方当渐平区宇旋轸旧京若其不尔宜改迁园陵不应先事钟簴桓公不能夺
　　简文临崩【续晋阳秋曰帝讳昱字道万中宗少子仁闻有智度穆帝幼冲以抚军辅政大司马桓温废海西公立帝在位三年而崩】诏桓公居摄王中郎持诏命入于帝前毁之帝曰天下傥来之运卿何所嫌中郎曰天下宣元之天下陛下何得自专事遂不行【王中郎别传曰王坦之字文度太原晋阳人祖承清淡平逺父述贞贵简正坦之器度淳深孝友天至誉辑朝野标的当时累迁中书令领北中郎徐兖二州刺史】
　　桓公平蜀朝廷欲以豫章郡封桓时荀令逺言于朝曰若温复假王威北平河洛修复园陵将何以加此朝议乃止【晋书曰荀防字令逺荀崧之子起家秘书郎迁尚书左丞少有仪望风操甚为简文帝所重】会稽王道子专政【孝文王传曰王讳道子简文皇帝第五子也封防稽王领司徒扬州刺史进太傅为桓元所害】委任羣小陆祖言【陆纳己见】望阙叹曰好家居纎儿欲撞壊之耶朝士称其忠亮
　　周勰为谢太傅主簿居防废礼崇尚老庄脱落名教时韩康伯领中正不过勰品为之议曰拜下之敬犹违众从礼情理之极不宜以多比为通时人以康伯为澄世所不能澄裁世所不能裁【续晋阳秋曰韩伯字康伯清和有思致幼为舅殷浩所知晋书曰王坦之着公谦论袁宏作论以难之伯美其辞防以为是非既辨谁与正之遂作辩谦以折中曰夫】
　　【寻理辩疑必先定其名分所存则彼我之可得而详也夫谦之为义存乎降己者也以髙从卑以贤同鄙故谦名生焉孤寡不谷人之所恶而侯王以自称降其贵者也执御执射众之所贱而君子以自目降其贤者也与山在地中之象其致岂殊哉舍此二者而更求其义虽南辕求冥终莫近也夫有所贵故有降焉有所美故有谦焉譬影响之与形声相与而立道足者忘贵贱而一贤愚体公者乗理当而均彼我降挹之义于何而生则谦之为美固不可以语至足之道渉大方之家矣诚由未能一观于能鄙则贵贱之情立非忘懐于彼我则私己之累存当其所贵在我则矜值其所贤能之则伐处贵非矜而矜己者常有其贵言善非伐而伐善者骤称其能是以知矜贵之伤徳故宅心于卑素悟骤称之亏理故情存乎不言情存于不言则善斯匿矣宅心于卑素则贵斯降矣况君子之流茍理有未尽情有未夷存我之理未冥于内岂不同心于降挹哉体有而拟无者圣人之徳有累而存理者君子之情虽所滞不同其于遣之縁有弊而用降已之道由私我而存一也故惩忿窒欲着于损象卑以自牧实系谦爻皆所以存其所不足拂其所有余者也王生之谈以至理无谦近得之矣云人有争心善不可收假后物之迹以逃动者之患以语圣贤则可施之于下斯者岂惟逃患于外亦所以洗心于内也】
　　防稽王道子执政宠昵王国寳委以机权【王氏谱曰国寳坦之第三子太傅谢安国寳妇父也恶而抑之安薨相王辅政迁中书令弟绪有宠于王国寳权动内外王珣王恭殷仲堪为孝武所待不为相王所盻恭抗表讨之会稽王不能拒诸侯兵遂委罪国寳付廷尉赐死】王孝伯每正言规谏【周祗安记曰王恭字孝伯太原晋阳人祖蒙司徒左长史风流标望父蕴镇军将军亦得世誉　恭别传曰恭清廉贵峻志存格正起家著作郎厯中书令出为五州都督青兖二州刺史】道子不从及赴山陵还孝伯叹曰榱栋维新便复有离之叹
　　戴安道【戴逵己见】少有髙名武陵王【司马晞为太宰封武陵王】闻其善鼓琴使人召之安道就使者前打破琴直语云戴安道不能为王侯伶人
　　司马太傅【防稽王道子已见】尝集朝士置酒于东府谢尚书因醉为委巷之歌王孝伯正色曰居端右之尊集藩王之第而大肆淫声欲令臣下何所取则【晋书曰谢石字石奴丞相安之弟拜秘书郎累迁尚书仆射】
　　淮陵内史虞珧子妇裴氏有服食之术常着黄衣状如天师司马道子甚悦之令与賔客谈论时贤为之降节王孝伯独抗言曰未闻宰相之坐有失行妇人坐賔莫不反侧
　　王佛大临荆州甚得民和【王忱小字佛大　晋安帝纪曰王忱字元达平北军坦之第四子甚得名于当世与族子恭相善齐声见称仕至荆州刺史】桓南郡【桓元己见】时在江陵既其本国且奕叶故义常以才雄驾物王毎裁抑之南郡尝诣王通人未出南郡乗轝径入王对南郡鞭门干南郡怒去王亦不留
　　彦升【乔己见】与褚季野友善及康献临朝【康献皇后季野女也】彦升与季野书曰皇太后践登正阼临驭皇朝将军于国外姓之太上皇也至于皇子近属咸有揖让之礼况防名人臣而交媟人父天性攸尊亦体国而重矣故友之好请从此辞论者以彦升为得礼【书又曰与军虽世誉先后臭味同归然平昔之交与礼数而降箕踞之欣随世事而替虽欲虚咏濠肆脱落仪制其能得乎】
　　桓作逆晋安帝出宫时徐野民陪列悲动左右及簒立野民又独哀感涕泗交流【晋书曰徐广字野民东莞姑臧人世好学至广尤为精纯谢为兖州辟从事桓辅政以为大军文学祭酒】谢尚书谓之曰徐公将无小过也野民收泪言曰君为宋朝佐命身是晋室遗老忧喜之事固自不同乃更欷歔【沈约宋书曰谢晦字宣明陈郡阳夏人祖朗东阳太守父重司马道子长史晦为孟防中兵叅军后为宋髙祖中领军少帝即位加中书令与徐羡之傅亮共辅政以事伏诛】
　　谢晦为宋台右卫权遇已重于彭城还都迎家賔客辐辏时宣逺在家惊谓晦曰吾家以逺退为业汝遂势倾朝野此岂门户福耶乃篱隔絶门庭曰吾不忍见此殷仲文还姑孰祖送倾朝桓敬祖要王参军【王之已见】同行参军曰饯离送别必在有情下官与殷风马不接无缘扈从敬祖深贵其言【晋中兴书曰桓谦字敬祖冲第三子尚书仆射中军军】蔡子度自豫章徴为吏部尚书【沈约宋书曰蔡廓字子度济阳考城人曾祖谟晋司徒祖系抚军长史父琳司徒左西属廓博涉羣书言行以礼起家著作佐郎至尚书令】时傅季友【沈约宋书曰傅亮字季友北地人博涉经史尤善文辞官散骑常侍】徐羡之共管朝政【宋书曰徐羡之字宗文东海郯人祖寜尚书吏部郎父祚之上虞令羡之厯官司空録尚书事羡之起自布衣人无学术直以志力局度一旦居廊庙朝野推服谓有宰臣之望与谢晦傅亮同诛】蔡因傅以问季友若选事悉以见付不论不然不能拜也季友以语羡之羡之曰黄门郎以下悉以委蔡吾徒不复厝懐自此以上故宜共参同异蔡曰我不能为徐干木【羡之小字】署尾也遂不拜
　　沙门慧琳以才学为文帝所赏朝廷政事多与参决帝每引见常升独榻顔延之因醉白上曰昔同子乗丝正色此三台之坐岂可使刑余居之帝为变色王倩玉【王球已见】是司徒【王谧】子公子简贵素不交游筵席虚静门无异客时殷尚书【宋书曰殷景仁陈郡长平人曽祖融晋太常祖茂散骑常侍父道裕早亡景仁少有大成之量官至尚书仆射】刘领军并执权重倾动内外王虽通家姻戚未尝往来【宋书曰刘湛字仁南阳湼阳人祖躭父桞并晋左光禄大夫湛少有局力不尚浮华博涉史传谙前世旧典弱年便有宰世情常自比管夷吾诸葛亮厯官尚书仆射领军军】
　　中书舍人王为太祖所爱遇上谓曰卿欲作士人得就王球坐乃当判耳若往诣球可称旨就席如言往王举扇防曰若不得尔还依事啓闻太祖曰我便无如此何
　　张景【张敷己见】为正员中书郎时舍人秋当周﨣并管要务以张同省名家尝欲诣之周曰彼恐不相容接不如勿往秋言我等并已员外郎矣何忧不得共坐景先设二牀去壁三四尺许二客就席张呼左右曰移我逺客周等失色而退
　　张景为江夏王抚军记室江夏就文帝求一义学沙门防景赴假还江陵入辞帝令以后车载沙门往云道中可得言晤张不奉诏曰臣性不耐杂【宋书曰江夏王义恭武帝子也幼明颖姿顔美丽武帝特所钟爱封江夏王谥文献】
　　蔡兴宗在荆州被徴还都时右军王道隆任参内政权重一时蹑履到前不敢造席良乆王去竟不呼坐【南史曰蔡兴宗字兴宗幼为父廓所重谓有已风与亲故书曰小儿四嵗神气似可不入非室不与小人游故以兴宗为之名以兴宗为之字厯官吏部侍郎中书监】
　　宋孝武好狎侮羣臣自太宰义恭尚书令桞元景以下皆不能免又宠一昆仑奴令以杖遍击羣臣唯惮蔡兴宗方严不敢侵媟顔师伯谓议曹王耽之曰蔡尚书常免昵戱去人实逺
