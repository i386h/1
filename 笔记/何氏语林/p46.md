<!-- { "loadSidebar": true } -->
　　李文靖【李沆已见】在相位时王文正【王旦已见】为叅政西北二方犹梗羽书日闻或至旰食王公叹曰安得企见太平吾辈稍得优游乎文靖曰国家少有忧勤足为警戒异日天下宁晏人臣率职亦未必髙拱无事君奚念哉后北鄙和好西邻欵附于是朝陵展礼登封行庆寖寻巨典无所不讲属王公衰病疲于賛导始服文靖之深识真宗朝李沆王旦同时执政四方奏报祥瑞沆固灭裂之如有灾异则再三疏陈以为失徳所招上意不恱旦退谓沆曰相公何苦违戾如此似非将顺之意沆曰自古太平天子志气侈盛非事四夷则躭酒色或崇释老不过以此数事自败今上富于春秋须常以不如意事裁挫之使心不骄则可为持盈守成之主沆老矣公他日当见之旦犹不以为然至晚年东封西祀礼无不讲时沆已薨旦绘像事之每胷中郁郁则摩腹环行曰文靖文靖盖服其明识也
　　王魏公【旦】在政府一日王沂公【曽】李观察【维】薛尚书【映】造谒公辞病薛有不平之色公婿韩亿时在门下见之以此啓公公曰韩郎未之思尔王薛皆李公之婿相率而来恐有所干于朝廷事果不可沮之无害若可行答以何辞执政之大忌韩乃谢曰非亿所知后果是李文靖夫人有所请托
　　王魏公与杨文公品量人物杨曰丁谓果何如公曰才则才矣语道未可他日在上位使有徳助之庶保终吉若独当权必为身累后丁果被流窜
　　章得象为职方知洪州罢归丁晋公与杨文公博召数人皆不至丁以为二人博无欢杨曰有章职方者善博可召之旣至丁不胜输银器数百章无喜色亦不辞他日又博章输银器数百两亦无吝色丁嘉其有度援引以至清显尝云章公他日必为公台【东都事畧曰章得象字希言世家泉州后徙居浦城宝元中拜中书门下平章事仁宗谓曰先太后临朝羣臣邪正朕皆黙识之卿清忠无所附丽故大用也】
　　唐待制先与丁晋公为友后居水柜街宅正相对丁将有弼谐之命唐迁居州北或问其故唐曰谓之入则大拜数与徃还事涉依附经旬不见情必猜疑故避之耳后晋公南迁唐曰丁之才术李賛皇之流动多而静少任智而鲜仁可以佐三事但不可冢百官耳【宋史曰唐肃字叔元杭州钱塘人钱镠时七嵗能诵五经名闻国中后与孙何丁谓游学者慕之官至龙图阁待制】
　　庆厯中余靖欧阳修蔡襄王素在台中力引石介为谏官执政亦欲从其请时范文正为叅政语同列曰石介刚正天下所闻然性亦好异若使为谏官必以难行之事责人主以必行少拂其意则引裾折槛叩头流血无不为矣主上虽富有春秋然无失徳朝廷政事亦自修举安用如此谏官人皆服其言
　　庆厯中一近侍犯法罪不至死执政以其情重请杀之范希文独无言退而语同列曰诸公劝人主法外杀近臣一时虽快意不宜敎手滑诸公黙然【东轩笔录曰刼盗张海过髙邮知军晁仲约度不能御具牛酒迎劳事闻朝廷大怒时富郑公在枢府议欲诛仲约范欲宥之富公曰方今患法不举方欲举法而多方沮之范公曰祖宗以来未尝轻杀臣下此盛徳之事奈何欲轻壊之且吾与公在此同僚之间同心者有几虽上意亦未知所定而轻导人主以诛戮臣下他日手滑虽吾辈亦未敢自保富公终不以为然及范公出按陜西富公出按河北富自河北还及国门不许入未测朝廷意此夜徬徨不能寐绕牀叹曰范六丈圣人也】
　　薛简肃知成都范蜀公【范镇己见】方为举子薛一见爱之馆于府第俾与子弟讲学每曰范君廊庙人也蜀公益自谦退乗小驷至铜壶阁下即步行趋府门逾年人不知为帅客薛还朝以蜀公行或问薛自成都归得何竒物曰蜀珍产不足道吾归得一伟人与俱来【五朝名臣言行录曰薛奎字宿艺绛州人尝尹开封以严为治及镇蜀则以惠爱称蜀人爱且畏之以比张咏而不苛官至叅知政事卒諡简肃】
　　御史台有阍吏台中四十余年善评其优劣每以所执之挺待中丞之贤否中丞贤则横其挺否则直其挺此语諠于缙绅凡为中丞者唯恐其挺之直也范讽为中丞闻望甚峻一日视事次阍吏忽直其挺范大惊立召问曰尔挺忽直岂覩我之失耶吏初讳之苦问乃言曰昨见中丞召客亲谕庖人以造食指挥者数四庖人去又呼之复丁宁者数四大凡役使者授以法而观其成茍不如法有常刑矣何事喋喋之烦若使中丞宰天下不止一庖人之任皆欲如此喋喋不亦劳而可厌乎某心鄙之不知其挺之直也范大笑慙谢【儒林公议曰范讽齐人性疎诞不顾小节监舒州灵仙观庄献太后临朝闻其俊迈召拜谏官好大言捭阖时有补益常涂者皆畏之任三司使阙畧财计议者以谓任不适其器好朋饮髙歌噭呼或不冠帻礼法之士深疾之】
　　吕献可待对于崇政殿时司马温公为翰林学士侍读迩英阁亦趋賛善堂待召相遇朝路并行而北温公宻问曰今日请对何所言献可举手曰袖中弹文乃新叅也温公愕然曰王介甫素有学行命下之日众皆喜于得人奈何论之献可正色曰君实亦为此言耶安石虽有时名好执偏见不通物情轻信奸囘喜人佞已听其言则美施于用则疎若在侍从犹或可容置诸宰辅必天下受其祸矣温公又谕之曰与公相知有所懐不敢不尽未见其不善之迹遽论之不可献可曰上新嗣位富于春秋朝夕谋议者二三执政尔茍非其人则败国事此乃腹心之疾治之惟恐不及顾可缓耶后安石变法人始服献可先见【卲氏闻见录曰吕诲字献可正惠公之孙初为侍御史言欧阳修首建邪议尊濮安懿王出知鄿州神宗擢天章阁待制又论王安石出知邓州】
　　盛文肃知扬州简重少许可时夏有章授郑州推官过谒文肃骤称其才明日置酒召之人谓有章盛公未尝燕过客甚器重者方召一饭有章别日为一诗谢之公得诗不发封使人谢曰度已衰老无用此诗有章殊不意诣通判刁绎言其故刁徃见文肃问之公曰始见其气韵清秀谓必逺器今封诗乃自称新圃田从事得一幕官遂尔轻脱其志已满必止于此官他日可验时贾文元为叅政与有章有旧荐为馆职会御史发其旧事遂寝改差国子监主簿仍带郑州推官未几卒于京师【东都事畧曰盛度字公量余杭人累官翰林学士叅知政事性好学家居读书未尝释手真宗命与李宗谔杨亿王曽李维舒雅任随石中立同编文苑英华所着有愚谷集度肌体丰大艰于拜起有拜之者俯伏不能兴或至诟骂其褊戾如此】
　　张乐全【方平】守陈富郑公在亳社以不行新法谪知汝州假道宛丘与乐全相见富叹曰人果难知某三次荐安石谓其才可大用不意今日乃如此乐全曰自是彦国未识此人方平昔年知举辟为防检试卷官每向前来论事则满院无一人可其意者自是絶之至今无一字徃还
　　李待制在仁宗朝当为州县官因邸吏报包希仁【包拯已见】拜叅政或曰朝廷自此多事矣承之正色曰包公无能为今知鄞县王安石者眼多白甚似王敦他日乱天下者必此人
　　元祐间东坡在禁林张无尽以书自言曰觉老近来见解与徃时不同若得一把茅盖头必能为公呵佛骂祖盖欲坡荐为台谏也温公颇有意用之尝以问坡坡云犊子虽俊可喜终败人事不如求重有力而驯良服辕者使安行于八达之衢为不误人也温公遂止张天觉好佛而不许诸子诵经尝云彼读书未多心源未明才粘着经卷便烧香礼拜不能得了
　　张芸叟云吕申公名知人多得于下僚家有茶罗子一金饰一银一棕榈方接客索银罗子常客也金罗子禁近也棕榈则公辅必矣家人常排列于屏间以之亷文正王秉政日中书右丞刘整以初附为都元帅骑从甚都诣门求见文正弟蓟公【希贡】为通谒文正读书不顾蓟公出整复凂入言之文正因令撤去坐椅自据中坐令整入整展拜起立不与之一言整求退谓曰此是我私宅汝欲有所言明日当诣政事堂整出愧赧殆无人色顷之有士人在羁旅寒饿狼狈衣冠褴缕袖诗求见文正兄弟皆揶揄之蓟公复入为言文正亟令设坐戒内人备酒馔至外门肃入对坐张燕执礼甚恭且录其居止士人但言困苦乞归明日言于世祖皆遂其请文正兄弟怪问刘元帅主上之所倚任反薄待之江南穷秀才却礼遇如此我等不能无疑文正曰我是国家大臣言动嚬笑系天下重轻整虽贵是卖国叛臣故折辱之令其知君臣重义若寒士数十皆诵法孔子在宋不与燕坐况国家起朔漠斯文不絶如线我更不尊礼则儒术将扫地矣闻者无不叹服【陶九成辍耕録曰恒阳亷文正王希宪字善父畏吾氏由父孝懿王布鲁凯官亷访使因氏焉希宪国初拜平章事】
　　倪元镇当至正初天下尚无事元镇日鬻其家田产不事家人作业唯逍遥吟讽兼寓意于图画人窃笑其为戆后兵兴诸富家田产剽剥都尽众始服其有见

　　语林卷十五
<子部,小说家类,杂事之属,何氏语林>
　　钦定四库全书
　　语林卷十六　　　　　　明　何良俊　撰赏誉第九【上】
　　孔子尝曰吾之于人谁毁谁誉如有所誉者其有所试则孔子但不毁人耳亦何尝不举人哉然必试耳余观东汉喜标树晋世好加奬饰然一时虽门阀子弟皆贤可施于行列昔人以爲名者摩世厉钝之具岂不信哉善乎厐士元之言曰欲兴风俗长道业不美其谈即声名不足企慕而爲善者少今防十失五犹得其半而可以崇迈世教使有志者自励夫古多善俗或者用此道也后世欲以深文苛议激振頽风然一遭讥贬而贤者率多自弃呜呼有世道之责者可无加之虑哉
　　贾景伯与班固并校秘书景伯母常有疾帝欲加赐以校书例多特以钱二十万使颍阳侯马防与之语防曰贾逵母病此子无人事于外屡空则从孤竹之子于首阳山矣【范晔后汉书曰贾逵字景伯扶风平陵人自为儿童常在太学不通人间事身长八尺二寸诸儒为之语曰问事不休贾长头】
　　贾伟节兄弟三人并有髙名伟节最优时人爲之语曰贾氏三虎伟节最怒【山松后汉书曰贾彪字伟节少游京师与郭林宗为谈论之首一言一行天下以为凖的党事起彪谓同志曰吾不西行大难不解即入关设方畧天子为之大赦】或问汝南范孟博【范滂已见】郭林宗何如人范曰隐不违亲贞不绝俗天子不得臣诸侯不得友吾不知其他【范晔后汉书曰郭泰字林宗太原介休人家贫早孤母使给事县庭林宗曰大丈夫安能处斗筲之役乎就屈伯彦学三年博通坟籍游洛阳见李膺膺大奇之遂相友善名震京师后归乡里诸儒送至河上车数千两林宗与李膺同舟而济众賔望之以为神仙】
　　东国宗敬蔡中郎不言名咸称蔡君兖州陈留并图画形像爲之目曰文同三闾孝齐参骞
　　世目陈仲举【陈蕃已见】昻昻如千里骥周孟玉【周璆已见】浏浏如松下风【世说作世目李元礼谡谡如劲松下风】
　　一云世目颍川李府君【李膺已见】頵頵如玉山汝南陈仲举轩轩如千里马南阳朱公叔【朱穆己见】如行松栢之下颍川爲之目曰荀氏八龙慈明【荀爽已见】无【范晔后汉书曰荀淑字季和为朗陵侯相莅事明理称为神君卒年六十七李膺自表师丧去官生八子俭鲲靖焘汪爽肃旉并有名称时人谓之八龙初荀氏旧里名西豪颍隂令苑康以为昔髙阳氏有才子八人今荀氏亦有八子遂改曰髙阳里】
