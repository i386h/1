<!-- { "loadSidebar": true } -->
　　萧子显著鸿序赋成【南齐书曰萧子显字景阳豫章文献王嶷子也身长八尺状貌甚雅好学工文仕梁为吴兴太守赠中书令】以示沈休文休文曰可谓得明道之高致盖幽通之流也【箫子显自序曰余为邵陵王友逺思前比即楚之唐宋梁之严邹追寻平生颇好辞藻虽在名无成求心已足若乃登高目极临水送归风动春朝月明秋夜早鴈初鸎开花落叶有来斯应每不能已且贾傅崔马邯郸缪路之徒并以文章显所以屡上歌颂天监六年预九日宴稠人广坐独受防云今云物甚美卿将不斐然赋诗诗成降防曰可谓才子余退谓人曰一顾之恩非望而至遂方贾谊何如哉每有制作特寡思功湏其自来不以力搆少来所为诗赋则鸿序一作体兼众制文备多方颇为好事所传故虚声易逺】
　　傅茂逺【傅昭已见】官清静朝无请谒终日端居以书记为乐博极古今尤善人物魏晋以来官宦簿阀姻通内外举而论之无所遗失世称学府
　　刘孝标少未开悟晩更厉精尝苦所见不博闻有异书必徃祈借清河崔慰祖谓为书滛【刘孝标自序曰峻字孝标平原人生于秣陵县朞月归故乡八嵗遇桑梓颠覆身充仆圉永明四年逃还京师后为崔豫州刑狱叅军天监中诏掌石渠阁以病乞骸骨隐东阳金华山余尝自比冯敬通而有同之者三异之者四何则敬通雄才冠世志刚金石余虽不及之而节亮慷慨此一同也敬通逢中兴明君而终不试用余逢命世英主亦摈斥当年此二同也敬通有忌妻至于身操井臼余有悍室亦令家道轗轲此三同也敬通当更始世手握兵符跃马肉食余自少迄长戚戚无懽此一异也敬通有子仲文宦成名立余祸同伯道永无血此二异也敬通旅力刚强老而益壮余有犬马之疾溘死无时此三异也敬通虽芝残蕙焚终填沟壑而为名贤所慕其风流郁烈芬芳久而弥盛余声尘寂寞世不吾知魂魄一去将同秋草此四异也所以力自为序遗之好事云】
　　徐卫率文体绮丽春坊尽学之号为宫体变动一时高祖召见欲加责譲既至应对明敏髙祖意释因共商略经史次及百家杂说末论释典卫率参校详雅辞辩纵横高祖深相叹异更被殊宠【三国典畧曰徐摛字士秀东海剡人散骑常侍超之子文好新率不拘旧体梁武帝谓周舍曰我欲举一人文学俱长兼有徳行者令与晋安逰处舍曰臣外弟徐摛形质陋小而堪此帝曰有仲宣之才亦不简其貌也乃以为侍读文体既别春坊尽学之谓之宫体】杜辅义学精深兼综佛老魏时尝引见于九龙殿帝问经中佛性法性为一为异辅对曰佛性法性止是一理诏问佛性既非法性何得为一对曰性无不在故不说二诏问说者皆言法性寛佛性狭寛狭既别非二如何辅曰在寛成寛在狭成狭若论性体非寛非狭诏问既言成寛成狭何得非寛非狭若定是狭亦不能成寛对曰若定是寛则不能为狭若定是狭亦不能为寛以非寛狭故能成寛狭寛狭所成虽异能成恒一上恱称善【魏収魏书曰杜弼字辅中山曲阳人防聪敏及长好名理探味宗在军恒带经行注老子道徳经表上之又注庄子惠施篇并易上下系名曰新注义苑行于世官至胶州刺史】
　　魏帝集名僧于显阳殿讲说佛理杜辅与吏部尚书杨愔中书令邢邵秘书监魏收并侍法筵勑辅升师子座昭都僧逹及僧道顺并缁林之英问难锋至徃复数十畨莫有能屈帝曰此贤若生孔门便是谁比【魏书曰杜辅尝与邢子才扈从东山其论名理邢以为人死还生恐是为蛇尽足杜曰盖谓人死归无非有能生之力然物之未生何独致怪邢曰圣人设教本由劝奬故惧以将来理合各遂其性杜曰圣人合徳天地齐信四时言则为经行则为法而云以虚示物以诡劝民将同鱼腹之书有异凿楹之诰安能使北辰降光龙宫韫椟就如所论福果可以镕铸性灵奬风教为益之大莫极于斯此即真教何谓非实邢云死之言澌精神尽也杜曰此所言澌如射箭尽手中尽也小雅曰无草不死月令又云靡草死动植虽殊亦此之无情之卉尚得还生含灵之物何妨再造若云草死犹有种在则复人死亦有识种识种不见谓以为无神之在形亦非自瞩离朱之明不能覩虽蒋济观眸贤愚可察钟生聴曲山水呈状乃神之工岂神之质犹玉帛之非礼钟鼓之非乐以此而推义斯见矣邢云季札言无不之亦言散尽若复聚而为物不得言无不之也杜曰骨肉下归于土魂气则无不之此乃形坠魂游徃而非尽如鸟出巢如蛇出穴由其尚有故无所不之若令无也之将焉适延陵有察防之识知其不随于形仲尼发习礼之叹美其斯与形别若许之以廓然然则人皆季子不谓高论执此为无邢云神之在人犹光之在烛烛尽则光穷人死则神灭杜曰旧学前儒每有斯语羣疑众惑咸由此起盖辩之者未精思之者不笃窃有末见可以覈诸烛则因质生光质大光亦大人则神不系于形形小神不小故仲尼之智必不短于长狄孟徳之容乃逺寄于崔琰神之于形亦犹君之有国国实君之所统君非国之所生不与同生孰云俱灭邢云舍此适彼生生恒在周孔自应同庄周之鼔缶和桑扈之循歌杜曰共隂而息尚有将别之悲穷辙以逰亦兴中途之叹况曰聮体同气化为异物称情之服何害于圣其后别与邢书云夫建言明理宜出典证而违孔背释独为君子若不师圣物各有心马首欲东谁其能御逸韵虽髙管见未喻前后徃复再三邢理屈而止】
　　人有问三教优劣于李士谦【北史曰李士谦字子约小字容郎赵郡平人李谧之子防父事母以孝闻母殁舍宅为伽蓝诣学请业研精不倦遂博覧羣籍家富于财以振施为务或谓士谦子多隂徳士谦曰夫言隂徳其犹耳鸣已独知之人无知者今子皆知何隂徳之有开皇八年终赵州士女莫不流泪曰我曹不死令李叅军死乎】士谦曰佛日也道月也儒五星也人莫能难【隋书曰士谦善谈理有一客不信佛家报应之理士谦喻之曰积善余庆积恶余殃高门待封扫墓望防岂非休咎之应耶佛经云转轮五道无复穷已此则贾谊所言千变万化未始有极忽然为人之谓也佛道未东贤者已知其然矣至若鲧为黄熊杜宇为鶗鴂褒君为龙牛哀为兽君子为鹄小人为猿彭生为豕如意为犬黄母为鼋宣武为鼈邓艾为牛徐伯为鱼铃下为乌书生为虵羊祜前身李氏之子此非佛家变受异形之谓耶客曰邢子才云岂有松栢后身化为樗栎士谦曰此不之谈也变化皆由心作木岂有心乎】
　　邢子才【邢邵已见】率情简素博覧坟籍晚年尤以五经章句为意穷其指要吉防礼仪公私谘禀质疑去惑为世指南每公卿防议事闗典政子才援笔立成证引该洽帝命朝章取定俄顷词致宏逺独歩当时与济隂温子升为文士之冠时人谓之温邢
　　彭城王彦和博综经史雅好文笔风仪容貌端严若神既无山水之适又絶亲知之游独敦尚文史物务之暇披覧不辍撰自古帝王贤达至于魏世通三十卷名为要畧【魏书曰彭城武宣王勰字彦和献文皇帝子也少岐嶷姿性不羣长而好学雅善属文长直禁中叅决大政军国之事无不预焉封彭城王官中书令】
　　萧仁祖【萧慤已见】尝于秋夜赋诗曰芙蓉露下落杨桞月中踈邢子才甚爱之语人曰萧仁祖之文可谓雕章间出昔潘陆齐轨不袭建安之风顔谢同声遂革太元之气自汉逮晋情赏犹自不谐河北江南意制本应相诡顔黄门亦云吾爱其萧散宛然在目而卢思道之徒雅所不惬箕毕殊好理固宜然
　　魏孝静人日登云龙门崔俊侍宴【魏书曰崔悛字长孺清河东武城人状貌伟丽善于容止歴覧群书兼有词藻自中兴迄于孝武诏令皆俊所为仕至东兖州刺史】又勑其子瞻令近御坐亦有应诏诗【北史曰崔瞻字彦通洁白善容止神彩嶷然言不妄发才学风流为后来之秀天统末官银青光禄大夫】帝问邢邵曰此诗何如其父邢曰悛博雅丽瞻气调清新并诗人之冠燕罢共嗟赏之咸曰今日之防并为崔瞻父子
　　卢询祖尝作赵郡王妃挽歌其一篇云君王盛海内伉俪尽寰中女仪掩郑国嫔容映赵宫春艶桃花水秋度桂枝风遂使丛台夜明月满床空当时叹以为佳薛道衡聘陈作人日诗云入春才七日离家已二年南人嗤之曰是底言谁谓此人解作诗及云人归落鴈后思发在花前乃喜曰名下固无虚士【隋书曰道衡字卿河东汾隂人六嵗而孤専精好学及长才名益着陇西辛术与语叹曰郑公业不亡矣河东裴谳目之曰鼎迁河朔吾谓关西孔子罕遇其人今复遇薛君矣官至司大夫】
　　裴子野撰宋畧二十卷兰陵萧琛谓其评论可与过秦王命分路镳【刘璠梁典曰子野曾祖松之元嘉中受诏续修宋史未成而卒子野欲继成先业永明末沈约撰宋书称松之已后无闻焉子野更撰宋畧二十卷叙事评论多善而云戮淮南太守沈璞以其不从义师故也约惧徒跣谢之请两释焉叹其述作曰吾弗逮也】
　　帝时洛阳献合蔕迎辇花帝令寳儿持之号司花女时虞永兴草征南指挥徳音于侧寳儿注视之帝曰昔飞燕可掌上舞今得寳儿方昭前事然多憨态今注目于卿卿可便嘲之虞为絶句曰学画鸦黄半未成垂肩亸防太憨生縁憨却得君王惜长把花枝傍辇行帝称美【刘昫唐书曰虞世南字伯施越州余姚人父茘陈太子中庶子叔父寄无子以世南继后性沉静寡欲笃志勤学少与兄世基学于顾野王经十余年精思不倦或累旬不盥栉善属文祖述徐陵陵亦言世南得已之意又沙门智永善羲之书世南师焉妙得其体由是声名籍甚太宗朝官秘书监爵永兴县子】李徳林为内史令与杨素共执隋政素功臣豪侈后房妇女千人徳林子百药夜入其室私素宠姬旦日俱执于庭将斩之百药年未二十仪神隽令素意惜之曰闻汝善为文可作诗自叙若称吾意当贷汝死授以纸笔立就素覧之欣然以妾与之并资从数十万【李徳林杨素李百药并已见】
　　释慧净尝与道士蔡晃谈义晃屡被摧折【僧道宣灯録曰慧浄俗姓房氏常山真定人隋国子博士徽逺族子生知天挺雅懐篇什风格标峻噐宇冲邈弱嵗便晓文颂十四出家志业逺日颂八千余言总持辞义罕有其比】国子祭酒孔頴逹心存道党谓慧浄曰佛家无诤法师何以屡构斯难慧净答曰如来存日已有斯事佛破外道外道不通反谓佛曰汝常自言平等今既以难破我即是不平何谓平等佛为通曰以我不平破汝不平汝若得平即我平矣顾今亦尔以净之诤破彼之诤彼得无诤即净无诤也时太子在坐语祭酒曰君既防说真为道党慧净即启曰净闻君子不党何祭酒亦党乎太子大笑合坐称善【刘昫唐书曰孔颖达字仲达冀州衡水人八嵗就学日诵千余言及长明左氏郑氏尚书王氏易毛诗礼记兼善筭歴解属文同郡刘焯名重海内颖达造门请质疑滞多出意表焯改容敬之大业初举明经太宗引为文学舘学士拜国子祭酒】
　　王无功【王绩已见】以周易老庄置床头他书罕读也
　　魏徴奏引诸儒校集秘书国家图籍粲然完整【刘昫唐书曰魏徴字成钜鹿曲城人父长贤北齐屯留令徴少孤贫落拓有大志不事生业出家为道士好读书多所通渉见天下渐乱属意纵横之说大业末事李宻后归朝为隐太子洗马太宗践祚拜谏议大夫累官太子太师知门下省事】
　　明皇于勤政楼以七寳装成山座高七尺召诸学士讲论古今胜者乃得升张曲江【张九龄已见】论辩风生首登此座
