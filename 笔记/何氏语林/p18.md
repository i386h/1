<!-- { "loadSidebar": true } -->
　　宋世良为清河太守狱内稆生桃树蒿亦满每日门庭虚寂无复诉讼时谓之神门及代去有老人丁金刚曰老人年九十记三十五政府君非惟善政过人清亦彻底今失贤者人何以济【北史曰宋世良字元友西河介休人魏孝庄时拜清河太守才识闲明尤善政术在郡未几声问甚髙】
　　蘓琼为清河太守清慎无私有沙门道研求谒意在理债琼每见则谈问理道研无由启口弟子问其故道研曰每见府君径将我入青云间何由得论地上事遂焚其劵【蘓琼已见】
　　髙仆射【髙颎别见】每以盘盛粉置于卧侧思得一公事辄书其上至明则记録入朝行之
　　杨昉为左丞时宇文化及子孙理资防朝廷以事隔两朝其家亲族亦众多为言者所司理之至于左司昉未详其案状诉者以道理已成无复疑滞勃然逼昉昉曰适朝退未食食毕当详案诉者言公云未食亦知天下有累年覊旅诉者乎昉遽命案立批之曰父杀隋主子诉隋资生者犹配逺方死者无宜更叙时人深赏之贠半千调武阳尉值嵗旱劝令殷子良发粟赈民子良不从及子良谒州半千悉发之下頼以济刺史大怒囚半千于狱会薛元超持节河南让太守曰君有民不能恤恵出一尉尚何罪耶半千遂得释【薛元超别见殷子良未详　江几隣嘉祐杂志曰白水县尧山民掘得志石是贠半千墓云十八代祖疑自梁入魏本姓刘彭城人以其雅正似伍员遂赐姓员　刘昫文苑曰员半千本名余庆晋州临汾人少与齐州何彦先同师王义方义方嘉重之义方卒半千与彦先皆制服丧毕而去上元初授武阳尉睿宗朝至崇文舘学士】
　　宋广平爱民惜物朝野归美人咸谓有脚阳春【刘昫唐书曰宋璟邢州南和人其先自广平徙焉璟少耿介有大节博学工文翰弱冠举进士累转鳯阁舎人当官正色则天甚重之宗朝累官尚书右丞相封广平郡公】
　　宗尝赐酺三日上御五凤楼观者喧溢乐不得奏金吾白挺如雨不能遏止上患之髙力士奏河南丞严安之为理严为人所畏请使止之上从之安之至以手板绕塲画地曰犯此者死于是三日指其画以相戒无敢犯者【封氏闻见记曰严安之为赤县尉力行猛政】
　　裴耀卿勤于政事夜阅案牍昼决狱讼常养一雀每夕自更初有声至漏尽则急鸣裴呼为知更雀【刘昫唐书曰耀卿户部尚书守真子也少聪敏解属文弱冠拜秘书正字补相王府典籖睿宗在藩甚重之与掾邱悦文学韦利器更直以备顾问府中称为学直后迁京兆尹寻拜黄门侍郎充转运使】
　　李林甫奸邪隂贼妬嫉贤能至于善守章程深得宰相之体当时虽正直之士多被搆害而寻常仕进者各获其分至开成间人犹呼为李右座而不名【刘昫唐书曰林甫髙祖从父弟叔良之孙天寳中以礼部侍郎同平章事性沉宻城府深阻未尝以爱憎见于容色自处台衡动循格令衣冠士子非常调无仕进之门秉钧二十年朝野侧目惮其威权及国忠诬搆天下以为寃】
　　裴琰之为同州司户叅军年少不主曹务刺史李崇义内轻之因语曰三辅事繁子盍求便官毋留此琰之唯唯州中有积年旧案数百崇义让使断琰之曰何至逼人乃尔命吏人连纸进笔遂为省阅一日都毕既与夺当理而笔词劲妙崇义惊曰子何自晦以成鄙夫之过由是名动一州号霹手
　　徳宗即位淄青节度李正已表献钱三十万缗上欲受恐见欺却之则无辞宰相崔祐甫请遣使慰劳淄青将士因以正已所献钱赐之使将士人人戴上恩诸道知朝廷不重财货上悦从之正已大慙服
　　滋为华州刺史以寛易清简为政【刘昫唐书曰滋字徳深陈郡汝南人弱嵗强学以外兄元结有重名往依焉读书解防奥结甚重之黜陟使赵賛以处士荐授校书郎使南诏还擢谏议大夫出为华州刺史以寛简为政百姓至自他境者给地以居其居曰义合里専以慈恵为本人甚爱之徴拜金吾卫大将军】徴为金吾大将军以杨于陵代之百姓遮道不得去于陵使喻曰吾不敢易公政人皆罗拜【刘昫唐书曰杨于陵字逹夫农人太尉震之后父太清单父尉禄山乱殁于贼于陵始六歳长客江南好学有竒志释褐句容主簿时韩滉节制金陵刚严少所接与于陵以属吏谒谢滉甚竒之谓其妻栁氏曰夫人欲择佳壻吾阅人多矣无如杨主簿者遂以女妻之滉入朝总将相财赋之任于陵以妇翁权幸方炽卜筑建昌以读书山水为乐滉殁始为膳部员外累官检校右仆射】
　　卢坦在江淮时旱俭谷贵或请抑其直坦曰所部地狭谷来他州若直贱不来耳不如任之既而商贾以米坌至又多贷兵食出诸市中米价顿平【唐书曰卢坦字保衡河南洛阳人初为义成军判官累迁中丞出为宣歙池观察使】
　　李徳裕在浙西日南方信禨巫父母疠疾人子厌弃不肯收养徳裕择长老可语者喻以孝慈大伦患难相收无可弃之义数年恶俗大变【刘昫唐书曰李徳裕字文饶赵郡人祖栖筠御史大夫父吉甫元和初宰相徳裕防有壮志苦心力学年才及冠志业大成贞元中以父谴逐蛮方随侍左右元和初父再秉国钧避嫌不仕十一年得殿中侍御史穆宗召入翰林转中书舍人后李逢吉欲引牛僧孺为相惧徳裕与李绅止之出为浙西观察使】
　　李徳裕初作相两街使请准例每早朝令兵卫送徳裕判云在具瞻之地自有国容当无事之时何劳武备卫送宜停
　　白傅【白乐天已见】为郡日恩信及民百姓皆爱而思之尝植桧数本于郡圃后人目为白公桧以比甘棠
　　开成中延英奏对李石【已见】言臣往年从事西蜀中元日尝诣佛寺见故剑南节度使韦臯图形百姓至者先拜而后谒佛至有欲泣者臣访于故老皆曰令公恩深于蜀方百姓税重令公轮年全放自令公后无此恵泽百姓穷困追思益切【唐书曰韦臯字武臣京兆人贞元元年为剑南西川节度使以功加检校司徒中书令封南康郡王】
　　令狐文公除守兖州州方旱俭米价甚髙迓史至公首问米价几何州有仓仓有几石屈指独语曰旧价若干诸仓出米若干定价出粜则可赈救左右窃聴语逹郡中富人竞发所蓄米价顿平【刘昫唐书曰令狐楚字殻士家世儒素楚善属文李説严绶郑儋相继镇太原皆辟从事楚才思俊丽徳宗好文每太原奏至能辨楚之所为郑儋在镇暴疾不及处分后事军中諠哗将有急变中夜十数骑持刃廹楚至军门令草遗表楚在白刃中搦管即成读示三军无不感泣军情乃安自是声名益重官尚书仆射封彭阳郡公谥曰文】
　　文宗【已见】赐翰林学士章服续有待诏先欲赐者上曰赐君子小人不同日待诏赐且待别日
　　赵中令为相日于防事屏风后置二大瓮凡有人投机宜文字者悉置于中满即焚之通衢【东都事畧曰赵普字则平幽州蓟人沉厚有大畧宋太祖受禅以佐命功累官中书令】
　　李文靖【李沆已见】为相当太平之际凡有建议务更张喜激昻者一切报罢曰用此报国【湘山野録曰李公尝被同年马亮责之曰外议以兄为无口瓠公笑曰吾居政府然无长才但中外所陈利害一切报罢聊以此补国耳今国家防制纎悉宻若凝脂茍狥所陈一一行之则所伤实多陆象先曰庸人挠正正谓此也憸人茍一时之进岂念于民耶公薨沐浴右胁而逝盛暑中七日方敛不闻腐气信履践之明效也】
　　宋世京畿及各郡皆有激赏库遇羣盗窃发郡家开库募士故盗不旋踵辄被擒获
　　宋世于郡县立慈防局凡贫家子多欲厌弃不育者许其抱至局书生年月日局置乳媪鞠视他人家或无子女却来局取养之歳祲子女多入慈防局道无抛弃者信乎仁泽之周也
　　五代以来军卒陵将帅胥吏陵长官余风至宋犹未尽除张乖崖【张咏已见】为崇阳令一吏自库中出傍巾下有一钱诘之乃库中钱也乖崖命杖之吏勃然曰一钱何足杖我耶尔能杖我不能斩我也乖崖援笔判云一日一钱千日千钱绳锯木断水滴石穿自仗剑下堦斩其首申台府自劾崇阳人至今之
　　钱若水为同州推官【五朝名臣言行録曰钱若水字淡成河南人举进士官至同知枢宻院事】时有富民女奴逃亡父母讼于州州録事尝贷于富民不获乃劾富民父子共杀女奴罪皆应死富民不胜榜楚自诬服具狱上州皆覆实无反异若水独疑之留其狱数曰録事诣若水诟之曰若受富民钱欲出其死若水笑谢曰今数人当死岂可不少留熟观其狱辞耶留之且旬日若水诣知州屏人言曰若水所以留其狱者宻使人访求女奴今得之矣因宻送于知州所知州垂帘引女奴父母从帘中推女奴示之父母持之而泣乃引富民父子破械纵之其人号泣不肯去曰防使君则某灭族矣知州言此推官之赐其人趋诣水防事若水闭门拒之曰知州自求得之我何与焉其人不得入绕墙而哭倾家资饭僧为若水祈福知州又欲论奏其功若水固辞曰水狱事正人不寃死耳论功非本心也且朝廷若以此为若水功当置録事于何地知州叹服【司马温公涑水记闻曰钱水为同州推官知州性褊急数以胷臆决事水固争不能得辄曰当陪奉赎铜耳旣而果为上司所驳州官皆以赎论知州愧谢已而复然如此数次】
　　谢諌议知襄州日张宻学【逸】为邓城令有善政邓去襄城度汉水才十余里谢暇日多乘小车从数吏渡汉水入邓城界以观风謡或载酒邀张于野外同酌吟啸终日而去【宋史曰谢泌字宗源歙州人少好学有志操贾黄中知宣州一见竒之累官右谏议大夫判吏部铨　墨客挥犀曰谢谏议名知人喜荐下吏知襄州日待邓城知县张逸特厚将荐之朝乃先设几案庭中置章其上望阙焚香拜曰老臣为朝廷得一能吏乃封上之逸官至枢宻学士累典大郡皆有能名】赵徳明言民饥求粮百万斛大臣皆曰徳明新纳誓而敢违约请以诏书责之真宗以问王魏公【王旦已见】公请勑有司具粟百万于京师诏徳明来取上从之徳明得诏慙且拜曰朝廷有人
　　张师徳谒向文简【向敏中别见】曰师徳两诣王相公【王旦已见】皆不得见恐为人轻毁望公从容明之一日方议知制诰王曰可惜张师徳向问何谓王曰累于上前説张师徳名家子有士行不意两及吾门状元及第【师徳是状元张去华子师徳又状元及第】荣进素定但当静以待之若奔竞而得使无阶者何如向方以师徳意启之公曰某处安敢轻毁人但师徳后进待我浅也向因称师徳适有阙望公弗遗公曰第缓之使师徳知聊以戒贪进激薄俗也
　　蒋侍郎【蒋堂已见】为江淮转运日属县例致贺冬至书皆投书即还有一县使人独不肯去须责回书呵逐亦不去曰寜得罪不得书不敢回邑时蘓子美【别见】在坐颇骇曰皂隷如此野狠其令可知蒋曰不然此必徤者能使人不敢慢其令如此乃为一简答之方去子美归吴中月余得蒋书曰县令果徤者遂延誉后卒为名臣或云是天章阁待制杜杞【涑水记闻曰杜杞字伟长为河南转运使五溪蛮反杞以金帛诱出之因为设宴饮以漫陀罗酒昬醉尽杀之因立大宋平蛮碑自拟马伏波上疏论功朝廷劾其弃信専杀之状既而舍之官至天章阁待制】
