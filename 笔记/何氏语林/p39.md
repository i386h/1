<!-- { "loadSidebar": true } -->
　　神宗尝对章惇称张安道之美问惇识否惇退以告吕惠卿惠卿明日与安道同行入朝告以上语且曰行当大用矣安道缩鼻不对其夕安道适与客坐惇呵引到门谒入安道使谢曰素不相识不敢受谒惇慙怍而退熈宁初蔡寺丞【名天申丞相挺之子也】察访京西挟其父势妄作威福震动一路河南尹李师中转运使李南公事之甚恭时司马温公判留司御史台因朝谒应天院天申独立一班旣报班齐温公呼知班曰引蔡寺丞归本班知班引天申立监竹木务官富替善之下天申即日行【盖朝位仪注以官为髙下朝谒应天院留台职也】
　　司马文正公自在台阁时不送门状曰不诚之事所不敢为
　　范蜀公【范镇己见】有子弟赴官乞书诣见朝贵蜀公不许曰仕官不可广求人知受恩多则难为立朝
　　范景仁与赵阅道私好不协熈宁中王介甫执政以景仁时为异同数讦之于上且曰陛下问赵抃即知其为人他日上以问阅道阅道对曰镇是忠臣上问卿何以知其忠对曰嘉祐初仁宗不豫镇百请立皇嗣以安社稷岂非忠乎旣退介甫语阅道曰公不与景仁有隙乎阅道曰不敢以私害公【涑水记闻曰至和中范景仁为谏官赵阅道为御史以论陈恭公事有隙】
　　王荆公与唐质肃【唐介己见】同为叅政议论未尝少合荆公雅爱冯道尝谓其能屈力以安人如诸佛菩萨之行一日于上前语及此事唐曰道为宰相使朝易四姓身事十主岂得为纯臣乎荆公曰伊尹五就汤五就桀者正在安人而已岂得非纯臣质肃曰有伊尹之志则可荆公为之变色
　　王舒王嗜佛书曾子固欲讽之未有以发尝一日会于南昌少顷潘延之亦至延之谈禅王问所得子固熟视之已而又论人物曰某人可秤子固曰弇用老而逃佛亦可一秤舒王曰子固失言也善学者读其书唯理之求有合吾心者则樵牧之言犹不可废言而无理周孔所不敢从子固笑曰前言苐戏之耳【罗湖野录曰清逸居士潘兴嗣字延之初调徳化县尉同郡许瑊拜江州守潘徃见之瑊不为礼遂懐刺归竟不之官问道于黄龙南禅师获其印可尝曰我清世之逸民故自号焉】
　　孙少述与王荆公最厚荆公当国数年不复相闻及荆公再罢相归过髙沙少述适在亟徃造之相见惟劳苦及吊元泽之丧两公皆自忘其穷达遂留荆公置酒共饭剧谈经学抵暮乃散荆公曰退即解舟无由再见少述曰如此更不奉谢矣怅怅各有惜别之色人然后知两公未易测也【老学庵笔记曰孙少述字正之与荆公最厚公别少述诗云应须一曲千囘首西去论心有几人又云子今去此来何时后有不可谁余规其相与如此及公当国数年不相闻人谓二公之交遂絶】
　　王荆公初叅大政一日因阅晏元献小词荆公曰为宰相何讵作词平甫曰彼亦偶然自喜而为尔顾其事业亦不止此时吕惠卿为馆职亦在坐遽曰为政必先放郑声况自为之乎平甫正色曰放郑声不若逺佞人吕大惭【涑水记闻曰王安国常非其兄所为官西京国子教授任满至京上以介甫故召上殿时人以为必除侍讲上问以其兄秉政物论如何对曰但恨聚敛太急知人不明耳上黙然不恱由是别无恩命安国尝力諌其兄以天下恟恟不乐新法恐为家祸介甫不听安国哭于影堂曰吾家灭门矣又责曾布以误惑丞相更变法令布曰足下人之子弟朝廷变法何预足下事安国勃然怒曰丞相吾兄也丞相之父即吾父也丞相杀身破家僇及先人发握邱垅岂得不预我事也】
　　吕惠卿之谪词头始下刘贡父当草制东坡呼曰贡父平生作刽子今日才斩人也贡父引疾谒告东坡一挥而就不日传写都下为之贵【曲洧旧闻曰绍兴初惠卿牵复知江陵到任谢上表云顾惟妄论何禆当日之朝廷徒使烦言有黩在天之君父或曰观此一聨其用心憸愎如此使其得志必杀二苏无疑矣盖当时台諌论列多子由章疏而谪词东坡当笔也】
　　章惇被谪钱勰草词云硁硁无大臣之体鞅鞅非少主之臣章甚衔之绍圣初召拜首台翰林曾子宣【布】草麻洎庭宣有赤舄几几南山岩岩之语时士大夫语云今则几几岩岩奈硁硁鞅鞅乎未几钱自吏部尚书责知池州
　　章子厚在政府一日李直欲复唐巾裹子厚曰未消争竞只烦公令嗣带来畧看苏子由语张文潜曰庙堂之上谑语肆行在下者安得不风靡
　　范淳夫【五朝名臣言行录曰范祖禹字淳夫成都人事神宗哲宗为太史着唐鉴】尝语李方叔云【宋史文苑传曰李豸字方叔其先自郓徙华豸六嵗而孤能自奋立以学问称尝以文谒苏轼于黄州轼谓其笔墨澜翻有飞砂走石之势拊其背曰子之才万人敌也】李文正【李昉己见】有言士人当使王公闻名多而识面少此最名言盖宁使王公讶其不来无使王公厌其不去
　　髙宗在徽宗服中用白木椅子钱大主入觐见之曰此檀香椅子耶张婕妤掩口笑曰禁中用胭脂皂防多相公已有语更敢用檀香作椅子时赵鼎张浚作相【宋史曰张浚字徳逺汉州绵竹人绍兴中总中外之政天子方厉精克已戒饬宫庭内侍无敢越度事无巨细必以咨浚】赵鼎在潮五年杜门谢客时事不挂口及移吉阳军有谢上表曰白首何归怅余生之无几丹心未泯誓九死以不移秦桧见之曰此老倔强犹昔【宋史曰赵鼎字元镇解州闻喜人绍兴中至宰相秦桧畏其逼出知泉州自泉州归复上书言时政桧忌其复用讽次翁论其尝受伪命干没都督府钱十七万缗谪官兴化军论者犹不已责清逺军节度副使潮州安置】
　　史弥逺拜相陈晦草制用昆命元语倪文节叹曰董贤为大司马册文有允执厥中一语萧咸以为尧禅舜之文长老见之莫不心惧今制词所引舜禹揖逊事也天下有如萧咸者读之得不大骇乎乃上省牍请贴改麻制诏下分析弥逺除晦殿中侍御史即劾文节藩臣僣论麻制镌职而罢【宋史曰倪思字正甫湖州归安人中博学宏词科累迁著作郎兼翰林权直光宗即位典册与尤袤对掌故事行三制并宣学士上欲试思一夕并草除公师四制训词精敏在廷诵叹】
　　金人来取赵彬等三十人家属诏归之时洪晧曰昔韩起谒环于郑郑小国也能引义不与金旣限淮官属皆吴人宜留不遣盖虑知其虚实也彼方困于古姑示强以尝中国若遽从之谓秦无人益轻我矣桧变色曰公无谓秦无人【宋史曰洪皓字光弼番昜人少有竒节慷慨有经畧四方志假礼部尚书为大金通问使尼堪迫往刘豫皓不从流逓冷山乌舎锐意南侵曰孰谓海大我力可干但不能使天地相拍尔皓曰兵犹火也弗戢将自焚自古无四十年用兵不止者又数言所以来为两国事旣不受使乃令深入教小儿非古者待使之礼乌舍发怒曰汝作和事官而口硬如许谓我不能杀汝耶皓曰自分当死愿大国无受杀行人之名愿投之水以坠渊为名可也乌舍义之而止】
　　元兵大入贾似道当国以去要君时度宗初即位呼为师相至涕泣拜留之江万里时为叅政以身掖帝云自古无此君臣礼陛下不可拜似道不可复言去似道不知所为下殿举笏谢万里曰防公似道几为千古罪人【宋史曰江万里字子逺都昌人少神隽有锋颖入太学有文声理宗在潜邸尝书其姓名几砚间召试馆职迁右正言为侍御史器望清峻论议风采倾动一时帝眷注尤厚度宗朝官至叅知政事】
　　至元中程文海荐宗臣二十三人以谢枋得为首时行省奉诏起之执手相劳勉枋得谢曰上有尧舜下有巢由枋得名姓不祥不敢赴诏【宋史曰谢枋得字君直信州弋阳人读书五行俱下一览终身不忘寳祐中对防极诋丞相董槐与宦官董宋臣中乙科官至权工部侍郎宋亡见福建行省叅政魏天祐傲岸不为礼与之言不对天祐怒强之而北至京问谢太后櫕所及瀛国所在再拜恸哭迁悯忠寺见壁间曹娥碑泣曰小女子犹耳吾岂不汝若哉留梦炎使医持药杂米饮进之枋得曰吾欲死汝乃欲生我耶弃之于地不食而死】
　　呼沙呼弑卫绍王立宣宗一时朝臣皆言卫王失道天命絶之呼沙呼无罪且有推戴之功独张行信抗章言之不报举朝遂以为讳后史官谓贾益谦经事卫王宜知其事时益谦居郑州乃遣编修一人就郑访之益谦慷慨言曰知卫王莫如我然我闻海陵被弑大定间禁近能暴海陵蛰恶者辄得美仕故当时史官多所附会卫王为人勤俭慎惜名器较其行事中材不及吾唯知此而已设欲饰吾言以实其罪吾亦何惜余年【金史曰贾益谦字彦亨沃州人大定中歴仕州郡以能称累官尚书左丞】
　　亷希宪尝有疾帝累遣医诊视医言须用沙糖作饮北土糖最艰得家人求于外阿哈玛特与二斤且致宻意希宪却之曰使此物果能活人吾终不以奸人所与求活也【元史曰亷希宪字善甫博啰哈雅子也幼魁伟举止异凡儿笃好经史手不释卷一日方读孟子闻召急懐以进世祖问其说遂以性善义利仁暴之防为对世祖嘉之目曰亷孟子由是知名】
　　元世祖一日命亷希宪受戒于国师对曰臣已受孔子戒上曰汝孔子亦有戒耶希宪曰为臣当忠为子当孝孔子之戒如是而已上称善
　　贾居贞为左司郎中刘秉忠奏除叅知政事居贞辞曰他日必有由郎官援例求执政者将何以处之执不肯拜【元史曰贾居贞字仲明真定获鹿人十五汴京破奉母居天平世祖知其贤俾监筑上都城授左司郎中从帝北征毎陈说资治通鉴虽军中未尝废书一日帝问郎俸几何居贞以数对帝谓太薄敕増之居贞辞曰品秩宜然不可以臣而紊制】
　　初迎帝师至京有防令朝臣一品以下皆乗白马郊迎大臣俯伏进觞帝师不为动富珠哩翀时为国子祭酒举觞立进曰帝师释迦之徒天下僧人师也余孔子之徒天下儒人师也请各不为礼帝师笑而起举觞卒饮众为之栗然
　　赵承防【赵孟頫己见】初至京会诏集百官于刑部议法众欲计至元钞二百贯满者死承防抗言其非或以承防年少初自南方来讥国法不便意颇不平责承防曰今朝廷行至元钞故犯法者以是计论罪汝以为非岂欲阻格至元钞耶承防曰法者人命所系议有轻重则人不得其死孟頫奉诏与议不敢不言今中统钞虚故改至元钞谓至元钞终无虚时岂有是理公不揆于理欲以势相陵可乎其人有愧色【元史承防议曰始造钞时以银为本虚实相权今二十年间轻重相去至数十倍故改中统为至元又二十年后至元必复如中统使民计钞抵法疑于太重古者以米绢民生所须谓之二实银钱与二物相权谓之二虚四者为直虽升降有时终不大相逺也以绢计最为适中况钞乃宋时所创施于边郡金人袭而用之皆出于不得已乃欲以此断人死命似不足深取也】王虎臣言平江路总管赵全不法世祖命虎臣徃按叶李执奏不宜遣虎臣帝不听赵承防进曰赵全固当问然虎臣前守此郡多强买人田纵宾客为奸利全数与争虎臣怨之虎臣徃必将陷全事纵得实人亦不能无疑帝悟乃遣他使【遂昌山人杂录曰吴守赵全继除杭吴民泣送不忍舍时浙省以宗室大臣镇之待宪臣如司属全不胜折辱竟卒于杭时人拟以赵广汉】
