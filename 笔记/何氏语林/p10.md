<!-- { "loadSidebar": true } -->
　　大徳中荧惑入南斗许白云以为灾在吴楚窃深忧之是嵗果大祲白云形貌加瘠或问曰先生岂食不足耶白云曰今公私匮竭道殣相望吾岂独饱【元史曰许谦字益之其先京兆人后由平江徙婺之金华谦数嵗而孤稍长肆力扵学受业金履祥之门延祐初居东阳学者翕然从之逺而幽冀齐鲁近而荆扬吴越皆不惮百舍来受业焉学者以其身之安否为斯道之隆替世称为白云先生朝廷赐谥文懿】
　　畅师文任太平路总管公田米积之盈屋曰我家几人尽食此乎呼贫士及细民恣其取去【砚北杂志曰畅师丈字纯父雒阳人好竒尚怪】
　　胡存斋叅政折节下士賔客至者如家焉南北士大夫有经其地无不愿见者每患阍人不为通是日茍不出即悬一牌扵门曰胡存斋在家
　　钱伯全尝纳一女鬟风姿秀雅其室劝伯全私之伯全正色答曰我所以置此者直欲侍巾栉耳汝乃欲败吾徳耶即具赀嫁之果是防子【陶南村辍耕録曰钱璧字伯全松江人中至顺壬申进士端重清慎语不伤气】
　　周仁荣尝筑一室才落成友人杨公道舆疾造门曰愿假君新宅以死仁荣让正寝居之俄而杨死箧中有遗金数锭莫有知者杨之弟诣仁荣求分之仁荣曰贤兄寄死扵我意固在是防事之费我自任之终不敢利其一毫乃对众封籍自平阳呼其子来悉付之【元史曰周仁荣字本心台州人少受性理之学工为文章用荐署美化书院山长官至集贤待制】
　　李仲谦亷介自持每休沐则闭户读书奉禄不给妻纺绩以益薪水之费仲谦止有一布衫或湏浣濯补纫必俟休暇日若賔客见访则使其子致谢曰家君治衣不可出【辍耕録曰李思让字仲谦邹县人至元间由嘉兴路吏贠补浙江按察司书吏后仕至宪官】顾润之【辍耕録曰顾徳玉字润之檇李人】尝从俞观光先生学【辍耕録曰俞长儒字观光越之新昌人为寜国路儒学教授】先生无子尝语人曰吾昔寝疾于杭润之侍汤药情若父子医为之感动弗忍受金我行且老必托之以死后访医吴中疾革趣舟归润之次尹山而卒明日至檇李润之奉其尸敛扵家衰绖就位士人为润之来吊者润之拜之明年扵海盐近顾氏先茔嵗时祭享惟谨或问敛扵家礼与润之曰吾闻师哭诸寝又曰生扵我乎养死扵我乎殡非家敛之则尸诸草莽生服其训死而委诸草莽仁者弗为也闻者叹服
　　王眉叟管领浙之开元宫时浙省都事刘时中【致】海内名士也既卒贫无以为眉叟亲往吊哭周其遗孤举其柩扵徳清与己之夀穴相近春秋祭扫不阙人以为难【遂昌山人杂録曰杭人王溪月讳夀衍字眉叟少为道士后领开元宫】
　　曺公克明在湖广行省日【元史曰曺鉴字克眀宛平人具通五经大义为湖广行省贠外郎累官礼部尚书】麻阳主簿顾渊白致书问讯因寄辰砂一函未及啓封漫置箧中后有一宪官来访语及制药言苦无好辰砂公曰有一故人尝以此见恵寻当奉送及取视乃有砂金三两杂其内公惊叹曰渊白以我为何如人耶时渊白已殁呼其子归之
　　吕徽之安贫乐道常逃其名以耕渔自给一日诣富家易谷种大雪立门下闻閤中有吟哦声乃一人分韵得滕字苦吟弗就先生不觉失笑众诘其故先生因举滕王蛱蝶事众请足之先生援笔立就既敏且工问其姓字终不肯言众惊讶曰尝闻吕防士名欲一见而不得先生岂其人耶曰我农家安知吕防士与之谷怒曰我岂可以货取耶不受刺船去遣人遥尾其后路甚僻逺识其所而返雪晴往访焉惟草屋一间家徒四壁值先生不在忽米桶中有人乃先生妻也因天寒无衣故坐其中【辍耕録曰吕徽之家仙居万山中博学诗文问无不知者】
　　倪元镇自先世以来代雄扵赀元镇厌弃纷华清修好义其师巩昌王仁辅老而无嗣奉养终其身殁为制服执防营务致诚慤当世称之【周南老云林先生墓志铭曰云林倪瓉字元镇元防士也汉御史寛之裔五世祖益挈家渡江至常州无锡梅里之祗陀爱其地胜俗淳遂定居焉厥后族属寖盛赀雄扵乡防士生而俊爽稍长强学好修性雅洁敦行孝弟虽有余财未尝资以为俚俗纷华事】倪防士尝鬻产得钱百千缗防张伯雨至其家念伯雨老不再至推与不留一缗【张伯雨别见】
　　杨铁崖避地松江尝有一贵逰子既破产流落海上数踵先生门一日竟持先生所购倪云林画去左右欲发之先生曰吾哀其困使往见一达官以书画为介耳非盗也其务掩人过如此【铁崖先生传曰铁崖先生者名维桢字亷夫姓杨氏世为绍兴山隂人母李氏梦金钩自月堕于懐既寤生先生少颖悟好学登泰定进士】
　　沈仲说年四十未有子其妻为置一妾姿色美丽仲说询其父祖名姓女泣对曰妾范复初之女也父防家贫老母见鬻扵此仲说恻然泪下因语其妻曰此女之父吴中名士亦吾故人岂忍以为妾当如己子视之即召其母令择壻仲说具奁遣送郡人称之【姑蘓志曰沈右字仲说郡人】










　　语林卷三
<子部,小说家类,杂事之属,何氏语林>
　　钦定四库全书
　　语林卷四　　　　　　明　何良俊　　撰言语第二【上】
　　余读韩诗外得赵仓唐对魏文侯事叹曰夫言何可以已哉排难解结释疑辩诬喻诚通志协羣情定国是使当时无仓唐之言太子不得立魏国几殆呜呼夫言何可以已哉孔子曰诵诗三百使于四方不能専对虽多亦奚以为又曰君子居其室出其言善则千里之外应之正以见言之不可已也
　　何良俊曰余撰语林颇仿刘义庆世説然世説之诠事也以虚标凖其选言也以简逺为宗非此弗録余惧后世典籍渐亡旧闻放失茍或泥此所遗实多故披览羣籍随事防记不得尽如世説其或辞多浮长则稍为删润云耳
　　汉哀帝语尚书郑崇曰卿门何以如市崇答曰臣门如市臣心如水【班固汉书曰郑崇字子游髙宻大族祖父以赀徙平陵崇少为郡文学史大司徒傅喜荐崇擢尚书仆射数求见谏诤上初纳用之毎见曳革履上笑曰我识郑尚书履声】
　　灵帝颇好学艺毎引见刘寛常令讲经寛毎于坐被酒睡伏帝问太尉醉耶寛仰对曰臣不敢醉但任大责重忧心如醉耳帝重其言【刘寛己见】
　　朱公叔年二十许为郡督邮迎太守【张璠汉记曰朱穆字公叔南阳宛人父晖尚书令穆五嵗好学　谢承后汉书曰穆少有英才学明五经性矜严疾恶不交非】太守见公叔问曰君年少为督邮为因族势或有令徳公叔答云郡中瞻望明公如仲尼谓非顔回不敢以逆孔子语次因及风俗人物太守大竒之曰身非仲尼督邮无愧顔子【山松后汉书曰穆著论甚美蔡邕自至其家写之穆感时浇薄慕尚敦笃乃作崇厚论其辞曰夫俗之薄也有自来矣故仲尼叹曰大道之行也而丘不与焉葢伤之也夫道者以天下为一在彼犹在已也故行违于道则愧生于心非畏义也事违于理则负结于意非惮礼也故率性而行谓之道得其天性谓之徳徳性失然后贵仁义是以仁义起而道徳迁礼法兴而淳朴散故道徳以仁义为薄淳朴以礼法为贼也夫中世之所敦已为上世之所薄况又薄于此乎故天不崇大则覆帱不广地不深厚则载物不博人不敦厐则道数不逺昔仲尼不失旧于原壤楚庄不忍章于絶缨由此观之圣贤之徳敦矣老氏之经曰丈夫处其厚不处其薄居其实不居其华夫时有薄而厚施行有失而恵用故覆人之过者敦之道也救人之失者厚之行也往者马援深昭此道可以为徳诫其兄子曰吾欲汝曹闻人之过如闻父母之名斯言要矣逺则圣贤履之上世近则邴吉张子儒行之汉廷故能振英声于百世播不灭之遗风不亦美哉然时俗或异风化不敦尚相诽谤谓之臧否记短则兼折其长贬恶则并伐其善悠悠皆是其可称乎凡此之岂徒乖为君子之道有危身累家之祸焉悲夫行之者不知忧其然故害兴而莫之及斯既然矣又有异焉人皆见之而莫能自迁何则务进者趋前而不顾后荣贵者矜已而不待人智不接愚富不赈贫贞士孤而不恤贤者戹而不存故田蚡以尊显致安国之金淳于以贵势引方进之言夫以韩翟之操为汉名宰然犹不能振一贫贤荐一孤士况其下者乎此禽息史鱼所以専名于前而莫继于后者也故时敦俗美则小人守正利不能诱也时否俗薄虽君子为邪义不能止也何则先进者既往而不反后来者复习俗而追之是以虚华盛而忠信防刻薄稠而纯笃稀斯葢谷风有弃予之叹伐木有鸟鸣之悲矣嗟乎世士诚躬师孔圣之崇则嘉楚庄之美行希李老之雅诲思马援之所尚鄙二宰之失度美韩棱之抗正贵丙张之裕贱时俗之诽谤则道丰绩盛名显身荣然后知薄者之不足厚者之有余也】
　　何良俊曰观朱公叔之论崇厚似欲含光混俗志存闷闷者及其着絶交论与刘伯宗絶交书又何察察忿狷若此耶蔡中郎以为括二论而言之则刺薄者博而洽断交者贞而孤及考公叔之平生刺奸疾邪又不肯以身而受物之汶汶者则崇厚之作岂亦其矫性之谈欤蔡又云孤有羔羊之节与其不获已而矫时也走将从夫孤焉余则以为孤不可以立训乃録其崇厚着之篇
　　郑康成【郑己见】在冀州坐【山松后汉书曰绍字本初汝南汝阳人司空逢之庶子出后伯父成　英雄记曰绍不妄通賔客非海内知名不得相见又好防侠与张孟卓何伯求吴子卿许子逺伍徳瑜为奔走之友】时汝南应劭亦归于【东观汉记曰应劭字仲逺汝南南顿人父奉司校尉劭少便防学博览多闻】因起自賛曰故泰山太守应仲逺北面称弟子何如郑笑曰仲尼之门考以四科回赐之徒不称官阀应有慙色
　　符伟明在太学【范曅后汉书曰符融字伟明陈留浚仪人少有鉴识先是汉中晋文经梁国黄子艾并恃才智炫曜上京融察其非真谓李膺曰二子行业无闻而使公卿问疾王臣坐门融恐小道破义空誉违实特宜察焉膺然之二人由是名论渐衰后以浮薄罪废　谢承后汉书曰融一见郭林宗便与之交又介于李膺以为海之明珠未耀其光鸟之鳯凰羽仪未翔膺与林宗相见待以师友之礼遂振名天下融之致也】师事少府李膺膺风性髙简每见伟明辄不听他客前聴其言论伟明幅巾奋袖谈辞如云膺常捧手叹美【范曅后汉书曰李膺字元礼頴川襄城人祖修太尉父益赵国相膺性简亢无所交接唯以荀淑陈寔为师友】张彦真去官归乡道逢友人共班草言曰赵杀鸣犊仲尼临河而反覆巢竭渊龙凤逝而不至今宦竖日乱陷害忠良夫徳之不逮人之无援将性命之不免奈何相抱而泣有一老父趋而过之植其杖太息言曰二丈夫何泣之悲也夫龙不鳞凤不蔵羽网罗髙悬去将安所虽泣何及乎二人欲与之语不顾而去【司马彪续汉书曰张升字彦真陈留尉氏人祖放富平侯】
　　范孟博以党事系狱诏遣中常侍王甫以次辩诘孟博越次对曰臣闻仲尼之言见善如不及见恶如探汤欲使善善同其清恶恶同其汚谓王政之所愿闻不悟更以为党甫问卿更相防举迭为唇齿有不合者动见排斥其意云何孟博慷慨仰天曰古之循善自求多福今之循善身陷大戮身死之日愿埋滂于首阳山侧上不负皇天下不愧夷齐甫愍然为之改容【范曅后汉书曰范滂字孟博汝南细阳人少厉清节举孝亷为清诏使登车揽辔有澄清天下之志及至州境守令自知汚望风解印绶去其所举奏莫不厌塞众望后以党事诛】
