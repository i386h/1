<!-- { "loadSidebar": true } -->
　　禇澄善医李道念有冷疾五年澄曰汝病是食白瀹鸡子过多取苏一升令煮服之吐一物如升涎裹之乃是鸡雏羽翅爪距皆见凡十三头而病愈【南史曰禇澄字彦道禇彦回之弟也尚宋文帝女庐江公主拜驸马都尉歴官清显善医术】
　　徐秋夫能医尝夜中有呻吟声甚凄怆秋夫问何须答言某家在东阳患腰痛死虽为痛尤难忍请疗之秋夫问云何厝法请为刍人按孔穴针之秋夫如言为灸四防又针肩井三防设祭埋之眀日见一人来谢忽然不见宋文帝云天下有五絶而皆出钱唐谓杜道鞠弹棊范恱诗禇欣逺模书禇围棊徐道度疗疾道度是秋夫子
　　徐之才善医药可称神解尝有一人患脚跟踵痛诸医莫能识之才曰此蛤精疾也由乗船入海垂脚水中病者言实曽如此之才为剖得蛤子二枚大如榆荚【张太素齐书曰徐之才字茂卿髙平金乡人五叶祖仲融于秦望山有道士过之求饮因留瓠芦遗之曰习此子孙当以道术救世开视乃扁鹊镜经一卷习之遂为良医父雄代传其术号为神明之才幼而俊发尤为精敏仕梁为豫章王镇东常侍随综镇彭城综降魏之才走至吕梁为魏所获既覊旅以医自业又谐滑稽王公贵人争馈之稍迁散骑常侍】
　　齐梁间有薛伯宗善徙痈公孙泰尝患背痈伯宗为气封之徙置斋前栁树上明旦痈消树边便起一瘤如拳稍稍长大二十余日瘤大脓烂出黄赤汁斗余为之痿损
　　尝有人以骨为刀子靶者五色纷错文采异常徐之才见之曰此人瘤也问所得处云于古冡见髑髅额骨长数寸削视有文理遂用之其明悟如此
　　隋文帝将迁都夜与髙颎苏威二人定议庾季才旦日奏云臣仰观象俯察圗记兆允袭必有迁都之议且汉营北城经今八百嵗水皆咸卤不甚宜人愿为迁徙计帝愕然谓颎等曰是何神也遂发诏施行
　　济阳蔡仲熊礼乐博闻尝谓人曰凡钟律在南不容复得调平昔五音金石本在中土今既来南土气偏陂音律乖矣人皆伏其言
　　乐人王令言妙解音律大业末炀帝将幸江都令言子当从忽于戸外弹胡琵琶作翻调安公子曲令言时卧室中闻之大惊蹶然而起曰变变急呼其子问曰此曲兴自早晚其子言顷来有之令言欷歔流涕谓其子曰汝慎无从行帝必不返子问其故令言曰此曲宫声徃而不返宫者君也吾是以知之帝果于江都遇害赵耶利善鼓琴贞观初独步上京尝云吴声清宛若长江广流绵绵徐逝国士之风蜀声躁急若激浪奔雷亦一时俊决【乐纂曰赵师字耶利天水人以琴道见重海内帝王贤贵靡不钦风旧错谬十五弄皆削凡归雅述胡笳五弄谱弟子达者数人并当代翘楚卒于贞观十年】
　　许宗仕陈为新蔡王外兵叅军王太后病风不能言医家吿术穷宗曰饵液不可进即以黄茋防风煮汤数十斛置牀下气如雾重薄之是夕语
　　客师【天纲子名客师】尝渡江叩舟而言曰舟中人鼻气皆黑不可以济俄有一男子跛足负就舟客师曰贵人在吾可以济矣江中风果大起几覆而免跛男子是娄师徳
　　太常缺黄钟铸不能成李嗣真居崇业里疑土中有之弗得其所道上逢一车有铎声甚厉嗣真曰宫声也市以归振于空地若有应者掘之得钟众乐遂和【刘昫唐书曰李嗣真滑川匡城人博学晓音律兼善隂阳推筭之术永昌中拜御史中丞为来俊臣所防配流岭南】章懐太子尝作寳庆曲阅于太清观李嗣真谓道人刘槩辅俨曰宫不召商君臣乖也角与徴戾父子疑也死声多且哀若国家无事太子任其咎俄而太子废叶法善居真观尝有朝士诣之解淹留满坐思酒忽有一美措傲睨直入称麴秀才年二十余肥白可观笑揖诸公抗声哗论良久暂起法善曰此子突入词辩如此是魅俟其复至密以小劒击之随手堕于阶下化为瓶榼一座惊慑遽视乃醲醖也众笑饮之其味甚佳咸曰麴生风味不可防也【刘昫唐书曰叶法善括苍人三代为道士皆有摄养之术法善少符箓尤能厌劾神显庆中征诣京师先天中封越国公】
　　僧一行长于术数所善王生其子杀人繋狱求救于一行一行曰吾以数推之近当有赦遣其徒授以布囊戒令某处废园伺之有物当来其数七共捕之以囊携来至晡时果有七豕入园尽获之即寘于大瓮中密覆封以太一泥朱书梵字志之太史奏北斗忽不见帝以问一行曰莫若大赦帝从之其夕太史奏北斗复见如故【刘昫唐书曰一行姓张氏魏州昌乐人都督公谨之孙少聪敏博览经史尤精歴象五行之学时道士尹崇博学先达素多坟籍一行诣崇借太经读之数日还其书崇曰此书意指稍深吾寻之积年尚不能晓吾子试更研求何遽见还一行曰究其义矣因出所撰大行图及义决一卷示崇崇大惊因与谈其奥甚嗟伏之谓人曰此后生顔子也由是大知名】
　　客以按乐圗示王右丞右丞徐曰此霓裳第二叠最初拍也客未然引工按曲乃信
　　凉州献新曲宗御便坐召诸王观让皇宪曰曲虽佳然宫丽而不属商乱而暴君卑逼下臣僣犯上发于忽防形于音声播之咏歌见于人事臣一日有播迁之祸帝黙然及安史之乱乃思宪审音【让皇已见】
　　李年尝至岐王宅闻琴曰此秦声良久又曰此楚声主人入问之则前弹者陇西沈妍后弹者杨州薛满李翺守庐江有重囚当刑引録之此人哀鸣曰某有薄艺愿于贵人前试之问之乃长啸也因命释械俄而清声上彻云汉公曰不谓苏门之风出于赭衣之下可与孙阮同躅乎即赦其罪
　　李賛皇【李徳裕已见】作相日有亲知使京口賛皇曰金山泉子江中泠水各置一壶其人举棹醉而忘之至石头城方忆乃汲一瓶归献之李饮之曰江南水味大异顷嵗此颇似建业石头城下水其人谢过不敢刘禹锡为屯田贠外郎时一僧有术数极精禹锡邀之至省方欲问忽报韦生在外禹锡令僧坐帘下出接韦韦献卷禹锡略省之意色殊倦韦去僧吁嗟良久曰某欲言贠外心必不惬如何禹锡曰但言之僧曰贠外后迁乃本行正郎然须待适来韦生知印处置禹锡大怒揖出不旬日贬官韦乃处厚相也后三十年在中书禹锡转屯田郎中
　　晁文元公【迥】少闻方士之术凡人耳有响目有神光其后听于静中若铃声逺闻耆年之后愈觉清澈公名之曰三妙音一曰幽泉潄玉二曰清声揺空三曰秋蝉曵绪
　　张仆射【齐贤】漕江南日以书荐王冀公【王钦若已见】于钱希白钱时以才名独步舘阁适延一术士以考休咎不容通谒王局门下厉声诟阍人术者遥闻之谓钱曰此不知何人若声形相称世无此贵者但形不副声尔愿延入使某一见希白召之冀公单防逺人神貌踈瘦举止山野希白蔑视之术者悚然侧目视既退稽颡兴叹曰人中之贵有此十全者希白戏曰都堂便有此等宰相乎术者正色曰公何言欤且宰相何时而无此君不作则已若作则天下富盛而君臣相得至死有庆而无吊不完者但无子而已希白曰他日当陶铸吾辈乎术者曰不在他日愿公无忽后希白方为翰林学士冀公已真拜【东都事畧曰钱易字希白吴越国王倧之子十七举进士言者以其轻俊黜之太宗语苏易简曰朕恨不与李白同时易简曰有钱易者李白才也太宗喜曰然当用唐故事召入禁林防盗起劒南不果真宗朝擢知制诰迁翰林学士】
　　欧阳公尝得一古画牡丹丛下有一猫公未知其精麄以示吴正肃【吴育已见】正肃一见曰此正午牡丹也其花披哆而色燥此日中时花也猫眼黒睛如线此正午猫眼也凡带露花则房敛而色泽猫眼早暮则睛圎正午则如一线耳人称其善求古人之意
　　蔡君谟善别茶建安能仁院有茶生石缝间寺僧采造得茶八饼号石岩白以四饼遗君谟以四饼宻遣人走京师遗王内翰禹玉嵗余君谟被召还阙访禹玉禹玉命子弟于茶筒中选茶之精品碾待君谟君谟捧瓯未甞輙曰此极似能仁石岩白公何从得之禹玉未信索贴验之乃服【东都事畧曰蔡襄字君谟兴化军仙游人为著作佐郎时唐介以直言贬春州别驾襄言贬太重得改英州襄为政清明以端明殿学士知杭州性嗜茶第其品目以为谱】
　　贾师宪防时【贾似道已见】尝出游湖山小憩栖霞岭一布裘道者瞪视曰官人好自爱将来功名不在韩魏公下贾意其见侮既而醉博平康偶破其靣他日复遇道者顿足惊叹曰可惜可惜天堂已破必不能令终其后悉騐纽勒欢尼噜古善识马尝行郊野见数马迹指其一曰此竒骏也以已马易之果然【辽史曰纽勒欢尼噜古逸其氏族补积庆宫人应歴初为习马实达尔以母忧去一日至雅布山见一巨人惶惧走巨人止之曰勿惧我地祗也尔母于斯当速诣阙必贵显因从之累迁马羣侍中】
　　李国用自北来杭【辍耕録曰国用登州人尝为卒遇神仙教以观日之法能洞见肺腑世称神明】傲岸陵物时贵咸敬之谢后诸孙有字退乐者设早馔延致国用至即据中位省幕官皆列坐不得其一言时赵文敏公在杭人称为七司戸与谢婣戚屈来同饭文敏公风疮满靣李望见即起迎语坐客曰我过江仅见此人耳疮愈即靣君异日官至一品名闻四海后皆如其言
　　李国用兼能望气襄阳未破时世祖命即其军中望气行逾两三舍即还奏曰臣见卒伍中徃徃有台辅气襄阳不破江南不平置此人于何地未几果下襄阳吾子行【吾衍已见】妙解音律尝有一人从豫章来以音律自髙闻子行造之子行遍扣所列钟铙问之客言其音所属语皆符合子行最后取东柱下镈钟击之镈形弇其音沍客审听之曰宫乎子行笑曰宫当浑以圜此郁勃不发非宫也而不比他音当是古弃镈耳客乃服
　　巧艺第二十一
　　夫徳成而上艺成而下艺非君子所先也然孔子曰游于艺又曰吾不试故艺至以博奕为贤于无所用心则亦岂圣人之所废哉余观庄生言宋元君将画图一画史后至儃儃然不趋受揖不立因之舎则解衣磐礴臝君曰是真画者也后世称王维之画为天机所到呜呼夫能遗人而后可以全于天是岂维艺哉进于道矣他如轮扁之轮郢人之斤庖丁之解牛皆所谓遗人以全天者也茍仅能执绳墨守途辙而不失者是工徒之厮役也曷足以言艺哉
　　蔡中郎性沉审志好琴道嘉平中入清溪访谷先生故居山五曲曲有迹中郎每一曲制一弄三年曲成出呈马季长王子师辈皆叹异之
　　汉世安平崔瑗瑗子寔【张懐瓘书断曰崔瑗字子玉安平人曽祖篆父骃子玉官至济北相文章盖世善章草书师于杜度防画之间莫不调隂阳昂评其书如危峯阻日孤松一枝王谓之草贤　羊愔能书人姓名曰瑗子寔字子真官至尚书亦能草书】农张芝芝弟昶【羊愔能书人姓名曰农张芝字伯英髙尚不仕善草书精劲絶伦家之衣帛必先书而后练临池学书池水尽墨每书云匆匆不暇草书人谓为草圣芝弟昶汉黄门侍郎亦能草今世云芝草者多是昶作也】并善草书而魏武亚之桓君山【桓谭已见】蔡伯喈【蔡邕】善音乐冯翊山子道王九真郭凯【三人未详】诸人善围棋魏武皆与埒能魏文帝善弹棋能尽其巧尝云京师先工有马合乡侯东方安世张公子常恨不得与彼数子者对
　　魏文帝善击劒尝与征虏将军刘勲奋威将军邓展饮宴邓自言善有手臂习兵能空手入白刃因求与魏文对时酒酣耳方食甘蔗便以为杖下殿数交三中其臂
