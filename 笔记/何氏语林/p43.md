<!-- { "loadSidebar": true } -->
　　夫人情深阻而莫测事势倚伏而难定况乎人方幼而即审其终事未形而能知其着可不谓尤难哉书曰知人则哲维帝其难之易曰知几其神乎不虚耳然子贡亿则屡中夫子顾少之焉何平叔曰子贡不穷理而幸中亦所以不虚心也盖圣人者心如明镜遇物便了岂有议拟一涉议拟或幸中鲜不失矣况亿以为知者哉易称寂然不动感而遂通释氏所谓常寂常照皆此道也后世去古圣贤甚逺然观其品校人物推测事几多竒中若大贤以下有不能者何耶盖东汉以后尚老释宋世好谈理性呜呼清虚澄汰之功又焉可诬也吴祐牧猪长垣泽中诵经而行【范晔后汉书曰吴祐字季英陈留长垣人年二十丧父居无担石而不受赡遗常牧豕于长垣泽中行吟经书后举孝亷】北海公沙穆游太学资乏变服为佣与祐赁舂遂为交于杵臼之间延熹中京师游士范滂诸人非毁朝政公卿以下折节下之太学生争慕其风以为文学将兴处士复用申屠蟠叹曰【范晔后汉书曰申屠蟠字子龙陈留外黄人九嵗丧父哀毁过礼家贫佣为漆工郭林宗见而竒之同郡蔡邕深重蟠及被州辟乃让蟠曰蟠秉气妙性敏心通丧亲尽礼几于毁灭至行美义人所鲜能安贫乐潜味道守真不为燥湿轻重不为穷达易节方之于邕以齿则长以徳则贤郡召主簿不行太尉黄琼辟不就琼卒归葬四方名豪会者六七千人互相谈论莫能及蟠惟南郡一生与相酬对旣别执蟠手曰君非聘则徴当相见于上京矣蟠勃然作色曰始吾以子为可与言何意乃拘敎乐贵之徒耶振手而去不复与言】昔战国之世处士横议列国之君至为拥篲先驱卒有坑儒烧书之祸今之谓矣乃絶迹于梁砀之间因树为屋自同佣人【谢承后汉书曰蟠居蓬莱之室依桑树为楝前后征辟文书悉挂于树初不顾盻也】钟季明【钟皓己见】为郡功曹时陈太丘【陈寔己见】为西门亭长钟深独敬异太丘少钟十七嵗常礼待与同分义会辟公府临辞太守问钟谁可代君钟曰明府必欲得其人西门亭长可用太丘曰钟君似不察人为意不知何独识我
　　钟季明兄子觐是李元礼【李膺己见】姑子与元礼年齐并有令名觐又好学慕古有退让之行元礼祖太尉【汉官仪曰李修字伯游安帝时为太尉】言觐似我家性国有道不废国无道免于刑戮复以元礼妹妻之元礼尝谓觐曰孟轲以为人无好恶是非之心非人也弟于人何太无皂白耶觐尝以元礼之言白钟君钟君曰元礼祖公在位诸父并盛韩公之甥故得然耳国武子好昭人过以为怨本今岂其时保身全家汝道为是后元礼虽荷功名卒殒身世祸【范晔后汉书曰元礼免归乡里居阳城山中天下士大夫皆髙尚其道而污朝廷荀爽恐其名髙致祸欲令屈节以全乱世为书贻曰久废过庭不闻善诱陟岵瞻望惟日为嵗知以直道不容于时恱山乐水家于阳城道近路夷当即聘问无状婴疾阙于所仰顷闻上帝震怒贬黜鼎臣人同谋以为天子当贞观二五利见大人不谓夷之初旦明而未融虹蜺扬煇弃和取同方今天地气闭大人休否智者见险投以逺害虽匮人望内合私愿想甚欣然不为恨也愿怡神无事偃息衡门任其飞沈与时抑扬】
　　李元礼一世龙门时同县聂季宝小家子不敢见元礼杜周甫知季宝贤不能定名以语元礼元礼呼见坐置砌下牛衣上一与言即决曰此人当作国士后卒如元礼言【聂季宝未详】
　　许子将山峙渊停行应规表【范晔后汉书曰许劭字子将汝南平舆人少峻名节好人伦多所赏识与兄靖俱有髙名好共论郷党人物毎月辄更其品题汝南俗有月旦评焉】谢子防世称其裁鉴见子将十许嵗时叹曰此乃希世之伟人【汝南先贤传曰谢甄字子防汝南召陵人禀气聪爽明识达理有人伦尝曰察其盼睐则赏其心覩其顔步则知其道】
　　许子将尝到颍川多长者之游唯不诣陈仲弓【陈寔己见】又陈仲举【陈蕃己见】妻丧还葬乡人俱至许独不徃或问其故子将曰太丘道广广则难周仲举性峻峻则少通故不造也时人服其裁量
　　卫子许弱冠与同郡圏文生同称盛德郭林宗与二人俱到市子许买物随价讐直文生訿呵减价乃取林宗曰子许少欲文生多情此二人非徒兄弟乃父子也后文生以货见捐子许以烈节致誉【先贤行状曰卫兹字子许陈留襄邑人不为诡激之行不狥流俗之名明虑渊深规畧宏逺为车骑将军何苗所辟司徒杨彪再加旌命汉室倾荡曹公到陈留与兹相见同议起兵兹曰乱生久矣非兵无以整之由是首讃洪谋从太祖入荥阳力战终日失利而殁】
　　曹操防时人无知者尝徃桥太尉太尉见而异焉【范晔后汉书曰桥字公祖梁国睢阳人少为县功曹举孝亷补洛阳左尉光和元年拜太尉性刚急无大体然谦俭好士及卒家无居业丧无所殡当时称之】语曹曰今天下将乱安生民者其在君乎曹常感其知己后经太尉墓辄凄怆致祠自为祭文【按曹公祭文曰故太尉桥公懿德髙轨泛爱博容国念明训士思令谟幽灵潜翳恳哉缅矣操以幼年逮升堂室特以顽质见纳君子增荣益观皆由奬朂犹仲尼称不如顔渊李生厚叹贾复士死知己懐此无忘又承从容约誓之言殂没之后路有经由不以斗酒鸡过相沃酹车过三步腹痛勿怨虽临时戏笑之言非至亲之笃好胡肯为此辞哉怀旧惟顾念之凄怆奉命东征屯次乡里北望贵土乃心陵墓裁致薄奠公其享之】
　　盛孝章为台郎路逢一童子是孔文举【孔融己见】孔时年十余嵗孝章察其容貌非常怪而问之孔举手答曰是鲁国孔融孝章以为异乃载归与之言知其竒才便结为兄弟升堂拜亲【虞预会稽典录曰盛宪字孝章防稽人器量雅伟举孝亷补尚书郎迁吴郡太守孙防定吴会诛其英豪宪素有名防深忌之初宪与少府孔融善忧其不免与曹公书由足征为都尉诏命未至果为权所害】
　　王叔优与弟季道小时闻郭林宗有知人之鉴共徃之请问才行所宜以自处业林宗笑曰卿二人皆二千石才也然叔优当以仕宦显季道宜以经术进若违才易务亦不至也叔优等从其言后叔优至北中郎将季道代郡太守【王氏世谱曰王防字文舒太原晋阳人伯父柔字叔优父泽字季道】
　　荀令君举士不以一揆【荀彧己见】戏志才【魏志曰戏志才筹画士也太祖甚器之早卒】郭嘉【魏志曰郭嘉字奉孝颍川人太祖与荀彧书曰自志才亡后莫可与计事者汝颍固多竒士谁可以继之彧荐嘉召见论天下事太祖曰使孤成大业者必此人也】有俗之累杜畿简傲少文【魏志曰杜畿字伯侯京兆杜陵人　傅子曰畿自荆州还至许见侍中耿纪语终夜尚书令荀彧与纪比屋夜闻畿言异之旦遣人谓纪曰有国士而不进何以居位旣见畿如旧相识遂进畿于朝】皆以智防举之终各显名
　　司马徳操【司马徽己见】有人伦在荆州时知刘表性暗必害善人乃括囊不复谈议时有以人物问徳操者初不辩其髙下每辄言佳其妇谏曰人质所疑君宜辩论而一皆言佳岂人所以咨君之意徳操曰如卿所言亦复佳【司马徽别传曰有人谓刘表曰司马徳操竒士也但未遇耳表后见之曰世人多妄语此直小书生耳便以为竒其智而能愚皆此类】
　　管幼安【管宁己见】见公孙度时语唯经典不及世事乃因山为庐凿坏为室越海避难者皆就之旬月成邑遂讲诗书陈爼豆饰威仪明礼让非从学者弗见由是度安其贤民化其徳邴原时亦在辽好以清议格物度已下心不安之幼安谓原曰潜龙以不见为徳言非其时皆招祸之道也宻劝令西还
　　杜伯侯【杜畿己见】与太仆李恢东安太守郭智有好恢子丰交结英隽以才智著名【鱼豢魏畧曰李丰字安国年十七八邺下名为清白识别人物海内翕然注意后随军在许昌声称日隆其父不愿其然令闭门断客明帝在东宫丰在文学中及即尊位得吴降人问江东闻中国名士为谁降人云闻有李安国者时丰为黄门郎帝问左右安国所在左右以对帝曰丰名乃被于吴越耶转骑都尉】智子冲有内实而无外观【蜀记曰晋扶风王骏镇关中司马刘宝长史桓隰诸官属共论诸葛亮于时谈者多讥亮托身非所劳因蜀民力小谋大不能度徳量力金城郭冲以为亮权智英畧有逾管晏因条亮五事隐没不闻于世者宝等不能复难扶风王慨然善冲之言】伯侯为尚书仆射二人各修子孙礼见伯侯旣退伯侯叹曰孝懿无子非徒无子殆将无家君谋为不死也时人皆以伯侯为误恢死后丰为中书令父子兄弟皆诛冲为代郡太守卒继父业世乃服伯侯知人
　　厐士元性好人伦勤于长养毎所称述多过其才时人或问之士元曰当今雅道陵迟善人常少方欲兴风俗长道业不美其谭即声名不足企慕不足企慕而为善者少矣今拔十失五犹得其半而可以崇迈世敎使有志者自励不亦可乎时人服其言【襄阳记曰厐统字士元襄阳人少未有识者惟徳公重之年十八使见司马徳操徳操与语旣而叹曰徳公诚知人此实盛徳也】
　　李衡小时闻羊道【别见】有人物徃干之道曰多士之世尚书剧曹郎也【襄阳耆旧传曰李衡字叔平襄阳人习竺以女英习配之汉末为丹阳太守孙休在丹阳衡数以法绳之后休得立衡自诣狱表列前失休下令曰李衡以徃事之嫌自拘有司夫射钩斩袪在君为忠遣衡还郡勿令自疑加威逺将军】
　　荀奉倩【荀粲己见】与傅兰硕【魏志曰傅嘏字兰硕北地泥阳人弱冠知名司空陈羣辟为掾傅子曰嘏旣达治好正而有清理识要好论才性原本精防尠能及之司隶校尉钟会年甚少嘏以明智交】
　　【会】夏侯太初【夏侯别见】亲善荀常语兰硕与太初曰子等在世涂间功名必胜我但识劣我耳兰硕难曰能盛功名者识也天下孰有本不足而末有余者耶荀曰功名者志局之所奬也然则志局自一物耳固非识之所独济也我以能使子等为贵然未必齐子等所为二人莫能难
　　裴使君【裴徽己见】问管公明【管辂己见】何尚书【何晏己见】一代名士其实何如管曰其才若盆盎之水所见者清不见者浊神在广博志不务学弗能成才如以盆盎之水求一山之形形不可得则智由此惑故说老庄则巧而多华说易义则美而多伪华则道浮伪则神虚得上才则浅而絶流得中才则游精而独出辂以为少功之才也裴使君曰吾数与何平叔共说老庄易义常觉其辞妙于理不能折之又时人吸习归之益令不了相见得清言然后灼灼耳
