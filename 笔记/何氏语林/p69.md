<!-- { "loadSidebar": true } -->
　　晋世羊昙善唱乐桓子野善挽歌【二人已见】及山松作行路难曲时人谓之三絶【晋中兴书曰山松陈郡人祖乔益州刺史父方平义兴太守山松歴秘书监吴国内史孙恩乱见害】
　　羊敬元少便静黙美言笑善容止父不疑为乌程令王献之为吴兴太守羊时年十二王甚知爱之尝夏月入县羊着新绢裙昼寝献之书裙数幅而去羊本工书因此弥善【窦蒙述书赋注曰羊欣字敬元太山人不疑子宋中散大夫与丘道防同受献之笔法　张懐瓘书断曰羊欣师资大令时多众贤非无云尘之逺若亲承妙防入于室者唯独此公亦犹顔回与夫子有步骤之近槭若严霜之材婉如流风之雪惊禽走兽骆驿飞驰可谓王之荩臣朝之元老沈约云敬元尤长于隶书子敬之后可以独歩时人云买王得羊不失所望】
　　衡阳王【义季】镇京口戴颙衣野服为王鼓琴并新声变曲其三调游广陵止息之流皆与世异太祖闻之尝曰吾东廵之日当宴戴公山也以戴好音常给正声伎一部
　　宗敬微【测】善画自圗阮籍遇苏门于行障上坐卧对之又画永业佛影台皆为妙作
　　羊保善奕棋何尚之亦雅好棋吴郡禇年七嵗入髙品及长冠絶当时父荣期与臧质同逆应从坐何尚之请曰奕棋之妙超古冠今魏犨犯令以才获免父戮子宥其例甚多特乞与其微命使异术不絶上不许时人痛惜之
　　江左能棊人琅琊王抗第一品吴郡禇思庄防稽夏赤松第二品赤松思速善于大行思庄思迟巧于鬭棋宋文帝世羊保为防稽太守帝遣思庄入东与保戏因制局圗还于帝前覆之齐太祖尝使思庄与王抗交赌自食时至日暮一局始竟上倦遣还省至五更方决抗睡于局后思庄达晓不寐或云思庄所以品第致髙縁其用思深久人不能对
　　自汉时已有佛像而形制未工宋戴颙父子特善其事宋世子铸丈六铜像于瓦官寺既成靣恨瘦工人不能改颙曰非靣瘦乃臂胛肥耳及减臂胛瘦患遂除宋孝武赐何戢蝉雀扇乃顾景秀所画同时吴郡陆探微顾彦先皆能画叹其巧絶后齐髙帝好画扇戢因王晏献之上令晏厚酬其意
　　刘瑱少有行业文藻隶丹青并为当世第一瑱妹为齐鄱阳王妃伉俪甚笃王为齐明帝所诛妃追伤成疾医所不疗有陈郡殷蒨善冩人靣与真不别瑱令蒨画王形像并圗王平生所宠姬共照镜状如欲偶寝瑱乃密使媪奶示妃妃视仍唾之因骂云故宜早死于是恩情即歇病亦除差【萧子显齐书曰瑱字士温刘绘弟也善画妇人时有荥阳毛惠逺善画马并为当世第一瑱仕齐至义兴太守】
　　萧贲是竟陵王子良之孙有文才善书画尝于扇上圗山水咫尺之内便觉万里为遥矜慎不传自娱而已梁宣城王于东府起斋令顾野王画古贤【陈书曰顾野王字希冯吴郡吴人祖子乔梁武陵王府防军事父烜临贺王记室以儒术知名野王七嵗读五经畧知大指九嵗能属文尝制赋领军朱异见而竒之十二随父之建安撰地记二篇长而遍观经史精记黙识天文地理蓍占虫竒字无所不通为临贺王府记室宣城王为扬州野王及琅琊王褒并为賔客后仕陈至黄门侍郎】王褒书賛【周书曰王褒字子深琅琊临沂人曽祖俭祖骞父规并仕南朝褒识量淹通博览史传除秘书郎萧子云特善草隶褒以姻戚去来其家遂相模范而名亚子云并见重于时入周仕至开府仪同三司】时人称为二絶
　　郑述祖聪敏有风检为先达所称能鼓琴自造龙吟十弄云尝梦人弹琴寤而冩得当时以为絶妙
　　吴道传神写照如欲笑言
　　吴道尝画殿内五龙鳞甲飞动每欲大雨即生烟雾宗忽思嘉陵江山水假吴生驿逓令徃写貌及回帝问之道云臣无粉本并记在心遣于大同殿圗之嘉陵江山水一日而就时有李将军山水擅名亦画大同殿数月方毕上曰李思训数月之功吴道一日之迹各极其妙也【朱景唐朝名画録曰李思训开元中除卫将军善画品格髙竒为国朝山水第一】宗召李思训圗大同殿壁兼画掩障数日因奏对上曰卿所画掩障夜闻水声真通神之佳手也
　　王右丞【王维已见】画思入神其山水平逺云势石色绘工以为天机所到非学可及

　　语林卷二十三
<子部,小说家类,杂事之属,何氏语林>
　　钦定四库全书
　　语林卷二十四　　　　　眀　何良俊　撰企羡第二十二
　　夫自贤者日损见人之贤者日益夫茍见人之贤企而望之常不及则其进善宁有穷乎故曰好善优于天下不虚耳
　　赵文楚拜东海相道经荥阳县令曹暠是文楚故孝廉迎路谒文楚不为留暠送至亭次望尘不及谓主簿曰赵君名重今过界不见必为天下笑即弃印绶追至东海谒文楚毕辞归【范晔后汉书曰赵咨字文楚东郡燕人少孤有孝行州郡举孝廉不就后举有道拜东海相在官清简计日受奉视事三年以疾自乞征拜议郎】
　　张楷除长陵令不至官居农山中学者随之所居成市后华隂山南遂有公超市【范晔后汉书曰张楷字公超蜀郡成都人通严氏春秋古文尚书门徒常百人賔客慕之父党夙儒造门车马填街徒从无所止贵戚之家皆起舍巷次以过客往来之利楷疾其如此輙徙避之】
　　李元礼独持风裁以声名自髙士有被其容接者名为登龙门
　　郭林宗来游京师当还乡里送车千许乘李膺亦在焉众人皆诣大槐客舍而别独膺与林宗共载乘薄笨车上大槐坂观者数百人引领望之若松乔之在霄汉庾征君少给事县庭郭林宗见而防之劝游学宫遂为诸生佣后能讲论自以卑第毎处下坐诸生博士皆就讐问由是学中以下坐为贵【范晔后汉书曰乗字世游颍川鄢陵人征辟并不起世号征君】
　　郭林宗声望显重士争归之载刺常盈车
　　郭林宗尝行陈梁间遇雨巾一角霑折二国学士着巾莫不折其一角云作林宗巾
　　荀慈眀【荀爽已见】尝就谒李元礼【李膺已见】因为其御既还喜曰今日乃得御李君矣
　　孔北海【孔融已见】深重郑康成【郑已见】屣履造门吿髙宻县为特立一乡曰昔齐置士乡越有君子军皆异贤之意郑君好学实懐明徳昔太史公廷尉吴公谒者仆射邓公皆汉名臣又南山四皓有园公夏黄公潜光耀世嘉其髙皆悉称公然则公者仁徳之正号不必三事大夫也今郑君乡宜曰郑公乡昔东海于公仅有一节犹戒乡人侈其门闾矧乃郑公之徳而无驷牡之路可广开门衢令容髙车号为通徳门【殷芸小说曰郑在徐州孔文举时为北海相欲其返郡敦请恳恻使人继踵又教曰郑公久游南夏今艰难稍平倘有归来之思无寓人于室毁伤其蕃林木必缮治墙宇以俟还向及归融吿僚属昔周人尊师谓之尚父今可咸曰郑君不得称名也绍一见叹曰吾本谓郑君东州名儒今乃是天下长者夫以布衣雄世斯岂徒然哉】
　　魏文帝大重虞仲翔仲翔在呉帝令设虚坐
　　山阳县东北有嵇叔夜园宅后悉为墟父老犹称嵇公竹林【述征记曰山阳东北二十里魏中散大夫嵇康园宅悉为田墟时有遗竹】
　　裴国寳【晋诸公賛曰裴瓉字国寳楷之子才气爽隽终中书郎　世说曰正始中人士比论以五荀方五陈八裴方八王以裴瓉方王敦】是裴叔则子风神髙迈见者无不敬特为王万子所重每从之游【晋诸公賛曰王绥字万子辟太尉掾不就年十九卒　晋书曰万子有羙号而太肥戎令食糠而肥愈甚】万子父安丰【王戎】谓之曰国寳初不来汝那得数往万子曰国寳虽不知绥绥自知国寳
　　广陵戴若思【戴渊已见】东南之羙举秀才入洛素闻周仆射名往之终坐而出不敢显其才辩
　　谢公少有羙誉时多慕爱乡人有罢中宿县者还诣公公问其归资荅云有蒲葵扇五万公乃取其中者捉之京师士庶竞市价增数倍
　　谢太傅能为洛生咏谢本有鼻疾故其音浊名流爱其咏而弗能及恒以手捉鼻为之
　　谢叔源诛后及宋武帝受禅谢晦言曰陛下应天受命登坛日恨不得谢益夀【谢混小宇】奉玺绂帝亦叹曰吾甚恨之使后生不得见其风流
　　张新安【张镜已见】少与顔光禄【延之】邻居顔谈议饮酒喧呼不絶新安静翳无言声后顔于篱邉闻其与客语设胡牀坐听辞义清顔指谓坐賔曰此中有人由此不复酣呌
　　虞愿拜后军将军禇彦回诣之不值见其牀上积尘埃有书数卷彦回叹曰虞君之清乃至于此令人扫地拂牀而去【南史曰虞愿字士恭防稽余姚人元嘉中为湘东王国常侍明帝立以愿儒吏学涉兼蕃国旧恩除太常丞散骑常侍】
　　王仲寳作解散帻斜揷簮朝野慕之相与仿效俭常语人曰江左风流宰相唯有谢安
　　何思澄【已见】终日造谒每宿豫作名一束晓便命驾朝贤无不悉狎所在命食有人方之娄护思澄欣然当之任中丞【任昉已见】欲造阮居士【阮孝绪已见】而不敢尝至其兄履之许輙望而叹曰其室虽迩其人甚逺
　　元文若姿制闲裕吐发流靡琅琊王诵见之未尝不心醉忘疲
　　魏尚书右丞髙绰国子博士封轨素以方直自业宣武朝髙肇擅国肇拜司徒日绰送迎往来轨竟不诣肇绰顾视不见轨遽归叹曰吾平生自谓不失规矩今日举措不如封生逺矣
　　温子升博览百家文章清婉梁使张臯写温文笔于江外梁武见之叹曰曹植陆机复生北土恨我辞人数穷百六
　　赵郡李浑尝燕聚名辈诗酒正欢哗崔防后到一坐无复谈话郑伯猷叹曰身长八尺靣如刻画謦欬作洪钟胷中贮千卷书使人那得不畏
　　李神隽晚年无子见崔瞻才学风流为后来之秀语邢邵曰昨见崔防儿便为后生第一我遂无此物使人伤懐
　　韦敬逺志在放逸不干世务薛仁友【裕】慕其恬静数载酒之谈宴终日薛尝谓亲友曰大丈夫当圣明之运而无灼然文武之用为世所称虽复恓恓惶惶徒为劳耳至如韦处士退不丘壑进不市朝怡然守道荣辱不及何其乐也
　　仲长子光居北渚凡三十年非其力不食王无功爱其贞素徙与相近
　　欧阳率更行见古碑【张懐瓘书断曰欧阳询字信本长沙汨罗人官至太子率更令善书笔力劲险体尤妙髙丽国王爱其书遣使请焉神尧曰不意询之书名逺播海外】是索靖所书【羊愔能书人姓名曰炖煌索靖字防安张芝姊之孙官至征南司马善草书】驻马观之良久而去数百步复还下马伫立疲倦则布毯坐观因宿其下三日乃去
　　阎立本善画【朱景唐朝名画録曰阎立本太宗朝官宰相画入神品与兄立徳齐名于世】至荆州见张僧繇旧迹曰定虚得名耳明日又往曰犹近代佳手明日又往曰名下定无虚士因坐卧观之留宿其下【宣和画谱曰张僧繇吴人天监中官右将军以丹青驰誉于时尝于金陵安乐寺画四龙不防目睛谓防之则骧腾而去人以为诞固请防之因为落墨才及二龙果雷电破壁徐视画已失矣独二龙未防睛者在焉世谓僧繇画骨气奇伟规模宏逸六法精备当与顾陆并驰争光】
　　崔湜执政时年三十六尝暮出端门下天津桥马上赋诗曰春还上林苑花满洛阳城张说见之叹曰文与位固可致其年不可及也
　　崔湜甚重陆象先太平公主谋引崔为相崔曰陆先人望宜干枢近不尔者湜敢辞主为言之遂并知政事
　　倪水为汴州刺史时班景倩入为大理少卿倪设饯于路因语之曰班生此行何异登仙
