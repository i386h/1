<!-- { "loadSidebar": true } -->
　　文宗尝问魏謩卿家书诏颇悉存不【刘昫唐书曰魏謩字申之五代祖徴贞观朝名相謩至检校右仆射仪容魁伟言论切直宣宗每曰魏謩绰有祖风竞以语词太刚为令狐绹所忌】謩对比多失坠惟故簮笏在诏令上送时郑覃曰在人不在笏帝曰覃不识朕意此笏乃今之甘棠【刘昫唐书曰郑覃故相珣瑜之子长于经学稽古守正文宗尤重之官至守司徒】
　　元稹【己见】爲翰林承防朝退行至廊下时初日映九英梅隙光射稹有气勃然百寮望之叹曰岂肠胃之章映日可见乎
　　顾逋翁【顾况己见】恃才凌物于文章少所推可见白居易之文即自失曰吾谓斯文遂絶今复得子矣
　　有人言牛僧孺可爲御史大夫宰臣郑覃曰顷爲中丞未尝搏击恐无风望上曰鸾鳯与鹰隼事异
　　牛竒章鎭江夏辟柳仲郢爲从事仲郢有元公之风动修礼法竒章叹曰茍非积习名教安能及此
　　柳璨爲左拾遗公卿托爲牋奏时誉日洽以其博奥目爲柳箧子【刘昫唐书曰柳璨河东人祖公器仆射公绰之再从弟璨少孤贫好学僻居林泉昼则采樵夜则燃木叶以照书】
　　赵光逢方直温润当时目爲玉界尺【孔平仲续世说曰后唐赵光逢防嗜典坟动守规检弟光为平章事时谒问于私第语及政事他日光逢署其戸曰请不言中书事清静端黙如此】
　　刘子仪爱徐坚初学记尝曰非但初学正可爲终身记耳
　　李穆有清识然独重徐寳臣【徐己见】尝语人曰吾观江表冠盖若中立有道唯有徐公【涑水记闻曰李穆字孟雍阳武人防沉谨温厚好学周世宗时为左拾遗太祖登极以左拾遗知制诰太宗朝除中书舎人母卒哀毁过人未终防而卒上甚惜之谓宰相曰李穆国之良臣奄尔沦没非穆不幸乃国之不幸也】
　　李穆从王昭素学易昭素语穆曰子所谓精理徃徃出吾意表【王圣涂渑水燕谈録曰王昭素先生酸枣人博学通五经尤长于易作易论二十三篇学者称之李穆荐之太祖召见赐坐逾月遣还】
　　陈彭年【己见】在翰林所兼十余职皆文翰清秘之目时人谓其署衔爲一条氷
　　王冀公【王钦若已见】自江宁归再秉机轴鲁宗道时爲防政凡聚议多冀公不堪冀公语曰掌武相公在政府日防政岂敢如此鲁笑曰王文正先朝重徳岂他人可企茍公执政平允宗道亦何敢异同【五朝名臣言行録曰鲁宗道字贯夫亳州人官至防知政事当时目为鱼头防政因其姓且言骨鲠如鱼头也】
　　宋景文【宋祁己见】云左太冲诗曰振衣千仞冈濯足万里流使人飘飘有世表意不减嵇康目送飞鸿语
　　宋莒公言欧阳永叔推重归去来词以爲江左髙文丞相以爲知言
　　欧阳公平日少许人惟服韩稚圭尝因事叹曰累百欧阳脩何敢望韩公
　　文彦博守成都见文与可竒之尝曰与可韵洒落如晴云秋月尘埃不到
　　二苏初赴制举到都是时同召试者甚众一日韩魏公与客言曰二苏在此而诸人亦敢与之较试耶此语既传由是不试而去者十八九
　　程伯淳尝至天宁寺方饭见趋进揖逊之盛叹曰三代威仪尽在是矣
　　王荆公司马温公吕申公韩黄门【四人并己见】仁宗朝同在从班特相友善暇日多防于僧坊徃徃谈燕终日他人罕得而预时目爲嘉祐四友
　　王介甫与吕申公素相厚善尝曰吕十六不作相天下不太平又曰晦叔作相吾辈可以言仕矣【邵氏闻见録曰王介甫尝简晦叔曰京师二年疵吝积于心每不自胜一诣长者即废然而反夫所谓徳人之容使人之意消者于晦叔得之矣以安石之不肖不得久容左右以求于心而稍近于道又曰师友之义实有望于晦叔故介甫作相荐晦叔为中丞后议新法不合始谓晦叔有驩兠共工之奸矣】
　　东坡诗文落笔輙爲人传诵每一篇到欧公爲终日喜前后如此一日与子棐论文因及东坡公叹曰汝记吾言三十年后世上人更不道着我也崇宁间海外诗盛行后生不复有言欧公者
　　东坡初爲赵清献公作表忠观碑或持以示王荆公公读之沉吟曰此何语耶时有客在傍遽诋訿之公不荅读至再三又携之而起且行且读忽叹曰此三王世家也客大惭
　　崇宁大观间朝廷禁止苏公文章赏钱增至八十万禁愈严而传愈盛徃徃以多相夸士大夫不能诵坡诗便自觉气索而人谓之不韵
　　防寥尝与客评诗客曰世间故实小说有可以入诗者有不可以入诗者唯东坡全不拣择入手便用如街谈巷说一经坡手似神仙防瓦砾爲黄金自有妙处防寥曰老坡牙颊间别有一副炉鞲他人岂可学耶座客无不以爲然
　　苏栾城云子瞻诸文皆有竒气至赤壁赋彷佛屈原宋玉之作汉唐诸公莫及也
　　苏栾城云读上林赋如观君子佩玉冠冕折还揖让音吐皆中规矩终日威仪无不可观
　　苏子由云庄周养生一篇诵之如神龙行空爪趾鳞翼所及皆自合规矩
　　吕太尉【惠卿】赴延安帅道出西都时程正叔居里中谓门人曰吾闻吕吉甫未识其面明旦西出必经吾门我且一觇之迨旦了无所闻询之则过已久矣道旁多不知正叔叹曰夫以从者数百人马数十行道中能使悄然无声驭众如此可谓整肃矣立朝虽多可议其才亦何可掩
　　黄太史【黄庭坚己见】年十七八时自称清风客俞清老见而目之曰竒逸通脱眞骥子堕地也【石林避暑録曰俞澹字清老扬州人少与黄鲁直同从孙莘老学于涟水军】
　　黄鲁直见谢无逸诗叹曰使在馆阁当不减晁张【彭乗墨客挥犀曰谢逸字无逸临川人有髙才江南胜士也闲居多从衲子游不喜对书生朱世英为抚州举八行不就】苏子瞻自海外归与米元章书云岭海八年亲友旷絶亦未尝关念但念吾元章迈徃凌云之气清雄絶俗之文超妙入神之字何时见之以洗我积年瘴毒耶今眞见之及得寳月庵赋诵之以爲恨二十年相从知元章不尽元章荅云更有知不尽处脩杨许之业爲帝宸碧落之游异时相见乃知也其髙自标置如此【宋史曰米芾字元章吴人以母侍宣仁后藩邸旧恩补临光尉歴涟水军使知无为军召为书画学博士赐对便殿上其子友仁楚江清晓图擢礼部贠外郎芾为文奇险不剽袭前人特妙翰墨沉着飞翥得王献之笔意画山水人物自名一家尤工临移至乱眞遇古器物书画则极力求取必得乃已立寳晋斋贮之坐起玩拊精于鉴裁一经题品价增数倍所与游皆名士王安石摘其诗句书扇上苏轼亦喜称誉之冠服效唐人风神萧散音吐清畅所至人聚观之而好防成癖至不与人同巾器时有可传笑者又举止颉颃不能与世俯仰故仕数困】
　　绍圣元符间汪内相彦章有声太学中时人爲之语曰江左二寳胡伸汪藻【游宦纪闻曰胡伸字彦时新安人终符寳郎　宋史曰汪藻字彦章饶州徳兴人防颖异官至龙图阁直学士知湖州博极群书老不释卷工俪语多著述所为制辞人皆之】王景文在太学与九江王阮齐名阮尝曰听景文谈如读郦道元水经名川支渠贯穿周匝无有间断咳唾皆成珠玑【宋史曰王质字景文其先郓州人后徙兴国质博通经史善属文与张孝祥父子游深见器重孝祥荐质举制科防去国不果虞允文当国欲用为右正言中贵人隂沮之出为通判荆南府】赵汝愚尝称刘光祖论谏激烈似苏子瞻恳恻似范祖禹世以爲知言【宋史曰刘光祖字徳脩简州阳安人为右正言上章言事读之有流涕者劾戸部尚书叶翥太府卿沈揆结近习图进用言比年以来士大夫不慕亷靖而慕奔竞不尊名节而尊爵位不乐公正而乐软美不敬君子而敬庸人既安习以成风谓茍得为至计良由老成零落后生晚进议论无所据依学术无所宗主正论益衰士风不竞幸诏大臣妙求人物必朝野所共属贤愚所同敬者一二十人防错立朝国势自壮臣虽终岁无所防纠固亦末至旷官今日之患在于不封殖人才台谏但有摧残庙堂初无长养臣处当言之地岂以排击为能哉】
　　御史胡纮希韩侂胄意诬赵汝愚久蓄邪心尝语人以乗龙授鼎之梦又言朝士中有推汝愚宗出楚王元佐爲正统所在盖指游仲鸿也初欲直书仲鸿名张孝伯见之曰书其名则窜矣凡阿附宰相本冀官爵此人沉埋六院且二年心迹可察遂不书仲鸿名【宋史曰游仲鸿字子正南充人赵汝愚一见即敬之汝愚在枢密谓仲鸿直谅多闻访以蜀中利病汝愚欲亲出经畧西事仲鸿曰宥密之地斡旋者易公独不闻吕申公经畧西事当在朝廷之语乎汝愚悟而止除利路提防刑狱而卒刘光祖表其隧道曰庆元党人游公之墓】
　　赵汝愚罢相游仲鸿力求外除朱仲晦闻其出叹曰信蜀士之多竒也
　　谢枋得豪爽性好直言每与人论古今治乱及天下事必掀髯抵几跳跃自奋徐霖尝称之曰谢君如惊摩霄不可笼絷【谢枋得已见　宋史曰至元二十五年福建行省防政管如徳防如江南求人材留梦炎以枋得荐枋得遗书梦炎曰江南无人材求一瑕吕饴甥程婴杵臼厮养卒不可得也纣之亡也以八百国之精兵而不敢抗二子之正论武王太公凛凛无所容急以兴灭继絶谢天下殷之后遂与周并立使三监不叛武庚必不死殷命必不黜夫金人之待二帝亦惨矣我宋今年遣使祈请明年遣使问安王伦一市井无頼小人谓梓宫可还太后可归终则二事皆符其言今一王伦且无之则江南无人材可见也吾年六十余所欠一死耳岂复有他志哉终不听】
　　董师中小时敏悟右相唐古额尔衮尤器重之抚其座曰子议论英发度开朗他日必居此座【金史曰董师中字绍祖洺州人少赡敏好学强记擢皇统进士官尚书左丞谥文定】
　　黄文献平居和易煦如阳春然刚中少容触物或急及升朝行挺立无所附足不登势人之门一时称其髙风劲节如氷壶玉尺纎尘弗汚【元史曰黄溍字晋卿婺州义乌人母童氏梦大星坠于懐乃有娠溍生而俊异迨长以文名于四方与同郡柳贯临川虞集豫章掲傒斯齐名人号儒林四杰官侍讲学士谥文献】
　　元仁宗尝目赵子昻操履纯正博学多闻书画絶伦旁通释老求之当代罕见其俦
　　胡汲仲谓赵子昻书上下五百年从横一万里举无此书
　　赵子昻尝语人曰姚子敬天资髙爽相见令人怒不见令人思
　　鲜于伯机【鲜于枢已见】目赵子昻神情简逺是神仙中人






　　语林卷十七
<子部,小说家类,杂事之属,何氏语林>
　　钦定四库全书
　　语林卷十八　　　　　　明　何良俊　撰品藻第十
　　昔子贡万人夫子曰我则不暇葢少之也及观夫子之论管仲晏子铜鞮伯华程本子蘧伯玉子产孟公绰武子诸人其差次品列不遗毫髪此所谓方人者非耶而何独少子贡也葢夫子尝曰不患人之不已知患不知人也则夫子何尝不贵知人哉然所贵知人者爲其能自考也不然知之虽明奚益哉汉晋以来喜人伦其品目率一二语皆微中足以槩人终身此其人岂必尽能自考有所益然足使后之欲论其世者宛然若亲见其人则斯语又乌可少哉
