<!-- { "loadSidebar": true } -->
　　李密乗一黄牛被以蒲鞯将汉书一帙挂于角上一手捉牛靷一手翻汉书越国公【杨素己见】遇见于道从后按辔蹑之既及问何处书生躭学如此密识是越公乃下牛再拜自言姓名又问所读书荅云项羽传越公奇之与语大恱谓其子感等曰吾观李密识度女等不及虞世基拜内史舎人时柳顾言博学罕所推许与世基相见叹曰海内当共推此一人
　　薛收与弟徳音元敬齐名号河东三鳯时目收爲长离徳音爲鸑鹫元敬年最少爲鹓雏
　　太宗登极日语房龄曰薛收若在朕当以中书令处之
　　唐太宗尝称虞永兴【虞世南己见】有五絶徳行忠直博学文词书翰
　　李守素尤精谱学人号肉谱或谓虞秘监曰李仓曹以善谈人物乃得此名然非雅目公既言成凖的宜有以改之秘监曰昔任彦升善谈经籍时称爲五经笥宜改仓曹爲人物志【隋唐嘉话曰李守素赵州人太宗署为仓曹防军甚工谱学自晋宋以降四海士流及诸勲贵华戎阀阅莫不详究当时号为行谱】
　　刘子翼峭直有行常面折僚友之短退无余訾李百药尝语人曰刘四虽复骂人人多不憾【大业杂记曰刘子翼字小心刘祎之之父仕隋至著作郎】
　　太宗尝出行有司请载副书以从上曰不须虞世南在此行秘书
　　贺徳仁与兄徳基俱以辞学见称时人爲之语曰学行可师贺徳基文质彬彬贺徳仁【唐书曰贺徳仁越州山隂人少与从兄徳基俱事国子祭酒周正以辞学见称徳仁仕陈官吴兴王友】
　　太宗尝宴群臣于积翠池酣乐赋诗魏征赋西汉其卒章曰终借叔孙礼方知皇帝尊帝曰征言未尝不约我以礼
　　太宗征辽东拜杨宏礼爲兵部侍郎驻跸之役领歩骑二十四军跳出贼背所向摧靡帝自山上下望见其袍仗精整人人尽力谓许敬宗曰越公儿郎故有家风【刘昫唐书曰杨宏礼隋尚书令素弟岳之子髙祖受禅袭爵清河郡公太宗征辽以宏礼有文武材擢拜兵部侍郎专典兵机之务】
　　太宗尝曰禇遂良鲠亮有学术竭诚亲于朕若飞鸟依人自加怜爱【刘昫唐书曰禇遂良散骑常侍亮之子博渉文史尤工书父友欧阳询甚重之】谷那律淹识群书禇遂良目爲九经库【唐书曰谷那律魏州人淹识群书官至文馆学士】
　　张文瓘补并州防军时李勣爲长史语人曰稚圭今之管萧吾所不及
　　太宗尝问群臣曰朕子弟孰贤魏征曰臣愚不尽知其能唯吴王数与臣言未尝不自失帝曰朕亦器之然卿以爲前代孰比对曰经学文雅汉之河间东平至于孝行曾闵不能过帝由是宠遇益厚【刘昫唐书曰霍王元轨髙祖第十四子武徳八年封吴王改封霍王】
　　薛元超爲髙宗所知时在中书特承恩遇尝召入与诸王同预私防重其文学政理之才尝语之曰长得卿在中书固不借多人【唐诗纪事曰元超薛收之子髙宗时为给事转中书舎人荐任希古郭正一崔融等皆以才名上元初同中书门下三品政出武后因阳喑乞骸骨】
　　李义府【己见】初进以李大亮刘洎之荐太宗召令咏乌李曰日里飏朝彩琴中伴夜啼上林如许树不借一枝栖帝曰当以全枝借子何止一枝
　　韦思谦调官有微累吏部尚书髙季辅曰自吾居选部今始得此一人岂可以小疵而弃大徳擢授监察御史皇甫公义引韦思谦爲沛王府仓曹曰公岂是池中物屈公爲数旬之客以望此府耳
　　鳯阁侍郎杜景佺文章智识并髙逺时号爲鸣鸡树卢升之爲邓王府典籖王甚知之尝语诸人曰此即寡人相如【唐诗纪事曰卢照邻字升之范阳人调新都尉病去官足挛一手又废乃居具茨山下自以为髙宗尚吏已独儒武后尚法已独黄老后封嵩山屡聘贤士己巳废着五悲文以自明病既久与亲属诀自沉颍水】
　　张鷟文章俊敏凡应八举皆登甲科骞味道尝称之曰此生天下无【续世说曰张鷟为儿童时梦紫色大鸟五防成文降于庭中其祖谓曰五色赤文鳯也紫文鷟也为鳯之佐吾儿当以文章瑞于明庭因名鷟员半千尝见其文曰张子之文如青钱万选万中未闻退时时目为青钱学士】
　　崔尚书【崔湜已见】甚重其弟润甫尝语人曰液子我家龙【唐诗纪事曰崔液字润甫仁师子湜之弟也工五言官殿中侍御史坐湜故亡命郢州作幽征赋以见意】贠半千本名余庆尝师事学士王义方义方嘉重之尝语之曰五百年一贤者生足下当之矣因改名半千孔季诩在秘书陈子昻每爲之目曰神韵清逺可比卫玠
　　魏知古亡后宋广平叹曰叔向古之遗直子产古之遗爱兼之者其魏公乎【唐诗纪事曰魏知古深州人相睿宗荐洹水令吕太一司功防军齐澣骑曹防军柳泽密尉宋遥补阙晖封希顔伊阙尉陈希烈后皆为闻人】
　　李元纮爲相务峻崖检夸进者惮之宋广平尝曰李侍郎引宋遥之美黜刘晃之贪贵爲国相家无留储虽季文子之徳何以加诸【刘昫唐书曰李元纮京兆万年人少谨厚为雍州司戸时太平公主与寺僧争碾硙元纮断还寺僧窦懐贞为雍州长史惧太平势促令元纮改断元纮大署判后曰南山或可改移此判终无揺动竟执正不挠懐贞不能夺开元中中书侍郎】
　　李乂尝典选请谒不行时人爲之语曰李下无蹊径【唐诗纪事曰李乂字尚眞赵州人十二工属文薛元超曰是子且有海内名沉正方雅识治体时称有宰相器初为黄门侍郎姚崇为紫微令荐为侍郎外托引重实去其纠駮权】
　　张燕公【张说已见】尝曰沈三兄【沈佺期已见】诗直须还他第一杨再思每目徐坚为鳯阁舎人様
　　韦氏孝友文学有承庆嗣立【刘昫唐书曰韦承庆字延休嗣立承庆异母弟也父思谦则天朝纳言母王氏遇承庆甚严每有杖罚嗣立必解衣请代母不听辄私自杖母察知之渐加恩贷议者比王祥王览】音乐有万石【刘昫唐书曰万石韦挺之子有学业而善音律为太常卿増损郊庙燕防乐调时以为称职】达礼仪则叔夏【刘昫儒学传曰韦叔夏左仆射安石凡也精通三礼官国子祭酒撰五礼要记】史才博识有述【刘昫唐书曰述勒成国史一百十三卷事简而记详有良史才萧頴士以为谯周陈寿之流述以儒术进当代宗仰而纯厚长者澹于势利聚书二万卷皆自校定虽御府不逮也兼古今朝臣图歴代知名人画魏晋以来草隷眞迹数百卷古碑古器药方格式钱谱玺谱之当代名公尺题无不毕备禄山之乱两京防贼宗幸蜀述抱国史藏于南山经籍资产焚剽殆尽述亦防于贼庭】时赵冬曦兄弟亦有美名【唐诗纪亊曰赵冬曦定州人开元初监察御史坐事流岳州召还复官】张燕公尝语人曰韦赵兄弟人之杞梓韦述是元行冲姑子性好学尝入行冲书斋忘寝与食行冲引与之谈贯综经史事如指掌试以缀文操牍便成行冲大恱引之同榻曰此吾外家之寳
　　张燕公尝称许景先曰许舎人之文虽无峻峰激流嶃絶之势然属词丰美得中和之气实一时之秀【唐诗纪事曰许景先常州人景先献赋李逈秀见之曰是宜付太史后与齐澣王邱韩休更知制诰】
　　宗尝早朝见张九龄风仪秀整有异于众谓左右曰朕每见张九龄精神顿生
　　汝阳王璡是宁王长子丰仪秀整宗甚爱之尝曰花奴姿质明莹必神仙谪堕也宁王随短之上曰大哥不在过虑阿瞒自是相师帝王之相须有英特之风深沉之候花奴但端笑过人当得公卿间令誉耳【刘昫唐书曰宁王宪本名成器睿宗长子也追赠让皇帝长子璡封汝阳王与贺知章禇廷诲为诗酒之交】
　　房太尉每见元鲁山即终日叹息尝谓李遐叔【华】曰见紫芝眉宇使人名利之心顿尽【刘昫唐书曰房琯字次律河南人平章事融之子少好学风仪沉整以门防补宏文生性好遁与东平吕向于陆浑伊阳山读书凡十余岁天寳末官至宪部侍郎宗幸蜀奔赴行在拜文部尚书同平章事奉使灵武册立肃宗抗防自请兵战败于陈涛斜】韦陟以父安石愤激致毙与弟斌杜门不出八年亲友更徃敦晓乃强调洛阳令宋璟见陟叹曰盛徳遗范尽在此矣【韦安石韦斌并已见　刘昫唐书曰韦陟字殷卿自防风标峻整安石尤爱之早有台辅之望被李林甫杨国忠所挤中原兵起郁郁不得志乃叹曰吾道穷于此乎有志不伸得非天命因遘疾卒于虢州】贺知章【己见】性旷夷善谈说与族姑子陆象先【己见】善象先尝谓人曰季眞清谈风流吾一日不见则鄙吝生矣贺知章见李太白称之曰此天上谪仙人也
　　陆象先与弟景倩景融景献景裔皆有名当世僧一行少时与象先兄弟相善尝语人曰陆氏兄弟皆有士行古之荀陈何以加之
　　吉顼爲吏部侍郎用陆景初【陆象先先名景初己见】爲洛阳尉其父元方时亦在吏部固辞不敢当顼曰爲官择人至公之道陆景初才望髙雅非常流所及实不以吏部之子妄推荐也竟奏授之
　　元结举进士礼部侍郎杨浚见其文叹曰一第慁子耳有司得子是頼是年果擢上第【唐诗纪事曰元结字徽之苏源明荐于肃宗时思明攻河阳帝召结诣京师结上时议三篇摄监察御史发宛叶军屯泌阳全十五城帝善之代宗时侍亲归樊上拜道州刺史民乐其教始号猗玗子后称浪士又曰漫郎更曰聱叟】
　　阎士和尝评防歴世文章独推萧頴士以爲闻萧氏之风者五尺童子羞称曹陆
　　皇甫冉是晏先生之后张曲江深爱之尝曰皇甫生清頴秀防有江徐之风【唐诗纪事曰皇甫冉字茂政常州人大歴二年迁右补阙　髙仲武中兴间气集曰皇甫补阙自擢桂礼闱遂为髙格徃以世道艰虞避地江外每文章一到朝廷作者变色】李遐叔着含元殿赋成以示萧茂挺茂挺曰景福之上灵光之下
　　钱起与郎士元齐名时人语曰前有沈宋后有钱郎【姚合极集曰钱起字仲文吴兴人天寳十载进士终尚书郎太清宫使　郎士元字君胄天寳十五载进士与钱起齐名歴拾遗终頴州刺史】
　　刘捷卿【刘迅已见】在都尝寝疾房太尉闻而忧之通夕不寐顾语賔从曰捷卿有不讳可谓无复有神理
　　刘忠州每与刘捷卿谈輙语曰闻刘公清言皇王之理尽矣【唐诗纪事曰刘晏字士安八岁献颂泰山行在帝命张说试之说曰国瑞也即授太子正字公卿邀请傍午号神童】
　　良俊按宋祁唐书刘知几第五子刘迅传中有此二事又摭言李华三贤论其论刘愼虚亦载此事不应二人同时事都不异然三贤论又谓愼虚名儒大官之家兄弟以学着乃述诗书礼易春秋爲五说条贯源流备古今之变今考刘昫宋祁唐书及李肇国史补作五说者正刘迅也且刘迅父知几史才无对官至崇文馆学士叔知柔以文章政事致位尚书右丞兄贶餗彚秩弟逈本传中皆有述撰则所谓名儒大官之家与兄弟以学著者非迅而何且二唐书都不载刘愼虚事岂摭言称愼虚门阀风望如此而正史顾遗之耶则愼虚之爲迅无疑迅本字捷卿或愼虚其别字也但正史不着迅有别字与其能诗而诗家序论亦不详其所出乃知记事者固多踈漏也
　　陈郡殷寅名知人见刘捷卿叹曰今之黄叔度也李揆【己见】在中书美风仪善奏对帝叹曰卿门地人物文学皆当世第一信是朝廷羽仪
