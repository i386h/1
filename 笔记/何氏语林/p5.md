<!-- { "loadSidebar": true } -->
　　阮长之为中书郎直省夜往隣省误着屐出閤长之依事自列门下以闇夜人不知不受列状长之固遣送曰长之一生不侮闇室【南史曰阮长之字景茂一字善业陈留尉氏人祖晋光禄大夫父普骠骑叅军长之少有孝性除临海太守在官常拥败絮先是郡中田禄以芒种为断此前去官则一年秩禄皆入后人长之去武昌代人未至以芒种前一日解印绶去时论多之】
　　徐孝嗣拜仪同【齐书曰徐孝嗣字始昌东海郯人祖湛之宋司空父聿之著作郎并为太祖所杀孝嗣防挺立风仪端简官尚书令谋废少主赐药酒卒】敛容谓左右曰吾徳慙古人位登衮职何以堪之明君可以理夺必当死请若不获命正尝角巾邱园待罪家巷耳
　　刘祭酒【吴均齐春秋曰刘瓛字子珪沛国相人晋丹阳尹惔六世孙也五嵗闻舅孔昭先读管寜欣然更请读因听受曰可及此耳】弟璡方轨率直祭酒尝夜呼璡共语璡不时答方下床着衣立然后应祭酒怪问其久璡曰向束带未竟【萧子显齐书曰刘璡字子璥方轨正直宋泰豫中为明帝挽郎后齐文恵太子召璡入侍东宫寻署中兵记室叅军】
　　王茂逺与谢览约官至侍中不复谋仕进览自吏部尚书出为吴兴郡平心不畏强御由防俗情薄也茂逺为侍中已后虽不退身亦淡然自守【南史曰王峻字茂逺王敬宏之曽孙也父秀之侍中峻美风姿善容止仕齐为桂阳内史天监初至中书侍郎】
　　昭明太子至性仁孝所生丁贵嫔亡水浆不入口每哭辄恸絶【姚思亷梁书曰昭明太子萧统字徳施髙祖长子也孝谨天至精扵义学后寝疾薨年三十一】髙祖遣顾常侍喻防曰毁不灭性圣人之制礼不胜防比扵不孝有我在那得如此太子乃强进数合自是至葬日进麦粥一升昭明体素壮腰带十围至是减削过半每入朝士庶见之莫不下泣【南史曰顾协字正礼吴郡吴人晋司空和六世孙清介有志操仕至散骑常侍舎人】
　　昭眀与诸贤泛舟圃池有盛称此中宜奏女乐太子初无言但咏左太冲招隠诗曰何必丝与竹山水有清音
　　任彦升好交结奨拔士友得其延誉率多升擢衣冠贵逰莫不争与交亲坐上賔客恒有数十时人慕之号曰任君【刘璠梁典曰任昉字彦升乐安人四嵗诵古诗数十篇十六举秀才第一辞章之美冠絶当时官至寜朔军新安太守】
　　范元琰少便栖遁家甚贫罄灌园自给尝出行见人盗其菜元琰遽退还母问其故具以实对母问盗者为谁答曰向退走者正畏其愧耻耳今啓其名愿勿泄也扵是母子秘之【梁书曰范元琰字伯珪吴郡钱塘人祖恱之太学博士徴不至父灵瑜居忧以毁卒元琰时童孺哀慕尽礼亲党异之及长好学博通经史兼精佛义然性谦敬不以所长骄人家贫以园蔬为业】人有渉沟盗范元琰笋者元琰因伐木为桥以渡之盗者大慙一乡无复草窃
　　明山賔至性笃实家甚贫困尝货所乗车中牛既售受钱山賔语买主曰此牛经患漏蹄治差已久后脱发无容不相语买主遽追取钱防士阮孝绪闻之叹曰此言足使还淳反朴激薄停浇矣【阮孝绪别见梁书曰明山賔字孝若平原鬲人父僧绍隠居不仕山賔七嵗言理十三博通经居防尽礼服阕州辟从事史起家奉朝请累迁中书侍郎】眀山賔初临青州所部平陆县嵗俭啓仓出米以赡贫民后刺史检州曺失去簿书以山賔为耗阙有司追责籍其宅入官山賔黙不自理更市地造宅【刘璠梁典曰梁昭眀太子闻山賔筑室不就令曰眀祭酒出抚大藩拥旄推毂挕金拖紫而恒事屡空闻搆宇未成今送薄助并贻以诗曰平仲古称竒夷吾昔擅美今则挺伊贤东秦固多士筑室非道傍置宅归仁里庾桑方可系原生今易拟必来三径人招三径士】
　　庾子舆少有至性父域卒官巴西子舆奉防归至巴东滛预石瞿塘大滩秋水犹壮子舆抚心长呌其夜五更水忽减退安流南下及度水壮如旧时人为之语曰滛预如幞本不通瞿塘水退为庾公【南史曰庾子舆字孝卿南阳新野人父域有孝行母好唳域孜孜营求一日防来下子舆幼而岐嶷五嵗读孝经手不释卷或曰此书文句不多何用自苦答曰孝者徳之本何谓不多】
　　傅茂逺泊然静防不妄交逰司徒【粲已见】每经其户辄叹曰经其户寂若无人披其帷其人斯在岂得非名贤【南史曰傅昭字茂逺北地灵州人晋司校尉咸七世孙也莅官常以清静为政不尚严肃居朝廷无所请谒普通五年为散骑常侍】
　　顾常侍清介持操为廷尉正时冬服单薄寺卿蔡子度【蔡廓别见】谓人曰我欲解身上襦与顾郎顾郎难衣食者竟不敢遗之【顾协已见南史曰协少有志操内弟张率极推重之尝荐扵武帝帝问协年率言三十五帝曰北方髙凉四十强仕南方卑湿三十便衰如协便为已老但其事亲孝与友信亦不可遗扵草泽卿便称勑唤出扵是以协为太常博士】
　　张士简嗜酒踈脱扵家务尤所忘懐在新安时遣家僮载米三千斛还吴耗失大半士简问其故答曰雀防耗也士简笑曰壮哉雀防不复研问【南史曰张率字士简吴郡吴人祖永宋征北军父瓌右光禄大夫率性寛雅十二属文歴黄门侍郎出为新安太守】
　　髙伯恭【魏魏书曰髙允字伯恭勃海蓨人汉太傅褒之后曽祖庆慕容垂司空祖泰吏部尚书父韬魏道武丞相叅军允少孤夙成有竒度年十余嵗祖父防还本郡允推财与二弟而为沙门名法浄未久而罢性好文学担笈书千里就业博通经史天文术数仕至秘书监】与广平游雅【魏书曰游雅字伯度小名广头广平任人与髙允俱知名徴拜中书博士性刚戅好自矜夸凌猎人物髙允重雅文学而雅素轻允允性寛不以为恨允婚于邢氏雅劝允娶其族允不从雅曰人贵河间邢不胜广平游人自弃伯度我自敬广头其贵已贱人皆此】太原张伟【儒林传曰张伟字仲业太原中都人学通诸经儒谨泛纳虽有蒙固伟告喻殷勤曽无愠色常依附经典教以孝弟门人感其仁化事之如父性清雅非法不言大武时与髙允等俱辟授博士迁中书侍郎】同业相友雅尝论伯恭曰夫喜怒者有生所不能无前史载卓公寛中文饶洪量心者或弗之信余与髙子逰防四十年未尝见其愠喜之色不亦信哉髙子内文眀而外柔弱其言呐呐不出口余尝呼为文子崔公谓余云髙生丰才博学一代佳士所乏者矫矫风节耳余亦然之司徒之谴起扵纎防及于诏责崔公声嘶股战不言宗钦已下伏地流汗都无人色髙子敷陈事理申释是非辞义清辩音韵髙亮眀主为之动容闻者无不称善仁及僚友保兹元吉向之所谓矫矫者更在斯乎【魏书曰崔浩与闵湛等同领著作湛等劝浩刋所撰国史于石以彰直笔允闻之谓著作郎宗钦曰闵湛所营分寸之间为崔门万世之祸吾徒无类矣未几难作初浩被允直中书省景穆召允留宿宫内翌日谓曰入当见至尊吾自导卿脱至尊有问但依吾说既入见景穆言允小心慎宻且防贱制由扵浩请赦之帝召允谓曰国史皆浩作不允曰太祖记前著作郎邓彦海所撰先帝记及今记臣与浩同作然而臣多扵浩帝大怒曰此甚扵浩安有生路景穆曰天威严重允迷乱失次耳帝问如东宫不允曰臣罪应灭族不敢虚妄殿下以臣侍讲日久哀臣乞命耳实不问臣不敢迷乱帝谓景穆曰直哉此人情所难临死不移且对君以实贞臣也寜失一有罪宜宥之扵是召浩前使人诘惶惑不对允事事申眀皆有条理时帝怒甚勑允为诏自浩以下一百二十八人皆夷五族允持疑不为频诏催切允乞更一见然后为诏诏引前允曰浩之所坐若更有余衅非臣敢知直以犯触罪不至死帝命介士执允景穆拜请帝曰无此人忿朕当有数千口死矣浩竟灭族余皆身死宗钦临刑叹曰髙允其殆圣乎】宗爱之任势也威振四海尝召百司扵都坐王公以下望庭毕拜髙子独升阶长揖由此观之汲长孺可卧见卫青何抗礼之有向之所谓风节者得不谓此乎知人固不易人亦不易知吾既失之扵心内崔亦陋之扵形外钟期止听扵伯牙夷吾见眀扵鲍叔良有以也【北史曰宗爱不知所由来以罪为阉人歴碎职至中常侍后矫诏立吴王余位居元辅録三省兼总戎禁坐召公卿权恣日甚内外惮之】卢度世以崔浩事逃在髙阳郑罴家罴匿之使者逮罴长子罴诫之曰君子杀身以成仁汝虽死勿言其子奉命大被拷掠乃至火其体以死卒无所言【北史曰度世字子迁防聪达有计数与从兄遐俱以学行为时流所重度世官至侍中】
　　杨津拜司空日当时府主皆自引僚佐有人就津求为幕属津曰此事湏家兄裁之何为见问【北史曰杨津字罗汉农华隂人兄播华州刺史椿累官太保津至司空家世纯厚并敦义譲兄弟相事有如父子旦则聚扵防堂终日相对未尝入内有一美味不集不食防堂间帏幔隔障为燕息之所时就休偃还共谈笑椿年老他防醉归津扶侍还室仍假寝阁前承安否椿津年过六十并登台鼎津常旦暮叅问子侄罗列阶下椿不命坐津不敢坐椿每近出或日斜不至津不先饭椿还然后共食食则津亲授匙箸味皆先尝椿命食然后食初津为肆州椿在京每四时佳味辄因使次附之若或未寄不先入口一家之内男女百口缌服同爨庭无间言魏世以来唯卢阳乌兄弟及播昆季当世莫逮焉】
　　翟暹【别见】平居侵晓则与兄弟跪问母之起居出理官政暮归尝食视寝毕然后至外斋对亲賔论事或与沙门谈理夜久还寝一生不问家产
　　牛弟弼好酒而尝因醉射杀驾车牛还宅夫人迎谓曰叔射杀牛闻之无所怪问直答曰作脯坐定其妻又言叔射杀牛大是异事言已知顔色自若读书不辍【北史曰牛字里仁安定鹑觚人襁褓时相者见之谓其父曰此儿当贵善爱养之及长貌甚伟性寛好学博闻开皇初授秘书监大业中进位上大军】
　　崔彦清虚寡欲以简正见称【李百药齐书曰崔劼字彦清河人父孝伯侍中劼少清虚寡欲好学有家风魏末累迁中书侍郎】初和士开擅朝曲求物誉【北史曰和士开字彦通清都临漳人防聪慧为国子生解悟防疾为同业所尚以倾巧便僻有宠扵齐神武仕至尚书左仆射】诸公因此颇为子弟干禄世门之胄多防京官彦二子并为外任弟廓之从容言曰拱扩幸得不凡何为不在省府之中清华之所而并出外藩有损家代彦曰吾立身以来耻以一言自达今若进儿与身何异卒无所求
　　陆云驹母忧哀慕毁悴殆不胜防至沉笃顿昩时第五弟遇疾临终谓其兄弟曰大兄尫病如此性至慈爱死之日不可令大兄知哭泣之声亦不宜闻彻致有感动家人至扵祖载方始告之云驹闻而悲痛一恸便絶【北齐书曰陆卭字云驹洛阳人昆弟六人并魏蓝田公主元氏所生故邢邵尝谓人曰蓝田生美玉岂虚也】
　　韦孝寛在延州【令狐徳棻后周书曰韦叔字孝寛京兆杜陵人世为三辅着姓孝寛沈敏和正渉猎经史弱冠属萧寳夤作乱诣阙请为前驱拜统军随长孙承业西征每战有功歴大司空出为延州总管】兄敬逺至州与孝寛相见还孝寛以所乗马及辔勒与敬逺敬逺以其华饰心弗欲之笑谓孝寛曰古人不弃遗簮坠屦者恶与之同出不与同归吾虽不逮前烈然舍旧録新亦非吾志乃乗旧马以归【后周书曰韦夐字敬逺志尚夷简澹于荣利弱冠召拜雍州中从事非其好也谢疾去前后十见征辟皆不应属周文帝经纶王业侧席求贤闻夐养髙不仕虚心敬恱遣使辟之备加礼命虽情谕甚至竟不能强】
