<!-- { "loadSidebar": true } -->
　　刘壮舆常摘欧阳公五代史之讹误为紏缪以示东坡东坡曰往嵗欧阳公着此书初成王荆公谓余曰欧阳公脩五代史而不脩三国志非也子盍为之余固辞不敢当夫为史者网罗数十百年之事以成一书其间岂能无小得失余所以不敢当荆公之托者正畏如公之徒掇拾其后耳
　　元祐中北敌使刘霄入贺蘓公与狄咏舘伴锡燕囘始行公马小蹶刘即前讯曰马惊无苦否公应曰衔勒在御虽小失无伤也
　　蘓长公云元丰六年十月二日夜解衣欲睡月色入户欣然起行念无与乐者遂至承天寺寻张怀民怀民亦未寐相与步于中庭庭中如积水空明水中藻荇交横葢竹栢影也何夜无月何处无竹栢但少闲人如吾两人耳
　　蘓长公云久在江湖不见伟人前在金山见滕元发乘小舟破巨浪来相访出船巍然使人神耸
　　文潞公帅长安【五朝名臣言行録曰文彦博字寛夫汾州人位至丞相封潞国忠烈公　赵莱公録曰寳元中河东阙漕使堂上议难得可任者章郇公言缙绅间説文彦博磊落有称吕许公曰恨不识也可召来面询之明日召至许公叹曰此大有福人何所任用不可自殿中侍御史迁待制不出十年出将入相】见石才叔所蔵禇遂良圣教序墨迹爱玩不已令子弟临一本休日宴僚属出二本令坐客别之客盛称公临本为真才叔不出一语以辩笑启潞公云今日方知苍舒孤寒【王明清玉照新志曰石苍舒字才叔雍人也与山谷逰从尤妙笔札家蓄图书甚富】黄太史云士大夫三日不读书则理义不交于胷中便觉面貌可憎语言无味【山谷年谱曰公讳庭坚字鲁直分宁人治平丙午赴乡举诗题出野无遗贤庐陵李询读先生诗中两句云渭水空藏月傅岩深鎻烟击节称赏云此人不惟文理冠塲异日当以诗名擅四海遂膺首选歴官著作佐郎兼史舘】
　　晏景初请一僧住院僧辞以穷陋不可为景初曰髙才固易耳僧曰巧妇安能作无麫汤饼乎景初曰有麫则拙妇亦办矣僧慙而退【宋史曰晏敦复字景初丞相殊之曽孙少学于程颐】岳武穆尝入见帝从容问曰卿得良马不武穆答曰臣有二马日啖刍豆数斗饮泉一斛然非精洁即不受介而驰初不甚疾比行百里始奋迅自午至酉犹可二百里禠鞍甲而不息不汗此其受大而不茍取力裕而不求逞致逺之材也不幸相继以死今所乘者日不过数升而秣不择粟饮不择泉揽辔未安踊跃疾驱甫百里力竭汗喘殆欲毙然此其寡取易盈好逞易穷驽钝之材也帝称善曰卿今议论极进【章頴南渡十将传曰岳飞字鹏举相州汤隂人少负气节沈厚寡言性刚直天资敏悟强记书尤好左氏春秋及孙呉兵法生而有力未冠能引三百斤弩八石学射于周同能左右射同死朔望必鬻衣具酒肉诣同塜奠而泣引同所赠弓发三矢乃酹父知而义之】
　　虞雍公既却逆亮于采石还至金陵谒叶枢宻【义问】时张忠定【焘】及幕属冯校书【方】洪检详【迈】在坐相与劳问毕天风欲雪因留夘饮酒方行警报沓至亮惩前防将改图洲坐上皆恐叶四顾久之酌巵醪以前曰冯洪二君虽叅帷幄实未履行阵舍人威名方新士卒相望勉为国家卒此勲业雍公受之起立曰某去则不妨然记得一小话敢为都督诵之昔有人得一鼈欲烹而食之不忍当杀生之名乃炽火使釡水百沸横篠为桥与鼈约曰能渡此则活汝鼈知主人以计取之勉力爬沙仅能一渡主人曰汝能渡桥甚善更为我渡一遭我欲观之仆之此行无乃是乎席上皆笑雍公竟如镇江亮不克渡而弑自此简上知驯致魁柄
　　金国与西夏议和翰林待制冯延登为使时李献甫以书表官从行夏使有口辩延登不能折往复数日至以嵗币为言献甫不能平从旁进曰夏国与我和好百年今易君臣之名为兄弟之国兄输弟币寜有据耶使者曰兄弟且不论宋嵗输吾国币二十五万疋典故具在金朝必欲脩旧好非此例不可献甫作色曰使者尚忍言耶宋以嵗币饵君家而赐之姓岸然以君父自居夏国君臣无一悟者诚谓使者当以为讳乃今公言之使者果能主此议以从赐姓之例弊邑虽嵗捐五十万献甫请以身任之夏使语塞和议乃定【金史曰李献甫字钦用献能从弟也博通书传尤精左氏及地理学为人有干局心所到则絶人逺甚时人称其精神满腹兴定五年登进士第歴咸阳簿累官镇南节度副使】
　　中统初许鲁斋应召赴都曰【元史曰许衡字平仲懐之河内人幼有异质七嵗入学授章句稍长嗜学如饥渇往来河洛间从姚枢得伊洛程氏之书益大有得中统元年世祖即位召至京师】道谒刘静脩先生静脩言公一防而起无乃太速许答曰不如此则道不行后至元中徴静脩至以为賛善大夫未几辞去及召为翰林学士复以疾辞或问之答曰不如此则道不尊【元史曰刘因字梦吉保定容城人天资絶人三歳识书日记千百言七嵗能属文落笔惊人及得程朱之书一见能发其防性不茍合家虽甚贫非其义一介不取家居教授师道尊严尝爱诸孔明静以脩身之语表所居曰静脩】
　　元宪宗时以克萨勒为防事官之长其位在三公之上犹汉之大将军也既拜命出帐殿外欹槖坐熊席其僚列坐左右者四十人克萨勒问曰主上以我长此官诸公其为我言当以何道守官众皆黙然有夏人果斡居下坐进曰夫扎尔古齐之道犹宰之刲羊也解肩者不使伤其脊在持平而已防克萨勒闻之即起入帐内众不知所为皆咎果斡失言既入乃为帝言之帝召果斡命之步曰是可用之才也果斡由是知名【元史曰防克萨勒察罕扎拉尔氏祖绰鄂父诺海并事烈祖克萨勒事睿宗恭谨过其父宪宗在藩邸深知之】胡汲仲先生言终今之世无善治之日
　　元明善尝副一防古大臣出使交趾濒还国王赆以兼金防古受之明善独不受国王曰彼使臣已受矣公何固辞明善曰彼所以受者安小国之心我所以不受者全大国之体国王叹服
　　吴定翁尝言曰士无求用于世惟求无愧于世人以为名言【元史曰吴定翁字仲谷临川人其先宋初自金陵来徙定翁防嵗俨如成人清修文雅与孙辙齐名而最善为诗辟荐相望而终不起程钜夫贻之书曰临川士友及门者踵相接也何相望足下耿耿如玉人而不可得见乎】
　　富珠哩翀在翰林日尝进讲罢上顾问曰三教何者为最优翀对曰释如黄金道如白璧儒如五谷上曰若尔则儒为贱耶翀对曰黄金白璧无亦何妨五谷于世其可一日阙哉上大説【元史曰富珠哩翀字子翚其先隆安人状貌魁梧不妄言笑其学一本于性命道徳而记问宏博异言僻语无不淹贯文章简奥典雅学者仰为表仪论者谓许衡之后能以师道自任者惟耶律有尚及翀而已】
　　至正中徴处士托音巴延杜本张瑾为翰林待制或议以为擢用太峻左丞相特穆尔达实曰士无求于朝廷而朝廷有求于士当时以为名言

　　语林卷五
<子部,小说家类,杂事之属,何氏语林>
　　钦定四库全书
　　语林卷六　　　　　　　明　何良俊　撰政事第三
　　孔子曰政寛则民慢慢则纠之以猛猛则民残残则施之以寛此因子产遗训故言氶敝易变之道大率如此余观孔子雅言及古称循吏炳焕竹素者何尝用猛哉太史公曰奉法循理亦可以为治何必威严哉斯言是矣善哉刘真长之言曰古之善政司契而已岂不以敦本正源镇静流末乎此语可着令甲茍用此道虽圣人之笃恭黙何以加诸
　　卓茂为宻令有人诣茂言亭长受其米肉茂问此人亭长为从汝求乎将平居自以恩意遗之人曰往遗之耳茂曰遗之而受何故言耶人曰窃闻贤明之君使人不畏吏吏不取人今我畏吏是以遗之吏既卒受故来言耳茂曰凡人所以贵于禽兽者以有仁爱知相敬事今邻里长老尚致馈遗此乃人道所以相亲吏顾不当乘威力强请求耳凡人之生羣居杂处故经纪礼义以相交接汝独不欲脩之寜能髙飞逺走不在人间耶人曰茍如此律何故禁之茂笑曰律设大法礼顺人情今我以礼教汝汝必无怨以律治汝何所措其手足乎一门之内小者可论大者可杀也且归念之于是人纳其训吏懐其恩【郦道元水经注曰卓茂字子康南阳宛人温仁寛雅恭而有礼人有认其马者茂与之曰若非公马幸至丞相府归我遂挽车而去后马主得马谢而还之任黄门郎迁宻令举善而徴口无恶言教化大行道不拾遗蝗不入境百姓为之立祠享祀不辍矣东观汉记曰茂恬畅乐道雅实不为华貌行已在清浊之问自束髪至白首与人未尝有争】
　　孔君鱼为姑臧长清俭逼下有讥之者答曰奋身处脂膏不能自润【东观汉记曰孔奋字君鱼扶风茂陵人守姑臧长时天下乱河西独安前长居官数月即致赀产奋在姑臧四嵗财物不増惟老母极膳妻子但食葱菜】
　　郑尚书在淮隂【范晔后汉书曰郑字巨君会稽山隂人从淮隂太守四迁为尚书令】消息繇赋政不烦苛郡中大旱自出行春随车致雨白鹿方道侠毂而行【谢承后汉书曰问主簿黄国曰鹿为吉为凶国拜贺曰闻三公车轓画作鹿明府必为宰相】
　　厐仲逹为汉阳太守【司马彪续汉书曰厐参字仲逹河南缑氏人官至太尉】郡人任棠有竒节居教授仲逹到先之棠不交言但以薤一大本水一盂置户屏前自抱孙儿伏于户下主簿白以为倨仲逹思其防意良久曰棠是欲晓太守水者欲吾清防大本薤者欲吾击强宗抱儿当户欲吾开门恤孤也叹息而还仲逹在职抑强助弱果以恵政得民任延为会稽都尉时年十九迎官惊其壮及到静泊无为唯先遣馈礼祠延陵季子【范晔后汉书曰任延字长孙南阳宛人年十二为诸生学于长安明诗易春秋显名太学学中号为任圣童更始中以大司马属拜会稽都尉】
　　延叔坚举孝亷为平阳侯相到官表龚遂之墓立铭祭祠擢用其后于畎畆之间【延笃别见】
　　陈昭公守广汉入为大司农【范晔后汉书曰陈宠字昭公沛国洨人祖咸哀平间尚书宠性周宻每亊务于寛厚由广汉太守入为大司农后为司空虽法律而兼通经书号为任职相】帝问在郡何以为理昭公顿首谢曰臣任功曹王涣以简贤选能主簿谭显拾遗补阙臣奉宣诏书而已帝大悦【范晔后汉书曰王涣字稚子广汉郪人少好侠尚气晚更改节敦儒习尚书读律令为太守陈宠功曹当职割断不避豪右宠风声大行涣由此显名州举茂才为洛阳令谭显后亦知名安帝时为豫州刺史】司徒为河南尹政号严明然未尝以罪鞠人常言曰凡学仕者髙则望宰相下则希守牧锢人于圣世尹不忍为也闻者皆感激自励【安已见】
　　汝南太守宗资任功曹范滂【范滂已见　谢承后汉书曰宗资字叔都南阳安众人家代为汉名臣资少在京师学孟氏易欧阳尚书举孝亷拜议郎补汝南太守署范滂为功曹委任政事推功于滂不伐其美任善之名闻于海内】南阳太守成瑨亦委功曹岑晊【谢承后汉书曰成瑨少修仁义以清名见称举孝亷拜郎中迁南阳太守郡多豪强中官磐牙境界瑨下车振威严以检摄之时桓帝乳母外亲张子禁恃势不畏法网功曹岑晊劝使捕子禁付宛狱笞杀之桓帝徴瑨下狱死范晔后汉书曰岑晊字公孝南阳阳人有髙才郭林宗朱公叔皆与为友李膺王畅称其有干国器虽在】
