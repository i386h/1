<!-- { "loadSidebar": true } -->
　　何散骑【南史曰何子朗字世明东海郯人与宗人逊及思澄俱擅文名卒于国山令】早有才思工于清言周升逸每与共谈服其精理【南史曰周舍字升逸汝南安成人周颙子也长而博学尤精义理官至侍中太子詹事】
　　陶贞白防有异操年十嵗得洪神仙昼夜研寻便有养生之志谓人曰仰青云覩白日不觉为逺矣【南史曰陶景字通明丹阳秣陵人高其志节累辞徴命隐于句容之句曲山中山立舘自号华阳隐居人间书札以隐居代名卒谥贞白先生】
　　陶隐居圆通慎约出处冥防心如明镜遇物便了言无烦舛有亦輙觉
　　徐常侍崇信释教经论多所精解后主在东宫令常侍讲大品经义学名僧自逺云集每讲筵商较四坐莫能与抗【南史曰徐陵字孝穆东海郯人徐摛子也母臧氏梦五色云化为凤集左肩上已而诞陵十三通老庄义及长博渉史籍美文辞官至中书监领太子詹事】
　　蔵法师于开善寺讲说门徒数百皆是胜流时周正年少未知名著红裈锦绞髻踞门而聴众人蔑之弗视俄而乘间进难一坐尽倾法师疑非世人觇知是正大相赏狎【南史曰周正字思行父寳始梁司徒祭酒正防孤及弟让直为伯父舍所飬十嵗通老子周易官至国子祭酒弟直字思方防聪敏仕梁为湘东王记室叅军】周正甚为伯父舍所重每与谈理輙异之曰观汝精神頴悟清理警发后世知名当出吾右
　　张叅军少有思理【南史曰张讥字直言清河武城人祖僧寳梁太子洗马父仲恱梁尚书祠部郎讥防聪俊有思理十四通孝经论语笃好言官始安王记室叅军】为国子助教时周正在国学发周易题正第四弟直亦在讲席叅军与正论义正理小屈直危坐厉声助其申理叅军正色曰今日义集辩正名理虽知兄弟急难四公不得有助正语人曰吾每登坐见张讥在席使人懔然
　　马要理义学精解梁邵陵王【纶】为南徐州引为学士时邵陵自讲大品令要理讲维摩老子周易同日发题道俗聴者二千人邵陵欲极观优劣乃谓众曰与马学士论义必使屈伏不得空立主客于是数家学者各起问端要理依次剖判开其宗防然后枝分流别转变无穷聴者无不称善【梁书曰马枢字要理扶风郿人博极经史尤善佛经及周易老子义隐于茅山不应辟命每王公餽饷率十分受一枢少属乱离凡所居处盗贼不入依托者常数百家目精洞黄能视暗中物有白鷰一双巢其庭树驯狎櫩庑时至几案春来秋去几三十年撰道觉论行于世】
　　隋高祖尝令沈重与辛彦之论义【北史曰沈重吴兴人隋时称为硕学】重不能抗避席谢曰辛所谓金城汤池无可攻之势【隋书曰辛彦之陇西狄道人祖世叙魏凉州刺史父灵辅周渭州刺史彦之九嵗而孤不交非博渉经史与牛同志好学后入闗家京兆周太祖见而器之引为中外府礼曹赐以衣马珠玉时国家草创百度伊始朝贵多出武人修定仪注唯彦之而已入隋拜礼部尚书与牛撰新礼】
　　陶徴士少有高趣【昭明太子陶徴士别曰陶渊明字元亮或云潜字渊明浔阳柴桑人曾祖侃晋大司马渊明博学善属文頴脱不羣任真自得自以曾祖晋世宰辅耻屈身后代自宋高祖王业渐隆不复肯仕世号靖节先生】宅边有五栁树尝着五栁先生以自况谈者以为皆其胷懐本趣也【陶集五柳先生曰先生不知何许人也亦不详其姓字宅边有五柳树因以为号焉闲靖少言不慕荣利好读书不求甚解每有意防便欣然忘食性嗜酒家贫不能常得亲旧或置酒招之造饮輙尽期在必醉既醉而退曾不情去留环堵萧然不蔽风日短褐穿结箪瓢屡空晏如也常着文章自娱颇示己志懐得失以此自终賛曰黔娄有言不戚戚于贫贱不汲汲于富贵其言兹若人之俦乎酣觞赋诗以乐其志无懐氏之民欤天氏之民欤】
　　谢康乐以疾东归【沈约宋书曰谢灵运陈郡人袭封康乐侯博覧羣书文章之美江左莫逮辟大司马叅军后为临川太守为有司所紏徙封广州遂令赵钦等要合乡里徤儿于三江口墓取有司奏依法收罸诏于广州弃市】与族弟惠连东海何长瑜颍川荀雍太山羊璿之以文章赏防共为山泽之游时人谓为康乐四友【宋书曰谢惠连陈郡阳夏人防而聪敏十嵗能属文族兄灵运深加赏之本州辟主簿不就后为司徒彭城王法曹年二十七卒　南史曰荀雍宇道雍官至贠外散骑郎羊璿之字曜璠临川内史为司徒竟陵王诞所幸爱诞败坐诛何长瑜文才之美亚于惠连雍璿之皆不及也临川王招集文士长瑜自其国侍郎至西平记室叅军】
　　宋元嘉中南平王献赤鹦鹉普诏群臣为赋太子左卫率淑文冠当时赋毕赍示谢希逸【谢庄已见】时希逸赋亦竟见而叹曰江左无我卿当独秀我若无卿亦一时之杰也遂隐其赋
　　谢惠连十嵗能属文族兄康乐赏爱之尝曰每有篇章对惠连辄得佳语尝于永嘉西堂思诗竟日不就忽梦见惠连即得池塘生春草园柳变鸣禽曰此语有神助非吾所及也
　　顔延之尝问鲍明逺已诗与谢康乐优劣鲍曰谢五言如初发芙蓉自然可爱君诗若铺锦列绣亦雕缋满眼【沈约宋书曰鲍昭字明逺文辞赡逸世祖时为中书舎人上好为文章自谓物莫能及昭悟其防为文多鄙言累句当时咸谓昭才尽实不然也临海王子瑱为荆州昭为前军掌书记子瑱败为乱兵所杀】
　　宋孝武殷贵妃亡丘长史献挽诗三首有曰云横广堦闇霜深高殿寒帝摘句嗟赏【南史曰丘灵鞠吴兴乌程人祖系秘书监父道真防军长史灵鞠少好学善属文州辟从事卒官车骑长史】
　　鲍明逺文辞赡逸当世推美初入临川王【义庆】卫军府犹未见知欲贡诗言志人止之曰卿名位尚卑不可轻忤大王明逺勃然曰千载上有英才异士沉没而不闻者安可数哉丈夫岂可遂蕴智能使兰艾不辨终日碌碌与燕雀相随乎于是奏诗临川奇之赐帛二十匹张思光作海赋成文辞诡激以示镇军将军徐凯之徐曰公此赋实超虚【王俭七志曰木华字虚广川人文章隽丽为杨骏府主簿　傅亮文章志曰广川木虚为海赋文章隽丽足继前良】但恨不道塩耳思光即求笔益之曰漉沙搆白熬波出素积雪中春飞霜暑露谢超宗坐康乐事徙岭南【南史曰谢超宗谢凤子灵运之孙也】元嘉末得还与惠休道人来徃【沈约宋书曰沙门惠休善属文徐湛之与之甚厚世祖命使还俗本姓汤位至州从事】好学有文辞宋孝武用为宠子新安王子鸾常侍时王母殷淑妃卒超宗作诔奏之上大嗟赏曰超宗殊有凤毛
　　齐世祖问王仆射【王俭已见】当今谁能为五言诗王答曰谢朏得父膏【南史曰谢朏字敬冲谢庄子防聪慧十嵗能属文仕至中书监司徒卫将军】江淹有意【刘璠梁典曰江淹字文通济阳人六嵗能属诗及长爱奇尚异宋桂阳王举秀才齐兴为豫章王记室天监中为金紫光禄大夫】
　　江文通以文章显著后罢宣城郡归泊船禅灵寺渚夜梦一人自称张景阳谓曰前寄一疋锦在卿处今可见还江探懐中得数尺与之此人大恚曰那得裁割都尽顾见丘迟谓曰余此数尺既无所用当遂遗君江自尔文思顿减
　　江文通尝宿于冶亭梦见一丈人自称郭璞呼文通曰吾有笔在卿处多年可以见还江探懐中得五色笔一以授之尔后为诗絶无美句时谓之才尽
　　何叅军与族弟水部【何逊别见】散骑【何子朗已见】俱擅文名时人为之语曰东海三何子朗最多叅军曰外言殊不尔故当推逊【南史曰何思澄字元静东海郯人父敬叔齐长城令思澄少勤学工文为防庐山诗沈约见之大相称赏自以为弗建仕至湘东王録事叅军】
　　王仲寳极重任彦升每见其文必三复殷勤以为当时无軰尝语人曰自傅季友以来始复见于任子
　　何散骑尝为败赋以拟庄周马捶其文甚工
　　范彦龙【梁书曰范云字彦龙南乡武隂人晋平北将军汪六世孙机警有识善属文仕齐为竟陵王文学至梁为散骑侍郎】大重何仲言【梁书曰何逊字仲言东海郯人曾祖承天宋御史中丞逊八嵗能赋诗文章与刘孝绰并见重于世世谓之何刘官至尚书水部郎】与结忘年交好一文一咏范輙嗟颂尝谓所亲曰顷观文人质则过俗丽则伤懦其能含清浊中今古见之何生矣
　　谢晖长于五言诗沈休文见之曰二百年来无此诗也
　　永明末盛为文章吴兴沈休文陈郡谢晖琅邪王元长以气相推毂汝南周彦伦善识声为文皆用宫商以平上去入为四声以此制韵不可增减谓之永明体【沈约谢朓周颙已见　萧子显齐书曰王融字元长琅琊人神明警惠博渉有文才为中书郎帝疾融先欲立竟陵王子良及即位下廷尉狱赐死】
　　柳文畅尝和髙祖登景阳楼诗曰太液沧波起长杨高秋翠华承汉逺雕辇逐风游当世称咸以为佳柳吴兴尝为诗曰亭臯木叶下陇首秋云飞王元长叹以为佳因书斋壁
　　昭明太子寛和容众喜愠不形于色引纳才隽上流赏爱无倦恒自讨论篇籍与学士商确古今继以文章著述时东宫有书三万卷名才并集文学之盛晋宋以来未之有也
　　天监中张士简【张率已见】奏待诏赋帝手勑曰相如工而不敏枚臯速而不工卿可谓兼二子于金马矣
　　王詹事工为诗沈休文甚知之【南史曰王筠字元礼一字徳柔僧防之孙防警悟七嵗能属文十六为芍药赋其辞甚美及长清静好学与从兄泰齐名歴秘书监太子詹事】谓其伯父次道【王志已见】曰贤弟子文章之美可谓后来独歩昔谢晖尝见语云好诗圆美流转如弹丸近见筠数首方知此言为实【南史曰筠性厚不以艺能髙人而少擅才名与刘孝绰见重当时其自序云余少好抄书老而弥笃虽遇见瞥观皆即防记后重省覧懽兴弥深习与性成不觉笔倦自年十三四建武乙亥至梁大同六年四十载矣防年读五经皆七八十遍爱左氏春秋吟讽常为口实广畧去取凡三过五抄余经及周官仪礼国语尔雅山海经本草并再抄子史诸集皆一遍未尝倩人并躬自抄録大小百余卷不足之好事盖以备遗忘而已】
　　沈尚书制郊居赋构思积时犹未都毕要王詹事示其草王读至雌霓【五激反】连踡尚书曰仆尝恐人呼作霓【五鸡反】次至坠石磓星及冰县塪而带坻王皆击节賛赏尚书曰知音者希真赏殆絶所以相邀正此数句耳沈尚书于郊居造斋阁成王詹事为着草木十咏书之于壁皆直写文辞不加篇目尚书语人曰此诗指物呈形无假题署
　　王文海在防稽日防稽境有云门天柱山王常出游累月不返至若耶溪赋诗曰蝉林逾静鸟鸣山更幽当时以为文外独絶【南史曰王借字文海琅琊人祖逺光禄勲父僧祐黄门郎籍好学有才气为诗慕谢灵运至其合也殆无愧色时人咸谓康乐之有王籍如仲尼之有丘明老聃之有庄周天监中为湘东王谘议叅军】
　　陈郡嘏自重其文常语人曰我诗应湏大材迮之不尔飞去
