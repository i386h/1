<!-- { "loadSidebar": true } -->
　　世祖尝与赵承防共论叶李留梦炎优劣承防退语奉御彻尔曰帝论贾似道误国责留梦炎不言僧格罪甚于似道而我等不言他日何以辞其责然我疏逺之臣言必不听侍臣中读书知义理慷慨有大节又为上所亲信无逾公者夫捐一旦之命为万姓除残贼仁者之事也公必勉之旣而彻尔至帝前数僧格罪恶帝怒命卫士批其颊血涌口鼻委顿地上少间复呼而问之对如初时大臣亦有继言者帝遂按诛僧格罢尚书省大臣多以罪去【元史曰前史官杨载称孟頫之才颇为书画所掩知其书画者不知其文章知其文章者不知其经济之学人以为知言云】
　　吕思诚为浙西亷访佥事时南台御史大夫达实特穆尔与江浙省臣有隙嗾思诚劾之思诚曰吾为天子耳目不为台臣鹰犬也不听【元史曰吕思诚字仲实平定州人母冯氏梦一丈夫趋而揖曰我文昌星也寤而生思诚目有神光见者异之及长从萧学治经试国子伴读累官国子祭酒中书左丞】
　　吾子行【吾衍己见】遇人巧宦善富如虫蛆臭腐将噬染已避去唯恐不速
　　张士诚据有吴中江南名士多徃依之所不可致者唯杨亷夫一人一日闻其来吴使人要于路亷夫不得已乃一至宾贤馆时元主方以龙衣御酒赐士诚士诚闻亷夫至甚喜即命饮以御酒酒未半亷夫作诗曰山中歳歳烽烟起海上年年御酒来如此烽烟如此酒老夫懐抱几时开士诚得诗知亷夫不可屈不敢强也张士诚弟士信闻倪元镇善画使人持绢侑以重币欲求其笔元镇怒曰倪元镇不能为王门画师即裂去其绢

　　语林卷十三
<子部,小说家类,杂事之属,何氏语林>
　　钦定四库全书
　　语林卷十四　　　　　　明　何良俊　撰雅量第七
　　昔鄙夫争一箪食闻尧让天下而非之仲尼厄于陈蔡匡坐鼔琴子路愠见而弗是也夫茍能人我皆冥则无物不遣知有生皆幻则何险不夷此亦难与拘见褊心者道也
　　有客荐士于王仲囘【王丹己见】仲囘举之后所举者陷罪仲囘坐以免客慙惧自絶仲囘终无所言寻复征为太子太傅乃呼客谓曰子之自絶何待丹之薄也不为设食以罚之相待如旧
　　公沙穆居建城山中依林阻为室独宿无侣时暴风震雷有声于外呼穆者三穆不与语有顷呼者自牖而入音状甚怪穆诵经自若终亦无他【圣贤羣辅录曰公沙穆北海名士也】张然明进屯长城时休屠各及朔方乌桓并同反叛烧度辽将军门引屯赤阬烟火相望兵众大恐各欲亡去然明安坐帷中与弟子讲诵自若军士稍安【范晔后汉书曰张奂字然明敦煌酒泉人少游三辅师事太尉朱宠学欧阳尚书举贤良对防第一防拜议郎迁安定属国都尉正身洁已威化大行迁使匈奴中郎将】
　　孔文举在青州【范晔后汉书曰融在北海六年刘备表为青州刺史】为谭【绍子】所攻流矢雨集矛防内接孔隐几安坐读书论义自若诸葛武侯与司马宣王【晋纪曰司马懿字仲达河内温人猜忌多权数魏武闻其有狼顾相召使前行令反顾面正向后而身不动又尝梦三马同食一槽甚恶焉谓太子丕曰司马懿非人臣也必与汝家事太子素与帝善每相全佑　圣贤羣辅录曰河内司马懿仲达颍川陈羣长文谯朱铄彦才济隂吴质季重为魏文帝四友】治军渭滨克日交战宣王戎服莅事使人视武侯独乗素舆巾毛扇指麾三军随其进止宣王叹曰诸君可谓名士矣
　　曹公闻周公瑾年少俊才谓可以说动宻下扬州遣九江蒋干【江表传曰干有容仪以才辩见称独步江淮之间莫与为对】布衣巾自托私行以诣公瑾公瑾出迎立谓干曰子翼良苦逺涉江湖为曹氏作说客也干曰与卿州里中间别隔遥闻芳烈故来叙濶拜观雅规而云说客无乃逆诈乎公瑾曰吾虽不及夔旷闻赏音足知曲也因延干入为设酒食后三日公瑾引干徧观营垒仓库及军资器仗复还张燕示以侍者服饰珍玩之物因谓干曰丈夫处世一遇知己外托君臣之义内结骨肉之恩言行计从祸福共之假使苏君更生郦复在吾犹拊其背而折其辞岂足下幼生所能移乎干但笑终无所言干称公瑾雅量非言辞所间中州之士亦以此多之
　　许司徒丧子【蜀志曰许靖字文休汝南平舆人避乱交阯依太守士燮刘璋遣使招靖靖入蜀璋以为广汉太守先主为汉中王拜太傅靖年逾七十爱乐人物诱纳后进清谈不倦丞相诸亮皆为之拜】董休昭【董允己见】与费文伟欲共防其葬所休昭白其父掌军请车【蜀志曰董和字幼宰南郡枝江人刘璋时为益州太守先主定蜀为掌军中郎将与武侯并署大司马府事献可替否共为交欢和外牧殊域内干机衡二十余年死之日家无儋石之财亮敎与羣下曰夫参署者集众思广忠益也若逺小嫌难相违覆旷阙损矣违覆而得中犹弃蹻而获珠玉然人心苦不能尽惟徐元直处兹不惑又董幼宰参署七年事有不至至于十反来相啓告茍能慕元直之十一幼宰之殷勤有忠于国则亮可少过矣】掌军遣开后鹿车给之休昭有难载之色文伟便从前先上及至丧所诸亮及诸贵人悉集车乗甚鲜休昭犹神色未泰文伟晏然自若持车人还掌军问之知其如此谓休昭曰吾尝疑汝于文伟优劣未别也自是吾意了矣
　　诸武侯亡后以蒋公琰录尚书事时新丧元帅逺近危悚公琰拔自庶品处羣僚之右旣无戚容又无喜色神守举止有如平日众望渐服【蜀志曰蒋琬字公琰零陵湘乡人随先主入蜀除广都长先主至广都琬众事不理时又沈醉将加罪戮丞相请曰蒋琬社稷之器非百里之才其为政以安民为本不以修饰为先愿主公察之先主雅敬亮乃不加罪】
　　蒋公琰在大司马府东曹掾杨戏素性简略公琰与语不时应答【蜀志曰杨戏字文然犍为武阳人与巴西程祁巴郡杨汰蜀张表并知名丞相亮深识之辟为主簿亮卒蒋琬请为治中从事史尝着汉季辅臣颂】或搆戏于公琰曰公与戏语而不见应其慢上殊甚公琰曰人心不同各如其面面从后言古人所戒也文然欲賛吾是耶则非其本心欲反吾言则显吾之非是以黙然是文然之快也乃更以为慢耶【蜀志曰又督农杨敏曽毁琬曰作事愦愦诚非及前人或以白琬主者请推治琬曰吾实不如前人无可推也主者重白据听不推则乞问其愦愦之状琬曰茍其不如则事不当理事不当理则愦愦矣复何问耶】
　　魏军次于兴平蜀假费文伟节督师徃御【蜀志曰费袆字文伟江夏鄳人游学益土与汝南许叔龙南郡董允齐名丞相请为叅军代蒋琬为尚书令　费袆别传曰战国多事公务烦猥袆识悟过人毎省读书记举目暂视已究其意防其速数倍于人终亦不忘常以朝晡听事其间接纳宾客饮食嬉戏加之博奕毎尽人之欢事亦不废董允为尚书令欲斆袆之所行旬日之中事多愆滞叹曰人才力相县若此吾听事终日犹有不暇尔】光禄大夫来敏至文伟许别就求围棊于时羽檄交驰严驾已讫文伟与敏留意对戏色无厌倦敏曰聊观试卿耳信自可人必能办贼者文伟至贼军遂退【蜀志曰来敏字敬达义阳新野人父艳汉司空敏涉略书籍善左氏春秋尤精仓雅训诂先主署典学校尉与孟光皆以枢机不慎数见贬削然敏东宫旧防特加优待后为执慎将军欲令以官自警】
　　范孝敬在武昌自造冢名长室时与宾客作鼓吹入中晏饮【吴录曰范慎字孝敬广陵人竭忠知己之君纒绵三益之友时人荣之后为侍中出补武昌左都督孙皓移都甚惮之诏曰慎勲徳俱茂朕所敬慿宜登上公以副众望以为太尉慎自恨久为将遂托老耄军士恋之举营为之陨涕】
　　夏侯太初【夏侯己见】格量济临斩东市顔色无异举动自若
　　阮徳如尝于厠见长丈余色黒而眼大着皂单衣平上帻去之咫尺徳如心定徐笑语之曰人言可憎果然赧愧而退
　　嵇中散【嵇康己见】尝于夜中灯火下弹琴有一人入室初来时面甚小斯须转大遂长丈余顔色甚黒单衣草带嵇熟视旣久乃吹火灭曰耻与魑魅争光
　　山巨源无所标明淳深渊黙人莫见其际而其器亦入道故见者莫能称谓而服其伟量
　　魏阳元【王隐晋书曰魏舒字阳元任城人幼孤为外氏家所养氏起宅相者曰当出贵甥外祖母意以盛氏甥小而惠谓应相也舒曰当为外氏成此宅相少名迟钝叔父衡使守水碓毎言舒堪八百户长我愿毕矣舒不以介意身长八尺二寸不修常人近事少工射着韦衣入山泽毎猎大获为后将军钟毓长史】为钟毓后将军长史【魏书曰钟毓字雅叔颍川长社人相国繇长子十四为散骑侍郎机捷谈笑有父风仕至车骑将军】毓毎与参佐射阳元尝为画筹后遇朋人不足以阳元满数毓初不知其善射阳元容范旣极闲雅兼发无不中举坐莫敌毓谢而叹曰吾之不足以尽卿材有如此射矣
　　魏阳元子旣先殒朝野咸谓阳元悲必过恸阳元退而叹曰吾不及庄生逺矣岂以无益自损乎遂不复哭【王隐晋书曰魏舒子混字延广清惠有才行为太子舍人年二十七先舒卒】
　　阮千里善弹琴【名士传曰阮瞻字千里夷任少嗜欲不修名行自得于懐读书不甚研求而识其要仕至太子舍人】人闻其能多徃听之千里不问贵贱长幼至辄与弹神气冲和不知向人所在内兄潘安仁常令鼔琴终日达夜曽无忤色【晋阳秋曰潘岳字安仁荥阳人夙以才颖发名善属文清绮絶世蔡邕未能过也仕至黄门侍郎为孙秀所害】
　　夏仲御母病危笃常诣洛市药【晋书曰夏统字仲御会稽永兴人幼孤贫养亲以孝闻睦于兄弟毎采梠求食或至海边拘螊以资养雅善谈论宗族劝之仕曰卿清亮质直可作郡纲纪与府朝接自当显至统勃然曰诸君待我至此乎使统属太平之时当与元凯评议出处遇浊代念与屈生同污共泥若污隆之间自当耦耕沮溺岂有辱身曲意于郡府之间平闻君之谈不觉寒毛尽戴白汗言者大慙统自此不与宗族相见从父敬宁祠先人迎女巫章丹陈珠并有国色庄服甚丽善歌儛又能隐形匿影申夜之初撞钟击鼓间以丝竹统诸从兄弟欲徃观共绐之曰从父疾病得瘳欲因其祭祀徃贺之卿可俱行乎统入门忽见丹珠轻步佪儛灵谈笑统惊愕而走破藩直出归责诸人曰昔淫乱之俗兴卫文公为之悲惋防蝀之气见君子尚不敢指季桓纳齐女仲尼载驰而退子路见夏南愤恚而忼忾吾尝恨不得顿叔向之头陷华父之眼奈何迎此妖物夜与游戏放傲逸之情纵奢滛之行乱男女之礼破贞髙之节也遂隐床上被髪而卧不复言众踧踖即退遣丹珠】会三月上巳洛中王公已下方轨连轸共至南浮桥边褉男则朱服耀路女则锦绮粲烂仲御时在船中曝所市药虽见此辈稳坐不揺贾公闾望见竒之愿与相语【晋诸公賛曰贾充字公闾襄陵人父逵豫州刺史充起家为尚书迁廷尉听讼称平晋受禅封鲁公有才识明达治体加善刑法与裴楷共定科令蠲除宻网以为晋律】遣问船中安坐者为谁仲御不应重问徐乃答曰会稽北海闲民夏仲御
　　谢幼舆【晋阳秋曰谢鲲字幼舆陈郡人父衡晋硕儒鲲性通简好老易善音乐以琴书为业避乱江东王敦引为长史】初至东海王越太傅府坐家僮取官稿除名于时在事诸人并以谢初登宰府便遭黜辱深为之恨谢闻之方清歌鼔琴不以屑意时人服其逺畅【晋书曰东海王越字元超髙宻王泰之次子少有令名谦虚持布衣之操为中外所宗】
