<!-- { "loadSidebar": true } -->
　　荀奉倩谓其父文若立徳髙整轨仪以训物从兄公达不治外形而愼密自居以公达爲优【晋阳秋曰诸兄大怒之而不能也】吴宣太子妙选官属东宫号爲多士【吴志曰孙登字子髙权长子黄初二年立为太子好贤下士接待寮属畧用布衣之礼】使侍中胡综【吴志曰胡综字伟则汝南固始人有文才】作賔客目曰英才卓越超逾伦匹则诸恪【己见】精识时机达幽究微则顾谭【己见】凝辩宏达言能释结则谢景【吴歴曰谢景字叔发南阳宛人为豫章太守在郡有治迹吏民称之以为前有顾劭其次即景】究学甄微游夏同科则范愼【己见　吴録曰愼著论二十篇名曰矫非】南阳羊道私駮综曰【羊道己见　吴书曰羊道初为中庶子年二十时廷尉监蕃交结豪杰自卫将军全琮等皆倾心敬待惟道及豫章杨廸拒絶不与通人咸怪之蕃后叛逆众乃服之】元逊才而踈子黙精而狠叔发辩而浮孝敬深而狭所言皆有指趣然道竟以此言不爲恪等所亲后四人皆败时以道爲知言
　　李令伯【李密己见】入洛见张茂先张言次问孔明言教何碎令伯曰昔舜禹臯陶相与语故得简大雅诰与凡人语宜碎孔明与言者无已敌言教是以碎耳张公大善令伯对
　　晋武与胡威语次因及其父【胡质己见】清徳遂问威曰卿自谓孰与父清威曰威乃何敢望臣父帝又问卿父以何爲胜耶威荅曰臣父清常恐人知臣清常恐人不知王武子甚重荀松以方其外祖陈郡侃谓侃弟奥曰近见荀监子清虚名理当不及父徳性纯粹是贤兄辈人也
　　王太尉【王衍己见】甚重其弟平子【王澄己见】与处仲【王敦别见】庾子嵩【晋阳秋曰庾敳字子嵩颍川人侍中竣第三子恢廓有度量自谓是老庄之徒曰昔未读此书意谓至理如此今见之正与人意暗同仕豫州长史】尝谓天下士人目曰阿平第一子嵩第二处仲第三
　　王平子尝行经陈留郡界陈留时爲大郡名有人士太守遣吏迎王王问吏曰此郡人士爲谁吏曰有蔡子尼江应元【蔡克江统己见】是时郡人多居大位者王以其姓名问曰甲乙等非君郡人耶何但称此二人吏曰向谓君侯问人不谓问官位王笑而止到郡以语太守曰旧名此有风俗果然小吏亦复知此
　　时人目王汝南【邓粲晋纪曰王湛字处冲太原人徳人莫之知虽兄弟宗族亦以为痴唯父昶异焉】上方山涛不足下比魏舒有余王闻之曰欲处我于季孟之间【山涛魏舒并己见】
　　卫洗马【卫玠】颖识通达天韵标令论者以爲出王眉子平子武子之右世人爲之语曰诸王三子不如卫家一儿【王澄王济己见　晋诸公賛曰王元字眉子夷甫子也东海王越辟为掾后除陈留太守大行威罚为坞人所害】
　　州里目陈留阮放爲宏伯【晋书曰阮放字思度祖略齐郡太守父顗淮南内史放与族弟孚并知名中兴时为太子舎人虽戎车屡驾而常说老庄不及军国明帝甚爱之素清约不营产业为吏部郎不免饥寒王导庾亮供给衣食】髙平郄鉴爲方伯泰山胡母辅之爲达伯济隂卞壸爲裁伯陈留蔡谟爲朗伯阮孚爲诞伯【上五人己见】髙平刘绥爲委伯【晋诸公賛曰刘绥字万安髙平人祖奥太祝令父武著作郎绥歴骠骑长史】泰山羊曼爲防伯【羊曼别传曰曼字延祖泰山南城人父暨阳平太守曼颓纵任侠饮酒诞节与陈留阮放等号兖州八达累迁丹阳尹为苏峻所害】凡八人号兖州八伯以拟八隽
　　解叔连在豫州【晋书曰解结字叔连济南着人与兄系齐名辟公府掾累迁豫州刺史时孙秀乱关中结在都坐议秀罪应诛秀由是致憾及系被害结亦同戮】尝问从事陈頵曰河北白壤膏粱何故少人士【晋书曰陈頵字延思陈国苦人少好学有文义】陈曰英伟大贤多出山泽河北土地平均蓬蒿裁髙三尺不足成林故也叔连曰张彦眞【张升己见】以爲汝颍巧辩不及青徐儒雅陈曰张彦眞与元礼【李膺己见】不协故设过言老子庄周生陈梁伏羲傅说师旷大项出阳夏汉魏二祖起于沛谯凖之众州莫与爲比叔连甚异之曰豫州人士常半天下此言非虚
　　裴景思是裴叔则子【晋书曰裴宪字景思少而頴悟好交轻侠及弱冠更折节严重脩尚儒学足不逾阈者数年】谢防舆庾子躬【名士传曰子躬名琮子嵩兄也】甚知之尝曰裴宪鲠亮宏达通机识命不知其何如父至于深宏保素不以世物婴心者其殆过之
　　诸恢蔡谟【二人并己见】与荀闿【晋书曰荀闿字道明有名称京师语曰洛中英英荀道明齐王冏辟为掾冏败暴尸三日莫敢收葬闿与冏故吏李述嵇含等露板请葬朝议听之论者称焉】俱字道明并有名江左号爲中兴三明时人爲之语曰京都三明各有名蔡氏儒雅荀清
　　荀道元【荀邃己见】道明兄弟俱有名明帝尝从容问王世将【王廙己见】曰二荀兄弟孰贤世将荅以闿才明过帝以语庾太尉太尉曰眞粹之地亦闿所不及
　　庾赤玉【赤玉庾统小字　晋中兴书曰统字长仁颖川人卫将军怿子也少有令名仕至寻阳太守】曾问殷洪乔【殷羡己见】王丞相治何似讵是所长殷曰其余令绩不复称论然三捉三治三休三败
　　中朝人共论少正卯盗跖其恶孰深有人云少正卯虽奸不至剖人充膳盗跖爲甚顔光禄【顔含已见】曰爲恶彰露人思加戮隐伏之奸非圣不诛由此言之少正爲甚众莫能屈
　　或问江左诸人优劣于顔光禄顔曰周伯仁【周顗己见】之正邓伯道之清【晋阳秋曰邓攸字伯道平阳襄陵人七岁防父母及祖父母持重九年性清愼平简】卞望之【卞壸己见】之节余则吾不知
　　支道林目会稽王曰有逺体而无逺神【续晋阳秋曰简文帝讳昱字道万中宗少子初封会稽王仁闻有智度穆帝防冲以抚军辅政大司马桓温废海西公而立帝在位三年而崩】桓茂伦性通朗有人伦鉴识时人方之许郭雅爲周侯所重周尝叹曰茂伦嵚﨑歴落是可笑人
　　刘尹谢鎭西共论中朝士人或问杜又可方卫洗马不谢曰安得比中间可容数人
　　顾长康在桓公大司马府桓公曰长康体中痴各半合而论之正得平耳【丘渊之文章録曰顾恺之字长康晋陵人父恱尚书左丞恺之义熈初为散骑常侍　晋中兴书曰恺之博学有才气为人迟钝而自矜尚为时所笑　宋明帝文章志曰世云恺之有三絶画絶文絶痴絶】
　　王季琰【王珉别传曰珉字季琰琅邪人丞相导孙中领军洽少子有才艺善行书名出兄珣右累迁侍中中书令】有隽才与兄元琳【王珣己见】并有美称季琰又出元琳右时人爲之语曰法护非不佳【法护王珣小字】僧弥难爲兄【僧弥王珉小字】
　　羊保爲司徒长史【沈约宋书曰羊保太山南城人祖楷尚书都官郎父绥中书侍郎保起家楚台太常博士至散骑常侍】府公王甚知之谓左长史庾登之【南史曰庾登之字元龙恱族弟也曾祖氷晋司空祖蕴广州刺史父廓东阳太守登之少以彊济自立为宋武帝鎭军防军预讨桓功封曲江县男豫章太守】吏部尚书王淮之【己见】曰卿二贤明美朗识会悟多通然懿之望故当共推羊也有蔡湛之者甚重谢微湛之犹及见谢安兄弟尝语人曰微貌中郎【谢万】性似文靖【谢安】
　　谢尚书【谢混己见】尝云阿逺刚躁负气【谢瞻小字己见】阿客博而无检【灵运小字】阿多恃才而持操不笃【谢曜己见】宣明自知而纳善不周【谢晦己见】设复功济三才终亦以此爲恨至如微子吾无间然【谢宻己见】
　　谢叔源尝因酣宴之余爲韵语以奬训灵运等曰康乐诞通度实有名家韵若加绳染功剖莹乃琼瑾宣明体逺识颖达乃沉隽若能去方执穆穆三才顺阿多标独解弱冠纂华允质胜诫无文其尚又能峻通逺怀清悟采采标兰讯直辔鲜不踬抑用解偏吝微子基微尚无倦由慕蔺勿轻一篑少进徃将千仞数子勉之哉风流由尔振如不犯所知此外无所愼灵运等皆有诫厉之言惟微独尽褒美
　　世目谢宣明渉猎文义朗赡多通以方杨徳祖微将不及宣明闻犹以爲恨
　　或人问沈休文王惠何如休文曰令明简问王球何如曰蒨玉淡又次问谢微何如曰简而不失淡而不流古之所谓名臣微当之矣
　　王蒨玉【王球】居身简贵不杂交游筵席虚静门无异客从兄昙首常语云蒨玉亦是玉巵但无当耳
　　齐太祖素竒爱张思光爲太尉时与思光欵接见思光常笑曰此人不可无一不可有二
　　王仆射【王俭己见】语人曰张绪过江所未有北士中可求之耳不知黄叔度陈仲弓能过之不
　　到长史在天监中甚见知赏【梁书曰到洽字茂沿彭城武原人宋骠骑将军彦之曾孙祖仲度江夏王从事中郎父坦齐中书郎洽少清警有才行谢朓文章盛于一时见洽深相赏好日引与谈论每谓洽曰君非直名人乃亦兼资文武除晋安国常侍后为云麾长史】时二兄沼溉与从弟沆一时俱有美名【南史曰到溉字茂灌兄弟俱知名起家王国常侍乐安任昉大相赏好广为声价家门雍睦兄弟特相友爱与洽恒共居一斋洽卒后便舍为寺蒋山有延贤寺溉家世所立溉得禄俸皆充二寺因断腥膻终身食朝夕从僧徒礼诵武帝每月三致净馔性不好交游唯与朱异刘之遴张绾同志友密及卧疾门可罗雀三人恒鸣驺枉道以相存问置酒极欢而去　梁书曰到沆字茂瀣父防齐五兵尚书沆防聪敏善属文为人不自伐不论人长短乐安任昉南乡范云皆友善官北中郎谘议防军】髙祖尝问丘待诏【丘迟】到洽何如沆溉丘对曰清正过于沆文章不减溉加以清言殆将难及
　　梁元帝尝自言我韬于文士愧于武夫论者以爲得言元文若少有文学时誉甚美【魏书曰元彧字文若大武皇帝之孙临淮王谭之子也】与从兄安丰【延明】中山【熈】并是宗室以博古文学齐名时人莫能定其优劣范阳卢道将谓吏部清河崔休曰三人才学虽无髙下然安丰少于造次中山太多皁白未若济南风流沉雅时人爲之语曰三王楚琳琅未若济南备贠方
　　邢子广目二卢云询祖有规检祢衡思道无氷棱文举梁使至北与馆伴李纬语次因问安平诸崔纬曰子玉以还雕龙絶矣崔暹闻之而怒后纬诣门谢暹暹不顾而出
　　崔防端凝如神以简贵自处齐神武言崔防应作令仆恨其神明太遒
　　房龄在隋尝校讐秘书省时吏部侍郎髙孝基名知人谓裴矩曰仆观人多矣未有如此郎者当爲国器但恨其不见耸壑昂霄耳
