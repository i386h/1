<!-- { "loadSidebar": true } -->
　　刘祭酒【刘瓛己见】住在檀桥瓦屋数间上皆穿漏世祖为祭酒立馆以杨烈桥故主第给之生徒皆贺祭酒曰室美为人灾此华宇岂吾宅耶幸可诏作讲堂犹恐见害也未及徙居祭酒遇病卒
　　傅茂逺【傅昭己见】年十一时随外祖于朱雀桁卖厯日外祖是雍州客雍州尝一日来茂逺所茂逺读书自若神色不改雍州曰此儿神情不凡必是佳器【南史曰顗字国章陈郡阳夏人淑兄子也父洵吴郡太守顗官至雍州刺史】
　　王僧辩东讨梁元帝谓僧辩曰王师近次朝士孰当先来王曰其周正乎正智不后机体能济胜无妻子之顾有独决之明其余碌碌不逮也俄而正至王飞骑迎之及见欢甚曰吾固知王僧辩非后机者公可坐吾膝上周曰所谓进人若将加诸膝老夫何足以当【周正己见】
　　栁文畅【栁恽己见】唯与王暕陆杲厚善每叹曰暕虽名家犹恐累我
　　徐陵【己见】母臧氏尝梦五色云化为鳯凰集左肩上已而诞陵时宝志公在都世称其有道家人携以之宝志手摩其顶曰天上石麒麟也
　　北齐王晞为并州司马昭帝欲以为侍中苦辞不受或劝王勿自疎王曰我少年以来阅要人多矣充诎少时鲜不颠覆且性实疎缓不堪时务人主恩私何由可保万一披猖求退无地非不欲作官但思之烂熟耳【王晞己见】
　　萧大圜【己见】至北时周兵攻髙齐拔晋州或问大圜师遂克不萧曰髙欢昔以晋州肇基伪迹今本旣拔矣能无亡乎所谓君以此始必以此终数月齐氏果灭闻者以为知言
　　隋吏部侍郎髙孝基鉴识几悟清慎絶伦然俊爽有余迹似轻薄时宰多以此疑之唯牛【己见】深识其真推心委任后孝基在事选举最为清允时论弥服牛公识度之逺【北史曰髙构字孝基北海人性滑稽多智辩给过人好读书工吏事仁夀初为吏部侍郎以公事免炀帝立召令复位论者称构有知人之鉴】
　　隋吏部侍郎髙孝基铨人至房梁公【刘昫唐书曰房乔字龄齐州临淄人幼聪敏博览经史善属文为太宗佐命封梁国公】杜蔡公愕然端视良久降阶与之抗礼延入内防共食甚恭曰二贤当为兴王佐命位极人臣杜年夀稍减于房耳愿以子孙相托后皆如其言
　　王绩【己见】知天下将乱藩部法严一日叹曰网罗髙悬去将安所出所受俸钱积于县城门前托以风疾轻舟夜遁
　　刘文静一见唐太宗退语裴寂曰大度类于汉髙神武同于魏祖其年虽少乃天纵矣
　　李勣临事选将必先相其竒厐福艾者遣之或问其故答曰薄命之人不足与成功名【刘昫唐书曰李勣曹州狐离人初事李宻宻为王世充所破拥众归朝频立战功官并州大都督府长史封英国公】
　　王师旦知举日进士张昌龄王瑾并文辞俊爽声振京邑师旦考其文防为下等举朝不知所以及奏等太宗怪无昌龄等名以问师旦师旦曰此辈诚有辞华然其体轻薄文章浮艳必不成令器臣恐后生仿效有变风雅帝深然之【唐诗纪事曰王师旦太宗时考功郎中张昌龄冀州人与兄昌宗俱能文献翠防颂敕于通事舍人里供奉　南部新书曰昌龄与文皇作息兵诏上见而叹曰襧衡潘岳之俦也　大唐新语曰昌龄为长安尉以罪解官王瑾亦无所成】
　　李义琛为御史日文成公主贡金遇盗于岐州主名不立太宗召羣御史至目义琛曰是人神情爽拔可使推捕义琛徃数日果获贼【刘昫唐书曰李义琛中书侍郎义琰从祖弟也为雍州长史时关辅饥髙宗欲令贫民逐食义琛恐人流转不还固争之出为岐州刺史称良吏】
　　王勃在沛王府时诸王方共鬭鸡勃戏为沛王檄英王鸡髙宗见之大怒曰此殆交搆之渐即日窜勃
　　狄梁公【狄仁杰己见】初授并州判佐时阎立本黜陟河南梁公为人诬告立本一见即惊谢曰仲尼观过知仁足下可谓海曲之明珠东南之遗宝特荐之迁并州法曹【刘昫唐书曰阎立本雍州万年人父毘在隋以工艺知名立本与兄立徳早传家业总章中为右相与姜恪对掌枢宻】
　　天后遣徐彦伯迎庐陵王于房州王至后匿王帐中召见狄梁公语庐陵事梁公敷请辄至涕下浸淫不能止后乃使王出曰还尔太子梁公降拜顿首曰太子归未有知者人言纷纷何所信后然之更令太子舍龙门具礼迎还中外大悦【唐诗纪事曰徐彦伯兖州人为蒲州司兵叅军时司户韦暠善判司士李亘工书彦伯属辞号河东三絶武后撰三敎珠英取文辞士皆天下之选彦伯与李峤居首】
　　崔湜在中书日张嘉贞【己见】为舍人湜颇轻之常呼为张底后与商量数事皆出湜意外湜惊美久之顾语同官曰讵意张底乃我辈人此终是其坐处后嘉贞至中书令【唐诗纪事曰崔湜字澄澜仁师之子以文辞称附韦后作相又附太平公主门客献海鸥赋以讽湜称善而不自悛帝诛萧至忠湜流岭外后知湜本谋赐死荆州】
　　张曲江【张九龄己见】见朝士趋附杨国忠语人曰皆是向火乞儿一旦火尽灰冷暖气何在当冻尸裂体弃骨沟壑中不逺矣后禄山之乱果皆灭族
　　李华文辞绵丽而乏宏杰之气萧颖士【己见】徤爽自肆时谓华不及颖士华自疑过之尝着吊古战塲文极思研确旣成自加汗漫杂置梵书中他日与颖士读之颖士称工华问谁可及颖士曰君加精思便可及此华愕然而服【唐诗纪事曰李华字遐叔除右补阙禄山乱辇母而逃为盗所得二京复谪杭州司功叅军召加司封员外郎将以司言处之华曰焉有隳节夺志者可以荷君之宠乎移病请告李岘表为从事以风痹废居楚】礼部侍郎杨俊掌贡举问萧茂挺【萧颖士己见】求人海内以为徳选
　　潘孟阳母刘夫人是刘晏妹孟阳为户部侍郎【刘昫唐书曰潘孟阳礼部侍郎炎之子登博学宏辞科徳宗末王绍以恩幸数称孟阳之才授权知户部侍郎】夫人忧之曰以尔人才而在丞郎之位吾惧祸之至也试会尔同列吾观之因遍招深熟者客至夫人视之喜曰皆尔俦也不足忧矣向末坐绿衫少年何人曰补阙杜黄裳夫人曰此人全别必是有名卿相【刘昫唐书曰杜黄裳字遵素京兆杜陵人贞元末为太常卿王叔文窃权黄裳终不造其门寻拜平章事】
　　潘孟阳在徳宗朝为翰林学士恩渥极异有一京尹伺累日不得见乃遗阍者三百缣刘夫人知之谓潘曰岂有为人臣使京尹愿一见遗奴三百疋缣其危可知遽劝潘避位
　　段文昌自渚宫客游成都韦南康与奏释褐为宾从后刘辟逐佐外邑髙崇文收蜀召复旧职指其椅曰此犹不足与君坐【刘昫唐书曰段文昌字墨卿西河人髙祖志陪葬昭陵文昌倜傥有气义韦皋在蜀表授校郎长庆中朝廷以文昌少在西蜀诏授西川节度使文昌素洽蜀人之情至是以寛政为治严静有断蛮夷畏服】
　　韩晋公节制三吴所辟宾佐随其所长无不得人尝有故旧子弟投之更无他能尝召之与燕毕席端坐不与比坐交言晋公署以随军令监库门此人每早入帏端坐至夕警察吏卒无敢滥出入者竟获其力【刘昫唐书曰韩滉字太冲太子少师休之子幼有美名其所结交皆时之隽彦非公直者不与亲宻性持节俭志在奉公衣裘茵衽十年一易官检校左仆射封晋国公】
　　陆忠州知举【刘昫唐书曰陆贽字敬舆嘉兴人少特立不羣颇勤儒学徳宗素知贽名召为翰林学士贞元七年以兵部侍郎知举八年代窦叅为中书侍郎后贬忠州别驾】时崔元翰梁肃文艺冠时【梁肃己见　唐诗纪事曰崔元翰初名鹏举进士年五十矣礼部侍郎于邵以其文擢异等曰后当司诏令窦叅秉政引知制诰训词温厚有典诰风以刚褊罢为比部郎中】忠州输心于肃肃与元翰推荐艺实之士升第之日虽众望不惬然一嵗选士才十四五数年之内居台省清近者十余人李观【唐诗纪事曰李观字元宾以文驰声卒于校书郎陆希声序其文曰激扬发越若丝竹中有金石声每篇得意处如健马在御蹀蹀不能止】韩愈【刘昫唐书曰韩愈字退之昌黎人幼刻苦学儒大厯贞元间文士多尚古学効雄董仲舒之述作独孤及梁肃最称渊奥愈从其徒逰锐意鑚仰欲自振于一代官至吏部侍郎】李绛【宋祁唐书曰李绛字深之元和中为翰林学士一日奏对李吉甫盛称天子威徳绛极言规切帝顾左右曰绛言骨鲠真宰相也】崔羣【宋祁唐书曰崔羣字敦诗贝州武城人未冠举进士陆贽知举梁肃荐其有公辅器遂擢甲科】共游梁补阙之门【唐诗纪事曰梁肃字钦之世居陆浑萧复杜佑交荐终右补阙】四贤造补阙靡不偕行一日延接补阙盛称四人文学复奬以交游之道补阙素善人伦观等旣去复止崔李曰公等文行相契他日皆振大名然二君位极人臣幸各自爱后果如其言
　　杨炎自道州还家人以绿袍木简弃之炎曰吾岭外一逐吏超登上台此可常哉且有非常之福必有非常之祸安可弃是及再贬果还所服【刘昫唐书曰杨炎字公南鳯翔人与常衮并掌纶诰时号常杨乐贤下士人士归之以与元载厚善贬道州司马】
　　韩滉有知人之鉴见杨于陵甚恱滉有爱女方择佳婿谓其妻栁氏曰吾阅人多矣无如杨生贵而有夀生子必为宰相于陵自句容尉秩满寓居扬州而生嗣复滉见之抚其首曰名位果逾于父扬门之庆也因字曰庆门于陵更践中外以右仆射致仕终年七十八嗣复作相
　　裴晋公【裴度己见】防时羁游洛中一日防蹇驴上天津桥时淮西不庭已数年矣二老人倚柱叹曰蔡州何时得平俄见晋公愕然而退有仆夫在后闻其语曰适忧蔡州未平须得此人为将仆遽告公公曰见我龙钟故相戏尔
　　路岩佐崔于淮南为支使知其必贵尝曰路十终须作彼一官【胡三省通鉴注曰谓作相也】旣而入为监察御史不出长安城十年至宰相其入翰林日犹在淮南闻之曰路十今已入翰林如何得老后皆如言【路岩已见刘昫唐书曰崔字台硕义成节度使元畧子也累官户部侍郎会昌末以本官平章事为同列李徳裕所嫉罢相】清泰中枢宻直学士吕琦问国家运祚于赵延义延义曰保在刑政保祚在福徳刑政则术士不敢言奈际会诸公罕有福徳者下官窃有恤纬之僣
　　韩熈载在南唐多置女仆昼夜歌舞客至杂坐熈载语僧徳明云吾为此行正欲避国家入相之命僧问何故避之曰中原常虎视于此一旦真主出江南弃甲不暇吾不能为千古笑端【湘山野录曰韩熈载字叔言本青社人事江南三主时谓之神仙中人风彩照物每纵辔春城秋苑人皆随观谈笑则听者忘倦审音能舞善八分及画笔皆冠絶简介不屈举朝未尝拜一人毎献替多嘉纳吉凶仪制不如式者随事稽正制诰典雅有元和之风屡欲相之为宋齐邱深忌终不进用】
　　孙晟【己见】为南唐尚书郎国主赐以一宅在鳯台山西冈垅之间徙居之日羣公萃止韩熈载见其门卑巷陋谓孙曰湫隘若此岂称为相第耶举坐莫喻其防明年孙拜御史大夫旬日之间果正台席
　　王昭素谓李穆兄弟皆令器穆尤沈厚他日必至廊庙后果叅知政事【皇朝苑曰王昭素酸枣人博学通九经尤长于易作易论二十三篇学者称之李穆荐之太祖召见年已八十貌不衰太祖问何不求仕致相见之晩对曰草野陋儒无补圣化赐坐讲易帝嘉之以为国子博士逾月遣还善摄养年九十余卒】
