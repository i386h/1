<!-- { "loadSidebar": true } -->
　　刘孝绰三妹嫁琅琊王叔英【未详】吴郡张嵊【南史曰张嵊字四山吴郡人张稷子也方雅有志操能清言湘东王长史】东海徐悱【梁书曰徐悱字敬业东海郯人徐勉子也幼聪敏能属文仕至晋安内史】并有文才徐妻尤为清防
　　郑善果母崔氏贤眀晓政道每善果理务崔氏常于閤内听之闻其剖断合理归则大恱处事不允母则不与之言善果伏于牀前终日不敢食善果由此厉已为清吏
　　李审诸为御史台中送禄米到宅其母遣量之賸三石问其故曰御史例不槩又问车脚几钱答言御史例不还脚钱母怒送賸米及脚钱因责审诸御史皆有慙色肃宗宴于宫中时有蕃将阿布思伏法其妻配掖庭善为优因使乐工是日为假官之长上及侍宴者笑乐政和公主独俛首嚬眉不视上问其故公主曰禁中侍女不少何必须得此人使阿布思真逆人其妻亦同刑人不合廹至尊之座果寃耶岂忍使其妻与群优杂处为笑谑之具妾虽至愚深以为不可上亦悯恻为之罢戏【赵璘因话录曰政和公主肃宗第三女降栁潭宫中女优有弄假官戏其绿衣秉简者谓之参军桩】元相【元载已见】得罪后夫人王氏韫秀少有识量节概颇闻掖庭代宗欲令入宫备彤管箴规之任王叹曰王家十三娘二十年太原节度使女十六年宰相妻谁能书得长信昭阳之事得罪亦幸矣坚不从命【范櫖云溪友议曰韫秀王缙相公之女右丞维之侄初王公镇北京以韫秀嫁元载乆而见轻韫秀谓元曰何不增学所有奁幌资装尽为纸墨之费元到京屡陈时务深契上防肃宗擢拜中书】
　　按通鉴及刘昫唐书载妻王忠嗣女且王缙与载同时作相史言缙卑体附之故缙终以载得罪不应翁壻同时俱在政府又不应妇翁卑体于女壻则载妻为忠嗣女无疑而云溪友议与杜阳杂编以为韫秀缙女也夫范摅苏鹗皆唐时人其所载唐事尚相抵牾如此乃知野史所书固多谬妄也
　　刘异将赴镇安平公主入辞以异姬从安平左右皆宫人上尽记忽见别姬问安平曰此为谁安平曰刘郎声音人上大喜安平不妒顾左右曰别与作主人不令与宫娃同处
　　令狐峘为吉州刺史齐映亷察江西故事刺史始见观察皆戎服庭趋峘以前辈耻为此礼入告其妻韦氏韦氏亦以抹首庭谒为非谓峘曰卿自视何如人头白走小生前卿如不以此礼见映虽黜死我亦无恨峘乃以客礼见映映深以为憾以事奏贬峘为衢州别驾李景让母郑氏性严明早寡家贫居于东都诸子皆幼母自教之宅后古墙因雨隤防得钱盈船奴婢喜奔告郑郑徃焚香祝之曰吾闻无劳而获身之灾也夫必以先君余庆矜其贫而赐之则愿诸孤他日学问有成乃其志也此不敢取遽命揜而筑之
　　李景让为浙西观察一左都押衙忤意杖杀之军中愤怒将变景让方视事母出坐聴事立景让于庭责之曰天子付汝以方面岂得妄杀万一致一方不宁岂惟上负天子使垂白之母衔羞入地何以见汝先人乎命左右禠其衣坐之将挞其背将佐皆泣拜为请久乃释之军中遂安
　　中和间时溥既平黄巢献俘于朝井巢姬妾百数僖宗御大元楼受之宣问姬妾汝等皆勲贵子女世受国恩何为从贼其居首曰狂贼凶逆国家以百万之众失守宗祧播迁巴蜀今陛下以不能拒贼责一女子置公卿将相于何地乎僖宗不复问皆戮于市人争与之酒众皆悲恸昏醉居首者独不饮不泣至于就刑神色肃然宋太祖将北征京师諠言军中欲立防检为天子太祖慎密以告家人曰外间詾詾如此将之何太祖姊【或云即魏氏长公主】方在厨引麫杖击太祖逐之曰丈夫临大事可否当自决胸懐乃来家间恐怖妇女何为耶太祖黙然而出
　　任梦臣任西川路提防刑狱以防节称卧病不起家徒四壁二女贤甚赵清献公守成都率僚属以俸助之二女辞不受曰岂敢以此污先君清徳赵倅成伯笃意勉之遂纳于公宇之东庑既行以元物榜于门壁付之守吏无毫发损二女亷洁如此又文笔议论皆士人所不逮后清献以子姓妻之
　　容止第十八
　　珠藏渊而川晖玉韫石而山润茍符采炳发虽重波积壤何能掩焉顔子曰茍有温良在中斯眉睫与之矣呜呼容止之于人岂直黼黻藻绘而已耶
　　陆子春姿容如玉威仪秀异【吴地记曰陆闳字子春吴郡吴人陆畅之子】光武尝登台见而伟之叹曰南方故多佳人【谢承后汉书曰陆闳建武中为尚书令美姿貌喜着越布单衣上见而好之自是常敇防稽郡献越布】
　　汉末诸贤多委王服以幅巾为雅绍崔豹之徒虽为将帅犹着缣巾
　　管幼安在家恒着皁防
　　刘季和尝言荀令君至人家坐处常三日香【襄阳记曰刘季和性爱香尝上厠还过香炉上主簿张坦曰人名公作俗人不虗也季和曰荀令君至人家坐处三日香为我如何令君而恶我爱香也坦曰古有好妇人患而捧心颦眉见者皆以为好其邻丑妇法之见者走公便欲使下官遁走耶季和大笑以是知坦】
　　魏武帝佻易无威重性好音乐倡优在侧穷日达夜被服轻绡常自佩小鞶囊以盛手巾细物时或着帢防见客每与人谈论弄言咏尽无所及欢恱大笑至以头没杯案间肴饍皆沾汚巾帻
　　谯允南体貌素朴而潜识内敏然无造次论辩诸武侯领益州牧辟为劝学从事初到谒左右皆笑既出有司请推笑者武侯曰孤欲不能何况左右聴令勿推【蜀志曰谯周字允南巴西西充人幼孤与母兄同居躭古笃学家贫不问产业诵读典籍欣然独笑研精六经尤善书札颇晓天文而不以留意身长八尺体貌朴素推诚不饰无造次辩论然潜识内敏丞相亮领益州命为劝学从事亮卒周闻问即便奔赴寻诏书禁断惟周以速行得达　益部耆旧传曰益州刺史董荣图画周像于州学命从事李通颂之曰抑抑谯侯好古述儒实道懐真鉴世盈虗雅明美迹终始是书我后钦贤无言不誉攀诸前哲丹青是图嗟尔来叶鉴兹显模】
　　何平叔慧心天悟容貌絶美每出游行观者盈路咸谓是神仙之
　　嵇叔夜长七尺八寸伟容色土木形骸不加饰厉而龙章凤姿天质自然正尔在羣形之中便自知非常之噐魏阳元【魏舒已见】身长八尺二寸不修常人近事为相国参军晋王毎朝罢目送之曰魏舒堂堂人之领袖
　　陆平原兄弟初入洛见张茂先张问平原云何以不来平原曰云有笑疾公未悉故未敢俄而云诣茂先茂先为人多姿制又好以帛纒须云见而大笑不能自已陆士龙好笑尝着缞帻上船水中自见其影便大笑不已几落水
　　王安丰形状短小目甚清炤能视日不
　　卫洗马【卫玠已见】总角时乗羊车入洛阳市见者咸曰谁家璧人
　　卫叔寳风神秀异其舅王武子甞与同游语人曰昨日吾与外甥共坐明珠之在侧朗然来照人
　　庾公道王尼非唯事事胜人布置须眉亦胜人我辈皆出其辕下【晋中兴书曰王尼字孝孙洛阳覆没避乱江夏王澄时为荆州见之欣喜厚供给之】庾太尉【庾亮已见】兄弟初渡江行路人有避雨者悉聚防事上征西车骑【庾翼庾冰并已见】自譬遣之不肯去太尉新沐头散髪髙咏从閤内出向人奔迸走去莫有留者
　　诸人要阮光禄【阮】共诣林公阮曰欲闻其言恶见其靣桓宣武自以容姿风气是司马宣王刘越石之俦有以比王大将军者意甚不平及北伐还于路中得一巧作老婢乃越石故妓一见桓便然而泣桓问其故答曰公甚似刘司空桓大恱出外整理衣冠又呼问此婢婢云面甚似恨薄眼甚似恨小须甚似恨赤形甚似恨短声甚似恨雌桓于是褫衣觧昬然而卧不怡者数日安公讲僧常数百习彦威曽饷十梨值安开讲安便于座中手自剖分梨尽人徧都无颇偏【释道安习凿齿并已见】裴瓉风神髙迈为中书侍郎出入禁门见者肃然改容谢晦美风姿善言笑眉目分眀发如墨时谢混风鉴为江左第一常与晦同在宋武帝前帝目之曰一时顿有两玉人
　　谢景仁至性整洁居宇净丽在坐輙唾左右人衣事毕听一日澣濯故每欲唾左右争来受之
　　有人诣谢益夀言向在刘丹阳坐见一客殊毛谢曰正是我家阿瞻
　　宋眀帝姿貌丰洁与圭璧等质
　　王令眀【王恵】尝临曲水风雨暴至座者皆驰散王徐起去姿制不异常日
　　王思逺【已见】立身简洁客有诣之者觇知衣服垢方便不听前形仪新楚乃与促防及去之后犹令二人交帚拂其坐处
　　伏曼容风采韶秀宋眀帝以方嵇叔夜命吴人陆探防画叔夜像赐之【南史曰曼容字公仪平昌安丘人少笃学善老易倜傥好大言】
　　都水使者季珪之常曰见王思逺终日匡坐不妄言笑簮防衣领无不整洁便忆丘眀士见明士蓬头散带终日酣醉吐论纵横唐突卿宰便复忆见王思逺言其两反也
　　禇太宰【禇渊已见】美仪貌善容止俯仰进退咸有风则每朝防百僚逺国莫不延首宋明帝尝叹曰禇渊能迟行缓歩便持此得宰相时人以方何平叔
　　王景文【王彧已见】风姿为一时之冠粲叹曰景文非但风流可恱乃餔啜亦复可观有客及识谢混者曰景文方谢叔源则为野父矣粲惆怅曰恨眼中不见如此人【续世说曰宋孝武选侍中四人并以风貌王彧谢庄为一双阮韬何偃为一】
　　张景【张敷已见】音仪详缓与人别輙执手曰念相闻余响久之不絶
　　张思曼【张绪已见】吐纳风流听者皆忘饥疲见者肃然如在宗庙
　　张思光【融】风止诡越坐常危膝行则曳歩翘身仰首意制甚多随例同行常稽迟不进
　　张长史【融】形貌短陋精神清澈王敬则见融革带垂寛殆将至骼谓之曰革带太急融曰既非歩吏急带何为梁武平建邺朝士造之独王亮王莹等数人揖自余皆拜谢景涤时年二十为太子舍人亦长揖而已意气闲雅瞻视聪眀梁武帝目送良久谓徐勉曰觉此生芳兰竟体【南史曰谢览字景涤陈郡阳夏人父太子事览选尚齐钱唐公主仕梁为吴兴太守】张都尉【张纉已见】年十七身长七尺四寸眉目踈朗神采爽发
　　何敬容公庭就列容止出人武帝虽衣浣衣而左右衣必须整洁尝有侍臣衣带卷折帝怒曰卿衣带如绳欲何所缚耶敬容希防故益鲜明常以胶清刷衣裳不整伏牀熨之或暑月背为之焦【南史曰何敬容字国礼弱冠尚齐武帝女天监中为建安内史清公有美绩守吏部尚书铨序明审号为称职歴官侍中】
　　刘显将之寻阳朝贤设祖胜流毕集显悬帛十疋约曰俭衣来者以赏之众人竞改常服不过长短之间显曰将有甚于此者既而周正着緑丝布袴轩昻而至折标取帛
　　陶居【景】身长七尺四寸神仪眀秀朗目踈眉细形长耳虽在朱门闭影不交外物
　　徐孝穆目有青睛时人以为聪慧之相
　　李谐形貌短小兼是六指因瘿而举頥因跛而缓歩因謇而徐言人谓李谐善用三短
　　李密目瞳子正方黑白眀澈炀帝见之谓宇文述曰左仗下黑色小儿为谁云是蒲山公李寛子密帝曰此小儿瞻视异常无令入卫
　　李特进【李峤】体貌短小鼻口都无厚时议不以重禄待之张九龄体弱有醖借故事公卿皆搢笏于带而后乗马九龄独常使人持之因设笏囊笏囊自九龄始帝后每用人必曰风度能张九龄乎
