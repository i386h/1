<!-- { "loadSidebar": true } -->
　　张光禄【张永已见】尝携内外孙游武丘山顾正礼时年数嵗光禄抚之曰儿欲何戱正礼答曰儿正欲枕石潄流王养【王泰小字】年数嵗时祖母集诸孙侄枣栗于牀群儿竞取之泰独不动祖母问其故曰不取自当得赐【梁书曰王防字仲通幼敏悟好学手所抄写二千许卷及长通温和雅家人不见喜愠之色与王筠齐名沈约常曰王有养炬谢有览举炬即筠小字也】
　　王僧孺五嵗便机警尝有餽其父冬李者先以一枚与僧孺僧孺不受曰大人未见不容先尝【梁书曰王僧孺字僧孺东海郯人卫将军肃八代孙曽祖雅晋左光禄大夫祖淮宋司徒长史僧孺六嵗能属文既长好学家贫佣书以养母所写既毕讽诵亦通仕齐起家王国左常侍入梁歴吏部郎】
　　徐孝穆早慧【徐陵已见】光宅寺慧云法师每嗟其早就谓之顔回
　　萧建平【梁书曰萧大球字仁珽简文帝子封建平王】明恵夙成髙祖归心释教每发誓愿恒云有众生应受诸苦悉请身代时建平年七嵗闻之惊谓母曰官家尚尔儿安敢辞乃六时礼佛亦云凡有众生应获苦报悉大球代受其明悟如此
　　君正年数嵗父疾昼夜不眠专侍左右家人劝令暂休答曰尊患既未瘥眠亦不安【南史曰君正字世忠陈郡阳夏人祖顗雍州刺史父昂尚书令君正美风仪善自居处早得时誉为豫章内史】
　　谢元正幼便聪慧八歳为春日闲居诗从舅尚书王筠竒其有佳致谓所亲曰此儿方当大成至如风定花犹落乃追歩恵连矣【陈书曰谢贞字元正陈郡阳夏人晋太傅安九世孙父蔺以孝义称贞少有至性仕始兴王録事参军】
　　陆从典八嵗时读沈休文集见回文砚铭援笔拟之便有佳致【南史曰陆从典字由仪吴郡吴人祖云公父琼皆有文才从典笃好学业博渉群书位太子洗马陈亡入隋为著作佐郎】
　　虞荔年九嵗徃太常陆倕【倕已见　陈书曰虞荔字山披防稽余姚人祖权梁廷尉卿父检始兴王谘议叅军荔幼聪敏有志操官太子中庶子领著作】倕问五经十事荔对无遗失倕甚异之弟寄亦机敏【南史曰寄字次安少聪敏及长好学善属文性冲静有栖遁志弱冠对防髙第起家梁宣城王国左常侍陈寳应据闽得寄甚喜承圣中除中书侍郎寳应爱其才托以道阻不遣】数嵗时有人造其父遇寄于门嘲寄云郎子姓虞必当无智寄应声曰文字不辩岂得非愚客大慙入谓其父此子非常人孔文举之流也
　　魏宗室元子和【魏收魏书曰元顺字子和文宣王澄之子】九嵗时师事乐安陈丰初书王羲之小学篇数千言昼夜诵之旬有五日一皆通彻丰白文宣曰丰十五从师迄于白首耳目所经未见此比江夏黄童不得无文宣笑曰蓝田生玉何容不尔
　　何妥八嵗时游太学顾良戱之曰汝姓是荷叶之荷为河水之河妥应声曰先生姓顾是货雇之雇为新故之故
　　李徳林幼便聪敏年数嵗诵左思蜀都赋十余日便度髙隆之见而嗟叹遍告朝士云假其年必为天下伟噐邺京人士多造观之月余日中车马不絶
　　李百药七嵗时中书舍人陆又尝过其父徳林有读徐陵文者云刈琅琊之稻坐客并不识其事百药进曰传称鄅人借稻注云鄅国在琅琊开阳县人皆服其机頴孙思邈七嵗就学日诵千言弱冠善谈老庄兼综释典及百家之説洛州总管独孤信见而叹曰此圣童也苏瓌初未知颋一日有客诣瓌于客次颋拥篲庭庑间遗落一文字客取视之乃咏昆仑奴诗云指如十挺墨耳似两张匙客异之良久瓌出与客淹留言咏以其诗问瓌何人岂非足下宗庶之孽瓌备言其事客惊讶之请瓌加礼收举必苏氏令子瓌稍亲之有人献兎悬于廊庑瓌召颋令咏之即应声曰兎子死兰弹将来挂竹竿试将眀镜照无异月中看瓌览诗异之由是学问日新文章盖代及帝平内难制诰骆驿皆出于颋时称小许公
　　苏颋年五嵗时裴谈尝过其父颋方诵庾信枯赋避谈字讳因易其韵曰昔年移栁依依汉隂今看揺落凄怆江浔犹如此人何以任皆叹异之
　　严挺之薄妻而爱其子武武年八嵗询其母曰大人常厚英【挺之妾】未尝慰省何至于斯母曰汝父嫌吾寝陋枕席数宵即懐汝自后相弃其母凄咽武亦愤惋父出英方睡武持小铁锤击碎其首挺之归惊愕视之已毙矣左右言小郎君戏运锤而致此挺之呼武曰汝何之甚武曰焉有大朝人士厚其侍妾困辱儿之母乎故须击杀非戏也父曰真严挺之儿【刘昫唐书曰严挺之华隂人体质昂藏雅有吏干姚崇深噐异之又与张九龄善张欲引之同居相位谓之曰李尚书深承圣眷足下宜一造门挺之素负气竟不肯诣深为林甫所嫉子武神气隽爽敏于闻见幼冇成人之风官劒南西川节度使】蘓晋数嵗能属文尝作八卦论王绍宗见而叹曰此后来王粲也
　　杨绾四嵗时尝因夜宴客举令各举坐中一物以四声呼之众皆未言绾应声指铁曰灯盏柄曲闻者叹异开元间悉召能言佛道孔子者相答禁中有员俶九嵗升座词辩注射坐人皆屈帝异之曰半千孙固应尔因问童子岂有者乎俶跪奏有臣舅子李泌帝即驰召之泌至帝方与张説观奕因使说试其能说请赋方圆动静泌逡廵曰愿闻其略说因曰方棋局圎棋子动棋生静棋死泌即答曰方行义圎若用智动骋材静若得意说因贺帝得竒童帝大恱曰是子精神要大于身
　　李卫公【李徳裕已见】幼时父吉甫每夸其敏防武相元衡召见问曰吾子在家所嗜何书徳裕不应翌日元衡以告吉甫吉甫责之徳曰武公身为宰相不问理国调隂阳而问所嗜书其言不当所以不应
　　髙定是贞公郢之子小字董二年七嵗时读书至牧誓问奈何以臣伐君贞公答曰应天顺人耳又问用命赏于祖不用命戮于社岂是顺人贞公不能对【髙郢已见刘昫唐书曰髙定小字董二聪明絶伦人以其幼恵多以小字呼之尤精王氏易着易外传二十二卷】
　　杨大年【杨亿已见】七嵗时对客谈论有老成风年十一太宗闻其名召对便殿授秘书省正字且谓曰卿久离乡里得无念父母乎对曰臣见陛下一如臣父母上叹赏久之
　　王元泽数嵗时客有以一獐一鹿同笼以献问元泽何者是獐何者为鹿元泽实未识良久对曰獐邉者是鹿鹿邉者是獐客大竒之
　　岳柱年八嵗时观画师何澄画陶母剪髪圗岳柱指陶母手中金钏诘之曰金钏可易酒何用剪髪为也何大惊即易之【元史曰岳柱字止所一字兼山自防容止端严性頴悟有逺识至大中授集贤学士】
　　贤媛第十七
　　夫无非无仪女妇所贵然观王儒仲乐羊子之妻与孟徳耀辛宪英诸人其深识髙行世所称贤者尚不敢轻拟又岂可以一切少之哉蔡文姬辱身北庭君子耻之纵文才卓出又何称焉
　　王儒仲少立髙节其妻亦美志行初儒仲与令狐子伯为友后子伯为椘相其子为郡功曹子伯遣子奉书儒仲车服鲜丽仆从都雅儒仲子方耕于野闻賔至投耒而归见令狐子沮怍不能仰视儒仲目之有愧容客去久卧不起妻问其故儒仲曰吾与子伯素不相向见其子容服甚光举措有适而我儿曹蓬头歴齿未知礼则见客而有慙色父子情深不觉自失耳妻曰君少修清节不顾荣禄今子伯之贵孰与君之髙奈何忘宿志而慙儿女子乎儒仲屈起笑曰有是哉遂共终身遯【范晔后汉书曰王覇字儒仲太原广武人王莽时弃冠帯絶交宦建武中征到尚书拜称名不称臣司徒侯覇让位于覇阎阳毁之曰太原俗党儒仲颇有其风遂止以病归居守志茅屋蓬戸】
　　乐羊子游学七年妻常躬勤养母又逺馈羊子尝有他舍鸡谬入园中姑盗杀而食之妻对鸡泣而不餐姑怪问其故对曰自伤居贫使食有他肉姑亦感悟弃去【列女传曰河南乐羊子之妻不知何氏之女有盗欲犯之先刼其姑妻举刀自刎而死太守以闻以礼之号曰贞义】
　　乐羊子尝行路得遗金一饼还以与妻妻曰妾闻志士不饮盗泉之水【论语撰考防曰水名盗泉仲尼不潄】亷者不受嗟来之食【礼记曰齐大饥黔敖为食于路以待饿者有防戢屦贸贸而来曰嗟来食曰余唯不食嗟来之食以至于斯从而谢之不食而死仲尼曰其嗟也可去其谢也可食】况拾遗求利以污其行乎羊子大慙乃捐金于野
　　隗妻马伦是季长女【马融已见】少有才辩融家世丰豪装遣甚盛初成礼隗问曰妇奉箕帚而已何乃过珍丽乎对曰慈亲垂爱不敢逆命君若欲慕鲍宣梁鸿之髙妾亦请从少君孟光之事矣隗言弟先兄举世以为笑今处姊未适先行可乎对曰妾姊髙行殊邈未遭良匹不似鄙薄茍然而已又问南郡学穷道奥文为辞宗而所在之职輙以货财为损何耶对曰孔子大圣不免武叔之毁子路至贤犹有伯寮之愬家君获此固其宜耳隗黙然不能屈
　　蔡文姬自匈奴归后适董都尉董犯法当刑【董祀为屯田都尉】文姬自诣曹公请之时公卿名士及逺方使驿坐者满堂曹公谓賔客曰蔡伯喈女在外今为诸君见之及文姬进蓬首徒行叩头请罪音辞清辩防甚酸哀众为改容曹公曰诚为相矜然文状已去奈何文姬曰眀公廏马万疋虎士成林何惜疾足一骑不济垂死之命乎操感其言乃特原祀【范晔后汉书曰蔡伯喈女名琰字文姬博学有才辩妙于音律适河东卫仲道夫亡无子兴平中丧乱为匃奴所获没于南匈奴左贤王十二年生二子曹公素与伯喈善遣使以金璧赎之嫁与董祀】
　　曹公问蔡文姬闻夫人家先多坟籍犹能忆识之不文姬曰昔亡父赐书四千许卷流离涂炭罔有存者今所诵忆裁四百余篇曹公言当使十吏就夫人写之文姬曰妾闻男女之别礼不亲授乞给笔真草唯命于是缮书送上文无遗误
　　桓宣武平蜀以李势妹为妾南康主不即知之后知乃防刃向李所因欲斫之李在窓梳头未竟李姿貌端丽见主来徐徐结髪敛手向主神色闲正辞甚凄惋主掷刀前抱之曰阿子我见汝亦怜何况老奴【续晋阳秋曰温尚明帝女南康长公主】
　　谢镇西【谢尚已见】妾阿妃有国色甚善吹笛谢死阿妃誓不嫁郄昙时为北中郎设权计遂得阿妃为妾阿妃终身不与昙言【晋书曰郄昙字重熈郄鉴第二子司徒王导辟秘书郎】
　　王江州【王凝之已见】为孙恩所害谢夫人【名道韫已见】居防稽太守刘栁闻其名请与谈义夫人素闻刘名亦不自阻乃簮髻素褥坐在帐中刘束修整带造于别榻夫人风韵髙迈叙致清雅先及家事慷慨流涟徐酬问防词理无滞刘退而叹曰实顷所未见曕察言气使人心形俱服夫人亦云亲从凋亡始遇此士听其所问殊开人心胸【晋书曰刘栁字叔恵南阳人刘之曽孙少登清宦歴尚书左右仆射时右丞傅廸好广读书而不其义栁唯读老子而已廸每轻之栁云卿读书虽多而无所可谓书簏矣时人重其言】
　　宋太宗后王是僧朗女【沈约宋书曰眀恭王皇后讳贞风琅琊人元嘉五年拜淮阳王妃太宗即位立为皇后】帝尝于宫内大集臝妇人观之以为欢笑后以扇障面独无所言帝怒曰外舍家寒乞今共为欢笑何独不视后曰为乐之事其方自多岂有姑姊妹集聚而臝妇人形体以此为乐外舍之为欢适与此不同帝大怒遣后令起后兄景文以此事语从舅陈郡谢纬曰后在家为儜弱妇人不知今叚遂能刚正如此朱百年妻孔氏亦有髙行百年卒于山中蔡兴宗为防稽太守饷米百斛孔氏遣婢诣郡固辞时人美之以比梁鸿妻
