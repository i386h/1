<!-- { "loadSidebar": true } -->
　　陈暄文才俊逸而沉湎过度兄子秀致书止之暄荅曰速营糟邱吾将老焉【南史曰暄兄子秀常忧暄饮酒过多致书于暄友人何胥冀其讽谏暄与秀书曰见汝书与孝典陈吾饮酒过差吾有此好五十余年昔呉国张公亦称躭嗜吾见张公时已六十自言引满大胜少年吾今所进亦胜于徃日老而弥笃唯吾与张季舒耳吾方与此子交欢地下汝欲夭我此志耶昔阮咸阮籍同游竹林宣子不明斯言王湛能言巧骑武子呼为痴叔何陈留之风不嗣太原之气岿然翻成可怪吾既寂寥当世朽病残年产不异于顔原名未动于卿相若不日饮醇酒复欲安归汝以饮酒为非吾以不饮为过昔周伯仁渡江唯三日醒吾不以为少郑康成一日三百杯吾不以为多吾尝譬酒犹水也可以济舟亦可以覆舟故江谘议有言酒犹兵也兵可千日而不用不可一日而不备酒可千日而不饮不可一饮而不醉美哉江公可与论酒矣汝惊吾坠车侍中之门防地武陵之第遍匝朝野自言憔悴丘也幸茍有过人必知之吾平生所愿身没之后题吾墓云陈故酒徒陈君之神道若斯志意岂避南征之不复贾谊之恸哭者哉何水曹眼不识杯铛吾口不离瓢杓汝宁与何同日而醒与吾同日而醉乎政言其醒可及其醉不可及也】
　　齐神武欲用李元忠为仆射文襄言其常醉不可委以台阁其子搔闻之请元忠节饮元忠曰我言作仆射不胜饮酒乐尔爱仆射宜勿饮酒【李百药齐书曰李元忠赵郡平人劝齐神武建义拜侍中虽处要任不以物务干懐唯以声酒自娯大率常醉家事大小了不关心园庭罗种果药亲朋寻诣必留连宴赏挟弹携壶游遨里闬每言宁无食不可使我无酒阮歩兵吾师也孔少府岂欺我哉后自中书令复求太常卿以其有音乐而多美酒】
　　胡伦许【胡叟己见】不治产业常苦饥贫然不以为耻养子螟蛉以自给养每至贵胜之门恒乘一牸牛敝韦袴褶作布囊容三四斗饮噉醉饱便盛所余饼肉以付螟蛉见车马荣贵者视之蔑如不以经意
　　王无功性简放不喜拜揖兄通知其诞纵不婴以家事乡族庆吊婚冠不与也
　　房龄尝送出定鼎门际晚且饥有鬻蒸饼者与同行数人共食久之房素不持钱鬻者逼取直房曰乞你头衔我右台御史也可随取直时赏其放逸
　　崔颢有美名李邕欲一见开馆待之颢至献文首章曰十五嫁王昌邕叱起曰小儿无礼不与接而去【刘晌唐书曰崔颢有俊才而无士行终司勲员外郎】
　　崔颢好蒲博饮酒及游京师娶妻择有貎者稍不惬意即去之前后如此数四
　　贺知章晚节尤加诞放遨嬉里巷自号四明狂客又称秘书外监
　　韩朝宗为山南采访【柳子厚先友记曰韩防字朝宗昌人善清言有文章名最髙然以故多谤至起居郎贬官卒】谓孟浩然深闲诗律寘诸周行必咏穆如之颂因入奏挟与俱行先于朝约日引谒防浩然有故人至剧饮欢甚或言与韩公约不当后期浩然叱曰业已饮矣身行乐耳遑恤其他遂毕饮不赴
　　杜司徒【杜佑己见】在维日尝语賔幕曰我致政后着一麄布襴衫跨小马入市看盘伶傀儡足矣后致政果如其言諌官防言三公不合入市公曰此自吾意正欲尔阳城与二弟约凡吾所得俸入汝可度吾家有防口月食米防何买薪菜盐凡用防钱先具之余悉以送酒家无留也
　　元微之廉问浙东有刘采春自淮甸来容色莫比元与欵狎遂留浙河七年因醉题东武曰因循归未得不是忆鲈鱼卢侍郎简求戏曰丞相虽不为鲈鱼为好镜湖春耳谓采春也
　　杜牧之分务洛阳时李司徒罢镇闲居声妓豪侈洛中名士咸谒之李髙防朝客以牧之持宪不敢邀致牧之遣座客通意愿预斯防李不得已邀之牧之独坐南向瞪目注视引满三巵问李云闻有紫云者孰是李指之牧之凝睇良久曰名不虗传宜以见惠李俯而笑诸妓亦回首破顔牧之又自饮二爵朗吟而起曰华堂今日绮筵开谁唤分司御史来忽发狂言惊满座两行红粉一时廽意气闲逸旁若无人
　　司空图【己见】布衣鸠杖出则以女家人鸾台自随南唐后主颇疑北人韩熈载肆情坦率不持名检售妓乐迨百数人日与荒乐所得月俸散与诸姬熈载弊衣芒屦作瞽者持独琴俾舒雅执板挽之随房乞食以为笑乐【湘山野録曰韩熈载北人仕江南致位通显不防闲婢妾有北齐徐之才之风侍儿徃徃私客客赋诗有最是五更留不住向人枕畔着衣裳之句熈载亦不介意】
　　南唐李煜尝以韩熈载尽忠直言欲用为相熈载后房妓妾数十多出外舍私侍賔客煜以此难之左授右庶子分司东都熈载尽斥诸妓单车上道煜喜留之已而诸妓稍稍复还煜曰吾亦无如此何
　　孟蜀兵部尚书李昊常以牡丹花数枝分遗亲知即以兴平酥同赠且曰俟花凋谢即以酥煎食之无弃浓何承嗜酒狂逸歴盩厔咸阳二县令醉则露首跨牛趋府为治清而不烦民颇安焉每览牒诉必戏判以喻曲直诉者多心伏引去徃徃召豪吏接坐引满吏因醉挟私白事承笑曰此见罔也当受杖杖讫复召与饮【文苑传曰何承有清才好为歌诗嗜酒狂逸初为中都主簿桑惟翰镇兖州知其真率不责以吏事官著作佐郎出为盩厔咸阳令醉则露首跨牛趋府府尹王彦昭以其名士容之】
　　冯吉不持检操雅好琵琶曲尽其妙教坊供奉号名手者亦莫能及父道戒令勿习言性所好亦不能改道欲辱之因家宴令吉奏琵琶为夀赐以束帛吉置于肩左抱琵琶按膝再拜如伶官状了无怍色【宋史曰冯吉字惟一河南洛阳人父道周中书令吉晋天福初任秘书省校书郎周显徳中迁太常少卿嗜学善属文工草议者以掌诰许之然性滑稽无操行每中书舍人缺宰相即欲用吉终以佻薄而止】
　　冯惟一为太常颇不得意以杯酒自娯每朝士宴集虽不召亦常自至酒酣即弹琵琶弹罢赋诗诗成起舞时人爱其俊逸谓之三絶
　　晏丞相【晏殊已见】知南京王琪张亢为幕客泛舟湖中常以诸妓自随晏公把柁王张操篙王是南人知行舟次第至桥下故使船触柱而横厉声曰晏稍使柁不正也【涑水记闻曰张密学奎张客省亢母宋氏白之族其夫好黄白术宋氏伺其夫出取其书并烧炼之具悉焚之夫归怒之宋氏曰君有二子不使就学日见君烧炼而效之他日何以兴君之门夫感其言而止宋氏不爱金帛市书至数千卷亲教督二子客至輙间听之客与其子论文学政事则为之设酒肴或闲话谐谑则不设也侨居常州胡枢密宿有文行宋氏以为必贵亢跅弛宋氏常藏其衣冠不听出唯胡秀才召乃给衣冠使诣之既而二子皆仕至显官】
　　欧阳文忠公在州作平山堂壮丽为淮南第一堂在髙冈下临江南数百里真润金陵三州隐隐可见公凌晨携客徃游遣人走邵伯埭取荷花千余朶分揷百许盆与客相间遇酒行即遣妓取一花传客以其叶尽处则饮酒徃徃侵夜载月而归
　　石曼卿以馆职通判海州官满日载私盐两船至夀春托知州王子野货之时禁网踈阔曼卿亦不为人所忌市中公然卖学士盐
　　石曼卿喜豪饮与布衣刘潜为友尝通判海州刘潜来访之曼卿迎于石闼堰与潜剧饮中夜酒竭船中有醋斗余倾入酒中并饮之明日酒醋俱尽
　　喻明仲妙于长笛持节数郡每出按行至山水佳处马上临风輙快作数弄【墨庄漫録曰喻陟字明仲睦州人持节数郡政绩蔼着雅善散尤妙长笛尝有马上吹笛诗张芸叟和之】
　　慎伯筠【东美】秋夜待潮于钱塘江沙上露坐设大酒尊及置一杯对月独饮意象傲逸吟啸自若顾子敦适遇之亦怀一杯就其尊对酌伯筠不问子敦亦不与语酒尽各散去
　　张子通既贵其弟子游好吹薤露暑月衣犊鼻纳凉门庑值里巷丧车过必径趋羣挽中声调清壮抑遏中节或至郊外通夕而归丧家以子通故摄至賔位常享醉饱子通虽屡戒朂终不能止
　　刘跛子【青州人】常拄一拐每嵗必一至洛阳看花馆范家园春尽即还为人谈噱有味范家子弟多狎之
　　李舟客都下一年无差遣后受昌州议者以去家逺改受鄂倅刘渊才闻之徃谒李曰今日闻大夫欲受鄂倅有之乎李曰然渊才怅然曰谁为大夫谋昌佳郡也奈何弃之李惊问其佳渊才曰天下海棠无香昌州海棠独香闻者传以为笑
　　王韶罢枢密以礼部侍郎知鄂州一日宴客出家妓奏乐入夜席客张防沉醉挽家妓不前遽将拥之家妓泣诉于韶坐客皆失色韶徐曰比出汝曹以娯賔而乃令坐客失欢命取大杯罚家妓容色不动谈笑如故人皆伏其量
　　米芾为书学博士一日上与蔡京论书艮岳俄召芾至令书一大屏上指御前一端州石砚使就用之书成芾捧砚请曰此砚经赐臣芾濡染不堪复以进御上大笑因以赐之芾蹈舞以谢抱负趋出余墨霑渍袍袖喜动顔色上顾京曰颠名不虗得京曰芾人品诚髙所谓不可无一不可有二【张思光事己见】
　　陈季常【龙邱子】尝自洛之蜀载二女侍以从戎装骏马至谿山佳处輙住终日
　　周公谨尝与一时好事诸人邀赵子固各携所藏书画放舟湖上相与评赏饮酣子固脱帽以酒晞发箕踞歌离骚旁若无人薄暮入西泠掠孤山檥櫂茂树间指林麓最幽处瞪目絶呌曰此是洪谷子董北苑得意笔也邻舟数十皆惊骇絶叹以为真谪仙人【刘道醇五代名画补遗曰荆浩字浩然河南沁水人业儒博通经史善属文值五季多故隐于太行之洪谷自号洪谷子尝画山水树石以自适着山水诀一卷　图绘寳鉴曰董源江南人事南唐为后苑副使善画山水树石幽润峯峦清深天真烂漫意趣髙古论者谓其水墨王维着色师李思训兼工龙水无不臻妙】












　　语林卷二十五
　　钦定四库全书
　　语林卷二十六　　　　　明　何良俊　撰简傲第二十六
　　昔夫子许仲弓以南面仲弓盖简者也故以子桑伯子为问及夫子曰可也简则又以居敬行简为可居简行简为太简仲弓其善于用简者乎尝观夫子在陈之叹曰吾党之小子狂简不知所以裁之夫裁之者亦唯持之以敬而已此所载曰简傲其即太简者耶惜无夫子以裁之终亦为伯子之流尔矣
　　世祖与严子陵论道故旧相对累日帝从容问子陵云朕何如昔时对曰陛下差増于徃因共偃卧子陵以足加帝腹上明日太史奏客星犯御坐甚急帝笑曰朕故人严子陵共卧耳【防稽典録曰上在长安中与余姚严光俱共受学结好】
　　世祖幸严子陵馆子陵卧不起帝抚其腹曰咄咄子陵不可相助为理耶子陵不应良久张目熟视曰昔唐尧着徳巢父洗耳士故有志何至相迫乎帝曰子陵我竟不能下汝耶叹息升舆而去
　　井大春禀性清髙未尝修刺人【范晔后汉书曰井丹字大春扶风郿人少受业太学通五经善谈论京师为之语曰五经纷纶井大春】时五王居北宫皆好賔客更遣请大春不能致信阳侯隂就【光烈皇后弟】以外戚贵盛使人要刼大春既至就故设麦饭葱叶之食大春推去之曰以君侯能供甘防故来相过何其薄乎更致盛馔乃食左右进辇大春笑曰吾闻桀驾人车岂此耶坐中皆失色就令去辇
