<!-- { "loadSidebar": true } -->
　　李纲尝乞骸骨髙祖谩骂曰卿昔为何潘仁长史今顾羞朕尚书耶纲顿首曰潘仁贼也志好残杀然每谏辄止为其长史无愧陛下功成厚自伐臣言如持水内石何敢久为尚书【刘昫唐书曰李纲字文纪观州蓚人大业末屏居于鄠贼帅何潘仁以为长史义师至京城纲谒见髙祖授丞相司录贞观四年拜太子少师毎吐论发言辞色慷慨有不可夺之志】苏世长【己见】从猎于髙陵是日大获陈禽于旌门髙宗顾谓羣臣曰今日畋乐乎苏对曰陛下畋猎薄废万防不满十旬未为大乐髙宗色变旣而笑曰狂态发耶对曰臣为私计则狂为陛下国计则忠
　　刘仁轨【己见】旣宦达其弟仁相在乡曲升沈不同遂搆嫌恨与仁轨别籍毎于县只奉巨课或谓之曰何不与给事同籍五品之家当免差科仁相曰谁能向狗尾底避隂凉
　　杨徳干为万年令髙宗朝有宦官恃宠放鹞不避人禾稼徳干杖之二十悉拔去鹞头宦者涕泣袒背以示帝帝曰你情知此汉狞何须犯他百姓
　　张文瓘在禁近同列以堂馔丰余欲少损文瓘曰此天子所以重枢务待贤才也若不任职当自引避不宜节减以自取名【宋祁唐书曰张文瓘字稚圭贝州武城人贞观初第明经累官黄门侍郎兼大理卿执法平恕时人比之戴胄】
　　则天时南海献集翠裘珍丽异常后以赐张昌宗狄梁公时入奏事后命梁公与昌宗双陆则天曰卿二人赌何物梁公对曰赌昌宗毛裘以臣紫絁袍为对则天笑曰此裘价逾千金卿袍安能敌此梁公起曰臣此袍乃大臣朝见奏对之衣昌宗乃嬖幸宠遇之服对臣之袍臣犹怏怏昌宗心赧神沮累局连北梁公对御就褫其袍拜恩而出至光范门付家奴衣之促马而去【刘昫唐书曰狄仁杰字懐英太原人神功元年拜鸾台侍郎中宗在房陵仁杰每奏对无不以母子恩情为言后省悟召还中宗帝反正追赠司空】
　　武后临朝薛懐义势倾当时虽王主皆下之苏良嗣遇诸朝懐义偃蹇不为礼良嗣大怒使左右牵拽搭面数十武后知曰阿师当向北门出入南衙宰相徃来勿犯他【刘昫唐书曰苏艮嗣世长之子髙宗时为周王府司马守文检括莫敢有犯深为髙宗所称则天朝工部尚书】
　　武将军田仁会【宋祁循吏传曰田仁会雍州长安人永徽中为平州刺史嵗旱自暴以祈雨雨大至郡人歌之】诬奏侍御史张仁袆【朝野佥载曰张仁祎上元中为吏部员外郎】髙宗临问仁袆惶惧失次韦仁约历阶进曰臣与仁袆连曹颇知事由仁袆懦不能自理若仁会惑圣听致仁袆非常之罪则臣事陛下不尽臣之恨矣请专对其状词辩纵横音防朗畅髙宗深纳之乃释仁袆【大唐新语曰韦仁约在宪司见王公卿相未尝拜人或劝之答曰雕鹗鹰鹯岂众禽之偶奈何设拜以狎之后为左丞奏曰陛下为官择人非其人则阙今不惜美锦令臣制之此陛下知臣之深亦防臣尽命之秋振举纲目朝廷肃然】韦安石为纳言日【刘昫唐书曰韦安石京兆万年人周司空孝寛曽孙歴徳郑二州刺史持重少言笑为政清严所在人吏畏之久视中迁文昌右丞寻知纳言】二张引蜀商宋覇子博塞后前【刘昫唐书曰张易之白晳美姿容善音律先是易之弟昌宗入侍中禁旣而啓天后曰臣兄易之器用过臣兼工合链即召见甚恱兄弟俱侍宫中傅粉施朱衣锦绣服承辟阳之宠】安石言商等贱类不当戱殿上顾左右引出坐皆失色后以安石辞正改容慰勉鳯阁侍郎陆元方自以为不及退语人曰韦公真宰相【刘昫唐书曰陆元方苏州吴县人伯父东之以工书知名元方延载初迁鳯阁侍郎则天尝问以外事对曰臣备位宰臣有大事即奏人间碎务不敢以烦圣览由是忤防】狄梁公为度支员外郎车驾将幸汾阳宫狄奉使先修供顿并州长史李冲以道出妬女祠俗称有盛衣服车马过必致雷风之异欲别开路梁公谓曰天子行幸千乗万骑风伯清尘雨师洒道何妬女之敢害而欲避之冲遂止果无他变
　　宋广平【宋璟己见】尝侍宴朝堂时二张皆为列卿【朝野佥载曰周张易之为控监昌宗为秘书监】广平阶六品在下坐易之素惮广平刚正妄恱其意虚位揖广平曰公第一人何乃下坐广平曰才劣品卑张卿以为第一何也天官侍郎郑善果谓广平曰中丞奈何呼五郎为卿【大唐新语曰当时朝列呼易之为五郎昌宗为六郎】广平曰以官言之正当为卿以亲故当为张五非易之家奴何郎之有【大唐新语曰郑善果性至孝笃慎父城周大将军讨尉迟迥遇害母崔氏甚贤明晓以正道故善果励已清亷所莅咸有政绩】
　　张易之诬魏元忠有不顺之言引张说令证之说皇惑迫惧宋璟曰名义至重神道难欺必不可党邪陷正以求茍免若縁犯顔流贬芬芳多矣或至不测吾必叩阁救子与子同死子须努力万代瞻仰在此举也说感其言及入乃保明元忠竟得免死【大唐新语曰魏元忠以摧辱二张反为所搆云元忠属意太子为少年耐久朋则天大怒下狱易之引张说为证说明其枉元忠得免死流岭南】宋广平自广州召还宗遣内侍杨思朂迎之广平风度凝逺人莫测其际在涂竟不与思朂交一言思朂自以将军贵幸诉之于帝帝益嗟重
　　王毛仲有宠于宗百官附之一日毛仲嫁女上问何所须毛仲顿首谢曰臣万事已备但未得客上曰张说源乾曜【二人己见】辈岂不可召耶对曰此则得之上曰知汝所不能致者一人耳必宋璟也对曰诚如圣防上笑曰朕明日为汝召客明日上谓宰相朕奴毛仲有婚事卿等宜与达官悉诣其第旣而日中客未敢举箸待璟久之方至先执酒西向拜谢饮不尽巵遽称腹痛而归【刘昫唐书曰王毛仲本髙丽人性识明悟宗为临淄王时常伏侍左右开元中部统羣牧孳息数倍宗大恱加位至特进】
　　安乐公主恃宠尝奏请昆明池为汤沐中宗不许【刘昫唐书曰安乐公主中宗女也韦后欲宠树公主为之开府置官属安乐恃宠骄恣卖官鬻爵势倾朝廷】安乐大役人夫掘其侧为定昆池池成中宗韦庶人徃宴令公卿已下赋诗黄门侍郎李日知诗曰但愿暂思居者逸无使时传作者劳后睿宗登位谓日知曰朕当时亦不敢言非卿忠正何能尔【唐诗纪事曰李日知郑州人景龙初为相】
　　吕太乙为户部员外郎户部与吏部隣司吏部移牒戸部令墙宇悉树以防令史交通太乙报牒曰眷彼吏部铨总之司当须简要清通何必设篱种省中赏其俊拔【大唐新语曰太乙初为御史里行自才华而不即真咏院中丛竹以寄意曰擢擢当轩竹青青重嵗寒心贞徒见节箨小未成竿后迁户部员外】
　　吴竞与刘子撰定武后实录叙张昌宗引张说诬证魏元忠事云说已许昌宗赖宋璟激励苦切故转祸为忠不然皇嗣且殆后说为相读之不喜知竞所为即从容谬语曰刘生书魏齐公事不少假借奈何竞曰子已亡不可受诬地下竞实书之其草故在闻者叹其直说屡以情蕲改竞辞曰狥公之情何名实录卒不改世称为今之董狐【刘昫唐书曰吴竞汴州浚仪人励志勤学博通经史魏元忠朱敬则为相荐其有史才令直史馆神龙中修武后实录】
　　秘书监姜皎得罪【唐诗纪事曰姜皎长安中为尚书奉御明皇在藩邸皎识其有非常度遂委心焉及即位授殿中少监出入卧内开元中为秘书监坐泄禁中语流钦州道死】张嘉贞附会权幸请加诏杖俄而皎死【刘昫唐书曰张嘉贞蒲州猗氏人弱冠应五经举累官并州长史有告其在军奢僣按騐无状上将加告者反坐之罪嘉贞奏曰昔天子听政瞍赋蒙诵百工谏庶人谤而后天子酙酌焉今坐此辈是塞言者之路天下之事无由上达特望免此罪以广谤诵之道帝以嘉贞为忠数月迁中书令】后广州都督裴伷先下狱帝问法当如何嘉贞复援皎例时张说进曰臣闻刑不上大夫以其近于君也故曰士可杀不可辱向者姜皎官是三品亦有防功若其有犯应死即杀应流即流不宜庭辱以卒伍待况律有八议勲贵在焉皎事旣不可追伷先岂容复滥上然其言嘉贞退谓说曰何言事之深也说曰宰相者时来即为岂能长据若贵臣尽当可杖但恐吾等行当及之此言非为伷先乃为天下士君子也嘉贞有慙色【刘昫唐书曰裴伷先绛州闻喜人宰相裴炎从子也官至工部尚书】
　　李邕为左拾遗时御史中丞宋璟奏张昌宗兄弟有不顺之言请付法曹推断则天初不应邕在陛下进曰臣观宋璟之言事关社稷望陛下可其奏则天色稍解始允宋璟所请旣出或谓邕曰子名位尚卑若不称防祸将不测何为造次如是邕曰不愿不狂其名不彰若不如此后代何称【李邕宋璟张昌宗并己见】
　　孔著作【至】撰百家类例品第海内族姓以张燕公为近代新门不入百家之数驸马张垍是燕公子见著作所撰谓弟埱曰多是汉天下族姓何与伊事而妄为升降埱素与著作善以兄言告之时工部侍郎韦述谙练士族举朝共推每有商确咸就谘访著作书初成以呈韦公韦以为可行及闻垍言著作惧祸将追改之以情告韦韦曰孔至休矣大丈夫奋笔将为千载楷则奈何以一言而自动揺有死而已何可改也遂不复改【刘昫唐书曰韦述司农机曽孙笃志文学有家书二千卷童时记览皆遍父景骏为肥郷令述从父至任洺州刺史元行冲景骏姑子为时大儒常载书数车自随述入其书斋忘寝与食行冲引与之谈贯穿经史事如指掌探奥防如遇师资试以缀文操牍便就行冲引之同榻曰此吾外家之宝也举进士入关时述甚少仪形小考功宋之问曰韦学士童年有何事业述对曰性好著书有所撰唐春秋三十卷恨未终篇至如词防仰待明试之问曰本求异才果得迁固居史馆二十年勒成国史一百一十三卷】
　　萧茂挺为集贤校理李林甫欲一见之颖士方有父丧不时肯诣林甫尝至一故人舍邀颖士颖士遂徃哭门内以待林甫林甫不得已前吊乃去【李华作颖士文集序曰兰陵萧颖士字茂挺十九进士擢第淮南连帅表为州功曹君以文章制度为己任时人咸以此许之及卒门人諡为文元先生　唐诗纪事曰颖士以拔奬后进为任如李阳冰皇甫冉陆渭由奬目皆为名士天下推知人称萧功曹尝兄事元徳秀而友殷寅顔真卿栁芳陆据李华邵轸赵骅时人语曰殷顔栁陆李萧邵赵以能全交也李华与齐名世号萧李】
　　常衮当国【刘昫唐书曰常衮京兆人文章俊拔当时推重与杨炎同掌纶诰时称常杨性清直孤洁不妄交游代宗拜门下侍郎同平章事】崔祐甫在中书【刘昫唐书曰崔祐甫字贻孙父沔黄门侍郎祐甫性刚直无所容遇事不囘迁中书舍人】每论事未尝降屈舍人岑参初掌纶诰屡称疾不宿直诸人不敢言崔独以舍人职在枢宻不宜让事于人岑舍人称疾旣久多有离局衮曰此子羸疾日久诸贤岂不能容之崔曰相公若知岑久抱疾本不当迁授今旣居此地安可以疾辞王事乎衮黙然无以夺【唐诗纪事曰岑参南阳人文本之后至徳中任宣议郎摄监察御史拾遗裴冕杜甫荐参识度清逺议论雅正佳名早立时辈所仰可备献替之官】
　　李揆【己见】秉政苗侍中荐元载可大用【刘昫唐书曰苗晋卿上党壶关人世以儒素称晋卿开元中知吏部选事性谦柔选人有诉讼索好官者虽数千言或声色甚励晋卿必含容之畧无愠色累官侍中】揆语侍中曰龙章鳯姿之士不可见麞头鼠目之子乃求官耶竟不肯纳载入相除揆秘书监江淮养病十余年【唐书曰元载鳯翔岐山人　唐诗纪事曰载覊旅到京屡陈时务深符上防肃宗擢拜中书以贪恡伏法】
