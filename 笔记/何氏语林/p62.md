<!-- { "loadSidebar": true } -->
　　宋文帝时到彦之北伐甲兵资实甚盛【南史曰到彦之字道豫彭城武原人楚大夫屈到后也为豫州刺史镇厯阳元嘉七年侵魏回军焚舟歩至彭城】及败还委弃荡尽武库为之一空一日上与羣臣宴有荒外降人在列上问库部郎顾琛库中仗犹有几许琛诡对有十万人仗上既问而悔得琛对甚喜【沈约宋书曰顾琛字玮吴郡吴人晋司空和之曽孙祖履之父惔并为司徒左西曹掾琛谨确不尚浮华起家州从事驸马都尉累迁尚书库部郎】刘士章【刘绘己见】为南康相郡人有姓赖居里投刺谒士章士章嘲之曰君有何而居里此人应声荅曰未审孔丘何阙而居阙里
　　萧彦瑜尝与御宴醉伏筵中【萧琛己见】武帝以投之彦瑜取栗掷上正中面帝动色言汝那得如此岂有说也彦瑜荅曰陛下投臣以赤心臣敢不报以战栗上大恱梁时有沙门讼田武帝大署曰贞有司未辩徧问莫知刘显曰贞文字为与上人帝忌出之【梁书曰刘显字嗣芳沛国相人父晋安内史显防聪敏当世号曰神童好学博渉多通仕至平西谘议防军】
　　祖元珍【祖莹】为彭城王【勰】防军时尚书令王肃曽扵省中咏悲平城诗云悲平城驱马入云中隂山常晦雪荒松无罢风彭城甚嗟其美欲使肃更咏乃失语云王公吟咏情性声律殊佳可便为诵悲彭城诗肃因戏彭城云何意悲平城为悲彭城也彭城有慙色祖在坐即云有所悲彭城王公自未见耳肃云可为诵之元珍应声云悲彭城楚歌四面起尸积石梁亭血流雎水里肃甚嗟赏之彭城大恱退谓元珍曰卿定是神口今日若不得卿几为吴子所屈
　　东魏孝文帝尝宴羣臣酒酣欢极帝因举巵酒属羣臣曰三三横两两纵谁辩之赐金钟御史中尉李彪曰沽酒老妪瓮注瓨屠儿割肉与称同尚书左丞甄琛曰吴人浮水自云工妓儿掷袖在虚空彭城王勰曰臣始解此是习字髙祖即以金钟赐彪人服彪聪眀有智甄琛和之亦速
　　薛道衡尝逰钟山开善寺谓一沙弥曰金刚何为努目菩萨何为低眉沙弥荅曰金刚努目所以降伏四魔菩萨低眉所以慈悲六道道衡怃然称善
　　隋炀帝与唐神尧俱是独孤外家由是神尧与炀帝每相狎侮神尧面皱帝扵众中目为阿婆面神尧忿恚不乐洎归以告窦皇后曰某身世可悲今日更被上显毁云阿婆面据是儿孙不免饥冻矣后欣跃曰此言可以室家相贺神尧不喻后曰公封扵唐阿婆乃是堂主堂者唐也神尧大恱
　　太行山有薛居士学总儒多所该览闻释昙延少年知道夙悟絶伦甞一造之言谑相髙未之揖谢薛乃戏题四字方圎动静命昙延体之延应声曰方如方等城圎如智慧日动则识波浪静湼槃室居士惊异絶叹曰由来所未见希世挺生即斯人也
　　张说女嫁卢氏女甞为其舅求官说不语但指搘牀龟示之归告其夫曰舅得詹事矣
　　令狐相【令孤绹己见】出镇淮海日支使班蒙与从事俱逰大眀寺之西廊忽覩前壁题云一人堂堂二曜同光泉深尺一防去冰傍二人相连不欠一邉三梁四柱烈火然除却防勾两日全诸賔幕顾之驻足良久莫能辩班蒙曰一人岂非大字乎二曜者日月非明字乎尺一者十一寸非寺字乎防去冰水字二人相连天字不欠一邉下字三梁四柱而烈火无字两日除防勾比字得非大眀寺水天下无比乎众皆洗然曰黄绢之竒智亦何异哉令狐公称叹弥日询之老僧曰顷年有客独逰题之而去
　　朱梁张防年十二父同尝浚甘泉井得鼎耳有曰魏黄初元年春二月匠吉干造制作竒巧同甚寳之防时在傍徐言曰建安二十五年曹公改元为建康其年十月文帝受汉禅始号黄初元年无二月眀矣鼎文何缪与同大惊亟遣取魏志展读果验宗族竒之【五代史记曰张策字少逸河西炖煌人父同为唐容管经畧使策少通悟好学开平中拜中书侍郎以风恙罢卒于洛阳】湖南马希范唐同光中入贡荘宗问洞庭广狭希范对曰洞庭至狭若车驾南廵止可饮马荘宗拊背嘉之【五代史楚世家曰马希范字寳规马殷第四子殷卒希范袭爵楚王好学善诗文士廖光圗徐仲雅李臯拓防常等十八人皆故殷时学士也】
　　有客甞访青龙寺僧属主者忽遽不暇留连翌日复至又遇要地朝客不得展敬客怒取笔题门而去词曰龛龙东去海时日隠西斜敬文今不在碎石入流沙僧众不能详有一沙弥解之曰龛龙去矣有合字时日隠有寺字敬文不在茍字碎石入沙卒字此不逊之言辱我曹矣僧人大悟追前人杳无踪由或云沙弥是懿皇帝朝文皓供奉
　　陈恭公【陈执中己见】当国日曽鲁公由起居注除待制恭公弟妇王冀公孙女曽出也嵗旦拜恭公公迎谓曰六新妇曽三除从官喜否王固未尝归外家辄荅曰三舅甚荷相公録但太夫人不乐责三舅曰汝三人及第必是全废学丞相婣家备知之故除待制也恭公黙然未几改知制诰盖恭公不由科举失扵夷攷女子之警敏如此【东都事畧曰曽公亮字明仲泉州晋江人嘉祐六年拜平章事公亮精扵法令多知朝廷典章台阁故事时韩琦为上相欧阳修参知政事琦扵法令典故问公亮文学人材问修百官奉法循理而朝廷治封鲁国公谥宣靖】
　　王定国素为冯当世所知荆公絶不乐之一日当世力荐扵神祖荆公曰此孺子耳当世忿曰王巩庚子生安得谓之孺子盖巩之生与先天节同日也荆公愕然不觉退立
　　赵魏公夫人管道升善书画【陶九成书史防要曰管夫人讳道升字仲姬吴兴人赵魏公室封魏国夫人有才畧聪眀过人为词章作墨竹笔意清絶亦能书】吾竹房【吾衍己见】甞题其所画竹石竹房有一私印是好嬉子三字即以此印倒用扵防尾人皆以为竹房之误魏公见之曰此非误也这瞎子道妇人会作画倒好嬉子
　　博识第十四
　　孔子语子贡曰女以予为多学而识之者与非也予一以贯之则孔子果不贵博识耶及观萍浮楚泽隼集陈庭异鸟舞郊羵羊出井茍非博识谁为辩之夫孔门见道莫过顔子顔子之有得于孔子者莫过扵喟然之叹今观其所称髙坚前后与夫卓尔末由皆形容道体之妙若夫孔子之善诱与顔子之善学者唯博约二语而已盖二者互相为用不可废也不然则其告子贡者语一足矣其所贯者复何物耶后世舎博而言约此则入扵释氏顿悟之说道之不眀也夫何尤
　　汉武帝祀甘泉至渭桥有女子浴扵渭水乳长七尺上怪其异遣问之女曰帝后第七车侍中知我所来时寛在第七车对曰天星主祭祀者斋戒不严则女人星见【汉武故事曰张寛字叔文蜀郡人武帝时为侍中】
　　武帝幸甘泉长平坂道中有虫赤如肝头目口齿悉具先驱驰还以报上使视之皆莫识时东方朔在属车中令往视焉朔曰此谓怪哉是必秦狱防也上使按圗果秦狱地上问朔何以知之朔曰夫积忧者得酒而解乃取虫置酒中立消赐朔帛百匹后令属车载酒【汉书曰朔字曼倩平原厌次人　朔别曰朔南阳歩广里人列仙传曰朔是楚人武帝时上书说便宜拜郎中宣帝初弃官去共谓嵗星也】
　　窦攸举孝亷为郎时世祖大会灵台得鼠如豹文荧荧光泽世祖异之以问羣臣莫能知者攸对曰鼮防也帝问何以知攸曰见尔雅按秘书如攸言诏赐帛百匹显宗时有神雀集宫殿官府冠羽有五采色帝异之以问临邑侯刘复【后汉书补注曰复齐武王伯升孙北海王兴之子】复不能对荐贾逵【己见】博物多识帝召见逵问之对曰昔武王终父之业鸑鷟在岐宣帝威懐戎狄神雀乃集此胡降之征帝敇兰台给笔札使作神雀颂拜为郎与班固同校秘书应对左右
　　孙权时永康有人入山遇一大即束之归便言曰逰不量时为君所得人甚怪之载出欲上吴王夜泊越里缆船扵大桑树宵中树呼曰劳乎元绪奚事尔耶曰我被拘絷方见烹虽尽南山之樵不能溃我树曰诸葛元逊博识必至相苦令求如我之徒计从安出曰子眀无多辞祸及尔树寂而止既至权命煮之焚柴万车语如故诸葛恪曰燃以老桑乃熟献者仍说树共语权即使伐树煮立烂今烹犹多用桑薪【诸葛恪己见】
　　诸葛恪为丹阳太守甞出猎两山之间有物如小儿伸手引人恪令持去故地即死防佐问之恪曰此事在白泽圗曰两山之间有精如小儿名曰傒嚢
　　嵩髙山北有大穴晋时有人误堕穴中见二人围棊下有一杯白水与堕者饮之气力十倍棊者曰汝欲停此否堕者曰不愿停棊者曰从此西行有天井其中多蛟龙但投身入井自当出若饥取井中物食之堕者如言可半年乃出蜀中因至洛下问张华华曰此名仙馆所饮者玉浆所食者龙穴石髓
　　有人遗张华鲊者华见之谓客曰此龙肉鲊也以醋渍之当有五色光见试之果尔后问其主云扵茅积下得白鱼所作也
　　晋武帝时吴郡临平岸出一石鼓扣之无声以问张华华云取蜀中桐材刻作鱼形扣之则鸣矣扵是如言声闻数里
　　晋武帝问挚虞三日曲水之义虞曰汉章帝时平原徐肇以三月初生三女至三日俱亡村人以为怪乃招携之水濵洗祓遂因水泛觞其义起此帝曰必如所谈便非好事束晳进曰虞小生不足以知臣请言之昔周公成洛邑因流水以泛酒故逸诗曰羽觞随波又秦昭王以三日置酒河曲见金人奉水心之劒曰令君制有西夏乃覇诸侯因此立为曲水二汉相沿皆为盛集帝大恱
　　晋世有扵嵩山下得竹简一枚上有两行科斗书众莫辩张司空以问束广微束曰此汉明帝显节陵中防文检验果然时人服其博识【王隠晋书曰束晳字广微阳平人贾谧请为著作】宋孝武时青州人甞发古冢有铭云青州世子东海女郎帝问学士鲍照徐爰蘓寳生并不能悉贾希镜对曰此是司马越女嫁茍晞儿检访果然【南史曰贾希镜平阳防陵人祖弼之父匪之家谱学齐髙帝取希镜为骠骑防军希镜三世学凡十八州士族谱合百帙七百余卷该究精悉皆如贯珠】
　　陆常侍【陆澄已见】少好学博览无所不知行坐眠食手不释卷王仆射常自以博闻多识读书过澄【王俭已见　齐春秋曰俭以四部书盈溢几阁自刘歆七畧以来应更区别乃着七志上之时人以比相如封禅书】澄曰仆少来无事唯以读书为业且年已倍令君令君少便鞅掌王事虽复一览便谙然见卷轴未必多仆俭集学士何宪等盛自商略澄俟俭语毕然后谈所遗漏数百十条皆俭所未覩俭乃叹服【南史曰何宪字子思庐江人博渉该通羣集毕览天阁秘寳人间散逸无遗漏焉】
　　王仆射在中书省出巾箱杌案杂物服餙令学士事事多者与之人人各得一两物陆常侍后来更出诸人所不知事复各数条并夺物去
　　竟陵王【萧子良已见】常得古器小口方腹而底平可七八升以问陆常侍【澄】陆曰此名服匿单于以与蘓武子良后详视器底有字髣髴可识如澄所言
　　王摛少以博学知名王仆射尝使賔客事多者赏之【齐春秋曰俭集文学之士总校虚实之谓之事事自此始也】探索皆穷唯庐江何宪为胜乃赏以五色簟白团扇宪坐簟执扇意气甚得摛后至仆射以所示摛语之曰卿夺之不摛操笔便成事既奥僻辞亦华美举坐击赏仆射命左右抽宪簟摛手自掣取扇登车而去仆射笑曰所谓大力者之而趋【南史曰王摛东海郯人晋少傅雅之后以博学见知为秣陵令清直请谒不行】
　　永眀时天中忽有黄色照地众莫觧司徒法曹上金天颂王摛曰是非金天所谓荣光武帝大恱
