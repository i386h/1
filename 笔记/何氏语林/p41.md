<!-- { "loadSidebar": true } -->
　　刘越石为胡骑所围数重【王隐晋书曰刘琨字越石中山魏昌人祖迈有经国才父璠光禄大夫琨少称隽朗累迁尚书右丞迎大驾于长安以勲封广武侯出为并州刺史为叚日防所害】城中窘迫无计刘始夕乗月登楼清啸胡贼闻之皆凄然长叹中夜吹奏胡笳贼皆流涕人有懐土之切向晓又吹贼并起围奔去或云是刘王乔【曹嘉之晋纪曰刘畴字王乔彭城人父讷司校尉畴善谈名理有重名永嘉中为阎鼎所害】
　　桓宣武止新亭大陈兵卫呼谢太傅王中郎前欲于坐害之王入失厝倒执手板流汗霑衣谢神姿举动不异常日举目徧歴左右卫士从容语曰安闻诸侯有道守在四夷明公何有壁间着阿堵辈桓笑曰正自不能不尔于是矜庄之色顿尽命左右促晏行觞笑语移日【桓温谢安王坦之并已见】
　　郄嘉宾尝三伏之月诣谢公时炎暑熏赫诸人虽复当风交扇犹沾汗流离谢着故绢衣食白粥宴然无异郄曰非公几不堪此【嘉宾郄超小字　晋中兴书曰郄超字景兴髙平人司空愔之子卓荦不覊有旷世之度累迁司徒左长史】
　　孟嘉为桓宣武征西参军九日宣武宴龙山寮佐毕集时佐吏并着戎服有风至吹嘉防落嘉不之觉宣武使左右勿言以观其举止嘉良久如厠宣武令取还之命孙盛作文嘲嘉着嘉坐处嘉还见即答之其文甚美四坐嗟异【孙盛己见　陶靖节征西长史孟府君传曰君讳嘉字万年江夏鄂人曽祖宗以孝行称仕吴司马祖揖元康中为庐陵太守宗葬武昌新阳县子孙家焉遂为县人君少失父奉母与二弟居娶大司马长沙桓公陶侃第十女闺门孝友人无能间乡闾称之冲黙有逺量弱冠俦类咸敬之】
　　王子敬夜斋中卧有羣偷入其室盗物都尽王徐曰偷儿青氊我家旧物可特置之【王献之别传曰献之字子敬祖旷淮南太守父羲之右将军献之咸宁中诏尚余姚公主迁中书令】
　　羊敬元【羊欣己见】在隆安中见晋室渐乱优游私门不复进仕会稽王世子【元显】每使羊书常辞不奉命元显怒乃以为其后军府舍人此职本用寒士羊意貌恬然不以髙卑见色论者称焉
　　王江州【王己见】欲识陶渊明不能致渊明尝徃庐山王令渊明故人厐通之赍酒具于半道栗里要之渊明有脚疾使一门生二儿轝篮舆旣至欣然便共饮酌俄顷王至亦无忤也
　　徐羡之起自布衣直以局度超居廊庙朝野推服咸谓有宰臣之望沈宻寡言不以忧喜见色颇工奕棊观戱常若未解当世倍以此推之尝与谢晦傅亮宴聚晦亮才学辩博羡之风度详整时然后言郑鲜之叹曰观徐傅言论不复以学问为长【沈约宋书曰郑鲜之字道子荥阳开封人髙祖浑魏将作大匠曽祖袭大司农父遵尚书郎袭初为江乗令因居县境鲜之下帷读书絶交游之务初为桓伟辅国主簿歴官尚书右仆射】
　　宋明帝赐王景文死勅至之夜景文在江州方与客棊看勅讫置在局下神色恬然争刼竟敛子纳奁毕徐言奉勅见赐以死方以勅示客因举赐鸩谓客曰此酒不可相劝遂仰饮而絶【王彧己见】
　　沈昭畧与徐孝嗣诸人同赐死于华林省时昭畧言笑自若了无惧容孝嗣语昭畧曰见卿使人思夏侯太初昭畧曰明府犹忆夏侯便是方寸不能都豁下官见龙逢比干欣然相对霍光脱问明府今日之事当何辞答之耶孝嗣不能对
　　张黄门出为封溪令广越嶂险獠贼执张将杀食之张神色不动方作洛生咏【张融己见　南齐书曰帝宠姬殷淑妃薨建斋僚佐衬者多至一万融独注衬百钱帝怒曰融殊贫当序以佳禄出为封溪令】
　　齐髙宗废郁林领兵入殿左右惊报谢侍中【谢己见】谢与客围棊毎下子辄云其当有意竟局乃还斋卧终不问外事
　　豫章王北宅后堂宴集沈率【沈文季己见】与褚太宰【褚渊己见】并善琵琶酒酣太宰取乐器作明君曲沈便下席大唱曰沈文季不能作技儿豫章曰此故当不损仲容之徳太宰顔色无异
　　褚太宰宅尝失火烟焰甚逼左右惊扰太宰神色怡然索轝来徐去
　　哀太子甚有器度为侯景所惮一日贼党称景命召太子太子方讲老子将欲下床而刑人掩至太子顔色不变徐曰久知此事嗟其晚耳刑者欲以衣带绞之太子曰此不能见杀乃指系帐竿下绳命取绞之而絶【梁书曰哀太子字仁宗太宗嫡长子也太宗即位立为皇太子性寛和兼神用端嶷为贼所害时年二十八】韦敬逺子在随州物故孝寛子总复于并州战没一日之中凶问俱至家人相对悲恸敬逺神色自若徐语之曰死生命也去来常事亦何足悲援琴抚之如旧齐晋阳陷没王叔朗与同志避周兵【北史曰王晞字叔朗小字沙弥北海剧人淹雅有器度好学不倦美容仪有风则齐亡周武帝以为仪同大将军】王温酒服膏曾不一废每未肯即去同侣尤之王曰莫我尤我行事若不悔久作三公矣
　　李宻据洛口署李道为记室宻败为王世充所执众惧不能寐道曰死生有命非忧能了寝甚安及见世充辞色不挠世充用为著作佐郎【刘昫唐书曰李道陇西人贞观中为常州刺史在职清简百姓安之】
　　吐谷浑与党项冦边时柴绍讨之虏据髙射绍军矢下如雨士众失色绍安坐遣人弹胡琵琶使二女子对舞虏异之休射纵观绍伺其懈以精骑从后掩击虏众大溃【刘昫唐书曰柴绍字嗣昌晋州临汾人趫捷有勇力任侠闻于关中髙祖妻之以女即平阳公主也义旗建累功封霍国公】
　　刘祎之坐赐死旣沐浴而神色自若命其子草谢死表其子哀号将絶不能书监刑者催逼之祎之乃自操纸援笔即成辞理恳至见者无不伤痛【唐诗纪事曰刘祎之字希美常州人与孟利贞髙智周郭正一俱有名号刘孟髙郭上元中与元万顷等召入禁中论次新书髙宗宻与参决时政以分宰相权时谓北门学士武后时赐死】
　　李昭徳为内史娄师徳为纳言相随入朝师徳体肥行缓李顾待不即至乃发怒曰尀耐杀人田舍汉师徳闻之徐笑曰师徳不是田舍汉更阿谁是【大唐新语曰娄师徳弟拜代州刺史将行谓之曰吾以不才位居宰相汝今又得州牧叨据过分人所嫉也将何以全先人髪肤弟长跪曰自今虽有唾某面者某亦不敢言但拭之而已以此自勉庶免兄忧师徳曰此适所谓为我忧也夫前人唾者发于怒也汝今恶其唾而拭之是逆前人怒也唾不拭将自干何若笑而受之武后之年竟保宠禄率是道也】娄师徳朴忠沈厚心无适莫狄仁杰【己见】入相师徳举之及为同列仁杰颇轻师徳频挤之外师徳知而不憾则天觉之尝问仁杰曰娄师徳知人否仁杰对曰臣尝同官未闻其知人则天曰朕之用卿师徳所荐安可谓不知人仁杰大慙而退叹曰娄公盛徳我为其所容娄师徳在夏官注选选者就按阅簿师徳曰容我择之选者不去乃洒笔曰墨污尔
　　则天朝旱涝辄闭坊市南门以禳之宰相杨再思晨入朝值一重车将牵出西门峻而又滑驭者叱牛不前乃骂曰一羣痴宰相不能和得隂阳而闭坊门遣我汇行如此辛苦再思徐谓之曰尔牛亦自弱不得嗔他宰相【刘昫唐书曰再思郑州原武人证圣初鳯阁侍郎巧佞邪媚能得人主防防恭慎畏忌未尝忤物或曰公名髙位重何为屈折如此再思曰世路艰难直者受祸茍不如此何以全身】
　　魏元忠【己见】防时家止一婢厨中方防出外汲水还见老猿为其守火婢惊白元忠元忠曰猿恐我乏使能为我爨不亦善乎后亦无他
　　陆兖公【陆象先己见】为同州刺史有家僮过参军不下马参军怒责其事鞭背见血入白兖公曰卑吏犯某请去官公从容谓曰奴见官人不下马打也得不打也得官人打了去也得不去也得叅军不测而退
　　韦斌责蕲春时李邺侯【李泌己见】以处士放逐中夜同宴屡闻鸱音韦流涕邺侯曰此声人以为恶茍以好音听之则无足悲请饮酒不闻鸮音者浮以大白坐客皆企其声终夕不厌【刘昫唐书曰韦斌京兆万年人父安石景云初宰相斌容止严厉冇大臣体与兄陟齐名天宝末掌文诰李林甫构陷贬巴陵太守】
　　杜兼诬奏李藩动揺军中徳宗宻勅杜佑杀之杜素重藩旬日不忍发因引藩共谈内典遂及因报之说信有之不藩曰信然杜曰审如此君应遇事无恐因出诏示藩藩览之无动色杜言君慎勿出口吾已宻论持百口保君矣德宗怒不解追藩赴阙及召见望其仪形曰此岂作恶事人耶除校书郎【李藩杜佑己见　刘昫唐书曰杜兼京兆人宰相正伦五代孙性浮险矜气拜濠州刺史甚恣凶威叅军韦赏判官陆楚以论事忤兼兼诬奏二人扇动军中忽有制使至兼呼韦赏陆楚出宣制杖杀之赏进士擢第楚象先之孙皆名家有士林之誉无罪受戮天下寃之又诬奏李藩将杀之故兼所至人侧目焉】
　　阳城【己见】召为谏议大夫见诸谏官纷纭言事细碎无不闻达天子厌苦之城方与二弟痛饮人莫窥其涯际有谒城者城引之与坐辄强以酒客辞城辄自饮客不得已乃与城酬酢或客先醉仆于席上或城先醉卧客懐中竟不听客语
　　裴晋公【裴度己见】不信术数每语人曰鸡猪鱼蒜逢着则吃生死老病时至则行
　　靖安李少师虽居贵位不以威重隔物与宾僚饮宴谈笑曲尽布衣之欢亦不记人过失尝一日宴散有人言昨饮大欢公曰今日言欢则明前之不欢无好恶一不得言【胡三省通鉴注曰李宗闵居靖安坊当时人因以称之】
　　处士丁重有人伦鉴一日见于琮语路岩曰某比不熟识于侍郎今日见之风仪秀整礼貌谦挹如百斛重器所贮尚空其半安得不益于禄位哉茍逾月不居廊庙则某无复更至门下矣其后旬浃于果登台【刘昫唐书曰于琮给事中敖之子落拓有大志驸马郑颢以器度竒之后尚广徳公主累践台阁扬歴藩府黄巢犯京师起琮为相义不受命为贼所害　路岩字鲁瞻阳平冠氏人方镇交辟久之方就数年间至中书舍人】
　　司空表圣【司空图己见】预为夀藏故人来者引置圹中赋诗对酌人或难之表圣曰达人大观幽显一致非止暂游此中公何不广耶
　　郑仁诲初事唐将陈绍光绍光恃勇使酒尝乗醉抽劒将倳刃于仁诲左右无不奔避仁诲端坐以俟畧无惧色绍光掷劒于地曰汝有此器度必当享人间富贵后仁诲果至枢极【五代史记曰郑仁诲字日新太原晋阳人初事唐将陈绍光周太祖为枢宻召仁诲用之累官内客省使谦谨好礼不自矜伐为士大夫所称】
　　冯道【己见】与赵上交王度迎刘赟为汉嗣旣而周太祖已副推戴左右知事变欲杀道等上交度惶怖不知所为惟道偃仰自适畧无惧色【续世说曰道防时尝赋诗云终闻海岳归明主未省乾坤陷吉人至是其言验矣】
　　江南孙晟使周世宗待之甚厚召见饮以醇酒问以唐事晟但言唐主畏陛下神武事陛下无二心及得唐主蜡书诱边将李重进皆谤毁反间之词帝大怒责晟以所对不实晟正色抗辞复问唐虚实又黙然不对送军巡院更使曹翰从容问之终不言翰乃曰有勅赐相公死晟神色怡然索袍笏整衣冠南向拜曰臣谨以死报乃就刑【马令南唐书曰孙晟一名鳯宻州人好学有文辞尤工于诗少为道士居庐山简寂宫后易儒服谒唐庄宗于镇州用为著作郎天成中奔吴烈祖得晟甚喜以为右仆射后周世宗征淮元宗惧遣礼部尚书王崇质副晟奉表入周】
