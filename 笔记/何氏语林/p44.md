<!-- { "loadSidebar": true } -->
　　夏侯太初在正始中风格髙朗辩博畅【魏志曰夏侯字太初少知名弱冠为散骑黄门侍郎　世语曰世名知人为中防军拔用武官叅防牙门无非俊杰牧州典郡立法垂敎皆为后式】曹爽诛后征为太常内知不免不交人事不畜笔研【魏畧作不畜华妍】及司马宣王亡许领军谓之曰【魏畧曰许允字士宗髙阳人少与清河崔賛俱发名于冀州官领军将军】卿无复忧矣太初叹曰士宗卿何不见事乎此人犹能以通家年少遇我子元子上不吾容也【司马师字子元晋景王司马昭字子上晋文王】后果及难【魏氏春秋曰中书令李丰恶大将军执政谋以代之大将军闻其谋诛丰收送廷尉　干宝晋纪曰初丰之谋也使告答曰宜详之尔不以闻也故及于难　殷基通语曰司马懿诛曹爽费袆设甲乙论甲以为曹爽兄弟凡品庸人以宗子支属得防顾命而骄奢僭逸交非其人私树朋党谋以乱国懿奋诛戮一朝殄尽此所以副士民之望也乙以为懿感曹仲附已不一岂爽与相干事势不专以此隂成疵瑕初无忠告侃尔之训一朝屠戮谗其不意岂大人经国笃本之事乎若爽信有谋主之心大逆已构而发兵之日更以芳委爽兄弟懿父子从后闭门举兵蹙而向芳岂忠臣为君深谋之谓乎以此推之爽无大恶明矣若懿以爽奢僣废之可也灭其尺口以不义絶子丹血食及何晏魏之亲甥亦与同戮为僣滥不当矣】
　　夏侯仲权入蜀【魏志曰夏侯覇字仲权夏侯渊子素为曹爽所厚爽诛自疑亡入蜀】姜伯约【姜维别见】问之曰司马公旣得彼政还复有征伐之志不仲权曰此人方营立家门未遑外事有钟士季【钟会己见】者其人虽少终为吴蜀之忧
　　刘恭嗣年十嵗时尝于讲堂上戏司马徳操拊其头曰孺子孺子黄中通理宁自知不【魏志曰刘廙字恭嗣南阳安众人兄望之有名于世刘表辟为从事数以正谏不合投传告归廙谓望之曰赵杀鸣犊仲尼回轮今兄旣不能法栁下惠和光同尘于内则宜模范蠡迁化于外坐而自絶殆不可也望之不从寻遇害廙遂归太祖太祖辟为丞相掾歴官侍中】
　　辛宪英是佐治女【世语曰宪英适泰山羊躭　魏志曰辛毘字佐治颍川阳翟人累迁卫尉】聪明有才鉴初文帝与陈思王争为太子旣而文帝得立抱佐治颈曰辛君知我喜不佐治以告宪英宪英曰太子代君主宗庙社稷者也代君不可以不戚主国不可以不惧宜戚而喜何可以久魏其不昌乎【夏侯湛宪英传曰宪英弟敞为大将军曹爽叅军司马宣王将诛爽因爽出闭城门司马鲁芝将爽府兵斩关出城赴爽来呼敞俱去敞问宪英曰天子在外太傅闭城门人云将不利国家于事可得尔乎宪英曰天下有不可知然以吾度之太傅不得不尔明皇帝崩把太傅臂以后事付之此言犹在朝士之耳且曹爽与太傅俱受寄托之任而独专权势于王室不忠于人道不直此举不过诛爽耳敞曰然则事就乎宪英曰得无殆就爽才非太傅之偶也敞曰然则敞可以无出乎宪英曰安可不出职守人之大义也凡人在难犹或恤之为人执鞭而弃其事不祥敞遂出宣王果诛爽敞叹曰吾不谋于姊几不获于义逮钟会为镇西宪英谓从子羊祜曰会在事纵恣非持久处下之道吾畏其有他志也祜曰季母勿多言其后会请子琇为叅军宪英忧曰他日见钟会之出吾为国忧之今日难至吾家琇固请司马文王不听宪英语琇曰行矣戒之古之君子入则致孝于亲出则致节于国在职思其所司在义思其所立不遗父母忧患而已军旅之间可以济者其惟仁恕乎琇竞以全】
　　聂友小时为县吏虞仲翔【虞翻己见】徙交州县令使友送之仲翔与语竒焉为书与豫章太守谢斐令以为功曹郡时见有功曹斐问之曰县吏聂友可堪何职功曹答曰此人县间小吏犹可堪曹佐斐曰论者以为宜作功曹君其避之即用为功曹使至都诸葛元逊友之【江表传曰诸葛恪字元逊瑾长子也少有才名发藻岐嶷辩论应机莫与为对权见而竒之谓瑾曰蓝田生玉真不虚也】时论谓顾子黙【顾谭己见】子直【吴志曰顾承字子直谭母弟与陆瑁俱征孙权与雍书曰贵孙子直令问休休至与相见过于所闻为君嘉之】其间无所复容元逊欲以友居其间由是知名【吴录曰聂友字文悌豫章人有唇吻诸恪军还友知其将败与滕书曰当人强盛河山可拔一朝赢缩人情万端言之悲叹恪诛孙峻忌友以为郁林太守发病死】
　　阮嗣宗【阮籍己见】先与王浑为友【世语曰王浑字长原琅琊临沂人有才望歴尚书凉州刺史】时濬冲年十五【晋诸公賛曰王戎字濬冲太保祥宗族晋文王辅政钟会荐之曰裴楷清通王戎简要即俱辟晋文践阼累迁荆州刺史以平吴功封安丰侯】随浑在郎舍濬冲少阮二十嵗阮与之交阮毎适浑俄顷辄去过视濬冲良久然后出尝谓浑曰濬冲清贵非卿伦也共卿言不如共阿戎谈
　　钟士季【钟会己见】伐蜀过王濬冲别问计将安出王曰道家有言为而不恃非成功难保之难也及士季败众以为知言
　　嵇叔夜从孙登游【嵇康集目录曰登字公和不知何许人无家属于汲县北山上窟中得之夏则编草为裳冬则被髪自覆好读易鼔琴见者皆亲乐之每所止家辄给其衣服食饮得无辞让】叔夜欲与之言登黙然不对逾时将去叔夜曰先生竟无言乎登乃言曰子识火乎火生而有光而不用其光果然在于用光人生而有才而不用其才果然在于用才故用光在乎得薪所以保其焰用才在于识真所以全其年今子多才寡识难乎免于今之世叔夜不能用遂及于难【虞预晋书曰康与东平吕昭子巽及巽弟安亲善会巽淫安妻徐氏而诬安不孝囚之安引康为证康义不心保明其事安亦至烈有济世志力钟会劝大将军因此除之遂杀安及康】
　　夏侯太初【夏侯己见】为征西时乐彦辅父方尝叅其军事彦辅时年八嵗太初见彦辅在路因呼与语还谓方曰向见广神姿朗澈终为名士【虞预晋书曰乐广字彦辅南阳人清夷冲旷加有理识累迁河南尹用心虚淡时重其贞贵代王戎为尚书令】
　　尚书闵鸿见陆士龙【陆云己见】小时即竒之曰此儿若非龙驹当是鳯雏
　　武伯南三子小时皆秀异【虞预晋书曰武陔字元夏沛郡竹邑人父周字伯南魏光禄大夫陔及二弟韶茂总角见称并有器望虽乡人诸父未能觉其多少】同郡刘公荣名知人【晋阳秋曰刘防字公荣沛国人为人通达仕至兖州刺史】尝造伯南伯南曰卿有人伦欲使三儿见卿卿为目其髙下公荣乃自诣陔兄弟与共言论观其举动出语伯南曰君三子皆国士也元夏器量最优有辅佐之风展力仕宦可为亚公叔夏季夏不减常伯纳言也【后陔仕至仆射】
　　王浑从子浚是司空【沉】贱嬖子小时不为亲党所知浑尝语诸弟曰卿等莫轻彭祖【王浚小字】此儿平世不减方州牧伯乱世可为都督三公浚懐愍之世果为幽州都督位至鼎辅如浑所说【晋诸公賛曰王浚字彭祖为幽州刺史洛阳破浚承制建行台以宗庙焚毁设坛望祀七室及功臣配食者】
　　索靖有先识逺量知天下将乱指洛阳宫门铜驼叹曰会见汝在荆中【晋书曰索靖字幼安炖煌人父湛北地太守靖少有逸羣之量与乡人汜衷张甝索紒索永俱诣太学驰名海内称炖煌五龙靖该博经史兼通内纬傅张华与靖一面皆厚与之相结出为西域戊巳校尉长史张勃表靖才艺絶人宜在台阁武帝擢为尚书郎与襄阳罗尚河南潘岳吴郡顾荣同官咸器服焉】
　　夏少明在东未有名闻裴逸民知人乃裹粮寄载入洛从之未至裴少许见一人着黄皮袴褶乗马将猎少明问裴逸民家逺近答曰君何以问少明曰闻其名知人故从会稽来投之裴曰身是逸民君明可更来明徃逸民果知之乃用为西门少明于此遂知名
　　胡母彦国过河南尹门下将饮酒使门卒王子博取火子博曰卒也唯不乏吾事安能为人役彦国呼与语叹曰吾不及也因言于河南尹以为功曹【永嘉流人名曰胡母辅之字彦国泰山奉髙人湘州刺史　晋书曰彦国少擅髙名有知人之鉴】
　　光孟祖为博昌亭长迎新令至都【晋书曰光逸字孟祖乐安人初为博昌小吏县令使逸送客冐寒举体冻湿遇令不在逸解衣炙之入令被中卧令还大怒将加严罚逸曰家贫衣单沾湿无可代若不暂温势必冻死奈何惜一被而杀一人乎君子仁爱必不尔也故寝而不疑令竒而释之】时胡母彦国与荀道共诣令家【晋书曰荀邃字道祖朂尚书令父藩司空邃解音乐善谈论弱冠辟赵王伦相国掾迁太子洗马】望见孟祖因谓道曰彼似竒才便呼上车与谈良久果是隽器令怪客久不入询之吏白与光逸共语
　　桓茂伦有鉴识【桓彛别传曰彛字茂伦谯国龙亢人汉桓荣十世孙父颖有髙名彛少孤识鉴明朗避乱渡江累迁散骑常侍　晋中兴书曰桓彛家贫而性度髙豁不以箪瓢屑意年在弱冠便有知人之鉴为宣城太守百姓懐之】尝去职无事至广陵寻亲旧遇风停浦中累日上岸逍遥见一空宇有似署桓访之云是舆县令姓徐名宁桓旣独行思逢悟赏聊造之宁清惠博涉相遇怡然遂停宿因留数夕与宁结友而则【徐江州本事曰徐宁字安期东海郯人通朗有徳素初为舆县令遇桓彛大相赏得桓至都谓庾公曰吾为卿得一佳吏部郎亮问所在桓即叙之迁吏部郎】
　　刘真长【刘惔己见】标寄清逺小时诸人比之羊刘喜还告其母母有识鉴谓之曰此非汝比勿受之又有方之范汪者刘复喜母又不听后真长年徳转升论者比之荀粲【范汪别传曰范汪字平颖阳人左将军畧之孙少有不常之志通敏多识博涉经籍致誉于时歴吏部尚书　晋书曰汪少孤六歳过江依外家新野庾氏王澄见而竒之及长好学外氏家贫无以资给汪乃庐于园中布衣蔬食燃薪冩书诵读亦遍博学多通善谈名理】
　　刘穆之旣为宋武帝委任心懐警惕尝语所亲曰贫贱常思富贵富贵必践危机今日思为丹阳布衣不可得也【沈约宋书曰刘穆之字道和小字道民东莞莒人齐悼惠王肥后也世居京口好书传博览多通为济阳江数所知以宋室佐命赠侍中封南昌县侯】
　　刘裕布衣时人未之识唯王谧独竒贵之尝语裕曰卿当为一代英雄
　　谢尚书【谢混己见】见防【己见】小时即竒之曰此儿深衷夙敏方成佳器
　　谢晦权遇太盛兄宣逺每裁止之及还彭城言于武帝曰臣本素士父祖位不过二千石弟年始三十志用凡近位任显宻福过灾生特乞降黜以保衰门
　　宋明帝废立之际王思逺谓从兄晏【王晏己见】曰兄荷武帝厚恩今一旦賛人如此事彼或可以权计相须未知兄将何以自立及此引决犹可保全门户不失后名晏曰方噉粥未暇此事及晏拜骠骑会子弟谓思逺兄思征曰隆昌之末阿戎【思逺小字】劝我自裁若用其语岂有今日思逺遽应曰如阿戎所见犹未晚也旬日晏及祸【南史曰王思逺晏从父弟也父罗云平西长史思逺八歳父卒祖之及外祖羊敬元并栖退髙尚故思逺少无仕心宋建平王景素辟主簿深见礼遇后至司徒左长史】
　　琅琊王元长才名甚盛欲与徐勉【己见】相识每托人召之徐谓人曰王郎名髙望促难可轻衣裾俄而元长及祸时人服其几鉴
　　建武中褚彦囘尝与从弟彦宣同载道遇齐太祖彦囘指太祖车语彦宣曰此非常人将来不可测
