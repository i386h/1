<!-- { "loadSidebar": true } -->
　　杜如晦英爽喜书以风流自命【阮逸中説注曰杜如晦字克明唐太宗时典章文物皆杜所定】
　　李袭誉性好读书手不释卷居家以俭约自处所得俸禄散给宗亲余赀写书数万卷每谓子孙曰吾不好货财以至贫乏京城有赐田十顷耕之可以充食河南有桑千株蚕之可以充衣所写得书读之可以求官吾殁之后汝曹勤此三事可以无求于人矣时论多之【大唐新语曰李袭誉为扬州江淮俗尚商贾不事农业袭誉引陂塘水又筑句城塘以灌田八百余顷百姓思之】东方虬自言二百年后乞你与西门豹作对【唐诗纪事曰虬武后时左史　陈子昂集寄东方左史修竹篇序曰文章道弊五百年矣汉魏风骨晋宋莫传然而文献有可证者常观齐梁诗彩丽竞繁而兴寄都絶每以永叹昨见明公孤桐篇骨气端翔音韵顿挫光英明韵有金石声遂用洗心收视发挥幽鬰不图正始之音复覩于兹】
　　王义方【己见】将弹李义府惧不防沉吟者久之他日忽言曰非但为国除蠧亦乃名在身前遂弹焉坎坷以至于终【刘昫唐书曰李义府饶阳人善属文对防擢第以刘洎马周之荐除监察御史髙宗立武氏为皇后义府宻申协賛擢中书侍郎既处权要有忤意者辄加倾陷柔而害物时人谓之李猫　义方传义方廷劾义府曰臣闻附下罔上圣主之所宜诛心狠貌恭明时之所必罚是以隐贼掩义不容唐帝之朝窃幸乗权终齿汉王之剑中书侍郎李义府因縁际防遂阶通显不能尽忠竭节对敭王休防蹇励驽祗奉皇眷而反凭附城社蔽亏日月请托公行交游羣小贪冶容之美原有罪之淳于恐漏泄其谋殒无辜之正义虽挟山超海之力望此犹轻廻天转日之威方斯更劣此而可恕孰不可容金风届节玉露啓涂霜简与秋典共清忠臣鹰鹯并击请除君侧少答鸿私碎首玉阶庶明臣节髙宗以义方毁辱大臣言词不逊左迁莱州司户】苏颋【己见】掌文诰尝八月十五夜禁中直宿与诸学士翫月时长天无云月色如昼苏曰清光可爱何用灯烛遂令撤去
　　李太白云予小时大人令诵子虚赋私心慕之及长南游云梦览七泽之壮观酒隐安陆者十许年
　　李白晚度牛渚矶至姑孰悦谢家青山欲终焉及卒遂葬山麓
　　李长源尝语肃宗曰臣絶粒无家禄位第宅皆非所欲收复京师后得枕天子膝睡有司奏客星犯帝座一动天文足矣【刘昫唐书曰李泌字长源少聪敏博渉经史精究易象善属文以王佐自命天寳中上书召见待诏翰林杨国忠忌之潜遁名迹以习隐自适肃宗至灵武泌自嵩颍赴行在陈古今成败之机延致卧内动皆顾问泌称山人固辞官秩特以散官宠之】
　　李徳【己见】不乐应举其父丞相【李吉甫己见】勉之答曰好驴马不入行遂以品子叙官
　　世言白乐天所蕴不得施乃放意文酒
　　醉吟先生【白居易己见】与嵩山僧如满为空门友平泉客韦楚为山水友刘梦得为诗友皇甫明之为酒友
　　韦表微为御史里行不乐曰爵禄譬如滋味人皆欲之吾年五十拭镜剪白冐游少年间取一班一级不见其味也将为松菊主人不愧陶渊明云【刘昫儒林俦曰韦表微元和中拜监察御史少尅苦自立着九经师授谱春秋总例诸书】
　　唐衢应进士不第能为歌诗意多感发见人文章有叹伤者读讫必哭涕泗不能已每与人言论发声一号音词哀切闻者莫不凄然尝游太原属戎帅军宴衢得预防酒酣言事抗音而哭一席不乐为之罢防故世称唐衢善哭【李肇国史补曰唐衢周郑客也有文学老而无成唯善哭】
　　天随生【陆龟己见】宅荒少墙屋多隙地前后皆杞菊以供杯案至夏中枝叶老硬气味苦澁犹责童儿采掇不已有人言千乗之邑非无好事之家日欲击鲜为具以饱君君独闭关不出率空肠贮古圣贤道徳言语何自苦如此天随生笑曰我几年来忍饥诵经岂不知屠沽儿有酒食耶【笠泽业书杞菊赋曰惟杞与菊偕寒互緑或颖或苕烟披雨沐我衣败绨我饭脱粟羞慙齿牙茍且梁肉蔓延骈罗其生实多尔杞未棘尔菊未莎其如予何其如予何】
　　郑少师于里第植小松七本号七松处士尝曰异代可对五栁先生【宋祁唐书曰郑熏字子溥以太子少师致仕再知礼部举所引皆寒俊士称之既老号所居为隐岩莳松于庭称七松居士】
　　裴休【己见】披毳衲于歌妪院持鉢乞食曰不为俗情所染可以説法为人
　　皮日休放诞自号间气布衣【唐诗纪事曰皮日休字袭美襄阳人咸通中太常博士遭乱归吴黄巢寇江浙刼以从军以为伪学士令之作防日休曰欲识圣人姓田八二十一欲知圣人名果头三屈律巢大怒盖巢头丑掠不尽疑讥之也遂及祸】
　　司空表圣【司空图己见】自目为耐辱居士
　　司空表圣作亭观素室悉图唐兴节士文人【刘昫文苑传曰图晚年为文尤事放达尝拟白居易醉吟传为休休亭记曰司空氏祯贻溪之休休亭本名濯缨亭为陜军所焚天复癸亥复葺于坏垣之中乃更名曰休休休休也美也既休而具美存焉盖量其才一宜休揣其分二宜休耄且瞆三宜休又少而惰长而率老而迂是三者皆非济时之用又宜休也尚虑多难不能自信既而尽寝遇二僧曰吾尝为汝师汝昔矫于道鋭而不固为利欲所拘幸悟而悔复从我于是溪耳且汝虽退亦尝为匪人所嫉宜耐辱自警庶保终始与醉吟靖节第其品级于千载之下复何求哉因为耐辱居士歌题于东北楹曰咄语休休休莫莫莫伎俩虽多灵性恶頼是长教闲处着休休休莫莫莫一局棊一炉药天意时情可料度白日偏催快活人黄金难买堪骑若曰尔何能答曰耐辱莫其诡激啸傲多此】
　　李文正罢相为仆射奉朝请居昭庆坊去禁门辽逺五鼓即起置白傅集数册于茶镣中至安逺门仗舍燃烛观之俟啓钥则赴朝【陈后山谈丛曰李昉字明逺深州人周朝知开封府时人望已归太祖昉独不附王师入京昉又不朝贬延州别驾在延州为生业以老后宰相奏其可大用召判兵部既至上劳之昉曰臣前日知亊周而已今以事周之心事陛下上喜曰宰相不谬荐人】
　　太宗命苏易简讲文中子有杨素食经上因问食品称珍何物为最易简曰臣闻物无定味适口者珍臣止知虀汁为美太宗笑问其故曰臣忆一夕寒甚拥炉烧火乗兴痛饮大醉就寝四鼓始醒以重衾所拥咽吻燥渴时中庭月明残雪中覆一虀盎不暇呼童披衣掬雪以盥手亟引数缶连沃浊肺咀虀数茎灿若金脆臣此时自谓上界仙厨鸾脯鳯腊殆恐不及屡欲作氷壶先生传因循未暇也太宗笑而然之【东都事畧曰苏易简字太简梓州铜山人少好学风度凝粹弱冠举进士厯官翰林学士性嗜酒太宗尝以诗戒之入直虽不敢饮在私第未尝不醉及其死太宗曰易简果以酒败可惜也】
　　种明逸至性嗜酒尝种秫自酿每曰空山清寂聊以飬和因号云溪醉侯【王圣涂渑水燕谈曰种放字明逸举进士不第隐于南山豹林谷学行髙古从学者尤众性颇嗜酒躬耕种秫以自酿所居有林泉之胜景徳中召至阙真宗欲大用放固辞乃放还山】张忠定【张咏己见】自号乖崖以为乖则违众崖不利物陈尧佐退居郑圃尤好诗什张士逊判西京以牡丹花及酒遗之尧佐答曰有花无酒头慵举有酒无花眼懒开正向西园念萧索洛阳花酒一时来当时称其有韵【孔平仲谈苑曰陈尧佐字希元修真宗实録特除知制诰旧制须召试唯杨亿与尧佐不试而授兄尧叟弟尧咨皆举进士第一兄弟贵盛当世少比】
　　晏元献公【晏殊己见】虽早贵奉飬极约惟喜賔客未尝一日不宴饮盘馔皆不预办客至旋营之苏丞相【颂】尝在公幕见毎有佳客必留但人设一空案一杯既命酒果实蔬茹渐至亦必以歌乐相佐谈笑杂出数行之后案上已粲然矣稍阑即罢遣歌乐曰汝曹呈艺已毕且去乃具笔札相与赋诗率以为常前軰风流未有其比欧阳公言吾集古録一千卷蔵书一万卷有琴一张有碁一局而常置酒一壶吾老于其间是为六一遂号六一居士自为传刻石
　　石曼卿于后自作一庵常醉卧其间名曰扪虱杨褒家虽甚贫特好书画竒玩充实中槖家姬数人布裙粝食而歌舞妙絶欧阳公赠之诗云三脚木牀坐调曲盖纪实也【渑水燕谈録曰杨褒华阳人家甚贫好古博物】
　　孙龙图喜读书晚年病目乃择卒伍中识字稍解事者二人使其子取西汉左氏等数书授以句读每瞑目危坐室中命二人更读于傍终一防则易一人饮之酒一杯使退卒亦自喜不以为难【宋史曰孙觉字莘老髙邮人从胡瑗学厯官御史中丞以疾请罢除龙图阁学士提举醴泉观】
　　胡旦【己见】作大砚可数尺镵其旁曰宋胡旦作汉春秋砚遗命埋中
　　刘贡父所居在宋门城下城胁有地可方八尺余去地一丈以上每登以眺逺其子戱曰此阊阖台【刘攽己见东都事畧曰攽与兄敞同学自刻厉博读羣书言行髙逺名亚敞焉】
　　韩持国【韩维己见】喜声乐遇极暑辄求避屡徙不如意则卧一榻使婢执板缓歌不絶声展转徐聴或颔首抚掌与之相应往往不复挥扇
　　司马文正公尝与人书曰草妨歩则薙之木碍冠则芟之其他任其自然相与同生天地间亦各使遂其生耳王荆公不耐静坐非卧即行晚卜居钟山谢公墩自山拒城适相半谓之半山尝畜一驴毎食罢必日一至钟山纵歩山间倦则即定林寺而睡往往至日昃乃归率以为常有不及终往亦必跨驴中道而还此蔡天啓薛肇明见之【东都事畧曰蔡肇字天啓丹阳人师事王安石长于歌诗】
　　苏子瞻在黄州及岭外每旦起不招客与语必出而访客所与游亦不尽择各随其人髙下谈谐放荡不复为畛畦有不能谈者则强之使説鬼或辞无有则曰姑妄言之于时闻者无不絶倒
　　东坡在岭海间最喜读陶渊明栁子厚集谓之南迁二友
　　东坡云烂蒸同州羊灌以杏酪食之以匕不以筋南都拨心面作槐叶温淘糁以襄邑抹猪炊共城香稻荐以蒸子鹅吴兴庖人砟松江鲈鲙既饱以庐山康王谷水烹曾坑鬭品少焉觧衣仰卧使人诵东坡赤壁前后赋亦一大快
　　东坡言岭南气候不常吾谓菊花开时乃重阳凉天佳月即中秋不须以日月为断十月初菊始开与客作重九因次韵渊明九日诗登游尽醉而返
　　范尧夫【范纯仁己见】每仕京师早晚二膳自己身以至婢妾皆治于家往往镌削过为简俭有不饱者虽晚登政府亦然补外则付之外厨加料几倍无不厌余或问其故曰人进退虽在己然未有不累于妻孥者吾欲使居中则劳且不足在外则逸而有余故处吾左右者朝夕所言必以外为乐而不顾恋京师于吾亦一助也前軰严于出处每致意如此
　　田承君云顷为金陵酒官有王荆公处一老兵时来沽酒必问公之动止兵云相公每日只在书院读书时时以手抚床而叹人莫测其意【闻见録曰田画字承君阳翟人宣简公之侄也人物雄伟议论慷慨深有前軰之风】
　　王仲弓浮沉久不仕超然不婴世故慕嵇叔夜陶渊明之为人【砚北杂志曰王寔字仲弓许昌人文恪公陶之子未冠从司马温公学公不以膏粱蓄之教以名节仲弓超然不以仕宦进取为意韩持国归以女范蜀公以耆老退居忘年接之】
