<!-- { "loadSidebar": true } -->
　　谢孺子特善声律【南史曰孺子陈郡阳夏人祖景仁左仆射父恂鄱阳太守孺子少与族兄庄齐名多艺能尤善声律家贫求为西阳太守】与王车骑张宴桐台孺子吹笙王自起舞既而叹曰真使人飘飖有伊洛间意【南史曰王彧字景文与明帝讳同故以字行祖穆司徒谧之长兄父僧朗尚书景文美风姿好言理少与谢庄齐名为从叔球所知】
　　张征北为吴兴【南史曰张永字景云吴郡呉人会稽太守张裕子也涉猎书史能为文章善书骑射杂艺触兼善又有巧思纸墨皆自营造上毎得永表启辄执玩咨嗟叹供奉者了不及也】请沈驎士入郡沈闻郡后堂有佳山水乃往停数月张欲请为功曹使人致意沈曰明府徳履冲素留心山谷民是以被褐负杖忘其疲病必欲饰混沌以蛾眉冠越客于文冕走虽不敏请附髙节有蹈东海而死尔【南史曰沈驎士字云桢吴兴武康人祖英期晋太中大夫父防之宋乐安令驎士防俊敏七嵗聴叔父岳言賔散言无所遗岳抚其肩曰若斯文不絶其在尔乎及长博通经史有髙尚之心亲亡居丧尽礼忌日辄流涕弥旬居贫织诵书口手不息乡里号为织帘先生】
　　张景小名查【南史曰张敷字景母亡年数嵗便有感慕之色性整贵风韵甚髙好读言兼属文论父卲使与高士宗少文谈系象往复数畨少文毎欲屈握麈尾叹曰吾道东矣于是名价日重宋武帝闻其美召见竒之曰真千里驹也以为中军叅军】父茂宗小名梨【南史曰张邵字茂宗会稽太守裕之弟晋琅琊内史后仕宋终吴兴太守】宋文帝尝戯之曰查何如梨景答曰梨为百果之宗查何可比
　　齐髙帝时魏人南伐至淮而退帝问何意忽来忽去时未有应者张思光【张融己见】在下坐抗声言曰以无道而来见有道而去公卿叹以为佳
　　栁侍中【栁世隆己见】盛事坟典张思曼语之曰观君举措当以清名遗子孙耶栁曰一身之外亦复何须子孙不才将为争府如其才也不如一经
　　良俊按裴昭明亦载此事未应二人同时并有斯语
　　江夏王【锋】在南徐州与行事王文和别驾江祏【王文和未详江祏别见】并相交欵后文和被徴为益州置酒吿别文和流泪言曰下官少来未尝作诗今日违恋不觉文生于情王仲寳闻之曰江夏可谓善变素丝者也【南史曰江夏王锋字宣頴齐高帝第十二子也性方整五嵗好学书十嵗便能属文出为南徐州刺史常忽忽不乐作修栢赋以见志】张寳积为湘州行事时萧頴胄在江陵寳积乘腰舆诣之举动自若頴胄问何至之晚答曰本朝危乱四海横流既不能为比干之死实未忍为防子之去是以至晚頴胄深以为善【南史曰寳积张稷第六弟也永元中为湘州行事萧颖胄用为相府谘议】释僧钟南游京邑住中兴寺【梁释慧皎髙僧曰释僧钟姓孙鲁郡人十六出家居贫履道尝出夀春谯郡公请讲百论导公往聴之谓人曰后生可畏真不虚矣】永明初魏使李道固来聘防于寺内帝以钟有辩才勑令酬对往复移时言无失措日影小晚钟不食道固问何以不食钟曰古佛道法过中不飡道固曰何为声闻耶钟答曰应以声闻得度者故现声闻当时以为名对
　　禇彦宣少秉髙节常非从兄彦回身事二代闻彦回拜司徒叹曰彦回少立名行不意披猖至此门户不幸乃复有今日之拜使彦回作中书郎而死不当是一名士耶名徳不昌遂令有期颐之夀【禇渊己见　南史曰禇炤字彦宣彦回从父弟也父法显鄱阳太守炤少有髙节除国子博士以一目眇不拜】
　　世祖在东宫日尝于圃宴集沈率数劝禇司徒酒【南史曰沈文季字仲逹吴兴武康人父庆之侍中文季以寛雅正直见知沈攸之反齐髙帝用为太子右卫率】司徒甚不平启世祖曰沈文季谓渊经为其郡数加渊酒沈率曰惟桑与梓必恭敬止岂如明府亡国失土不识枌榆【讥司徒事二姓】
　　禇司徒甚重殷长史【南史曰殷叡陈郡人王奂壻也奂败伏诛】尝语之曰诸殷自荆州以来无出卿右殷敛容答曰殷族衰悴诚不如昔若此防为虚固不足降此防为实弥不可闻周彦伦清贫寡欲终日常蔬食虽有妻子独处山舍【南齐书曰周颙字彦伦汝南安城人晋仆射顗七世孙祖虎头贠外常侍父恂归乡相颙少为族祖朗所知解褐海陵国侍郎转著作撰起居注】卫将军王俭尝问彦伦曰卿山中何所食彦伦答曰赤米白盐緑葵紫蓼【南齐书曰王俭字仲寳琅琊临沂人祖昙首父僧绰俭生而僧绰遇害为叔父僧防所养数嵗袭爵豫章侯拜受茅土流涕呜咽防有神彩専心笃学手不释卷仕至中书监】
　　文恵太子【齐书曰文恵太子长懋字云乔小字白泽世祖长子也】尝问周彦伦菜食何味最佳彦伦曰春初早韭秋末晚菘
　　周彦伦少往外氏臧车骑【质】家得卫峘散书法学之甚能文恵太子使彦伦书圃茅斋壁国子祭酒何以倒薤书求就彦伦换之彦伦笑曰天下有道丘不与易也
　　宗敬防答府召云何为谬伤海鸟横斤山木【南史逸曰宗测字敬防一字茂深南阳湼人炳之孙也家居江陵性静退不乐人间】
　　齐世祖幸豫章王东田宴【南齐书曰豫章文献王嶷字宣俨太祖第二子寛仁雅有大成之量太祖特钟爱焉】诸王咸在独不召武陵王【南史曰武陵昭王曅字宣照太祖第五子也刚頴隽出工奕棊】豫章曰风景殊美今日甚忆武陵上乃呼之武陵至便射屡发命中顾谓四坐曰手如何帝神色甚怪豫章曰阿五常日不尔今可谓仰借天威帝遂释然
　　永明末京邑人士盛为文章谈义皆凑竟陵王西邸【南齐书曰竟陵文宣王子良字云英世祖第二子也】刘士章为后进领袖机悟多能【南史曰刘绘字士章彭城安上里人刘勔子也初为齐髙帝行叅军仕梁转大司马从事中郎】时张思光周彦伦【张融周颙并己见】并有言工张音防缓韵周辞致绮捷士章言吐又顿挫有风气时人为之语曰刘绘贴宅别开一门
　　何义方言不虚妄葢其天性【梁书良吏传曰何逺字义方东海郯人】每戯语人曰卿若得我一妄语则谢卿一缣众共伺之终莫能得
　　梁髙祖遣王领军【杲】聘何子季领军曰今君遂当邈然絶世犹有致身理不何曰卿但以事见推吾年巳五十三月食四斗米不尽何容得有宦情昔荷圣王眄识今又旌贲甚愿一诣阙但比腰脚大恶此心不遂耳阮居士尝与吴郡范元琰同徴不起【梁书曰阮孝绪字士宗陈留尉氏人父彦之宋从事中郎孝绪少懐栖遁屏居人外非定省未尝出戸家人莫见其面亲友因呼为居士】陈郡峻语之曰往者天地闭贤人隐今世路已清而子犹懐栖遁耶居士曰昔周徳虽兴夷齐不厌蕨汉道方盛黄绮无间山林为仁由己何闗人世【梁书曰孝绪着髙上自炎黄终于天监之末分为三品又著论云夫至道之本贵在无为圣人之迹存乎拯弊弊拯由迹迹用有乖于本本既无为有为非道之至然不垂其迹则世无以平不究其本则道实交丧丘旦将存其迹故宜权晦其本老荘但明其本亦宜深抑其迹迹既可抑数子所以有余本方见晦尼丘是故不足非得一之士阙彼明智体之之徒独懐鉴识然圣已极照反创其迹贤未居宗更言其本良由迹须拯世非圣不能本实明理在贤可照若能体兹本迹悟彼抑扬则孔庄之意其过半矣】
　　阮居士尝曰非志骄富贵但性畏庙堂使麏防可何以异夫骐骥
　　王季文【南史曰王份字季文琅琊人祖僧朗宋尚书右仆射父粹黄门侍郎份歴官侍中丹阳尹】兄子肃在北屡引魏人来侵疆场【南史曰王奂字道明景文兄子也为雍州刺史加都督与宁蛮长史刘兴祖不睦擅自杀之台徴不就裴叔业于城内起兵攻奂斩之奂长子融融弟琛于都弃市琛弟肃秉并奔魏】世祖尝因侍坐从容问季文曰近有北信不季文敛容答曰肃既近忘坟栢寜逺忆有臣
　　王侍中【王份】尝因侍宴髙祖问羣臣朕为有为无侍中答曰陛下应万物为有体至理为无
　　萧引书法遒逸陈宣帝尝指其署名语诸人曰此字笔势翩翩似鸟之欲飞引答曰此乃陛下假其羽毛耳【南史曰萧引字叔休南兰陵人曾祖思话祖恵休父介并有名引方正有器度聦敏博学善属文仕梁位西昌侯主簿侯景之乱南奔岭表北还拜尚书金部侍郎】
　　徐孝穆【徐陵别见】使魏魏人授舘宴賔是日甚主客魏收嘲孝穆曰今日之当由徐常侍来【北史曰魏收字伯起小字佛助钜鹿下曲阳人少机警不持细行随父在边好习骑射后折节读书精力不辍以文华显除太学博士至中书监】孝穆从容答曰前王肃至此为魏始制礼仪今我来聘使卿复知寒暑【北史曰王肃字恭懿琅琊临沂人父奂齐雍州刺史肃少聪辩涉猎经史颇有大志位秘书丞父奂为齐武帝所杀肃自建业来奔孝文虚衿待之引见问故肃辞义敏切辩而有礼帝甚哀恻之官散骑常侍州刺史】












　　语林卷四
　　钦定四库全书
　　语林卷五　　　　　　　明　何良俊　撰言语第二【下】
　　蘓珍之小时随父在边尝谒东荆州刺史曹芝芝戯问曰卿欲官不珍之答曰设官求人非人求官芝异其对【北史曰蘓琼字珍之长乐武强人父备魏卫尉琼随父在边东荆州刺史曹芝署为长流叅军齐文防引为刑狱叅军每加劳勉】
　　魏恺辞青州长史魏帝放还家禁不复用沉废积年后遇杨愔于路防自披陈杨曰发诏授官皆由圣防非选曹所悉公不劳见诉恺应声曰虽复零雨自天终待云兴四岳公岂得言不知杨欣然曰此言极为简要更不须多数日用为霍州刺史【北史曰恺自散骑常侍迁青州长史固辞文宣大怒曰何物汉子与官不就时帝已失徳朝廷为之惧恺容色坦然帝曰死与长史任卿所择答曰能杀臣者陛下不受长史者愚臣帝谓杨愔曰何虑无人苦用此汉放还永不须收由是沈废积年】
　　卢子友情性恬和萧然有闲放之致与琅琊王衍陇西李夀之情好相得尝语王曰昔太邱道广许子将知而不顾生性惰钟士季过而絶言吾处季孟之间去其太甚王以为然【魏书曰卢懐仁字子友渉学有辞性恬静萧然有闲雅致歴农郡守不之任卜居陈留界所着诗赋铭颂二万言撰中表实録二十卷】
　　刘献之博观众籍人有从之学者辄曰人之立身虽百行殊涂凖以四科要惟徳行为首子若能入孝出悌忠信仁让不待出户天下自知傥不能然虽复多闻博识不过为土龙乞雨惑将来其于立身之道何益乎由是学者髙其行义不敢造门【北史曰刘献之博陵饶阳人少孤贫雅好诗博观众籍逼举孝亷至京称病而还孝文幸中山徴典校书献之喟然叹曰吾不如荘周散木逺矣因以疾辞】魏佛助【魏收小字己见】盛誉卢思道以询祖为不及询祖曰见未能髙飞者借其羽毛知逸势冲天者剪其翅翮【北齐书曰卢思道字子行聪爽俊辩通侻不覊年十六中山刘松为人作碑以示思道思道读之多所不解乃感激读书师事邢子才后复为文示松松不能甚解乃喟然叹曰学之有益岂徒然哉因就魏收求异书数年间才学兼着然不持操行好轻侮人天保中魏史成思道多所非毁由是再被笞辱落泊不调杨遵彦荐于朝解褐司空行叅军兼散骑侍郎】
　　卢询祖甚有口辩好臧否人物尝语人曰我昨东方未明过和氏门外见二陆两潘森然与槐栁齐列【当谓和士开言士开当权文士皆辐凑其门也】
