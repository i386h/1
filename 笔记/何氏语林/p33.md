<!-- { "loadSidebar": true } -->
　　苏黄门【苏辙己见】南迁既还居许下多杜门不通賔客有乡人自蜀来见之伺候于门弥旬不得通宅南有丛竹竹中为小亭遇风日清美或徜徉亭中乡人既不得见谋之阍人阍人使待于亭旁后旬日果出乡人因趋进黄门见之大惊慰劳久之曰子姑待我于此翩然而入迨夜竟不复出
　　张文潜云范丞相【范尧夫己见】司马太师【司马文正公己见】俱以闲官居洛中余时待次洛下一日春寒中谒之先见温公时寒甚天欲雪温公命至一小书室中坐谈久之炉不设火语移时主人设栗汤一杯而退后至留司御史台见范公才见主人便言天寒逺来不易趋命温酒大杯满釂三杯而去此事可见二公之各异
　　卢秉侍郎尝为江南小郡司户叅军于传舍中题诗云青衫瘦马病叅军旋粜官粮置酒樽但得有钱留客醉也胜骑马傍人门王荆公过而见之尤极称赏俄荐于朝数年间遂超显仕【范成大吴郡志曰卢秉本徳清人父革举神童累官太子賔客退居于吴遂为吴人秉元丰中为发运使每嵗上计必请还乡省侍后帅泾原恳乞归飬手诏慰勉时以为荣】茅山元符宫有苏飬直象自賛其上曰松风飕飕瘦藤在手唯此白叟独全于酒【荃翁贵耳集曰苏庠字飬直父伯固从东坡游东坡我梦扁舟游震泽之词为伯固作也飬直属玉双飞水满塘之句亦见赏于坡坡呼为吾家飬直】
　　叶少蕴言余家蔵书三万余卷防乱以来所亡几半山居狭隘余地置书囊无几雨漏鼠齧日复蠧败今嵗出曝之阅两旬才毕其间往往多余手抄日取所喜观者数十卷命门生从旁读之不觉至日昃旧得酿法极简易盛夏三日辄成色如潼醴不减玉友每晚凉即相与饮三杯而散亦复盎然读书避暑固是佳事况有此酿忽记欧公诗有一生勤苦书千卷万事消磨酒十分慨然有当于心【宋史曰叶梦得字少蕴苏州吴县人嗜学蚤成多识前言往行谈论亹亹不穷仕至江东安抚制置使提举洞霄宫卒于湖州】
　　林时隐博学多闻深明象纬聚书数千卷皆自校讐语子孙曰吾与汝曹获良产矣【宋史曰林霆字时隐与郑樵为金石交林光朝尝师事之】
　　赵子固清放不覊好饮酒醉则以酒濡发歌古乐府自执红牙以节曲【陶南村辍耕録曰赵孟坚字子固自号彛斋宋宗室也寓居嘉兴之广陈酷嗜古法书名画】
　　耶律和尚雅有美行数以财恤亲友人皆爱重然嗜酒不事事故不获柄用或以为言答曰吾非不知顾人生如风灯石火不饮将何为晚年沈湎尤甚【辽史曰耶律和尚字特黙系出季父房善滑稽重熙初补祗候郎君时帝笃于亲亲凡三父之后皆序父兄行第于和尚尤狎爱然毎侍宴虽诙谐未尝有一言之过由是上益重之厯积庆永兴宫使累迁至同知南院宣徽使事】
　　完顔仲实资质简重博学有俊才家蔵法书名画不减中秘宣宗南迁衣冠颠沛奔走仲实尽载书画一帙不遗徙居汴中客至贫不能具酒肴饭共食焚香煑茗尽出蔵书谈大定明昌以来故事终日不聴客去【金史曰完顔璹本名寿孙世宗赐名字仲实博学多才喜为诗工真草书日以讲诵吟咏为事与文士赵秉文杨云翼雷渊元好问李汾王飞伯軰交善】
　　谢臯父登子陵西台以竹如意击石歌招魂之辞曰魂来兮何极魂去兮江水黒化为朱鸟兮其咮焉食歌竟竹石俱碎失声大哭人莫能测【邓牧谢臯父传曰谢翺字臯父延平人蚤事科举有志当世遭乱愤懑成疾性耿介不以贫累人所居产薪炭秋暮载至杭易米卒嵗少裕则资游江海访前代故实着家史补唐诗人无传者三十余篇传近世隐逸数篇】
　　赵子昂有琴名松雪但时出横牀未尝抚弄【砚北杂志曰张伯雨少学琴畜一琴名风林尝从赵子昂论琴子昂以为琴之五音各有改法其法不传世所谓琴者皆不审五音之主徒呶呶耳殆不若秦筝之按宫征也故伯雨终身不复鼓琴】
　　胡石塘送蔡如愚归东阳诗云薄糜不继袄不暖讴吟犹是钟球鸣因指以语蔡曰此余秘宻蔵中休粮方也【胡汲仲己见】
　　鲜于伯机尝于废圃中得怪松一株移植所居斋前呼为支离叟朝夕抚翫以为适【砚北杂志曰鲜于枢字伯机渔阳人少为郡吏后以材选为御史大夫掾意气爽豪晨出载笔椟与其长廷争是非一语不合辄欲弃去日晏归焚香弄翰取鼎彛陈诸几席搜抉防文废欵客至则相对指説吟讽或命觞径醉中嵗益自刻苦读书因号困学卒官太常典簿】贯酸斋拜翰林侍读学士知制诰同修国史【元史曰苏尔约苏哈雅父楚国忠惠公名衮格根苏尔约苏哈雅以贯为氏自号酸斋生而神采秀异年十三膂力絶人稍长折节读书目五行下为文不蹈袭故常其旨皆出人意表】忽喟然叹曰辞尊居卑昔贤所尚今禁林清选与所让军资孰髙人将议吾矣【元史曰公初袭父官为两淮万户府达噜噶齐御军极严稍暇辄投壶雅歌意所畅适不为形迹所拘一日呼弟忽都海涯语之曰吾生宦情素薄顾祖父之爵不敢不袭今已数年矣愿以让弟语已即觧所绾金虎符佩之】乃称疾辞还江南卖药于钱塘市中诡姓名易冠服人无有识之者偶过梁山泺见渔父织芦花为被欲易之以防渔父疑其人阳曰君欲吾被当更赋一诗遂援笔立成竟持被去人间喧传芦花被诗其依隐玩世多此库库子山尝语人曰天下事皆宰相所当言宰相不得言则台谏言之台谏不敢言则经筵言之吾得备位经筵得言人所不敢言于天子之前志愿足矣【元史曰库库字子山喀喇氏父博果宻自有传库库肄业国学博通羣书风神凝逺制行峻洁其遇事英发掀髯论辨法家拂士不能过之始授集贤待制累官奎章阁学士院大学士知经筵事】
　　曹知白尝游京师王侯钜公多折节与交章辟屡上知白悉谢去曰吾闻冀北多竒士庶几见之岂龊龊求官者耶即日南归隐居读易终日不出户庭或放笔图画掀髯长笑人莫窥其际【松江志曰曹知白字又别号云西其先闽之霍童山人后徙居温宋宣和中景修始迁华亭知白身长七尺美须髯性机敏至元中诏遣中书左丞凿吴松江以策从行功居多大徳戊戌庸田使栁公行水复献寘阏成隄之法民甚徳之大府荐教谕昆山意不乐遂辞去】吾子行沉困市隐不能以自见丰碑巨碣写其幽旷托焉以自逃者也【胡长孺吾子行文冢铭曰吾衍字子行太末人旷放髙不仕之节求室委巷教小学常数十人所着有尚书要畧诸书】
　　杨鐡崖虽病困危坐不披文则弄劄翰或理音乐素不喜奕画谓碁损闲心画为人役见即屏去
　　杨鐡崖毎至名山川必登髙遐眺想见古人风节旷迈非常人所能测也
　　倪云林平生无他好翫唯嗜畜古法书名画持以售者酬之百金无所靳髙胜之韵每发挥于缣素苍劲妍润尤得清致晚益务情退弃散无所积屏虑释累黄冠野服浮游湖山之间以遂其志
　　顾仲瑛晚年阅佛书有悟遂祝髪称金粟道人自题其像曰儒衣僧帽道人鞋天下青山骨可埋若説向时豪侠处五陵衣马洛阳街一时赏其旷达【殷奎顾府君墓志曰君讳徳辉字仲瑛姓顾氏昆山人盖四姓之旧也幼頴敏善记诵轻财喜事以意气自豪年三十更折节读书崇礼文儒师友其贤者后淮兵入吴闻君用之乃谢絶尘事营别业于嘉兴之合溪渔钓五湖三泖间自称金粟道人嵗戊申从其子临濠而卒】

　　语林卷十一
<子部,小说家类,杂事之属,何氏语林>
　　钦定四库全书
　　语林卷十二　　　　　　明　何良俊　撰方正第六【上】
　　诗小康篇曰无纵诡随以谨无良式遏宼虐防不畏明毛公传曰诡随者诡人之善而随人之恶郑氏笺曰王为政无聴于诡人之善不肯行而随人之恶者以此勑慎无善之人又用此止为防虐曾不畏敬明白之刑罪者夫康成之曰以此曰又用此是盖深得诗人之防矣至孔頴达正义乃曰恶有大小诡随小恶无良其次防虐则大恶也非唯不知诗人之防抑且并郑氏之意而失之矣盖诡随防虐其恶相因岂有异也夫茍国是若定虽防虐之人亦何能为害唯善恶不分则防虐者始恣肆而无所畏忌一人诡随犹可几也一国诡随而众论揺矣乃至于天下诡随为善者将安望哉故诗人于每章必着诡随防虐盖三致意焉其意以为此诡随者廼无善之人茍一纵之则根盘芽茁其势必至于惽怓罔极以众犯政缱绻而不可解必无纵而谨之则无善者始不敢肆又用是以止防虐庶几不至于作慝败正而小康或可冀也此诗人之意而孔氏以为诡随小恶夫乃欲芟夷防虐而更壅治之耶尝读屈原卜居篇曰宁廉洁正直以自清将突梯滑稽如脂如韦以洁楹盖伤之焉夫一善之不胜众诡明矣原岂不知卑疵趋之足以免祸宁自沉死而不肯为余观世亦有方正如原者然皆取祸不旋踵呜呼伤哉此所载其疾恶似已甚稍失中然能使诡随敛迹至不得自容亦良快矣余故以着之篇云
　　陈尚书见王莽诛何武鲍宣喟然叹曰易称君子见防而作不俟终日吾可以逝矣即乞骸骨去职三子【参丰敛】在位悉令解官父子相与归郷里闭门不出入犹用汉家祖腊或问之答曰我先祖岂知王氏腊乎【班固汉书曰御史大夫陈万年子咸亢直有异才官廷尉监累迁尚书】
　　苏桓公性强切而持毁誉士友咸惮之至相语曰见苏桓公患其教责人不见又思之三辅号为大人【后汉书苏章传曰章八世祖建武帝时右军祖父纯字桓公有高名】
　　王仲回姿性方洁疾恶强豪一友人防亲同郡陈遵关西大侠为防防事赙助甚丰仲回懐一缣陈于主人前曰如丹此缣出自机杼遵有慙色【范晔后汉书曰王丹字仲回京兆下邽人哀平间仕州郡王莽时连徴不至邓禹至关中表为左冯翊称疾不视事免归后徴为太子少傅】更始中陈遵为大司马出使匈奴过辞王丹丹曰俱遭反覆唯我二人为天所遗今子当之絶域无以相赠赠子以不拜遂揖而别【班固汉书游侠传曰陈遵字孟公杜陵人祖遂宣帝微时与有故遵长八尺余容貌甚伟畧涉传记赡于文辞请求不敢逆所到衣冠懐之时列侯有与遵同姓氏者毎至人门曰陈孟公坐中莫不震动既至而非因号其人曰陈惊坐云】
　　侯司徒欲与王仲回交友仲回被徴司徒遣子昱候于道昱迎拜车下仲回下答之昱曰家公欲与君结交何为见拜仲回曰君房有是言丹未之许也【范晔后汉书曰侯覇字君房河南宻人矜严有威容笃志好学师事九江太守房元治谷梁春秋为元都讲建武四年徴覇与车驾防寿春拜尚书令明年代伏湛为大司徒】
　　马伏波尝有疾梁松来候之独拜牀下伏波不答松去后诸子问曰梁伯孙帝婿贵重朝廷公卿己下莫不降意大人奈何独不为礼伏波曰我乃松父友也虽贵何得失其序【范晔后汉书曰梁松字伯孙安定乌氏人梁统子少为郎尚光武女舞隂长公主后飞书毁谤下狱死】
