<!-- { "loadSidebar": true } -->
　　钦定四库全书　　　　　子部十二
　　何氏语林　　　　　　　小説家一杂事之属提要
　　【臣】等谨案何氏语林三十卷明何良俊撰良俊有四友斋丛説己著录是编因晋裴启语林之名其义例门目则全以刘义庆世説新语为蓝本而杂采宋齐以后事迹续之并义庆原书共得二千七百余条其简汰颇为精审其采掇旧闻翦裁镕铸具有简澹隽雅之致视伪本李垕续世説剽掇南北二史冗杳拥肿徒盈卷帙者乃转胜之每条之下又仿刘孝标例自为之注亦颇为博赡其间摭拾既富间有抵牾如王世懋读史订疑所谓以王莽时之陈咸为汉成帝时之陈咸者固所不免然于诸书舛互实多订正如第二十二卷纪元载妻王韫秀事援引考证亦未尝不极确核虽未能抗驾临川并驱千古要其语有根柢终非明人小説所可比也乾隆四十二年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书　　　　　子部十二
　　语林目録　　　　　　　小説家一【杂事之属】卷一
　　徳行上
　　卷二
　　徳行【中】
　　卷三
　　徳行【下】
　　卷四
　　言语【上】
　　卷五
　　言语【下】
　　卷六
　　政事
　　卷七
　　文学【上】
　　卷八
　　文学【中】
　　卷九
　　文学【下】
　　卷十
　　言志【上】
　　卷十一
　　言志【下】
　　卷十二
　　方正【上】
　　卷十三
　　方正【下】
　　卷十四
　　雅量
　　卷十五
　　识鉴
　　卷十六
　　赏誉【上】
　　卷十七
　　赏誉【下】
　　卷十八
　　品藻
　　卷十九
　　箴规
　　卷二十
　　栖逸
　　卷二十一
　　防悟　　　　博识　　　　豪爽
　　卷二十二
　　夙恵　　　　贤媛　　　　容止
　　卷二十三
　　自新　　　　术觧　　　　巧艺
　　卷二十四
　　企羡　　　　宠礼　　　　伤逝
　　卷二十五
　　任诞
　　卷二十六
　　简傲
　　卷二十七
　　排调
　　卷二十八
　　轻诋
　　卷二十九
　　假谲　　　　黜免　　　俭啬
　　侈汰　　　　忿狷　　　谗险
　　卷三十
　　尤悔　　　　纰漏　　　惑溺
　　仇隙
　　语林原序
　　何氏语林三十卷吾友何元朗氏之所编类仿刘氏世说而作也初刘义庆氏采撷汉晋以来理言遗事论次为书摽表防奕奕胜自兹以还稗官小说无虑百数而此书特为隽永精深竒逸莫或继之元朗雅好其书研寻演绎积有嵗年捜览篇籍思企芳躅昉自两汉迄扵宋元下上千余年正史所列记所存竒踪胜践渔猎靡遗凡二千七百余事捴十余万言列义例一惟刘氏之旧而凡刘所已见则不复书品目胪分虽三十有八而原情执要寔惟语言为宗单词只句往往令人意消思致渊永足深唱叹诚亦至理攸寓文学行义之渊也而或者以为摭裂委无所取裁骫骳偏駮独防发藻饰词扵道徳性命无所发眀呜呼事理无穷学奚厎极理或不眀固不足以探性命之蕴而辞有不达道何从见是故博学详说圣训攸先修辞立诚蓄徳之源也宋之末季学者牵扵性命之说深中厚黙端居无为谓足以涵养性真变化气质而考厥所存多可议者是虽师授渊源惑扵所见亦惟简便日趋偷薄自画假美言以防所不足甘扵面墙而不自知其堕扵庸劣焉尔呜呼翫物防志之一言遂为后学之深痼君子盖尝惜之元朗扵此真不为所惑哉元朗贯综深愽文词粹精见诸论撰伟丽渊宏足自名世此书特其绪余耳辅谈式艺要亦不可以无也辛亥四月之望文徴眀书

　　钦定四库全书卷一
　　语林卷一　　　　　　　眀　何良俊　撰徳行第一【上】
　　夫孔门以四科裁士首列徳行之目故曰我欲载之空言不如见之行事也呜呼夫行胡可以为伪然事变逓陈杂然泛应士有百行焉以一槩取哉狂狷殊途均厉圣刚柔异禀善克则中百虑一致要本扵徳尔矣何良俊曰观郭有道扫除旅舎庾异行跪而授条与阮长之误着屐自列事岂必皎皎伟絶殊行哉顾人以为易多忽之耳夫掇煤易箦亦何关扵大徳而孔门以为美谈察防知著圣人所贵茍有心扵着则虽让千乗之国又何多焉故余所列都不遗扵细小
　　闵仲叔含菽饮水世称节士老病家贫不得肉日买猪肝一片屠者或不肯与安邑令闻之勑吏常给焉仲叔怪问其故叹曰闵仲叔岂以口腹累安邑耶遂去客沛【谢承后汉书曰闵贡字仲叔太原人皇甫谧髙士曰仲叔同郡周党贞介之士见仲叔食无菜遗之生蒜仲叔曰我欲省烦耳今更作烦耶受而不食】
　　汉制每腊诏赐诸博士羊羊有大小肥痩博士祭酒议欲杀羊称分其肉时甄宇为博士独不肯诸人又欲投钩宇复耻之因先自取其最痩者由是不复有争后召防诏问痩羊甄博士京师因以此号之【东观汉记曰甄宇北海人建武中为州从事徴拜博士】
　　杜林【范曅后汉书曰杜林字伯山扶风茂陵人父邺成哀间凉州刺史林少好学家既多书又外氏张竦父子喜文采林从竦受学博洽多闻时号通儒】与马伏波乡里亲厚【后汉书曰马援字文渊扶风茂陵人建武中拜伏波军】伏波南方还时杜马适死伏波令子持一疋马遗杜曰朋友有车马之馈可且以备乏杜受之后数月遣子奉书曰军内施九族外存賔客望恩者多林父子两人食列卿禄常有盈今送钱五万伏波受之谓子弟曰人当以此为法
　　杜林弟成物故隗嚣听林持防归葬寻悔追令刺客杨贤扵陇阺杀之贤见林身持鹿车载致弟防乃叹曰当今之时谁行义虽小人何忍杀义士遂亡去赵孝父普王莽时为田禾军任孝为郎每告归常白衣歩担尝从长安还欲止邮亭亭长先时闻孝当过以有长者客扫洒待之孝既至不白名长不肯内因问曰闻田禾军子当从长安来何时至乎孝曰寻到矣扵是遂去【范曅后汉书曰赵孝字长平沛国蕲人州郡辟召进退必以礼显宗闻其行诏拜谏议大夫迁卫尉弟礼为御史中丞礼恭谦行已扵孝帝嘉其兄弟笃行欲宠异之诏礼十日一就卫尉府大官送供具令相对尽欢】
　　刘文饶尝乗牛车出行有人失牛就文饶车中认之文饶无所言下驾步归有顷认者得牛而送还叩头谢曰慙长者随所刑罪文饶曰物有相事容脱误幸劳见归何为谢之州里服其不校【谢承后汉书曰刘寛字文饶农华隂人少学欧阳尚书京氏易尤明韩诗外传星官风角筭歴皆究极师法称为通儒未尝与人争势利之事也】朱文季与张堪同县张扵太学中见文季甚重之接以友道把文季臂语曰欲以妻子托朱生文季以张先达举手不敢对自后不复相见张亡后文季闻其妻子贫困自往视厚赈赡之文季子颉怪问曰大人不与堪为友何忽如此文季曰堪尝有知己之言吾以信于心也【范曅后汉书曰朱晖字文季南阳宛人家世衣冠晖早孤有气决】
　　朱文季与同郡陈揖交善揖早卒有遗腹子友文季尝哀之后司徒桓虞为南阳太守召文季子骈为吏文季辞骈而荐友一时称其义烈
　　髙文通居乡时隣里有争财持兵而鬬文通往解之不已乃脱巾叩头请曰仁义逊譲奈何弃之争者投兵谢罪【嵇康髙士曰髙鳯字文通南阳叶人少为书生家以农亩为业鳯専精诵习妻常之田曝麦扵庭令鳯防鸡时天暴雨鳯持竿诵经不觉潦水流麦妻还怪问乃省其后遂为名儒】
　　梁伯鸾【梁鸿别见】少孤常独止不与人同食比舍先炊已呼伯鸾及釡炊伯鸾曰童子鸿不因人者也灭灶更燃之
　　第五子陵洛阳无主人乡里无田宅寄止灵台中或十日不炊【赵岐三辅决録曰第五颉字子陵伦少子以清正为郡功曺至州从事公府辟居髙第称病免】项仲山饮马渭水每投三钱【三辅决録曰项仲山安陵人】
　　公沙穆尝养猪有病使人卖之扵市云当告买者言病贱取其直不可言无病欺人取贵价也卖猪人到市即售亦不言病其直过价穆怪问其故赍半直追以还买猪人语以猪实有病欲贱卖不圗卖者相欺乃取贵直买者言卖买定约亦复辞钱不取穆终不受钱而去【范曅后汉书曰公沙穆字文又北海胶东人习韩诗公羊春秋尤锐思推歩之术居建成山举孝亷以髙第为主事迁辽东属国都尉】
　　陈重在郎署时有同舍郎归寜误持隣舍郎绔以去主疑重所取重不自申说黙市绔偿之后寜防者归以绔还主其事乃显【范曅独行曰陈重字景公豫章宜春人少与雷义为友太守举重孝亷重以譲义前后十余通记义后举孝亷重与俱在郎署有同署郎息钱数十万责主日至重乃宻以钱代还郎知厚辞谢之重曰非我之为将有同姓名者终不言恵】
　　汉时大雪积地丈余洛阳令身出按行见民家皆除雪出至安门独无有路谓安已死令人除雪入戸看之见安僵卧问何以不出安曰大雪人皆饿不宜干人【范曅后汉书曰安字邵公汝南汝阳人祖良习孟氏易建武初官成武令安仕至司徒】
　　安为司徒每朝防忧念王室未尝不流涕
　　司马少賔安贫好学隠居教授信诚行乎州里乡人有所计争輙令祝少賔不直者终不敢有言【谢承后汉书曰司马均字少賔东莱人】
　　范巨卿【范式别见】为荆州刺史友人孔仲山家贫奉亲变姓名佣为新野县阿里街卒【范曅后汉书曰孔嵩字仲山南阳新野人为阿里街卒正身厉行街中子弟皆服其训辟公府之京师道宿下亭盗共窃其马寻问知其嵩也乃相责让曰孔仲山善士岂宜侵盗送马谢之】巨卿行部到新野县选仲山为导骑迎巨卿巨卿见仲山把臂谓曰子非孔仲山耶吾昔与子俱曵长裾逰息太学吾国恩致位牧伯而子懐道隐身处扵卒伍不亦惜乎仲山曰侯嬴长守扵贱业晨门肆志扵抱关子欲居九夷不患其陋贫者士之宜岂为鄙哉巨卿勑县代仲山仲山以先佣未竟不肯去
　　范史云党锢推鹿车载妻子以捃拾自资儿尝拾得五斛麦隣人尹台遗之一斛嘱儿不得通史云后知即令并送六斛还尹言麦已杂誓不肯受【范曅后汉书曰范丹字史云陈留外黄人从樊英马融受经好违时絶俗为诡激之行常慕梁伯鸾闵仲叔之为人】
　　范史云与同郡尹苞同志友善【谢承后汉书曰尹苞字延博陈留人】二人居贫出入共一单衣到人门外尹年长常先着衣入湏臾出解与史云
　　范史云所止单陋有时絶粮穷居自若言貌无改时人为之语曰甑中生尘范史云釡中生鱼范莱芜【东观汉记曰史云桓帝时除莱芜长以母防不到官后辟太尉府议者意欲以为侍御史因遁身逃命扵梁沛之间徒行敝服卖卜扵市】
