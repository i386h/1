<!-- { "loadSidebar": true } -->
　　江南李氏太弟景遂尝与官僚宴集賛善大夫张易有所规谏景遂方与客传玩玉杯弗之顾易怒曰殿下重宝而轻士取杯抵地碎之众皆失色景遂但敛容谢过【郑文宝南唐近事曰张易为太弟宾客方雅直率而好乗醉凌人尝侍宴昭爱宫储后持所爱玉杯亲酌易酒捧玩勤至有不顾之色易张目排座抗音而让曰殿下轻人重器不止亏损至徳恐乖圣人慈俭之防言讫碎玉杯于殿柱一座失色储后避席而谢之】
　　吕文穆不记人过初叅政事入朝堂有朝士于内指之曰此子亦叅政耶文穆佯为不闻而过同列令诘其官位姓名文穆遽止之朝罢同列犹不能平悔不穷问文穆曰一知其姓名则终身不复能忘固不如毋知也不问之何损时人服其量【东都事畧曰吕正字圣功河南人举进士第一累官叅知政事李昉罢相以正为中书侍郎平章事寛简有重望以直道自持赵普开国元老防正晚出同在相位普甚推许之封许国公諡文穆】
　　何良俊曰夫以韩魏公之伟度犹不能忘李师中然则知人之过而能不记者惟太上忘情耳下此而曰我忘之者其欺人亦已甚矣故于此不但见文穆寛中又有以知其无隐情也
　　李公沆秉钧日有狂生叩马献书歴诋其短李逊谢曰俟归家当得详览狂生遂发讪怒随公马后肆言曰居大位不能康济天下又不能引退久妨贤路宁不愧于心乎公但于马上踧踖再三曰屡求退以主上未赐允终无忤也
　　李文靖【李沆己见】所居陋巷防事无重门頽垣败壁不以屑虑堂前药栏壊夫人戒守舍者勿葺以试公公经月终不言夫人以语公公笑谓其弟【维】曰岂可以此动吾一念哉
　　向敏中拜右揆【东都事畧曰向敏中字常之开封人沈毅开济识大体深为人主所知祥符中拜中书门下平章事天禧元年进右仆射】宣麻日李昌武在翰林当对上谓之曰朕自即位已来未尝除仆射今日有此殊命敏中应甚喜门下贺客必多卿徃观之明日却对来勿言朕意也向归昌武徃见门阑悄无人昌武径入见之徐贺曰今日闻降麻士大夫莫不欢慰朝野相庆公但唯唯又言自上即位未尝降端揆此非常之命自非勲徳隆重眷倚殊越何以有此公复唯唯终未测其意又歴陈前代为仆射者勲劳徳业之盛礼命之重公亦唯唯卒无一言旣退复使人至庖厨中问今日有无亲戚宾客饮食燕会亦寂无一人明日昌武具以所见对上笑曰向敏中大耐官职【宋史曰李宗谔字昌武文正公昉之子第进士授校书郎初昉居三馆两制之职宗谔不数年皆践其地风流儒雅藏书万卷内行淳至事继母符氏以孝闻】
　　王太尉【王旦己见】局量寛厚人不见其喜怒饮食有不精洁但不食而已家人欲试其量以少埃墨投羮中公惟啖饭问其何以不食羮曰我偶不喜肉一日又墨其饭公视之曰吾今日不喜饭可且具粥
　　王文正公子弟尝愬于公曰庖肉为饔人所私食肉不饱公曰汝辈人料肉几何曰一斤今但得半斤食其半为饔人所廋公曰尽一斤可得饱乎曰尽一斤固当饱曰此后人料一斤半
　　王文正公尝宅门壊主者撤屋新之暂于廊庑下啓一门以出入公至侧门门低据鞍俯伏而过都不问门毕复行正门亦不问
　　王文正家有控马卒嵗满辞公公问汝控马几时曰五年矣公曰吾不省有汝旣去复呼囘曰汝乃某人乎于是厚赠之乃是逐日控马但见背未尝视其面因去见其背方省是此人
　　丁晋公【丁谓己见】谪朱崖后许于光州居住流落贬窜十五年髭鬓略无斑白人服其量
　　丁晋公在光州亲知皆会至食不足转运使表闻有防给京东房钱一万贯为其子【珙】数月呼博而尽临终前半月已不食但焚香危坐黙诵佛书以沉香煎汤时呷少许临化之际神识不乱奄然而逝能荣辱两忘大变不怛当时称为异人
　　仁宗久病废朝一日康复思见执政坐便殿促召二府吕许公闻命移刻方赴召比至中使数促公同列亦賛公速行公愈缓步旣见上曰久病方平喜与公等相见何迟迟其来公从容奏曰陛下不豫中外颇忧一旦闻忽召近臣臣等若奔驰以进虑人惊动尔上以为得辅臣之体【龙川志曰王沂公知制诰朝望日重一日至中书见王文正公公问君识一吕夷简否沂公曰不识也文正曰此人异日与舍人对秉钧轴沂公曰何以知之曰吾亦不识但以其奏请得之沂公曰奏请何事曰如不税农器等数事卒与沂公并相】
　　景徳中河北用兵车驾欲幸澶渊中外之论不一独冦忠愍【冦准己见】賛成上意乗舆方渡河虏骑充斥城下人情恟恟上使人防觇忠愍方酣寝于中书鼻息如雷人以其一时镇物比之谢安
　　吕许公【吕夷简己见】执政范文正屡攻其短坐落职知饶州后吕再入相言于仁宗曰仲淹贤者朝廷将用之岂可但除旧职遂除龙图阁直学士经畧陜西上以许公为长者文正面谢曰向以公事忤相公不意乃尔奬拔许公曰岂复以前事为念
　　宋元宪与弟景文未第时贫甚因依外家就学安陆冬至召同人饮元宪语客曰至节无以为具独有先人劒鞘上裹银一两麄以办节乃笑曰冬至吃劒鞘年节当吃劒耳宴笑自若
　　吕文靖【夷简】四子【公弼公着公爽公孺】皆颖异文靖与夫人语四儿他日皆显重但不知谁作宰相吾将验之他日四子居外夫人使小鬟擎四宝器贮茶而徃敎令至门故跌而碎之三子皆失声独公着凝然不动文靖谓夫人曰此儿必作相元祐中果大拜
　　富郑公致政归西都尝着布直裰跨驴出郊逢水南巡检盖中官也威仪呵引甚盛前卒呵骑者下公举鞭促驴卒声愈厉又唱言不肯下驴请官位公举鞭称名曰弼卒不晓所谓白其将曰前有一人骑驴冲节请官位不得口称弼弼将方悟曰乃相公也下马伏谒道左其賛曰水南巡检唱喏公举鞭去
　　韩魏公帅定武时夜作书令一侍兵持烛于旁兵他顾烛燃公须公以袖麾之作书如故少顷囘视则已易其人矣公恐主吏鞭卒急呼曰勿易之渠方解持烛军中为之感服
　　韩魏公知北都有人献玉盏云耕者入壊冢而得表里无纎瑕可指真絶宝也开防召漕使显官特设一桌致玉盏其上将酌酒遍劝坐客俄为吏将误触台倒玉盏竟碎坐客皆愕然吏将伏地待罪公神色不动徐语曰物破亦自有时
　　韩魏公驻兵延安忽夜有人携匕首至卧内遂褰帷魏公起坐问是谁曰某来杀谏议又问谁遣汝曰张相公【盖夏国方张元用事也】魏公复就枕曰汝取我首去其人曰某不忍愿得谏议金带足矣遂取带而去明日魏公亦不治此事俄有守陴卒报城橹上得金带乃纳之范纯祐亦在延安谓魏公曰不治此事甚善盖行之则沮国威今受其带是堕其计中矣魏公握范手再三叹曰非某所及
　　厐相【厐籍己见】为郡掾日会郡守性褊好责人小礼常令掾属罗拜庭下率坐受之众皆忿耻窃骂公独处之自若公曾以疾在告月余方出例当庭叅偶是日大雨守乃命张伞布茅于庭使人设拜公拜起唯谨当时以为逺到之量
　　赵阅道【赵抃己见】为成都转运出行部内唯携一琴一坐则看鼓琴尝过青城山遇雪舍于逆旅逆旅人不知是赵或慢狎之公颓然鼓琴不问
　　唐质肃尝言文潞公【文彦博己见】交结宫禁自御史责英州别驾潞公亦罢相后潞公复相即上言唐介所言正中臣罪召臣未召介臣不敢行仁宗即起介通判潭州寻至大用【东都事畧曰唐介字子方荆南人为御史里行论张尧佐不当除宣徽使言彦博显用尧佐隂结贵妃外陷陛下有私后宫之名仁宗怒甚贬英州别驾】
　　元厚之知福州日有吏白事公问如何行遣吏对合依元降指挥公曰元绛未尝指挥【公名绛故云】吏悚而退终不加罪【东都事畧曰元绛字厚之杭州钱塘人举进士除著作佐郎出知郓州召为翰林学士卒諡章简】吕晦叔【吕公着己见】平章军国时门下因语次或曰嘉问败壊家法可惜公不答客愧而退一客少留曰司空尚能容吕惠卿何况族党此人妄意迎合可恶也公又不答旣归子弟请问二客之言何如公亦不答【宋史曰吕嘉问字望之以防入官条例司引以为属提举市易务初嘉问窃从祖公弼论新法奏稿以示安石公弼遂斥于外吕氏号为家贼】
　　范忠宣【范纯仁己见】谪居永州以书寄人云此中羊麫无异北方每日闭门飡馎饦不知身之在逺【猗觉寮杂记曰比人食麫名馎饦扬雄方言饼谓之饦齐民要术青防麦麫堪作饭及饼饦甚美磨尽无麸则饦之名已见于汉魏五代史李茂贞传朕与宫人一日食粥一日食不托不托俗语当以方言为正作馎饦字】
　　范忠宣谪永州公夫人在患难中毎遇不如意事则骂章惇曰枉陷正人使我至此公每为一笑舟行过橘洲大风雨中船破仅得及岸公令正平持盖自夫人以登燎衣民舍稍苏公顾曰船破岂亦章惇所为耶范丞相在永州闭门独处人稀识面客苦欲见者或出则问寒暄而已家僮扫榻具枕揖客解带对卧良久鼻息如雷霆客自度未起亦熟睡睡觉常及暮乃去范忠宣云或相勉以摄生之理不知人非久在世之物假如丁令威千歳化归乡见城郭人民皆非则独存亦何足乐
　　苏公逮狱时舒亶之徒力诋上前必欲置之死地裕陵宻遣小黄门至狱中视苏起居状适苏公昼寝鼻息如雷即驰以闻裕陵顾谓左右曰朕知苏轼胷中无事者于是即有黄州之命
　　苏子瞻为鳯翔判官章子厚任商令同试永兴军进士时刘原父为师皆以国士遇之二人相得欢甚同游南山诸寺抵仙游潭下临絶壁万仞横一木为桥子厚推苏过潭书壁苏不敢子厚平步以过用索系树步蹑上下神色不动以漆墨濡笔大书壁上曰章惇苏轼来游范寥言鲁直至宜州州无亭驿亦无民居可僦止一僧舍可寓适为崇宁万夀寺法所不许乃居一城楼极为湫隘秋暑方炽几不可过一日忽小雨鲁直饮薄醉坐胡床自栏楯间伸足出外以受雨顾谓寥曰信中吾平生无此快也未几而卒
　　米元章晩年学禅有得卒于淮阳军先一月区处家事作亲友别书尽焚其所好书画竒物预置一棺坐卧饮食其中前七日不茹荤更衣沐浴焚香清坐而已及期徧请郡寮举拂示众曰众香国中来众香国中去掷拂合掌而逝【蔡肇南宫舍人米公墓志曰元章少与禅人摩诘游诘以为得法其逝不怛作偈语有伦】王鼎宰县日尝憩于庭俄有暴风举卧榻空中鼎无惧色但觉枕榻俱髙乃曰吾中朝端士邪无干正可徐置之须臾榻复故处风亦随止【辽史曰王鼎字虚中涿州人幼好学居太宁山数年博通经史时马唐俊有文名适上已与同志袚褉水滨鼎偶造席唐俊见鼎朴野置下坐欲以诗困之出所作索赋鼎援笔立成唐俊惊其敏妙因与定交调易州观察判官累迁翰林学士当代典章多出其手】杨铁崖在松江尝游盘龙塘夜抵普门寺宿盗伺其亡尽窃去所畜物黎明家人徃白之先生赋诗不辍语客曰老铁在是区区长物又奚恤众服其量
　　倪元镇旣却张士信之请一日士信与诸文士游太湖闻小舟中有异香士信曰此必一胜流急榜舟近之乃元镇也士信大怒即欲手刃之诸人力为营救然犹鞭元镇元镇竟不吐一语后有人问之曰君被士信窘辱而一语不发何也元镇曰一说便俗









　　语林卷十四
　　钦定四库全书
　　语林卷十五　　　　　　明　何良俊　撰识鉴第八
