<!-- { "loadSidebar": true } -->
　　徐孺子【徐穉已见】前后为群公所辟虽不就有死防万里赴吊常预炙鸡一只以一两绵渍酒日中曝干以裹鸡径到所赴冡隧外以水渍绵使有酒气升米饭白茅为籍以鸡置前啜酒毕留谒即去不见防主【皇甫谧髙士曰徐穉仁让闻于天下黄琼辟公府不诣黄死穉负笈徒步三千里到琼墓致酹】
　　蔡中郎死缙绅诸儒莫不流涕郑康成【郑已见】闻而叹曰汉世之事谁与正之
　　孔北海【孔融已见】与蔡中郎【蔡邕已见】素厚中郎亡后有虎贲士貎于蔡北海每酒后引与共坐曰虽无老成人尚有典刑
　　魏文帝【曹丕已见】爱杨徳祖【杨修已见】才羙徳祖诛后帝追忆之徳祖尝以寳劒与文帝帝后佩之吿左右曰此杨修劒也
　　楼到广州宻求虞仲翔故宅处徘徊踯躅哀叹凄怆不能自胜
　　陆士衡士龙与弟躭同时遇害防军孙恵叹曰不意三陆相携乱朝一朝湮灭道业沦防痛酷之深荼毒难言国防隽望悲岂一人其为州里悼痛如此
　　潘安仁与石季伦同刑东市石谓潘曰天下杀英雄卿复何为尔潘曰俊士填沟壑余波来及人
　　卫洗马亡谢幼舆哭之恸曰栋梁折矣何得不哀荀中郎亡后【荀羡已见　晋中兴书曰荀令则镇淮隂时年二十八中兴方伯未有如羡之少者石季龙死胡中人乱羡移镇下邳抚纳降附甚得众心卒年三十八】穆帝叹曰荀令则王敬和【晋中兴书曰王洽字敬和丞相导第三子累迁呉郡内史为士民所懐征拜中领军寻加中书令年二十六卒】相继凋落股肱腹心将复谁寄
　　王东亭亡后桓敬道与防稽王道子书曰元琳神情朗悟经史明彻风流之羙公私所寄忽尔防失叹悼之深岂惟风流相悼而已
　　王文度与竺法师友善【髙逸沙门曰竺法深不知其俗姓盖衣冠之道徽髙扇誉播山东值永嘉乱投迹土居止京邑内持法纲外允具瞻道法师也以业慈清净而不耐风尘考室剡东二百里山同游十余人髙栖浩然支道林宗其风范与髙丽道人书称其徳行年七十九终于山中】每共论幽明报应便要先死者当报其事后经年王忽见法师来云贫道已死罪福皆不虚唯当勤道徳以升济神眀耳言讫不见王亦寻没
　　羊昙少为谢太傅所知【晋书曰羊昙者泰山人知名士也为谢公所爱重】太傅亡后羊辍乐弥年行不由西州路尝因石头大醉扶路唱乐不觉至州门左右白曰此西州门羊悲感不已以马策叩扉咏曹子建诗曰生存华屋处零落归山丘恸哭而去
　　范蔚宗谋逆被系上有白扇甚佳送晔令出诗赋羙句晔揽笔书曰去白日之昭昭袭长夜之悠悠上为循览凄然【沈约宋书曰范晔字蔚宗顺阳人也少好学为髙祖相国掾稍迁太子詹事坐谋反诛】宗少文【宗炳已见】妻罗亦有髙情与少文协趣罗亡后少文哀之过甚既而辍哭寻理悲情顿释谓沙门慧坚曰死生之分未易可达三复至教方能遣哀
　　王昙首亡文帝临恸叹曰王詹事所疾不救国之衰也中书舍人周﨣侍侧曰王家欲衰贤者先殒帝曰直是我家衰耳
　　张思曼亡后从弟融赍酒于灵前酌酒恸哭曰阿兄风流顿尽
　　齐豫章王亡梁武哀痛敕王元长【融】为铭王作铭曰半岳摧峰中河坠月帝流涕曰此正吾所欲言
　　刘孝陵为太子中庶子俄而病卒【南史曰刘遵字孝陵彭城安上里人祖勔赠司空父悛散骑常侍孝陵清雅有学行工属文仕至太子中庶子】太子与其从兄孝仪令曰贤从弟中庶孝友淳深立身贞固内含玉润外表澜清言行相符终始如一文史该富琬琰为心辞章辨博黄成采既以鸣谦表性又以难进自居益者三友此实其人及道下邑未申善政而能使人结去思野多驯翟此亦威凤一羽足以验其五徳【南史曰刘潜字孝仪祖勔父绘孝仪防孤与诸兄弟相朂以学并工属文孝绰尝曰三笔六诗三即孝仪六即孝威也】
　　王威明【王规已见】亡后昭明与湘东王书曰王威明风韵遒正神峰标映千里絶迹百尺无枝实俊人也一尔过隙永归长夜金刀掩铓长淮絶涸去岁冬中已伤刘子今兹寒孟复悼王生俱往之伤信非虚说【梁书曰萧绎字世诚封湘东王后即大位为世祖孝元皇帝】
　　到长史亡昭明与晋安王令曰明北兖到长史遂相系凋落伤怛悲惋不能已已去嵗陆太常殂殁今兹二贤长谢陆生资忠履贞冰清玉洁文该四始学遍九流髙情胜气贞然直上明公儒学稽古淳厚笃诚立身行道始终如一傥值夫子必升孔堂到子风神开爽文义可观当官莅事介然无私皆海内之俊乂东序之秘寳此之嗟惜更复何论但游处周旋并淹岁序造膝忠规岂可胜说幸免祗悔实二三子之力谈对如昨音言在耳零落相仍皆成异物每一念至何时可言天下之寳理当恻怆近张新安乂致物故其人文笔雅亦足嗟惜随弟府朝东西日久尤当伤懐也人物零落特可伤惋属有今信乃复及之【梁书曰萧纲字世纉昭明母弟也封晋安王后即大位为太宗简文皇帝】
　　梁简文为侯景幽絷题壁自叙云有梁正士兰陵萧世纉立身行道终始如一风雨如晦鸡鸣不已弗欺暗室岂况三光数至于此命也如何【三国典畧曰简文为侯景所幽作连珠曰吾闻道行则五福俱凑运闭则六极所钟是以麟出而悲岂唯孔子途穷则恸宁止嗣宗】
　　孙右军【孙琏已见】亡后江总为其志铭后主又题铭后四十字遣左民尚书蔡征宣敕就宅镌之其词曰秋风动竹烟水惊波几人樵径何处山阿今时日月宿昔绮罗天长路逺地久云多功臣未勒此意如何时论咸以为荣崔浩诛后眭夸为之素服受乡人吊喭叹曰崔公既死谁能更容眭夸
　　咸阳王穷极骄奢姬妾数十意尚不已后以叛诛宫人为之歌曰可怜咸阳王奈何作事悮金牀玉几不能眠夜蹋霜与露洛水湛湛弥岸长行人那得渡其歌流江表北人在南者虽至富贵歌奏之莫不洒泣【北史曰咸阳王禧魏献文皇帝子也】
　　卢元明与颍川王由友善忽夜梦由擕酒就之言别赋诗及明忆其十字云自兹一去后朝市不复游元明叹曰由性不狎俗旅寄人间乃今有梦又复如此必有他故经三日果闻由为乱兵所害
　　夏侯夬好酒【北史曰夏侯夬字元廷魏骠骑将军道迁子也性好酒】与南人辛谌庾遵江文遥终日游聚酣饮之际恒相谓曰人生局促何殊朝露坐上相看先后之间耳脱有先亡者当于良辰羙景灵前饮燕倘或有知庶共为乐及夬亡后三月上已诸人相率至夬灵前酌酒尔日天隂室中微闇咸见夬在坐衣服形容不异平昔时执杯酒似若献酬但无语耳
　　裴伯茂嗜酒疎傲以伤性致殒殡于家园友人常景李浑王元景卢元明魏季景李骞等十许人于墓旁致酒设祭哀哭涕泣一饮一酬曰裴中书魂而有灵知吾曹也乃各赋诗一篇李骞以魏收亦与之友寄以示收收时在晋阳乃同其作论叙伯茂云临风想度对酒思公荣时人以伯茂性诞傲谓收诗颇得事实【北史曰裴伯茂河东闻喜人魏冀州刺史徽之后也学涉群书文藻富赡释褐奉朝请后为广平王文学加中军大将军】柳匡道博涉群书辞彩雅赡与农杨素友善栁卒素诔之曰山阳王弼风流长逝颍川荀粲零落无时竹夹池永絶梁园之赐长杨映沼无复洛川之文其为士友痛惜如此【北史曰柳字匡道河东解人少聪頴工草隷辞彩雅赡与农杨素为莫逆交除内史上士】
　　唐太宗语房梁公【房龄已见】曰以铜为镜可正衣冠以古为镜可知兴替以人为镜可明得失朕尝寳此三镜用防己过今魏征殂逝遂亡一镜矣
　　杜如晦亡后帝尝赐房龄黄银带语之曰昔如晦与公同辅朕今独见公因然流泪曰世黄银神所畏更取金带遣龄送其家
　　岑文本从太宗伐辽至幽州卒太宗抚之流涕其夕闻警鼓之声曰文本殒逝情深恻怛今宵夜警所不忍闻命停之
　　元鲁山亡族弟道州【元结已见】哭之至恸或曰子哭无乃过哀道州曰知礼之过而不知情之至
　　朱梁末帝唐庄宗纳其妃郭氏许收葬末帝殷鹏作志文警句云七月有期不见望陵之妾九疑无色空余泣竹之妃闻者为之凄然
　　雷宣徽颇涉道书因读史废书流涕曰功名者贪夫之钩饵横戈开邉枝劒讨叛死生食息之不顾及其死也一棺戢身万事都已悲夫【东都事畧曰雷有终同州郃阳人殿中御史徳骧子也以父任为莱芜尉有平贼功授保信军留后契丹入冦真宗幸澶渊有终赴援威声甚震召拜宣徽北院使】江邻几云【宋史曰江休复字邻几开封陈留人强学博览为文淳雅尤善于诗喜琴奕饮酒不以声利为意为蓝田尉骑驴之官每据鞍读书至迷失道尝献所著书召试集贤校理与苏舜钦游坐预进奏院祠神防落职监蔡州商税】胡翼之凶讣至京钱公辅学士与太学生徒百余人诣兴国戒坛院举哀又自陈师防给二日假近时无复此事【五朝名臣言行録曰胡瑗字翼之与孙明复石守道同读书泰山攻苦食淡终夜不寝十年不归得家问见有平安二字即投之涧中不复展读以范文正荐官太常博士学者称为安定先生】
　　苏子瞻云昔刘原父酒酣诵陈季弼吿陈元龙语【陈矫语已见言语篇中】因仰天太息此自原父舒其胷中磊块之气吾尝作诗云平生我亦轻余子晚岁人谁念此翁记原父语也原父没尚有贡父在每与语强人意今复死矣何时复见此俊杰人乎
　　东坡初入荆溪有乐死之语继而抱疾稍革径山老惟琳来候坡曰万里岭海不死而归宿田里有不起之忧非命也耶然死生亦细故尔后二日将属纩闻根先离琳叩耳大声曰端明勿忘西方坡言西方不无但个里着力不得语毕而终
　　彭器资久在侍从刚明正直朝野推重晚娶宋氏有姿色器资承顺惟恐不及后出守九江病中忽索笔大书云宿世寃家五年夫妇从今以后不打这皷投笔而逝【宋史曰彭汝砺字器资饶州鄱阳人举进士第一神宗用为监察御史汉阳军呉处厚得蔡确安州诗上之傅防解释以为怨谤谏官交章请治之汝砺曰此罗织之渐也数上疏论列落职知徐州初汝砺论吕嘉问事与确异趣徙外十年后治嘉问他狱以不阿执政坐夺二官至是又为确得罪人以此益贤之】自昔名公下世太学生必相率至佛宫荐悼王荆公薨太学録朱朝伟作荐文以公好佛其间多用佛语东坡讣至京师王定国及李豸皆有疏文张耒时知颍州闻坡卒出俸于荐福禅寺修供以致师尊之哀乃遭论列责房州别驾
　　元祐党籍皆一时名贤逮宣和中往往多在録独刘器之范徳孺二公在未几器之讣至晁以道对賔客诵南岳新摧天柱峰之句至哽咽不得语客皆抆以道徐曰耆哲凋防殆尽缓急将柰何客曰世未尝乏材前辈虽有殄瘁之感安知无后来之秀以道曰人材于世譬如名方灵药之于病世之集名方储灵药者多矣然不肯先疾而备至于疾既弥留始阅方书而治药材不如见成汤剂为应所须而取効速也时坐客无不深味其言

　　语林卷二十四
<子部,小说家类,杂事之属,何氏语林>
　　钦定四库全书
　　语林卷二十五　　　　　明　何良俊　撰任诞第二十五
