<!-- { "loadSidebar": true } -->
　　张文定公【张方平已见】平生未尝不衣冠而食尝暑月与其壻王巩同饭命巩禠带公衫防自如巩顾见不敢公曰吾自布衣诸生遇至此一饭皆君赐也享君之赐敢不敬乎子自食某之食虽衩衣无害也【东都事畧曰王旦子素谥懿敏为吏敢击断时称其才诸子中巩知名巩字定国从蘓轼学为文除秘书省正字坐轼累贬賔州】石守道为举子时寓学扵南都固穷苦学世罕其比【孔平仲谈苑曰石介字守道兖州人文章学术天下宗师学者呼为徂徕先生】王侍郎【渎】闻其勤约尝以盘餐遗之守道谢曰甘脆者亦某之愿但日享之则可若止脩一餐则眀日何以复继朝享膏粱暮厌麄粝人之情也某所以不敢当赐王大嗟重之【东都事畧曰王尧臣应天府虞城人都官贠外渎之子翰林学士洙之犹子也】
　　罗可以踈放自适尝有窃刈其园中蔬者可适遇见因蹑足避草间以俟其去又有攘杀其鸡者可携壶就之其人慙悚服罪可执其手曰与子幸同里闾不能烹鸡以待子我诚自愧乃设席呼其妻孥环坐尽醉而归终不语人人由是相诫无犯【墨客挥犀曰罗可沙阳之硕儒也性度寛宏辞学赡丽尝预乡荐见黜扵礼部遂慨然不复进取以踈放自适】
　　厐相判太原日司马温公【别见】适倅并州一日被檄廵邉温公因便宜命诸筑堡扵穷鄙而不以闻后为西羌所败杀一副朝廷深讶厐公擅兴诘责不已厐公既素重温公畧弗自言久之遂落使相以观文殿学士罢归厐公益黙不一语温公用是得免【五朝名臣言行録曰厐籍字醇之单州人中进士第相仁宗】
　　赵清献既谢政归唯居髙斋不复与家人相接子弟晨昏一至以二净人一老兵为役早不茹荤以一净人治膳扵外日轮一僧伴食玉泉师三五日一过之晚乃畧取鲊脯扵家老兵扫除事已即去唯一净人执事其傍暮以风罏置大铁汤缾可贮斗水及列盥潄之具则净人亦去公燕坐至初夜就寝鸡鸣净人治佛室香火三击磬公乃起自以缾水颒面趋佛室暮年尚日礼百拜诵经至辰时【宋史曰赵抃字阅道衢州人官至参知政事卒谥清献　叶石林避暑録曰赵清献在钱唐州宅之东消暑堂堂后旧据城闉为屋五间下瞰虚白堂不甚髙大而最据一州之胜谓之髙斋后治第衢州临大溪其傍不逺数歩亦有山麓屹然而起即作别舘其上亦名髙斋既归唯居此舘】范氏自文正公贵显以清苦俭约称于世子孙皆守其家法忠宣【范纯仁已见】正拜后尝留晁美叔同匕箸美叔退谓人曰丞相变家风矣或问之晁答曰盐防棊子上有肉两簇岂非变家风乎闻者大笑【朱弁曲洧旧闻曰晁端字美叔晁之道之父官秘书监】
　　司马温公未有子清河郡君为置一妾一日使盛饰入书室中公畧不顾妾思所以动之取一帙问曰中丞此是何书公拱手正色答曰是尚书妾逡廵而退【东都事畧曰司马光字君实陕州夏县人位至丞相忠信孝友恭俭正直出扵天性自少及老语未尝妄其好学如饥之嗜食扵财利纷华如恶恶臭诚心自然天下信之扵学无所不通音乐律歴天文书数皆极其妙卒赠温国公谥文正】
　　陜人薛公度言小时见司马温公自洛中来夏县上冡乡人皆集父老或请曰愿闻资政讲书以为乡里之训公欣然为讲孝经庶人章【马大年懒真子録曰司马君实先陇在鸣条山其地有余庆寺一日省坟止寺中有父老五六軰上谒献粟米菜羮既毕复请讲书君实即取纸笔书庶人章讲之既已复前白曰自天子章以下各有毛诗两句此独无有何也君实黙然少许谢曰光平生虑不及此当思所以奉答村父笑而去】
　　王荆公判金陵纳节求宫观得防灵观使筑第扵南门外七里去山亦七里平日乗一驴从数僮逰诸山寺欲入城则乗小舫泛潮沟以行所居四无居人其宅仅蔽风雨又不设垣墙望之若逆旅之舍有劝筑垣墙辄不应元丰末被疾奏舍此宅为寺有防赐名报寜疾愈税城中屋以居竟不复造宅【五朝名臣言行録曰王安石字介甫抚州人位至丞相左仆射封荆公追赠舒王】
　　王舒王夫人【夫人姓吴氏封越国夫人】好洁成疾舒王至性任率每不相合自江寜乞归私第有官藤床吴假用未还郡吏来索左右莫敢言王一日跣而登床偃卧良久吴望见即命送还
　　冯当世孙和叔吕晦叔薛师正同在枢宻府三人屡扵上前争论晦叔独黙不言上顾问之晦叔方为开析可否语简而当上常纳之三人亦不违也出则未尝语人当时讥晦叔循黙不副众望晦叔亦不辩同僚或为辩之【神宗实録吕正献公曰吕公着字晦叔本河东人从祖正为相因家开封父夷简相仁宗公着防不好弄嗜学忘寝食夷简尤噐之曰他日必至公辅元祐中拜司空平章事卒赠申国公谥正献】吕申公当文靖秉政时自书舗中投应举家状弊衣蹇驴谦退如寒素见者虽爱其容止亦不甚异既去问书舗知是吕廷评乃始惊叹【曽巩吕文靖曰吕夷简字坦夫夀州人天圣六年拜相封许公以病特进司空平章军国重事上剪须赐以疗其疾夷简荐富弼等数人可大用以太尉致仕卒赠中书令谥文靖】
　　范正平【正平字子夷忠宣公之次子】勤苦学问操履甚扵贫儒与外氏子弟结课扵觉林寺去城二十里忠宣当国时正平徒歩往来人不知为范丞相子【朱弁曲洧旧闻曰外氏乃城东王文正家觉林寺是文正公松楸功徳寺也】
　　蘓子瞻云予小时书室前有竹柏杂花众鸟巢其上武阳君恶杀生婢妾不得捕取数年间鸟有巢扵低枝其可俯而窥此不忮之诚信扵异类
　　蘓长公自儋北归卜居阳羡时邵民瞻从公逰时时相与杖防过长桥访山水为乐邵为公买一宅为缗五百公倾嚢仅偿之卜吉入居夜与邵歩月偶至村落闻妇人哭声极哀公徙倚听之与邵推扉而入则一老妪公问妪何为哀伤至是妪言吾有一居相百年吾子不肖举以售人今日迁徙百年旧居一旦诀别所以泣也坡亦为之怆然问其故居所在则公以五百緍所得者因再三慰抚谓曰妪之故居乃吾所售不必深悲当以是居还妪即命取屋劵对妪焚之呼其子迎母还旧居不索其值公遂还毘陵不复买地【东都事畧曰蘓轼字子瞻眉州眉山人生十嵗而父洵宦学四方母程氏授以书比冠学通经史属文日数千言中进士乙科英宗朝直史馆熙寜中谪黄州团练哲宗召为翰林学士绍圣初御史论轼讥斥先朝落职恵州安置】
　　吕汲公在相位其兄进伯自外郡代还相与坐东府堂上夫人自廊下降堦趋谒以二婢掖侍而前进伯遽曰宰相夫人不湏拜防仲觧其意叱二婢使去夫人独拜扵赤日中尽礼而退进伯畧不顾劳闻者叹服其家法之严【宋史曰吕大防字防仲其先汲郡人祖通太常博士父蕡比部郎中从京兆蓝田遂家焉大防元祐中拜中书侍郎封汲郡公兄大忠字晋伯大忠大防与弟大临同居相切磋论道考礼冠婚防祭一本扵古关中言礼学者推吕氏】
　　范忠宣既薨朝廷赐碑额曰世济忠直时唐君益知颍昌为表其居曰忠直坊正平语君益荷公厚意但上命揭扵墓隧假宠扵范氏若施之康荘以为往来之观非朝廷意也君益言此州郡之事扵家君无与正平曰先人功名何待此而显且十室之邑必有忠信流俗所尚识者所止异时不独吾家为人嗤诮公亦寜逃扵指议故敢以力请时李端叔官扵许语君益曰顷胡文恭知蘓州时希鲁【堂已见】致政归文恭尝学扵乃表其第为难老坊公见之不乐曰此俚俗歆防内不足而假之人以为夸者非所望扵故人也时营缮已毕文恭因其尝获芝草遂更为灵芝坊文恭退而语人曰识必因徳而后达公之徳盖所畏而其识如此非吾所及也君益闻端叔言遂撤范氏之坊【胡宿别见　东都事畧曰李之仪字端叔姑孰人善属文工扵尺牍蘓轼帅定武辟置幕下及范纯仁卒之仪为遗表诵扵世】
　　刘道原自洛阳南归时巳十月尚无寒具司马文正公遗以衣袜及旧貂褥道原固辞强与之行及颍州悉封还不受【宋史曰刘恕字道原筠州人父涣颍上令以刚直称欧阳脩作庐山髙美之恕少頴悟书过目成诵重意义急然诺王安石与之有旧欲引置三司条例恕以不习金谷辞】
　　陈后山为馆职当侍祠郊丘非重裘不御寒后山内子与赵挺之之内是姊妹乃为赵假一裘后山问所从来内以实告后山曰汝岂不知我不着他衣裳即却去之止衣一裘竟感寒疾而死【东都事畧曰陈师道字无己徐州彭城人少刻苦问学元祐中蘓轼傅尧俞孙觉荐扵朝为徐州教授除太学博士师道家素贫自罢归彭城或累日不炊妻子愠见不恤也】
　　伊喇子敬有良马平章政事完顔元宜索之子敬以元宜为相不与后元宜罢守东京子敬乃以此马赆行识者称之【金史曰伊喇子敬字同文本名鄂克多啰辽五院人读书好学皇统间特进伊喇固修辽史辟为掾天徳三年入为翰林修撰】
　　沈璋以礼部侍郎知太原尹时介休人张觉聚党亡命山谷钞掠邑县招之不肯降曰前尝有降者皆杀之今以好言诱我是欲杀我耳独得侍郎沈公一言我乃无疑扵是命璋往招之觉即日降【金史曰沈璋字达之永兴人为卫尉卿从伐宋汴京平众争趋赀货璋载书数千卷而还太行贼防潞州官军讨平之命璋权知州事军卒当緑坐者七百人帅府牒璋尽诛之璋不从帅府召璋呵责且欲杀璋璋从容对曰招亡抚存璋之职也此軰初无叛心为贼所胁故招之复来今欲杀之是杀降也茍利扵众璋死何憾朝廷闻而嘉之知潞州百姓为之立祠改同知太原尹】
　　毛仲权知曺州日有书生投书扵仲权辞渉谤讪僚属皆不堪仲权延之上坐谢曰使硕常闻斯言庶乎寡过士论多之【金史曰毛硕字仲权甘陵人宋末试弓马子弟硕中选辟兵马都监宗望军至硕以本部迎降仕金累官南京路都转运使】
　　唐玉潜当宋亡后时西僧嘉木喇勒智怙恩横肆势焰烁人尝帅徒役扵萧山发赵氏诸陵残断支体弃骨草莽间玉潜闻之亟货家具并行贷通得百金具酒醪市羊豕邀里中少年数十軰狎坐轰饮酒酣少年请其故玉潜惨然具以实告少年许诺乃谋取四郊暴骨易之斵文木为匮各署其表分委而散遣之各蕝地以藏俄而西僧下令裒陵骨杂置牛马枯骸中筑一塔压之名曰镇南然不知诸陵之骨故在也后有其事者玉潜之义风一时震动吴越【罗有开唐义士曰唐珏字玉潜防稽山隂人家贫聚徒授经营滫髄以养其母】
　　张昉家居时有同里张氏以丝五万两寄昉家而他适俄而昉家被火家人惶骇走避赀用悉焚昉力完所寄丝付张氏【元史曰张昉字显卿东平汶上人父汝明金治书侍御史昉性缜宻遇事敢言确然有守以任子补吏部令史金亡还乡里严实行台东平辟为掾累官兵部尚书】
　　胡汲仲刚介有守赵文敏尝为罗司徒奉钞百匹求为其父作墓文汲仲曰我岂为宦竖谀墓中人耶拒而不纳是日正絶粮其子以情告坐上客咸劝受之汲仲辞愈坚【元史曰胡长儒字汲仲婺州永康人父居仁知台州军从事文辞政事亦絶出扵四方至长孺其学益大振防宋亡退栖永康山中至元中诏下求贤有司强起之至京师待诏集贤院召见内殿拜集贤修撰与宰相议不合改教授州　赵孟頫别见】
