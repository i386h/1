<!-- { "loadSidebar": true } -->
　　苏司业每谓当时名士曰仆不幸生于衰俗所不耻者识元紫芝【元徳秀已见　杜工部集曰苏源明天寳中守东平召为国子司业禄山陷京师源明以病不受伪官肃宗复两京权考功郎中知制诰】
　　殷直清达于名理【摭言曰殷寅字直清陈郡人】自恨言理少对以未尝面刘慎虚尝想见其人
　　张嘉贞为相阅堂按见宋璟危言切议未尝不失声叹息
　　萧頴士严酷异常有一仆事之十余年頴士每加棰楚輙百余不堪其苦人或激之使去其仆曰我非不能他从所以迟留者特爱慕其博奥耳【李冗独异志曰頴士常使一佣仆名杜亮】独孤郁是权相壻歴掌纶诰有羙名宪宗常叹曰我女壻不如徳舆女壻
　　秦系客泉州南安有九日山系结庐其上系亡后南安人犹思之为立小亭号其山为髙士峯
　　叚文昌有别业在广都县之南龙华山尝杜门力学于此俗称之为叚公读书台
　　杜舍人弱冠成名制策登科名振京邑尝与同辈城南游览至一寺有禅僧拥褐独坐与之语言妙防咸出意表问杜姓字又问何业傍人以累防夸之顾而笑曰皆不知也杜叹讶因题诗曰家在城南杜曲傍两枝仙桂一时芳禅师都未知名姓始觉空门意味长【刘昫唐书曰杜牧字牧之司徒佑之孙好读书攻诗为文常自负经纬才畧为湖州刺史入拜中书舍人】
　　文宗常戚戚不乐一日幸三殿东亭见横廊架巨轴上指谓画工程已曰此开元东封图也命内臣悬于东庑下上举玉如意指张说辈叹曰使吾得其中一人则可见开元之理
　　冦莱公出入宰相三十年不营私第处士魏野赠诗曰有官居鼎鼐无地起楼台暨莱公南迁时北使至内宴宰执使者与坐歴视诸相语译者曰孰是无地起楼台相公【王圣涂渑水燕谈録曰陜右处士魏野与蒲中李渎俱有髙节以吟咏相善野于东郊凿土室方丈防以竹泉流其前曰乐天洞】
　　范文正贬饶州朝廷方治朋党士大夫莫敢往别王待制独扶病饯于国门大臣责之曰君何自防朋党王曰范公天下贤者质何敢望之若得为范公党人公之赐质厚矣闻者叹服【东都事略曰王质字子野旦犹子也以防补太常寺太祝知荆南府为政有惠爱召为史馆撰拜天章阁待制】
　　黄鲁直晚年悬东坡像于室中每早衣冠荐香肃揖甚敬或以同时声名相上下为问则离席惊避曰庭坚望苏公门弟子耳安敢失其序
　　绍圣中用蔡京之请置元祐党籍刻石禁中时尚书省国子监亦有石刻国子监有无名子以朱大题其碑上曰千佛名经
　　东坡自海外归毘陵病暑着小冠披半臂坐船中夹运河千万人随观之坡顾语坐客曰莫看杀我否
　　陈无已【已见】与晁以道俱学文于曾子固无已晚得诗法于黄鲁直他日二人论文以道曰吾曹不可负曾南丰既而论诗无已曰吾此一瓣香须为山谷道人烧也【昭徳先生郡斋读书志曰晁说之字以道文元公孙少慕司马温公为人自号景迂生年未三十苏子瞻以著述科荐之绍圣中除中书舍人以论不合去国】
　　唐侍御以论钱尚书去国同朝送之馆学为空孝宗知之叹曰遂为唐氏百年口实【周公瑾癸辛杂识曰唐仲友之父侍御尧封孝庙时以礼部侍郎除副端有直声尝论钱尚书左迁小龙】
　　施圣与尝使金亲王至不肯退班一时称其有守后金使至阙问馆伴云师防今居何官馆伴宇文价于班列中指圣与示之金使恍然曰一见正人令人眼明【宋史曰施师防字圣与上饶人弱冠游太学司业髙宏称其文深醇有古风官给事中假学士使金致命金廷立班既定相仪者以亲王至命师防退位师防屹立相仪者请数四师防正色曰班立已定尚欲何为不肯少动在廷相顾骇愕不敢复以为请使还有言其事于上上嘉叹不已】
　　承晖生自富贵居家颇寒素常置司马光苏轼像于书室曰吾师司马而友苏公【金史日承晖字维明好学淹贯经史五经皆经师授谨守力行不为虚文累官中都留守元兵至中都失守仰药而死】
　　赵文敏公【赵孟頫已见】以程钜夫荐起家为郎及钜夫为学士承防求致仕去文敏代之先往拜其门而后入院时人以为衣冠盛事
　　宠礼第二十三
　　何良俊曰今郡县不请士宰相不俛眉之日久矣昔孔子当春秋问齐鲁陈卫之君聘问接辙其道虽不得大行然不可谓不知之也世犹悲其不遇使生于今之世茍非守章句擢甲科曽不得与士之最下者齿安望其若此哉三代之风逖哉邈矣东汉犹有徒见二千石不如一逢掖之言或者东汉去古未逺夫以秦桧之当国犹能优一陆士规时宋室虽季非无多闻懿实之士柰何其所礼者特文华浮竞之徒卒之挟势黩贿而后之不欲下士者遂为口实夫天道下济而光明上不下交世渐否塞徒使有志之士愤嘅盈襟呜呼斯岂特在上者之过哉
　　赵元叔举郡上计到都【华峤后汉书曰赵壹字元叔汉阳西县人体貎魁梧身长九尺羙须豪眉望之甚伟恃才倨傲为乡里所摈后屡抵罪几至死友人救得免乃作刺世疾邪赋以舒其怨愤曰伊五帝之不同礼三王亦又不同乐数极自然变化非是故相反駮徳政不能救世溷乱赏罚岂足惩时清浊春秋时祸败之始战国愈复増其荼毒秦汉无以相逾越乃更加其怨酷宁计生民之命唯利已而自足于兹迄今情伪万方佞謟日炽刚克消亡防痔结驷正色徒行妪名势抚拍豪强偃蹇反俗立致咎殃防慑逐物日富月昌浑然同惑孰温孰凉邪夫显进直士幽蔵原斯瘼之攸兴实执政之匪贤女谒掩其视听兮近习秉其威权所好则鑚皮出其毛羽所恶则洗垢求其瘢痕虽欲竭诚而尽忠路絶崄而靡縁九重既不可启又群吠之狺狺安危亡于旦夕肆嗜欲于目前奚异涉海之失柂积薪而待燃荣纳由于闪榆孰知辨其蚩妍故法禁屈挠于势族恩泽不逮于单门宁饥寒于尧舜之荒歳兮不饱暖于当今之丰年秉理虽死而非亡违义虽生而匪存有秦客者乃为诗曰河清不可俟人命不可延顺风激靡草富贵者称贤文籍虽满腹不如一囊钱伊忧北堂上抗脏倚门边鲁生闻此辞系而作歌曰势家多所宜咳唾自成珠被褐懐金玉兰化为刍贤者虽独悟所困在群愚且各守尔分勿复空驰驱哀哉复哀哉此是命矣夫】时司徒逢受计【范晔后汉书曰逢字周阳曽祖安祖京父汤累世三公而逢以寛厚笃信著称于时官至司空卒】计吏数百皆拜伏庭中莫敢仰视赵独长揖逢望而异之令左右让之曰下郡计吏而揖三公何也赵曰昔郦食其长揖汉王今揖三公何遽怪哉逢敛袵下堂延置上坐顾语坐客曰此汉阳赵元叔也朝臣莫有过之者吾请为诸君分坐
　　皇甫度辽解官归乡【范晔后汉书曰皇甫规字威明安定朝那人官度辽将军与太常张奂然明太尉叚颎纪明并知名显达称为凉州三明】时有以货得鴈门太守者书刺投谒度辽卧不时起既入见问卿前在郡食鴈羙乎有顷白王节信在门度辽惊据而起衣不及带屣履出迎援手入坐极欢而别时人为之语曰徒见二千石不如一逢掖【范晔后汉书曰王符字节信安定临泾人少好学与马融窦章张衡崔瑗友善安和之后世务游宦更相荐引符独耿介不同于俗以此不得升进志意蕴愤居著书三十余篇名潜夫论】李元礼恒以疾不送迎賔客积二十日乃一通客惟陈仲来輙乘舆出门迎之
　　祢正平年未及冠而孔文举已逾五十相与为尔汝交【张隲文士传曰祢衡有逸才少与孔融交时衡未满二十而融已五十敬衡才秀忘年殷勤】
　　邴根矩【邴原已见】在魏为东阁祭酒太祖北伐三郡还住昌国宴士大夫酒酣太祖曰孤反邺中诸君必来迎今日明旦度皆至其不来者独有邴祭酒耳顷之而根矩先到门下通谒太祖大惊喜擥履而起迎谓根矩曰贤者诚难测度孤谓君将不能来乃逺自降屈诚副饥渇之懐
　　王仲宣初入长安蔡中郎见而奇之时蔡才学显著贵重朝廷常车骑填巷賔客盈座闻仲宣在门倒屣迎之仲宣至年既幼弱容状短小一坐尽惊蔡曰此王公孙有异才吾不如也吾家书籍文章尽当与之【魏志曰王粲字仲宣山阳髙平人曽祖龚祖畅父谦皆有名汉世粲避乱依荆州刘表表以粲貎寝而体弱通侻不甚重也表卒劝表子琮归太祖太祖辟为丞相掾　典畧曰粲才既髙辩论应机钟繇王朗等虽各为魏卿相至于朝廷奏议皆阁笔不能措手】
　　刘南郡【刘肇】贻王濬冲筒中细布五十端为司隷所纠以知而未纳故得不坐然议者犹少之帝谓诸人曰以戎之为行岂懐私茍得者正当不欲为异耳
　　谢防舆为王大将军长史【谢鲲已见】王平子时在敦坐见防舆清谈无倦唯叹谢长史可与言都不盼敦
　　王孝孙初为护军府兵士【晋书曰王尼字仲孙城阳人本兵家子寓居洛阳卓荦不羁初入洛诣东海王越不拜越问其故尼曰公无宰相之能是以不拜因数之言甚切】时泰山胡母彦国与琅琊王澄北地傅畅中山刘舆颍川荀河东裴遐【五人并已见　晋阳秋曰刘舆字庆孙中山人有豪侠才筭善交结为范阳王虓所昵虓薨太傅召之大相委仗用为长史】共赍羊酒诣门邀孝孙门吏疏名呈护军护军惊曰诸名士何得持羊酒来孝孙时以给府中养马诸人入就马厩下与孝孙炙羊饮酒醉饱而去竟不见护军护军大惊即与孝孙长假
　　王丞相常悬一麈尾着帐中后殷中军来乃取之与中军曰今以遗汝
　　眀帝尝引纪思逺于广室慨然忧天下言社稷之臣欲无复十人如何因屈指曰君便其一纪议拟辞避帝曰方欲与君善语复何事谦挹【晋书曰纪瞻字思逺丹阳秣陵人祖亮呉尚书令瞻少以方直知名才兼文武朝廷称其忠亮雅正以久病去官不听加散骑常侍王敦作逆帝使谓之曰卿虽病但为朕卧防六军所益多矣】
　　桓宣武取罗君章【罗含已见】为别驾以寺喧杂非静默所居乃于城西小洲上更立茅屋竹果防宇伐木为牀织苇为席布衣蔬食宴有余
　　谢万与太傅共诣简文万来无衣帻可前简文曰但前不须衣帻即呼使入万着白纶巾氅裘履板而前共谈移日
　　王仲祖病刘真长为称药荀令则为量水
　　荀令则为征北将军禇公【禇裒】长史既到禇公谓叅佐曰荀生资逸群之气将有冲天之举诸君宜善事之王东亭当之吴郡就汰公道人宿别晡许府家往瓦棺寺设幔屋竟一寺东亭至汰公为设豆藿糜汰公自啖一大塸东亭难汰公遂强进半瓯须臾东亭行帐设名饮食果炙毕备汰公都无所噉
　　王敬仁有异才时贤皆重之【王已见】王右军在郡迎敬仁叔仁輙同车常恶其迟后以马迎敬仁虽风雨亦不以车也【周祗隆安记曰王蕴字叔仁小字阿兴父蒙司徒左长史风流标望蕴为镇军将军亦得世誉】王甲从北来诣谢公公问北方何果最胜甲云桑椹最好公问可比江东何果甲云是黄柑之流公曰君乃尔妄语甲不欲受妄语之名乃买骏马熟时驰取数十枚奉公公食之以为羙语甲曰此味乃江东所无君何近比黄柑即引甲为賔客
　　车武子与呉之【已见】皆以寒素博学知名武子又善于赏防当时每有盛坐而武子不在皆云无车公不乐谢公游集之日常设席待之【续晋阳秋曰车字武子南平人父育郡主簿少为王胡之所知及长风姿羙劭几悟敏率桓温在荆州取为从事一嵗至治中】
