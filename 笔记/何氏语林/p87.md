<!-- { "loadSidebar": true } -->
　　魏收使梁买吴婢入馆其部下有买婢者魏亦唤取遍行奸梁朝馆司皆为之受谴人皆称其才而鄙其行崔湜是崔仁师子与弟澄液从兄涖并有文翰别居清要每私宴自比王谢之家谓人曰吾门户及出身未尝不为第一丈夫当先据要路以制人岂能黙黙受制故进取不已而不以令终
　　乔知之有侍婢曰窈娘美丽歌舞为武承嗣所夺知之怨惜因作緑珠篇以寄情密送与婢婢感愤自杀承嗣大怒因讽酷吏罗织知之下狱死【唐诗纪事曰乔知之冯翊人武后时为补阙】
　　宗性俊迈不好琴会聴琴一弄未毕叱琴者出谓内侍曰速令花奴羯鼓来为我解
　　王维居辋川宅宇既广山林亦逺而雅好洁地不容浮尘日有十数帚扫治専使两僮缚帚有时不给
　　鲜于叔明嗜蟠虫权长孺嗜人爪甲
　　元载纳薛瑶英为姬以龙绡衣衣之衣一袭无一两载以瑶英体轻不胜重衣于异国访求此服
　　正辞积钱盈室室常有声如牛人以为妖劝其散积以禳之正辞曰吾闻物之有声求其同尔宜益以钱声必自止
　　李纳性辩急酷尚奕棋每下子安详极于寛缓有时躁怒家人辈则密以棋具陈于前纳覩便欣然改容取子布都忘其恚
　　孙何性落魄而酷好古文为转运使日政尚苛峻州县患之乃求古碑文字磨灭者得数本钉于馆中孙至则读其碑辩识文字以爪搔发垢而嗅之遂往往至暮不复省録文案
　　丁讽病废常令两女妓掖侍见客于堂中讽以好色致疾既废亡赖益求妙年殊质以厌其心客出不能送又令一婢子送至中门曰谢访以故賔客之至者加多乃数倍于未病时
　　宋子京多内宠后庭曳罗绮者甚众尝宴于锦江偶微寒命取半臂诸婢各送一枚凡十余枚皆至子京视之茫然恐有厚薄之嫌竟不取服忍冻而归
　　东坡云未知一生当着几两屐吾有嘉墨七十枚而尤求取不已不近愚耶石昌言畜李廷珪墨不许人磨或戏之曰子不磨墨墨磨子今昌言墓木拱矣而墨故无恙李公择见墨辄夺卿相间抄取殆遍近有人从渠许来云悬墨满堂此亦通人之一蔽也
　　米元章有洁癖屋宇器具时一涤之巾帽少有尘则濯之复加于顶客去必濯其坐榻
　　米元章在真州尝谒蔡攸于舟中攸出右军王略帖示之元章惊叹求以他画易之攸有难色元章曰公若不见从某不复生即投此江死矣因大呼据船舷欲堕攸遂与之
　　彭渊才游京师十余年其家饘粥不给父以书促归跨一驴携一布囊亲旧相庆曰布囊中必金珠也君官爵虽未入手且使父母妻儿脱冻馁之厄囊中所有可早出之渊才喜见须眉曰吾富可埒国也汝可拭目以观既开橐乃李廷珪墨一丸文与可墨竹一枝欧阳公五代史稿草一巨束
　　一士人以鬻书为业尽掊其家所有约百余千买书入京中涂遇一士人取书目阅之爱其书而贫不能得家有数古铜器货之而鬻书者雅有此癖一见甚喜乃曰无庸货也我与汝估其值而两易之于是尽以随行之书换数十铜器亟返其家其妻视其行李但见二三布囊磊磈然铿铿有声问得其实乃詈其夫曰你换得他这个几时近得饭吃其人曰他换得我那个也几时近得饭吃闻者无不絶倒
　　赵子固【己见】尝得姜白石所藏定武不损本禊帖乗舟夜泛而归行至霅之升山风起舟覆行李襆被皆渰溺无余子固方披湿衣立浅水中手持禊帖语人曰兰亭在此余不足问也因题于卷首云性命可轻至寳是保
　　仇隙三十八
　　甚哉怨毒之于人遂相讐陷有杀其身而不悔者吁可畏哉故一朝之忿忘其身以及其亲亦圣贤之深戒也献帝尝宴见孔文举与郄鸿豫【司马彪续汉书曰郄虑字鸿豫山阳髙平人少受学于郑】问文举曰鸿豫何所优长文举言可与适道未可与权鸿豫举笏曰融昔宰北海政散人流其权安在遂与文举互相短长【范晔汉书曰操以孔融论建渐广虑鲠大业郄虑承望风防以微法奏免融官因显明讐怨操书激厉融曰盖闻唐虞之朝有克让之臣故麟凤来而颂声作也后世徳薄犹杀身为君破家为国及至其敝睚眦之怨必讐一餐之恵必报故晁错念国遘祸于盎屈平悼楚受谮于椒兰彭宠倾乱起自朱浮邓禹威损失于宗冯由此言之喜怒怨爱祸福所因可不慎与昔防蔺小国之臣犹能相下冦贾仓卒武夫屈节崇好光武不问伯升之怨齐侯不疑射钩之虏夫立大操者岂累细故哉往闻二君有执法之平以为小介当收旧好而怨毒渐积志相危害闻之怃然中夜而起昔国家东文举盛叹鸿豫名实相副综达经学出于郑又明司马法鸿豫亦称文举竒逸博闻诚怪今者与始相违孤与文举既非旧好又于鸿豫亦无思纪然愿人之相美不乐人之相伤是以区区思协欢好又知二君羣小所搆孤为人臣进不能风化海内退不能建徳和人然抚养战士杀身为国破浮华交防之徒计有余矣融报曰猥恵书教告所不逮融与鸿豫州里比邻知之最早虽尝陈其功美欲以厚于见私信于为国不求其覆过掩恶有罪望不坐也前者黜退欢欣受之昔赵宣子朝登韩厥夕被其戮喜而求贺况无彼人之功而敢枉当官之平哉忠非三闾智非晁错窃位为过免罪为幸乃使余论逺闻所以慙惧也朱彭冦贾为世壮士爱防相攻能为国忧至于轻弱薄劣犹昆虫之相啮适足还害其身诚无所至也晋侯嘉其臣所争者大而师旷以为不如心竞性既迟缓与人无伤虽出跨下之负榆次之辱不知贬灭之于己犹蚊防之过也子产谓人心不相似或矜势者欲以取胜为荣不念宋人待四海之客大鑪不欲令酒酸也至于屈谷巨瓠坚而无窍当以无用罪之耳他者奉尊严教不敢失坠郄为故吏融所推进赵衰之拔却縠不轻公叔之升臣也知同其爱训诲发中虽懿伯之忌犹不得念况恃旧交而欲自外于贤吏哉辄希腹心修好如初】
　　王平北在任【王乂别传曰王乂字叔元琅琊临沂人时蜀新平二府作乱文帝西之长安征为相国司马迁尚书督幽州诸军事平北军】有简书免官夷甫时年十七【夷甫是平北子】见从舅羊祜申陈事状辞甚俊伟羊不然之夷甫拂衣而起羊顾谓賔客曰此人必以盛名处当世大位然败俗伤化者必此人也初羊以军法欲刑王濬冲夷甫又忿羊言其必败不相贵重天下为之语曰二王当朝人莫敢称羊公之有徳
　　谢晖颇轻江祏祏尝诣晖晖因言有一诗呼左右取既而复停祏问其故云定复不急祏以为轻已后遂搆害晖
　　刘长史【刘孝绰己见】与到茂沿【到沿己见】友善同游东宫刘自以才优于到每于宴坐嗤鄙其文到常衔之及刘为廷尉正携妾入官府其母犹停私宅到寻为御史中丞遣令史按其事遂劾奏之云携少妹于华省弃老母于下宅髙祖为其恶改妹为姝免孝绰官
　　王伟侯景之徒也景败元帝爱其才欲全之朝士多忌之曰前日伟作檄文有异词句帝求而观之云项羽重瞳尚有乌江之败湘东一目宁为赤县所归元帝大怒钉其舌于柱剜肠脔肉伟顔色自若【刘璠梁典曰王伟洛阳人学通周易尝在揭阳赋诗曰平明聴战鼓薄暮叙存亡楚汉方龙鬭秦关阵未央至江陵系狱以诗赠湘东嬖人曰赵一能为赋邹阳解献书何惜西江水不救辙中鱼又上五十韵诗以希不死湘东爱其词翰犹欲未诛左右疾之曰伟前作檄文言不顺湘东取视乃斩之】
　　郄昂与韦陟友善因话国朝宰相陟曰谁最无徳昂误对曰韦安石已而惊走出逢吉温于街中温问何此仓黄荅曰适与韦尚书话国朝宰相最无徳者本欲言吉顼误云韦安石既知失言复鞭马而走抵房相之第琯执手慰问之复以房融为对昂有时称忽一日触犯三人举朝嗟叹惟韦陟遂与之絶
　　顔平原不容于卢杞杞出之平原辞曰先中丞首平原面被流血吾不敢以衣拭亲舌防之公不忍见容乎杞矍然下拜而衔恨切骨
　　牛竒章赴举时每为同袍见忽尝投贽于刘补阙【禹锡】刘对客展卷飞笔防窜其文一时虽谢礲砺终为鞅鞅后刘转汝州竒章出镇汉南枉道至汝驻旌旄信宿酒酣以诗喻刘刘承诗意方悟往年改牛公文卷因作诗谢过牛公吟讽前意稍解移宴竟夕方整前驱【范摅云溪友议曰牛僧孺席上赠刘尚书诗曰粉署为郎四十春今来名辈更无人休论世上升沉事且鬭尊前见在身珠玉会应成咳唾山川犹觉露精神莫言恃酒轻言语曾把文章谒后尘刘和诗曰昔年曾忝汉朝臣晚嵗空余老病身幼见相如成赋日后为丞相扫门人追思往事咨嗟久喜幸清光笑语频犹有当时旧冠剑待公三日拂埃尘】
　　杨防夫与倪元镇尝会饮于友人家时席有歌妓防夫狂诞脱妓人鞋行酒令坐客饮元镇素有洁病见之大怒翻案而起防夫亦色变饮席遂散后二公竟不复面

　　语林卷三十
