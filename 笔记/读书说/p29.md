<!-- { "loadSidebar": true } -->
　　月令行政失时，则有咎征之应，皆以四孟四仲四季之气相为感召，其理颇微，盍使共晓，独言人事乎？春行夏令，太阳陵少阳也，以下陵上曰陵。少阳在前，太阳在后，进而夺其权，是陵上也。故在天为旱，在地为蚤落、为不收、为虫，在人为多疫，在国为多恐。旱者，云雨之蒸无力也。蚤落不收者，地气猥泄，物生不遂也。虫灾者，未夏先暖，蛰虫之属出户太遽，孳生蔓延，其类众多，孕育草木之上，感化土璞之下，纷纷皆是也。多疫者，春多氛雾，在太虚为有质，若非正气即为瘴疠，瘴疠着人，故为疫也。多恐者，盛大之气不以渐至，人感此气，危惙善惊，如服行气药过度，心常震憺危动，易惊也，皆气泄太蚤之害也。春行秋令，少阴陵少阳也。旧阴已尽，新阴未生，何从得此杀气？越序而乘权，由生气微弱，故杀气盛行，以下陵上也。在天为暴风雨，在地为恶草，在人为寇戎、为疫，皆有害于善类者也，皆杀气夺生气之害也。春行冬令，太阴陵少阳也，以阴乘阳，是陵上也。少阳用事，太阴宜伏，不伏而夺其权，尝发生而闭藏也。故在天则霜雪失宜，在地则种植多伤，在人则好搏击，在国则有恐惧，皆闭藏失时之害也。其曰国有大恐，行夏冬二令皆同。人之神明不畅遂，则日就缩减。缩减太过，恐栗作矣。丧胆夺魄，皆恐栗过也，故彼以发泄而恐，此以收敛而恐也。夏行秋令，少阴陵太阳也，太阳方盛，少阴遇之，宜伏反进而干预其事，是下陵上也。故在天则为苦雨，在地则害稼穑、伤草木，在人则多灾疫，在国则有兵革，皆杀气陵养气之害也。夏行冬令，太阴陵太阳也。阴不避阳，越序而陵之，以死气害生气，灾之大者也。故在天为雹、为风，在地枯草木、败城郭，在人物兵革不静、鸟兽不仁，皆死气乘生气之害也。土不克水，异之大者。土有常尊，王室之象，春秋谷洛之鬬，将毁王宫，王灵不振，土不自固，当克而反败也。夏行春令，少阳侵太阳也。本当代谢，留连不去，由正气过弱，故废气执权也。在天为暴风，在地则草木不实、蝗虫为灾，在人多欬病与迁徙。迁徙者火气既弱，不能生土，故民居不安，与败城郭同也。多欬者，肺气属金，既为夏令所克，又与春木相搏，肺气不宁，是以欬也，皆阳当盛反弱之害也。秋行冬令，太阴陵少阴也，以阴乘阴，皆曰陵也。少阴之时，太阴未壮，乃进而有为，此为阴气太甚，故在天为霜灾、为风雷之灾，在地草木蚤死、土寒冻坼，在人为盗贼、为兵戎，在物为介蛊，皆阴气太胜之害也。凡风雷皆气之发散，何以收敛过急而反见之？盖秋气虽收而其卦为观，尚有二阳在地上，骤以严阴锢之，勃发为风，奋激为雷也。螟者，食心虫也，气在外，故贼在内，是以阳气不收则有螟害。介虫刚在外而为躯壳，柔在内而为生气，故阴气过肃则为害也。虫生于贪，介虫者，贪吏之外刚内柔者也。秋行春令，少阳侵少阴也。类之相侵曰侵，前之逼后亦曰侵。阳德虽尊而出非其时，亦为不道。金当克木，木不受克，反乘其权，亦云戾矣。故在天为旱，在地五谷无实、草木再荣，阳气复还，客易主位，丰于外而歉于内也。在人为讹言、为解惰，在国为戎兵。戎兵者，木不受克，下人叛上之征也。言者，气所动也。气不收，故讹言作也。夏月暑湿，人皆解惰，今余暑未尽，益以暖风，故解惰不自克也，皆当杀而更生之害也。秋行夏令，太阳侵少阴也。当退而不退，间少阴之弱而久据其柄，贪位不舍，非时不道，当收敛而盛大，当薄寒而炎暑，比春令加甚焉。故在天为旱，在地为火灾。火宜敛藏者也，人不谨则延灼，不当夏而夏，人事故纵之也，火灾宜矣。又为虫之不藏，谷之复生，水之败宝窖也。在人则为鼽嚏，为疟。疟者，寒热相搏之证也，秋暑不解，人伤于暍，饮水纳凉无节，故为疟也。夏土湿奥，至秋而燥，秋行夏令，土不燥也。故川之方至，不以其时，窦窖之属皆败也，皆当肃反嬴之害也。屈宜咎曰，时绌举嬴，能无灾乎？此之谓也。冬行春令，少阳侵太阴也。太阴谢事而后少阳乘权，今不待时而遽侵太阴之权，易曰，壮于趾，征凶有孚。少阳于此，可谓壮趾，亦不道矣。故在地为水竭、为虫生，在人为流亡、为疥、为伤胎、为病、为逆象，月令言虫灾者入，皆气之不肃，不能杀虫，或先时遽生，或后时不藏，皆由于温暖也。水泉当动而反竭，微阳蚤泄，不成滋液也。流亡者，气不聚，故民亦不聚也。疥生于郁，阳令而阴时，其施不畅，故为郁也。以冬为春，反终为始，是为逆象，皆宜闭而更泄之害也。冬行夏令，太阳越序侵太阴也。水宜克火，火不受克，反侵其事，当密固而太泄，异亦大矣。故在天为暴风、为冬雷、为无雪，在地为大水、为冻解、为虫复出。诗曰，大风有隧，有空大谷，闭藏之时，大地育物。方当固其根荄，柰何有害物之风来自空谷乎？皆气不寒、不敛藏之害也。冬行秋令，少阴陵太阴也。以阴乘阴皆曰陵也。少阴者，肃杀之气，不可常在天地之间，故亟以闭藏敛之，战于干，劳于坎是也。冬行秋令，是有战伐而无休息，杀气妄行，物不得反其宅也。故在天则雨雪杂下、陨霜不杀，在地则虫生，在人则兵起。月令言兵起者十，皆杀气之盛也，当闭藏而杀气不息之害也。二分二至，时之中也，爽其令者，其沴必大。秋之与春，冬之与夏，五行之相克者也。爽其令者，其沴亦大，四气之相近，有留连不去者，有缘闲而起者，要以各有界际，不可踰越。若其相争，是为不道，或轻或重，稍有差别，亦未可知也。 

　　●卷四之下 

　　甲兵 

　　行师之道，虽以善变为奇，必以守经为正。要之鉴于古人，因其故智，亦可以当司马法之书矣。行师之道，宜以庙算正其得失，师出临境，敌人拒以大义而后知其不可，虽无遂过之咎，亦有轻举之失。却克纳邾子弗克，公羊大其事，谷梁讥其晚，各有意义，不可偏废也。两军相当，各据营垒，其中偏裨亦各有部曲，度其素失人心者与之挑战，在彼上下不亲，必不死战以卫其帅，可徼取胜也。吴楚战于柏举，夫概王知楚人素恶子常，先击其军，吴获全胜，用此法也。重兵聚于一隅，胶结牢固而不可离者，自守之志，非图进取者也，不以天下全力用之一方，乃得制胜之法。高帝身当强敌，别遣一军，辟地广境，而大军若无闻焉，故兵力屡挫，形势日张，天下卒定于汉。项羽欲以一夫之力与天下搏战，又不明形势，越梁宋而争成皋，虽有胜敌之时，常怀内顾之忧，牵制于河南而坐失河北，皆失策之大者也。吴王濞初起，其将田禄伯曰，兵屯聚而西，无它奇道，难以成功，欲别将支军，循江而上，收淮南长沙以入武关。吴太子曰，以反为名，不可以兵假人，恐所假者亦且反己，可谓长虑矣，然如此长虑不用诸未反之前而用诸既反之后，不思所为之事原非万全之策，又何必长虑及此？只见其愚，未见其慎也。李陵请于武帝，愿自当一队，到兰干山南以分单于兵，毋令专向贰师军，正与禄伯意同。武帝久用兵，知胜算，是以从之不疑。然禄伯之谋差胜坐待其困尔，未必能得志。何也？叛人非成功之局也。又桓将军之计，以为步兵利险阻。吴楚之师，宜弃去所过城邑，疾走据险以遏汉人车骑之势，此策亦非必胜之道，然在反寇用之，乃剧贼也。使当日果出此计，骤至雒阳成皋，则周亚夫坚壁昌邑之计不可用矣。疾据敖仓以食其粟，则亚夫计绝饟道不可用矣。吴王不听二人之策，是以必败。所以光武别遣邓禹入关而身当铜马青犊，别遣耿弇下齐而身当刘永邓奉，为合乎用兵之法也。群贼屯结气鋭，不宜速战，俟其食尽气馁，有将走之势而后乘之，光武击铜马用此法也。本营偶有叛将，此出一时愤激，非宿谋也，开招降之路诱之，其下必缚之以献以求自新，光武策黄防必执冯愔用此法也。大城未破，不宜贪小城之利；大敌未破，不宜贪小敌之利。小城小敌，成功颇易，而兵力之耗必不可免，且其残卒必逸入大队，助之守御，助之来攻，是以既耗之力当彼全盘，非完计也。先破大者，则小者必无固志，可不劳而服，光武得渔阳突骑，不攻邯郸而东围巨鹿，几于失策，闻耿纯之言而悟，为得法也。盗贼群居，不能久而无变，不宜轻与搦战，就彼不争之地而托处焉。以观其敝，有隙然后乘之。邓禹知赤眉必乱，休兵郇邑，就粮养士为得法也。敌有必败之势，自知不可久也，于此时也，战则恐其致死，降则闻命必从。赤眉之东，邓禹徼战而败，冯异欲以恩信降之为得法也。行军非有定谋，不宜分屯，分屯则彼此不能相救，一营既破，两营皆败，吴之三军所以为黥布禽，厥后朱浮邓隆败于彭宠，吴汉刘尚败于广都，皆由此也。然而分屯者，犄角之势，主人所以应敌，故曹操围吕布，其将陈宫欲别营于外而布不从，故败。论者以宫谋为得法也。敌据坚城，不可仰攻，用力虽倍而功难成。诱之使野战，彼失所恃，我得致力，尽锐一决，可以成功。耿弇诱费邑救巨里，要之中途，遂获全胜，为得法也。天下一家而羣贼屯结，纳降无以劝善，讨之足以惩恶，故广明之乱，失于受降，使为寇之人利则进战，败则屈伏，稍纵缓之，又复跳梁如故。朱隽不受宛贼之降，决策扑讨为得法也。入蜀有二道，从巴郡至广汉为一道，从都江至武阳为一道，所云内水外水者也。涪江近而都江远，近者备严远者备疏，故岑彭已至垫江，复还江州而从武阳以上，公孙述惊以为神。厥后刘裕伐蜀，亦从外水为得法也。两军相当，必用诈谋取胜，此儒者之书所不取，而先儒更有取焉。故子鱼论战，左氏载之，其意欲后世知之以参决兵事。郑箴膏肓，亦责襄公不用子鱼之计，军败身歼，不足服邻国、定远疆。孔安国诗疏亦载太公兵钤，有审其权谋，出无常道之语为得法也。 

　　庙算 

