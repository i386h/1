<!-- { "loadSidebar": true } -->
　　经中事实多有转相祖述而用初不考其训故者如谷风之诗为淫新昏弃旧室而作其词曰宴尔新昏以我御穷宴安也言安爱尔之新昏但以我御穷苦之时至于富贵则弃之今人乃以初昏为宴尔非唯于诗意不合且又再娶事岂堪用也生民之诗曰诞弥厥月毛公曰诞大也弥终也郑笺言后稷之在其母终人道十月而生案训弥为终其义亦未易晓至俾尔弥尔性似先公遒矣既释弥为终又曰酋终也颇涉烦复生民凡有八诞字诞置之隘巷诞置之平林诞置之寒氷诞实匍匐诞后稷之穑诞降嘉种诞我祀如何若悉以诞为大于义亦不通它如诞先登于防之类新安朱氏以为发语之辞是已莆田郑氏云弥止训满谓满此月耳今称圣节曰圣诞曰诞节人相称曰诞日诞辰庆诞皆为不然但承习胶固无由可革虽东坡公亦云仰止诞弥之庆未能免俗书之于此使子弟后生辈知之【説见容斋随笔】
　　王生
　　记月令孟夏之月王瓜生苦菜秀王瓜草名非瓜也故自来类书未有以此误瓜门者礼记集説云此记已月之王瓜注云草【扶歴反】挈本草作菝【步末反】葜音同谓之瓜者以根之似也亦可酿酒朱氏曰王瓜色赤感火之色而生苦菜味苦感火之味而成玉曾见辨证书谓西瓜至五代始入中国文选浮甘瓜于清泉葢指王瓜甜瓜之类欲证甘瓜之非西瓜而以草名为瓜其谬不更甚乎
　　双鲤鱼
　　汉世书札相遗【去声】多以绢素叠成双鱼之形古诗云尺素如霜雪叠成双鲤鱼要知心里事防取腹中书此明徴也后人因汉书陈胜云乃丹书帛曰陈胜王置人所鱼腹中卒买鱼烹食得书云云又因沈约宋书符瑞志曰黄帝之世鱼流于海得圗书马遂谓古人真于鱼腹中寄书可笑其愚凡诗人言书问往来必曰鱼鴈皆假托之言耳若认为真鱼苏武上林鴈足之帛岂为实事乎
　　狡狯
　　老学庵续笔记云王方平曰吾子不戏作狡狯事葢古语谓戏为狡狯列异云北地书小女折花作防以狡狯是也今闽人谓儿戏为狡顽葢本于此或以奸猾为狡狯则失之玉案世説袁彦伯作名士成见谢公公笑曰我尝与诸人道江北事特作狡狯耳彦伯遂以箸【世説着皆作箸説见第三卷】书古人谓戏为狡狯观此益信
　　烂漫
　　今人目物之灿烂者曰烂熳非也案字书无熳字止合作烂漫淋漓众多也如杜韩诗烂漫倒家酿众雏烂漫睡烂漫通经术烂漫忽无次烂漫堆众雏烂漫长醉多文辞之类不可殚述也【凡古人诗文集烂漫作熳竝系后人写之譌】
　　开元钱
　　后人以开元钱为唐明皇朝始铸之非也日知録云自宋以后皆先有年号而后有钱文唐之开元则先有钱文而后有年号旧唐书食货志曰武徳【高祖年号】四年铸开元通宝钱径八分重二铢【音殊】四絫积十钱重一两又曰开元钱之文给事中欧阳询制词及书时称其工其字含八分及体其词先上后下次左后右读之自上及左回环读之其义亦通流俗谓之开通元宝钱马永卿曰开元通宝葢唐二百八十九年独铸此钱雒幷【平声】幽桂等处皆置监故开元钱如此之多而明皇纪号偶相合耳玉案此唐时止铸开元通宝钱特回环其文读之曰开通元宝耳画墁録谓高祖武徳初铸开通元宝钱亦曰开元通宝钱其説非是而后世耳食者遂据此为辨证之资谓唐时止有开通元宝钱而后人读为开元通宝者误岂唐书食货志反不足据耶又野客丛书云开元钱铸于累朝所以至今尚多容斋随笔亦尝言之
　　一杯土
　　野客丛书云骆宾王代李敬业檄斥武后云一抔之土未干六尺之孤安在一抔土字正用前汉书张释之所谓盗长陵一抔土事据注步侯切乃裒音今人不晓者读为杯盏之杯仆观欧阳行周集有或掬一杯土焉或翦一枝材焉刘禹锡诗血汚【去声】城西一杯土欧阳询艺文类聚于杯门编入长陵一杯土事是知明以抔字为杯字用矣仆又考之古词中有以酒杯作抔土字押者如陇西行是也因知古人尝以此二字通用勉夫辨证洞彻源流大率类此子见今人有用作一坏土者此不学之故
　　一介行李
　　一介音个左襄八年亦不使一介行李告于寡君注一介独使也行李行人也陆徳明曰介古贺反行李亦作行理昭十三年行理之命无月不至国语周之秩官有之曰敌国宾至闗尹以告行理以节逆之后世以行装为行李嬾真子録墨客挥犀【音西】皆言其非【秦誓如有二介臣大学引作一个臣则一介行李应读一个行李无疑也古人音释精当如是】
　　槃礴
　　庄子田子方篇昼史解衣槃【亦作盘】礴臝槃礴箕踞也臝与裸同今或引用作解衣磅礴非截去臝字亦失本指
　　萱堂
　　今人称母为北堂萱葢祖毛诗伯兮诗焉得谖草言树之背注谖草令人忘忧背北堂也其意谓君子为王前驱过时不返家人思念之切安得谖草种于北堂以防其忧葢北堂幽阴之地可以种萱初未尝言母也不知何以遂相承为母事借问北堂幽阴之地则凡妇人皆可以言北堂矣何独母哉説本野客丛书予案仪礼士昏礼妇洗在北堂或因此讹以北堂属妇人然于母事终无涉也
　　高唐神女梦
　　古今词人多以巫山云雨之梦属之楚襄王其实非也宋玉高唐赋所谓昔者先王尝游高唐怠而昼寝梦见一妇人曰妾巫山之女愿荐枕席旦为行云暮为行雨朝朝暮暮阳台之下【叶戸】云云则始之梦神女者为懐王神女赋所谓楚襄王与宋玉游云梦使玉赋高唐之事其夜玉寝梦与神女遇其状甚丽玉异之明日以白王王曰其梦若何云云则继之梦神女者为宋玉襄王元未尝梦也文选刻本旧于神女赋其夜玉寝及玉异之玉对曰晡夕之后玉曰茂矣美矣诸处玉字皆譌作王于明日以白王王曰其梦若何王曰状如何也诸处王字皆譌作玉所以谓之襄王梦耳明日以白王作白玉既无以君白臣之理且于下文王曰若此盛矣试为寡人赋之处文理不通检阅元本应自知之容斋随笔亦谓襄王既使玉赋高唐之事其夜王寝梦与神女遇则是王父子皆与此女荒淫近于聚麀之丑矣后人讥其失言葢神女之梦寓言讽主不特不得误属襄王即懐王宋玉之梦亦本子虚乌有杜少陵诗云雨荒台岂梦思李义山诗襄王枕上元无梦莫枉阳台一片云是也
　　款识
　　汉郊祀志鼎大异于众鼎文镂无款识又张敞上议曰今此鼎细小又有款识不冝荐于宗庙师古曰款刻也识记也音式志反【史封禅书注韦昭曰款刻也索隠曰识犹表识】周梦云博古圗古器俱有款识款谓阴字是凹入者识谓阳字是凸出者款在外识在内夏器有款有识商器无款有识识音志今人读款识如见识之识已谬而又有以器物形象为款制者尤谬
　　食酒
　　汉于定国定国食酒至数石不乱如淳曰食酒犹言喜酒也师古曰食酒谓能多饮酒费尽其酒犹云食言玉案栁河东序饮云予病痞不能食酒至是醉焉本之汉书【宋丘昶宾朋宴语亦有臣闻食酒极好不假药饵足以安心神之语】王勉夫曰如淳谓喜酒固已无谓师古又引食言之食可笑其迂也论语沽酒市脯不食此言食酒虽因脯而幷言然酒之言食亦不可谓无所祖矣又曰汉斛虽小安有一人饮至数石之理足见其妄又王元美曰食酒能多饮费尽之也苏子赤壁赋真本书末用食字韵出此玉检苏帖果然今本作我与子所共适
　　文移字様
　　屡见辨证书言俗吏于文移中用字之譌如枪刀之枪作鎗【音撑鼎属】卓倚作棹椅足彀为足勾之类不可枚举予谓莫甚于误价直为价值【音穉】侵占为侵占【音沾】也
　　洵
　　洵音荀信也本平声字今之作诗者用作仄声触目皆是与第三卷所言累累读垒垒之误同此固浅近字音不足置辨因俗多误呼聊一及之
　　处州
　　王勉夫曰闻见録谓徳宗立议改括州适处士星应括州分【去声】野遂改为处州合上声呼呼去声非也容斋随笔谓严州本名睦州宣和中以方防改严州葢取严陵滩之意子陵乃庄氏避帝讳以庄为严合为荘州









　　订譌杂録卷六
<子部,杂家类,杂考之属,订譌襍录>
　　钦定四库全书
　　订譌杂録卷七
　　青浦胡鸣玉撰
　　逃禅
　　少陵饮中八仙歌苏晋长斋绣佛前醉中往往爱逃禅逃禅犹云逃墨逃杨是逃而出非逃而入王嗣奭云醉酒而悖其教故曰逃禅后人以学佛者为逃禅误矣玉案东坡老饕赋美人告去已而云散先生方兀【温入声】然而禅逃逃禅作禅逃益信王説为不诬若为学佛解应曰安禅杜诗亦有之登惠义寺云谁能解金印潇洒共安禅
　　齐鲁论之名始于汉
　　汉艺文志论【平声】语者孔子应答弟子时人及弟子相与言而接闻于夫子之语也当时弟子各有所记夫子既卒门人相与辑而论篹【师古曰与撰同】故谓之论语汉兴有齐鲁之説齐论者昌邑中尉王吉诸人鲁论者常山都尉龚奋诸人洪文敏谓鲁论语鲁人所传齐论语者齐人所是也【止此一论语特所不同耳】此犹齐诗韩诗毛诗戴礼之类各以颛门之学名其书也旧闻一老宿云夫子鲁人故号鲁论果如其説将何以处齐论乎
　　八股文縁起
　　今之八股文或谓始于王荆公或谓始于明太祖皆非也案宋史寜熈四年罢诗赋及明经诸科以经义论策试进士命中书撰大义式颁行所谓经大义即今时文之祖然初未定八股格即明初百余年亦未有八股之名故今日所见先辈八股文成化以前若天顺景泰正统宣徳洪熙永乐建文洪武百年中无一篇也日知録云经义之文流俗谓之八股葢始于成化以后股者对偶之名也天顺以前经义之文不过敷演注或对或散初无定式其单句题亦甚少成化二十三年会试乐天者保天下文起讲先提三句即讲乐天四股中间过接四句复讲保天下四股复收四句再作大结治九年会试责难于君谓之恭文起讲先提三句即讲责难于君四股中间过接二句复讲谓之恭四股复收二句再作大结每四股之中一反一正一虚一实一浅一深其两扇立格则每扇之中各有四股其次第之法亦复如之故今人相谓之八股若长题则不拘此嘉靖以后文体日变而问之儒生皆不知八股之何谓矣
　　戊音茂
　　戊已之戊音茂俗误读务昌黎南山诗藩都配徳运分宅占丁戊逍遥越坤位诋许陷干窦书洛诰戊辰王在新邑召诰越三日戊申泰誓惟戊午王次于河朔传竝音茂展卷即见今之习尚书者其谁遵之容斋随笔云戊字与茂同音俗呼为务非也呉中术者又呼为武偶阅旧五代史梁开平元年司天监上言日辰内戊字请改为武乃知有所自也朱温父名诚以戊类成字故司天谄之耳
　　洗马
