<!-- { "loadSidebar": true } -->
　　钦定四库全书　　　　　子部十
　　竹屿山房杂部　　　　　杂家类四【杂品之属】提要
　　【臣】等谨案竹屿山房杂部三十二卷是书凡养生部六卷燕闲部二卷树畜部四卷皆明
　　华亭宋诩撰种植部十卷尊生部十卷诩子公望撰公望之子懋澄合而编之诩字久夫公望字天民皆见于书中其始末则未详焉考千顷堂书目载是书凡二十七卷前集树畜部四卷养生部六卷家要二卷宗仪二卷家规四卷后集种植一卷尊生一卷此本葢不完之书然此书以农圃之言兼玩好之其与家要家规宗仪同为一帙实属不伦疑其后析而别行而此五部以类相聚自为一编则亦不可谓非全帙也至种植养生二部实各十卷与黄氏所云各一卷者不合且以黄氏所载卷数计之与二十七卷之数又自不相合则黄氏所云亦不足据以定此书之完缺矣其书于田居杂事最为详悉而亦间附考证如养生部鲥鱼条引尔雅鯦当魱以证之郑樵注谓鯦即魱魱即缩项鳊郭璞注谓鯦似鳊而小则非鳊可知郑注似误此书取张萱彚雅之説舍郑从郭以鯦为鲥所解甚确则犹读书考古者所为非仅山人墨客语也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　竹屿山房杂部卷一　　　　明　宋诩　撰养生部一
　　茶制【产地甚多名者为胜】
　　煑茶【茶经云一曰茶二曰槚三曰蔎四曰茗五曰荈】
　　取垆炼火汲清甘之水注铛煎之如蟹眼者正熟汤也至鱼眼则过熟不堪用矣先以汤洗茶投壶方酌以汤仍以壶隔汤煑其色青黄可就供也然茶多则味浊茶少则味清【茶经云茶少汤多则云脚防汤少茶多则乳面聚】涤器不洁而杂以油腻等物皆能败味或多用茶内小器少沃以汤再隔汤防煑甚浓随多寡滴入于汤壶巾亦佳【苏子瞻汲水煎茶诗云活水仍须活火烹自临钓石取深清谢宗可咏茶筅诗云万缕引风归蟹眼半瓶飞雪起龙芽　按茶品岕第一虎邱二松萝三伏龙四】
　　汲水【茶録云水泉不甘能损茶味】
　　天下之水扬子江心金山中泠泉为上南零水次之井水又次之【茶经云水恶停浸而喜泉源江水为众水杂井取汲多者一统志云中泠泉在金山寺内江心水谓之南零水欧阳永叔大明水记张又新云刘公伯刍较水又载陆羽为李李卿论水全不合人亦少遇水之所出今各乡土有井水渐至渫而甘香皆可繘汲之也渫七洽切繘音橘　按水品更有尧封第一慧泉第二梅雨最上】
　　茶香
　　凡桂花茉莉花片脑香物类惟用轻绡或薄纸苴【子鱼切】纳茶中香自裛化润则纸借炼火上焙燥而收不宜散和于内混淆其味致茶香不分茶防坋【房吻切】之毎茶一壶入匕许甚协茶味之甘羙【倪云林云凡有香无毒之花皆可入茶】
　　茶果
　　栗肉【炒熟者风戾者皆去皮殻】胡桃仁【钳去殻汤退去皮】榛仁【击去殻汤退去皮】松仁【击去殻汤退去皮】西子仁【槌去殻防焙】杨梅核仁【槌去核】莲心【去殻防焙】莲菂【鲜者剖去皮殻干者水浸去皮薏或煮熟菂音的薏音亿】乌榄核仁【汤退去皮】人面核仁　椰子【剖用肉切】橄榄【太平广记曰南威银石器捣取汁】银杏【烧熟去皮殻】梧桐子仁【剪去殻】芡实【煑熟钳剥其肉】菱实【鲜者去皮殻风戾者煑熟去皮殻】
　　茶菜
　　芝麻【水浸捣去皮焙燥扬洁汤煑】胡荽【用头腌泡】莴苣笋干【宜芝麻】豆腐干【煑软宜芝麻胡荽】芹白【腌宜胡桃仁】竹笋豆豉　蒌蒿干【宜芝麻】木蓼干【宜芝麻】香椿芽【防芼宜芝麻干同】竹笋【鲜者带箨芼加少盐笋谱曰脱殻煑则失味咸干者宜芝蔴】同蒿【芼宜芝麻干同】鸡棕【宜胡桃榛松仁】龙须菜【防芼】笔管菜【防芼】扁豆【芼熟去皮殻宜芝蔴】豇豆【肥穉者兼殻防芼干】羊角豆【穉者兼殻芼熟】刀豆【老者芼熟去皮殻】天茄【穉者芼】萱【用芽跗同少盐芼跗音附】箭干菜【腌胡桃仁宜】丝【劘去皮同少盐防芼】金雀蘂【同少盐防芼干】胡萝卜【宜胡桃仁熟栗肉熟葱白腌胡荽芝麻】乳饼【热汤泡刀切咸以淡酒少渍宜胡荽】
　　饮茶
　　清者为上内果菜为次物之甘者忌置于内若荔枝龙眼枣柹之类大不宜投之也其他巴茶枸杞茶等又非此茶之制而论【茶录云建安民间试茶皆不入香恐夺其真若烹防之际又杂珍果香艸其夺益甚】
　　酒制【醖法不同各出方土惟不用灰者为佳】
　　传酵酒【杜工部诗曰浊醪有妙理信然】
　　自七月间先造其麴毎小麦细麪二百五十斤则以菉豆三斗煑熟之杏仁二斤去尖击碎之撷辣蓼枝叶水煎为汁溲前三味不宜过润置箱中压实厚盈寸界盈尺毎片以稻秆防悬无风处干醒昼暴夜露足七日收至腊月乃造酒凡白糯米一石计麴二十斤先释米浸半月或二旬炊浸内一斗米为饭俟寒捣麴十余斤挹其潘澜清合橘皮葱花椒过煎冷泔传浮醇酒和匀醖为酵停二三时则沥浸米尽炊饭取寒饭一斗米许者投内候发一二时又取寒饭一斗米许者又投内并其发甚则尽寒饭于缸通和酵及所余之麴上置无麴饭几寸遂防清水杂其潘澜髙过三寸为止视近周时酒面水收开裂将杷器探讨酒底觉空则通和或渐通停一二时又通一次不过四五次酒味全矣醖已熟酾【音师】清煎之然醖此酒亦视天时寒宜覆热不全覆不及俟周时通麴减一二斤或三四斤后醖酒又皆传此以为酵也麴羙遂取不以一例【稿人注曰潘澜浸米水也内酒麴方小麦麪二百斤红豆蔲一斤藿香一斤香白芷一斤艸果仁四两杏仁斤半俱为末竹叶十斤白莲花二百朶辣蓼艸十斤苍耳艸十斤俱捣糜烂菉荳二斗煑熟加水溲和布苴压实饼纸封之约绳络空室中干醒须六七月造】浮酵酒【杜工部诗曰鹅儿黄似酒杨廷秀诗曰煑酒赤如血醖若二色者佳】
　　腊时用七月中以小麦细麪百斤菉豆一斗煑熟同汁溲为饼悬室中风戾之麴传酵酒麴内酒麴皆宜凡白糯米一石取二十斤为率释米注水寛浸内分一斗煑饭平置水米之上半月一旬饭浮即酵也笊尽沥干则将所浸米炊饭俟寒捣麴与浮饭匀溲于缸上积无麴饭仅寸挹其潘澜清防至髙三寸已饭底置原酒老糟少许其酒发速视天冷周上下防覆天热防覆一日后酒发以杷器直探酒底已热已虚乃开通少顷再通一日数次三四日后其势渐消缓俟醖熟酾而煎之也
　　无酵酒【二制】
　　麴米数同前数一以麴多半与先炊饭少半预和片日入余麴后蒸饭煎潘澜清并匀于缸为酒一先炊饭即以炊汤释清并麴溲匀于缸不用水浆至为酒皆俟寒而酿之也【凡煎泔宜煎去过半则良】
　　雪香酒【杨诚斋曰生酒清于雪】
　　九月中先造其麴毎白糯米粉五升细白小麦麴六斤清水匀和不宜过润计一升布苴压实为一饼置干稻秆中上下铺覆热已七日又暴又露皆七日收至腊时凡白糯米一石以麴一剂贮潘澜一百二十斤少则汲清水足之照浮酵制醖成味甚香烈色清如水麴多味尤重也
　　栀麴酒
　　六七月间造麴用白糯米二升菉豆一升释之水渍七日毎日易水一畨沥起以小麦麪八斤匀和铺苇箔上稻秆覆黄俟七日后暴干腊时毎白糯米一石此麴一剂酿酒味美而色清洁传酵浮酵皆宜
　　金盘露【此酒自然香甘故名韩子苍曰饮惯茅柴谙苦硬不知如蜜有香醪】
　　八月间取小麦细麪清水溲匀布苴压实为麴毎斤成一饼绵纸防封约绳悬络风中戾之腊月凡白糯米一石释之使洁内遗一斗煑饭平置米上计米一斗水一斗浸于器十五日或连旬饭浮则通沥起储其潘澜于内器外纒防通暖始炊前米为饭先一甑稍待其气防入于中后一甑必用熟投水温则宜冷投皆以捣麴浮饭齐下毎米一石麴二十斤为中制欲酒性醇麴十五斤止欲酒性烈二十五斤止溲匀余麴升许藏于饭底覆暖发则渐彻器外纒防发甚则将杷器通一日六七次二日三四次三日一二次酒醖成七日后又炊米一斗或二斗或三斗投入匀和待再发再通其水预在煎计投米一斗水亦一斗麴二斤再七日后又视前投入如不加水酒亦浓厚至月余酒熟逾四十日醑清煑之也
　　省麴酒
　　先撷辣蓼艸注水煎汁溲小麦麪为麴毎斤分为四处毎处内端午所收大艾茎三寸生姜一两切片又四分之布苴压实采楮叶封防悬无风处已干须暴须露四十九日数足而收七月造腊月酿酒传酵浮酵皆宜也凡白糯米一石麴五斤
　　凡醖酒伤热则酸伤冷则甜俱在六物咸备冷热适调通早通晩停当其初通尚可候而续通不可误也【治酸酒方凡米一石造酒用炼火灰三升匀入少顷醑之其酸皆去礼云兼用六物秫稻必齐麴糵必时湛炽必洁水泉必香陶器必良火齐必得湛音尖炽昌志切】
　　凡煑酒入釜煎及少沸速令炀【音阳】者息火遂贮瓮以箬以纸以泥重固须宻有贮锡瓮中隔汤煑候酒方热沸即携起转贮于瓷瓮不得过煑也
　　清酒【二制】
　　一酿之同传酵浮酵制惟白糯米一石麴十斤八斤也一取热汤泡米随浸一宿至诘旦毎石水淋一二斗炊饭传酵而后尽炊饭溲匀酿酒加木香官桂缩砂仁各一两匀和饭中味尤香美米一石麴十五斤成酒甚速皆酿于冬
　　碧清酒【即缥醪】
　　凡白糯米一石为率释洁取一斗炊饭加麴四两分盛箩器同浸于九斗米上见饭浮遂悉炊饭麴亦毎斗四两先以瓮底置前浸麴饭以后冷饭溲后麴同潘澜贮瓮中厚纸宻封数层置僻所俟四十日熟
　　分春酒
　　毎白糯米一石释之炊饭俟寒匀以细麫麴百斤贮瓮泥封腊时留至春啓凡一斗取释米九斗炊饭内麴十斤照常制防水酿酒
　　生酒【三制即白酒杨廷秀曰煑酒不如生酒烈】
