<!-- { "loadSidebar": true } -->
　　竹屿山房杂部卷十　　　　明　宋诩　撰树畜部二
　　种花卉法
　　山茶【叶似木樨而丰厚经冬不少脱】
　　宝珠【苏子瞻诗云叶厚有棱犀甲健花深少态鹤头丹】杨妃花【肉红色开早】四季花宜寄枝寄用本体　黄花【香】宜寄枝寄用茶体若山茶体花仍为红色　白花宜寄枝同黄花【一种玉茗如山茶而色白黄心緑萼】磬口花　鬯口花宜子种
　　茶梅【花萼如山茶而小凌冬不雕】
　　宜寄枝寄用山茶体
　　绣毬花【大叶皴体屈折一花五瓣百花成丛一丛如毬其毬满树】
　　红花　白花宜寄枝寄用八仙花体
　　玉兰【按木兰翠叶紫房今玉兰花白而香如莲亦有黄者相传即为木兰火理府志木莲花树髙大叶如枇杷花如莲有青黄红白四种形与玉兰相似今疑即其黄白花者耳】
　　宜寄枝寄用木笔体【花香似兰故名陆龟诗不知元是此花身】
　　木笔【灌生花紫白深浅二种即辛夷且泉赋曰新荑】
　　宜根侧分小本种之宜斩小条揷之
　　玉蘂花【周必大云条蔓如荼防冬凋春茂柘叶紫茎花苞初甚防经月渐大暮春方八出须如垂丝上缀金粟花心后有碧筩状类胆瓶其中别抽一英出众须上散为十余蘂犹刻玉然花名玉蘂曽端伯以为玚花李卫公以为琼花黄山谷以为山矾皆非也王建诗云一树玲珑玉刻成杨巨源诗云蘂珠公主玉花香此与玉蘂花传神也一统志琼花下曰一名玉蘂花今以八仙比之似非必大之论】
　　今无州土
　　山矾【花白江南取以供染故曰山矾】
　　宜根侧分小木种又宜以小条揷必存其故土
　　七里香【碎白花又曰九里香】
　　压其枝俟生根分种之叶能染黄
　　八仙花【体叶似绣毬白花八朶为丛横分出之形似琼花然琼花不结子瓣厚而香八仙花结子瓣薄而不香云南一种邓花亦八蕋有五色】
　　宜分种其小本体可寄绣毬【琼花种絶后人以此代之】
　　银毬【花白似球形小叶似桑】
　　宜脱木法
　　海棠【贾耽着百花谱以海棠为花中神仙无香惟大足县产者有香】
　　垂丝【梅圣俞诗云胭脂色欲滴紫蜡蒂何长】宜寄枝用樱桃体　西府【东坡诗云朱唇得酒晕生脸翠袖卷纱红映肉林深雾暗晓光迟日暖风轻春睡足】腊月开其根外为小沟只长条本可以移种亦可以枝揷不花则裁其已花之木为钋内于根跗间则花也　四季花【即铁梗又曰祝家桃花同西府柎防坚】宜根侧分小本种　贴梗【灌生无大木红花】宜根侧分小本种　黄海棠【海棠谱洪适有诗】
　　棠梨【花似海棠色白子白者曰棠赤者曰杜】
　　根侧分小本种子亦种遂苞体体可接梨又可接林檎频婆材细中于镂刻
　　八宝妆【叶如椿白花结子青红碧緑如寳石之错杂然】
　　春月种
　　紫薇花【花碎色红开甚乆格物论曰俗名怕痒花今名百日红】
　　春月根侧分小本种之
　　金松【垂条如弱栁结子如碧珠三年子乃一熟毎嵗生者相续一年新旧生熟皆缀于条上璀错相间璀七罪切】
　　出台州
　　紫荆花【大叶花繁碎紫色灌生】
　　春月根侧分小本种之
　　刺桐花【小叶身有刺今又曰海榴】
　　红花【枝榦坚大成木歳寒集曰晴烘鹤顶丹】白花【条柔】以春月分其根侧小本种之
　　紫槐【似槐榦弱而花紫即守宫槐】
　　春月从其根侧分小本种
　　柽【叶甚细条花粉红枝弱下垂风中袅娜又名西河栁】
　　春前斩其榦挿之
　　牡丹【花甚肥大多叶髙簇者曰楼子埤雅曰世谓牡丹为花王周濂溪曰牡丹花之富贵者也花叶单者曰山丹】
　　花品甚众欧阳文忠公及本朝周府皆有谱记之祥而种植灌溉之法不同盖余家松江薄【音博】下隰之处土中常有潴【音猪】水多灌则土冷淖而寒生意根更蚀朽初分者天乆晴燥间十日灌一次至立冬灌一次腊月终灌一次才得春意遂挟春骄复不宜灌怯春风防着花丰秋分通起出于土面视根盛析而种之或劚【竹足切】芍药剪牡丹枝两裁为七头接之至来秋騐其本体生根裁去芍药即真也花过速剪去则花牀无伤【霏雪録云张茂卿尝接牡丹于椿树之杪花开时延宾客推楼翫焉】
　　衣罗花【长叶有纹如罗花粉红一名间竹桃花】
　　畏寒壅便鸡粪浇挦猪退鸡鹅等汤宜脱木法宜根侧分小本种
　　剪罗花【花甚红】
　　畏寒浇法同衣罗出南粤
　　佛桑花【叶似桑而小】
　　黄花　红花【苏东坡诗云熖熖烧空红佛桑】白花　紫花　淡红花畏寒浇法同衣罗出南粤
　　茉莉【叶如茶而大江奎诗曰他年我若修花史列作人间第一仙】
　　白花【甚香】重叶白花【甚香】浇法同衣罗出南粤【墨娥小録云在盆者立冬时必入房内遮风常置有日之处至立夏乃出外去上面旧土一层再加新土培之不宜太肥至长叶而后浇肥也黄氏日抄云以米浆日溉之则花可耐一夏六月六日以治鱼腥水一溉益佳】
　　菊梅【条似梅花似菊一名仙梅一名铁柱梅】
　　浇法同衣罗
　　杜鹃花【广记南方多踯躅花照耀如火即今杜鹃花本草言羊踯躅花黄似鹿葱踯丈只切躅驰禄切】
　　鲜红花【东坡诗云披香殿上红氍毹氍巨俱切毹山于切】粉红花【皆重叶而小】性喜阴浇宜天水井水畏烟油
　　映山红【全类杜鹃】
　　肉红花　白花　浅深数种【花皆单叶】春时从根侧分小本种
　　栀子【叶圆长有纹一名越桃子虚赋曰鲜支杜工部诗曰红取风霜实青看雨露柯】
　　单花【生子】重花【子少而少】四季花【皆白色】五月芒种时穿腐木板为穴涂以汚泥剪其枝分板穴中浮水面候根生破其板为宻栵而种之可以樊圃有每枝以沃壤一团揷而置之松畦内常灌水候生根移种之亦宜芒种时其子为染黄材【货殖传云栀茜千石亦比千乘之家茜此见切】
　　蜡梅【灌生叶长而沙涪翁花诗云色染蔷薇露体熏山麝脐】
　　磬口花宜子种芒种时　檀香花　狗蝇花宜从根侧分小本种
　　棣棠【灌生叶有纹如麻冀越集曰黄花开土旺时春季则棣棠夏季则黄葵秋季则菊冬季则蜡梅余观棣棠遇季月即开今亦有白花者】
　　花时从根侧分小本种之辅以屏架
　　金丝【灌生叶长花黄多须】
　　春半秋半宜从根侧分小本种
　　金梅【灌生短叶花黄似梅】
　　春时芒种时从根侧分小本种
　　锦带【灌生花粉红若桃王元之名曰海仙】
　　春月根侧分小本种
　　荼防【灌生作酴醿酒山谷诗云露湿何郎试汤饼日烘荀令炷炉香东坡诗云分无素手簪螺髻且折霜防浸玉醅】
　　白色花　鹅黄色花春月分根侧小本种以屏架辅之
　　刺防【灌生细叶多刺红花重叶状如玫瑰而大无香】
　　春时分根侧小本种
　　含笑花【形叶似栀子霏雪録云花若苖蓞未开时故名】
　　紫花　白花【杨廷秀诗云大笑何如小笑香紫花不似白花妆不知自笑□相笑笑杀人来恼断肠】春月移种
　　月季【灌生小叶】
　　红花　白花春前剪其枝深揷于肥土中俟生根移种之辅以屏架花谢结子即摘去花开恒不絶
　　玫瑰花【灌生多刺细叶】
　　黄色花　红色花【唐诗云蕋粘宫额粉花胜醉仙妆】白色花【皆香堪入酒入茶入蜜】春时从根侧分小本种辅以屏架
　　绣停针【灌生小叶似郁李俗名马鞭花】
　　粉红花　白花【皆重叶】春时分根侧小本种
　　瑞香【叶光润有黄边者枝头甚繁体榦柔靭】
　　黄花　紫花【杨万里诗云紫苴翻了白花枝】白花　二色花【一体有红白又有数本】楼子花　单头花　串子花【皆有香】带花枝揷于背日处或于初秋时揷于水稻侧俟生根移种之
　　丁香【花白叶如瑞香】
　　春月分根侧小本种之
　　结香【枝叶如瑞香而大花淡黄无所奇惟枝柔可以束结毬物之形】
　　春月分根侧小本种之
　　鬓邉娇【灌生紫花又名栁穿鱼】
　　春月分根侧小本种之
　　芙蓉【灌生花叶俱大一名拒霜唐太宗诗云游鸎无定曲惊鳬有乱行】
　　转观花【红白相间次第开谢深浅敷荣】红花　肉红花　黄花　白花四面花【七月遂开】十月花谢后则髠其条斩成尺许之段
　　卧置向南日墙下覆以干壤候来春见节目间勾萌有体则为坎深揷于中皮柔靭连条风戾之至春沤于池以纠便索徽纒甚能胜水嵗可髠用也
　　金鳯花【灌生细叶黄花俗名金雀晏殊诗云九苞顔色春霞萃丹穴威仪秀气殚】
　　春时根侧分小本种花堪芼食
　　珍珠佩【灌生白重花如绣停针而小有单花而细张舜民诗云千玑万琲照庭除】
　　春时分根侧小本种
　　天竹【叶小脱而耐冬开碎白花结红子成丛】
　　冷茶或退鸡鹅翎水浇春时每株分移之子亦可种秋后裁髠其榦留孤根俟春遂长条肄而结子则身低矮其子蕃衍
　　虎刺【叶润而细枝间有刺子红养生杂纂云寿庭木也】
　　子可种喜阴退鸡鹅翎水并腊粪浇之培防年乆层层叶绿如葢结子若缀火齐然
　　叶下红【一榦数枝横出緑叶结子于叶底经嵗常红新旧相续】
　　浇同虎刺法
　　雪里红【叶细柔结子至冬始红】
　　浇同虎刺法
　　木香【灌生条长有刺花香甚清逺】
　　黄花　红花　白细朶花【紫心者佳】白中朶花　白大朶花宜腊月斩其条揷之立屏架以为辅
　　金沙花【灌生条长有刺红色防香王介甫诗云海棠开后数金沙高架层层吐绛葩咫尺西城无力到不知谁赏魏家花】
　　宜冬尽斩其条揷之辅以屏架
　　宝相花【灌生似金沙花亦红色差大】
　　宜冬尽斩其条揷之辅以屏架
　　佛见笑【似金沙肉红花大朶一种花小而开迟曰玉堂春】
　　宜冬尽斩其条挿之辅以屏架
　　十姊妺【似金沙花数朶成丛肉红花色即锦被花霏雪录曰锦团儿】
　　宜冬尽斩其条揷之辅以屏架
　　蔷薇【灌生有刺本草以花单叶白者结子为营实花单白者香】
　　黄花【大朶花】红花　紫花　肉红花　白花【香皆有重叶而厚叠者】宜冬尽斩其条揷之辅以屏架
　　素馨【灌生即那悉茗花生王素馨冡故名】
　　黄花【细小香而醖借茎叶緑肥而稍坚】白花【细小香而醖借叶青而防柔】春时分根侧小本种宜挦猪汤退鸡鹅翎汤浇立屏架以辅之迎春【细叶柔条花黄小又名金鎻玉连环花二瓣一红一白自相勾挽】
　　春前从根侧分小本种以屏辅之或取其枝压地中节目间即生根可移
　　锦防干【叶长条柔小黄花又名金钗】
　　同迎春种法
　　泼雪藤【一叶一花甚繁而白朶若梨花经春至夏】
　　春时取枝条压土中生根移种之辅以屏架
　　辟麝香
　　春月从根侧分小本种于园庭中能祛麝气
　　芍药【苞生花似牡丹埤雅曰芍药为花相】
　　品类甚众刘攽王观皆有谱今不重叙秋分时分其苞根种者交春即花春分时分者次年方花浇如牡丹喜肥向阳畏阴湿【诗下泉注曰苞草丛生也】
　　兰【苞生一茎一花清香石门山有春兰秋兰鳯尾兰素兰石兰竹兰又福建有建兰】
