<!-- { "loadSidebar": true } -->
　　温杉【叶细】刺杉【叶麤尔雅曰柀杉身皆竦直一种桱木似杉而破柀碑诡切】
　　材理不腐可为居室为器用芒种时遇雨只斩其肄以揷之
　　枫【格物论曰树似白杨】
　　其脂为白胶香易长根侧分其小木种之
　　槠【小叶似茶木色似柟少黒结实小状似栗捄猬自裹味有苦】
　　材最坚白蚁不能齧而房之利为居室实苦皆可食可种
　　樟【体甚香叶似杨陈藏器云县名豫章因木为名相如赋注豫章二木生至七年乃可分别】
　　材可为居室器物易长根侧分小木种之老则出火自焚种不宜近家室
　　柏【体香叶细埤雅曰世云柏之指西犹磁之指南也】蓊【乌孔切】柏【叶宻又名侧柏】
　　材最利于造舟歳久不能磷【力忍切】敝苓堪为合香者所需宜以子种
　　檫【叶小而岐】
　　材善为舟楫根侧取小木种之
　　青杨【肤青】白杨【肤白】
　　材善雕刻伐其木则根能再发条肄移而种之【谚云一株死有百株杨】
　　长叶黄杨【种佳】短叶黄杨
　　材理细致宜镟器物子可种难长【东坡云只有黄杨厄闰年】
　　赤杨【即水杨】
　　材同杨腊月宜斩小条为栵【音例】而揷之于河壖【而縁切】根深耐水借以防堤【诗皇矣注曰栵行生者也】
　　呉茱萸【叶有纹惠民要术云种井上叶落井中饮此水者无温病】
　　春月分小木种之子可种
　　梧桐【枝竦而疎叶大而岐肤青而细尔雅曰榇桐】
　　材中琴瑟有子小堪食可种【庄子以子为桐乳】
　　榆【叶细肤内长而外脱种多皮细者佳字说榆沈滑故谓俞沈充甚切】倒垂榆【枝柔】
　　材坚可为家具子可种
　　大叶柳【似杨】长叶柳【枝弱有线】倒垂柳【长线麴尘旖旎又曰官柳旖于蚁切旎女绮切】
　　材同于杨腊月斩大榦燔下焦而深揷之稊【音题】则歳可以髠而复条肄也【谚云根要焦埋到腰陶朱公云可髠以足柴】
　　槐【叶细色青緑结子角如荳春秋说曰槐者虚星之精】倒垂槐【枝脆尔雅注曰槐冇数种叶大而黒者名櫰槐叶昼日聂合合而夜炕布者名为守宫櫰槐石回反】
　　材坚宜为器倒垂宜接用植槐体其芽可芼其子可种其花蕋和石灰蒸之可以供染【埤雅曰弱槐初生不能自立即于槐下种麻胁槐令长既植移而莳之亭亭若一】
　　檀【叶似槐诗曰坎坎伐檀兮注曰檀可为车者】
　　材最坚腊月分根侧小木种之
　　椐榆【枌属】
　　材理甚细可为居室为家具宜斩大榦揷之
　　椿【叶长而疎格物论曰椿与樗相似然樗木疎而气臭椿木实而叶香身大而榦端直有寿】
　　根侧分小木种之弱芽可蒸为茹亦可生食
　　栋【细叶踈榦图经曰栋实即金铃子也】
　　材可为器不裂取其子聨栵而宻种之长则骈【部田切】结如垣墙然其本芒种时始种则毎本有成紫花者为佳种也【收子浸腊水贮瓮中至夏月涤器蝇永不近取其子晒干杂冬舂米内不生蛀能杀百虫】
　　黄栋
　　春月种弱芽宜燖焙堪食【居家必用以黄楝芽为木蓼】
　　椶榈【木肤为椶一节生一匝叶从顶起甚坚靱而散头杈枒周出如张葢子生于叶底汉书曰并闾】
　　春月取子种任其椶自纒匝俟木大方裁脱之遂发而长且大若裁之早形虽长而不复大矣木盛时止宜春分裁其六叶秋分裁其六叶其子未透而苞者名木鱼肥穉堪葅畏鸡粪经之则朽椶与木材皆利于用【东坡云赠我木鱼三百尾】
　　桑【荆公夏诗云缲成白雪桑重緑】
　　春间断其枝瘗于地生条至腊月移种之平其根剪去俟次年离跗四五寸剪去至后年又离旧痕四五寸剪去始成木采叶以饲蚕自后毎歳蚕老时皆剪髠其榦令遂发条肄生叶采饲再蚕常锄其园使熟壅则惟以欝栖【庄子注云欝栖粪壤也】不宜于灌粪【方俗云灌粪喜长根不长枝叶也】种宜叶大而厚者良其肤堪为纸材其黮堪食亦堪种
　　柘【多丛生榦竦而直叶丰而厚】
　　春月种子亦可种叶宜蚕其叶隔年不采者春再生必毒蚕采不尽者夏月宜击脱须尽
　　冬青【叶光润经霜雪亦不凋脱木理细而坚重本草曰女贞谢晖诗云风动万年枝徽宗试画院诸生以万年枝上太平雀为题无中程者或宻扣中贵曰万年枝冬青树也】水冬青【叶细利于养蜡子】
　　子可种堪入酒至长盛时五月养以蜡子七月収蜡不宜尽采留迨来年四月又得生子取养蜡晒干以越布防于甑口置蜡布上置器甑中釡内水沸蜡遂镕下入器凝则坚白而为烛材其滓盛之以绢嚢复投于热油中则蜡尽油遂可为烛凡养蜡子经三年停亦三年【巴蜀撷其子渍淅米水中十余日捣去肤种之蜡生则近跗伐去发肄再养蜡养一年停一年采蜡必伐木无老榦】
　　桕【緑叶似杏经秋发頳色可爱木无直榦本草曰乌桕頳音蛏】
　　子可种亦可接接于本体其子外白膜蒸镕之凝为烛材其子内肉杵榨之为清油可然灯饰器又用其材也
　　水槿【细叶小黄花又名水椐】
　　腊月斩其条而揷之易成大木材可为器宜养蜡子以取蜡
　　木槿【诗曰舜尔雅注云齐鲁之间谓之王蒸】红花【曰朱槿】白花　黄花
　　重叶花　四季花
　　腊月斩取小条为栵而揷之可以编为樊篱
　　肥皂【子形短而肥色紫】皂角【子形长如刀色黒木有长刺名天丁】猪牙皂角【子形小如猪牙色黒】香皂【子形圆小而香色白四木形叶不相似惟子气味同】
　　子可种材可为器子可洗油腻甚益粉黛
　　栩【音许即柞栎木身长大伐则灌生而叶大尔雅曰其实梂释曰捄盛实之房也其实橡也】
　　子可种其斗为染皂材其叶大用以苴物
　　朴【榆类即白驳木大而肤麤皵】
　　子可种惟叶沙可磨滑牙角器材脆不堪大用
　　白皂【叶似杨】
　　子可种其材中镂刻
　　海桐【叶滑润圆长】
　　取子为栵种之可为藩障可接杨梅
　　楮【叶大而岐漏肤中有液能粘一名谷】
　　子可种惟肤为造纸材
　　榕【柳宗元诗云榕叶满庭莺乱啼】
　　鸟衔其子寄生他木初如葛藟縁之根须防木自垂得土气则过所寄卷曲臭恶不可为材然多清樾
　　桂【叶丰厚凌冬不凋枝条甚繁木无直体又曰木犀以其材理有花如犀角也】丹色黄色　白色【古词云状元红是黄为榜眼白探花郎】早花　晩花四季花　结子种
　　种宜髙阜不宜灌以粪秽花时堪移屈其条压土中能自生根得取种之子可种不如压者亦宜以冬青体接花甚香逺多所须于食物材亦中为器
　　青松【鬛叶似松针则麤短而翠能守歳寒肤青内长而外遂浮脱之谚云栝子松结一房数十叶一叶捄一子子外有殻有皮仁甚香滇南种子色黒辽种子色黄滇音颠】
　　冬月种髙阜处不堪修伐大枝修后必出脂液流尽遂为枯翳小枝修时随然烙铁通红烙之更以人粪调泞泥涂之能御其脂液春间用沃壤筛洁细取其子种于小盆盎中以大器蓄水隔离之停贮于内杜蚁不能进齧其根爱干虽常灌使之防润则止矣成形体渐以移种
　　榛【灌生大叶其实捄实外有殻有皮仁美】
　　宜北地南方间有之子可种
　　荔枝【子殻红鲜肉甚甘美蔡襄谱有红盐白晒之法】
　　宜闽粤南粤【杨诚斋三山生荔枝诗云甘露落来鸡子大晓风冻作水精团】
　　龙眼【一曰荔奴子殻圆色青黄肉甚美】
　　宜闽粤南粤
　　橄榄【形似生诃子无棱瓣青可食味初酸涩后香王元之诗云良久有回味始觉如饴】乌榄【仁大而香】緑榄
　　宜闽粤南粤
　　人面果【肉酸核如人面其仁甚香美】
　　宜南粤
　　椰子【大如瓠皮若椶皮肉有殻殻内有肉肉内有浆肉浆可食殻可为器有大小材】
　　宜南粤【按椰子浆自然作酒气食之亦防醉名为椰酒】
　　梅【实青酢黄花甚香】种有鹤顶梅【实大而红】消梅【实青可啖虽酢甚松脆无滓白花重者小单者大】冠城梅【花白实甚大五月熟】时梅【花白实大五月六月皆有】早梅【花白实四月熟】冬梅【花白实小十用用不能熟】緑萼梅【花白萼緑实大五月熟】红梅【花红重叶二种或结并蒂小实不堪啖方子通诗云紫府与丹来换骨春风吹酒上凝脂韩无咎诗云错认天桃有暗香】玉蝶梅
　　春分前秋分后可接接用桃杏体及其本体
　　杏【花粉红实熟红】名之著者沙杏　油杏　文杏　金杏　小杏　梅杏【一名交和子埤雅曰梅至北方多变而成杏】晩杏
　　春分前秋分后接于本体及梅桃体【化书曰梅接杏而本强者其实】桃【家语孔子曰果属有六而桃为下】种多名之著者金桃【实皮肉色如金上有朱防味甚香实大时用油纸防之】银桃【实色白】王母桃【实圆大】襄阳桃【实圆大】半斤桃【实圆大】鹰嘴桃【实大香】瑞香桃【木矮不宜浇粪其实香】绵桃【实】匾桃【实宜油纸防】墨桃【实皮黒而肉如胭脂亦有匾者】早桃【实五月可用】晩桃【实八月十二月皆有】杏桃【实无毛亦有匾者有曰油桃】绯桃【千叶鲜红花不结实暂结双实不堪用】碧桃【千叶白花不结实单叶者有实】孩儿桃【亦曰芙蓉桃千叶肉红花不结实】玛瑙桃【千叶红白相间花不结实】
　　春分前秋分后接接于本体畏水十年后则脂凝而木枯以刀直劙其肤而流去之又延生有十年盛也【化书曰李接桃而本强者其实】
　　玉桃【实似樱桃而大肉红色熟】
　　宜燕蓟
　　李【李肇国史补云李直方尝第果实多如贡土者以緑李为首今美者曰嘉庆子】种多名之著者御黄李【实熟肥】金沙李【实熟】蜜李【实熟】青脆李【实青脆】白李【实熟甚】緑李【实脆】紫李【实熟】早李【实熟】晩李【实熟】
　　根侧分其小木种之亦宜春分前秋分后接接于本体桃杏体壅便猪粪【埤雅云性颇难老老虽棘枮子亦不细】
　　枝头干【实如李干熟于树】
　　宜大名南乐
　　桬棠果【如李而无核】
　　宜肇庆
　　樱桃【一名含桃子肥也】深红子【早熟】深紫子【早熟】浅红子【迟熟曰蜡桃】
　　枝榦节目间有根须常下垂春前带枝揷之子将肥时得粪气则易熟【月令仲夏天子羞以含桃先荐寝庙】
　　柰【北方曰火剌賔实甚一统志云红黄白三种陈子良云大长者柰圆者林檎剌肤逹切】
　　秋分后接接用林檎体及本体
　　林檎【花似铁梗海棠子半熟有浆又名来禽俗名花红一种多红者曰海红】
　　秋分后接接用棠梨体与本体春间一草稕【之闰切】悬于枝端复支昻其条使长而下俯生子繁盛最易生蠧秋前皆善藏于木杪剖之可得过时则避入根跗间矣子将肥时得粪气则熟迟久
　　频婆【似林檎而大南粤一种形如肥皂其核亦可煮食梵书以色之鲜红者为频婆】
　　接用林檎与棠梨体
　　楸子【熟酸似柰而小】
　　宜陜西庆阳府及各卫所同林檎捣其汁熬之以为果单
　　榅桲【木如林檎花白緑色其实类樝但肤慢而多毛味酸】
　　宜闗陜
