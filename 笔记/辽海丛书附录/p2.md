<!-- { "loadSidebar": true } -->
　　宋史乐志当时中兴六七十载之间士多叹乐典之久坠类欲搜讲古制以补遗轶于是姜夔乃进大乐议于朝其议作鼓吹曲以歌祖宗功德古者祖宗有功德必有诗歌七月之陈王业是也歌于军中周之恺乐恺歌是也汉有短箫铙歌之曲凡二十二篇军中谓之骑吹其曲曰战城南圣人出之类是也魏因其声制为克官渡等曲十有二篇晋所制为征辽东等曲二十篇唐柳宗元亦尝作为铙歌十有二篇述高祖太宗功烈我朝太祖太宗平僭伪一区宇真宗一戎衣而却契丹仁宗海涵春育德如尧舜高宗再造大功上俪祖宗愿诏文学之臣追述功业之盛作为歌诗使知乐者协以音律颁之太常以播于天下夔乃自作圣宋铙歌曲宋受命曰上帝命平上党曰河之表定维扬曰淮海清 【曲文作浊】 取湖南曰沅之上得荆州曰皇威畅取蜀曰蜀土 【曲文山作】 邃取广南曰时霈雨下江南曰望钟山吴越献国曰大哉仁漳泉献土曰讴归歌克河东曰伐功继征澶渊曰帝临墉美仁治曰维四叶歌中兴曰炎精复凡十有四篇上于尚书省书奏诏付太常吴兴掌故姜尧章长于音律尝着大乐议欲正庙乐庆元五年诏付奉常有司收掌令太常寺与议大乐时嫉其能是以不获尽其所议人大惜之
　　宋史韩驹字子苍仙井监人政和初以献颂补假将仕郎除秘书省正字知分宁县召为著作郎校正御前文籍驹言国家祠事岁一百十有八用乐者六十有二旧撰乐章辞多抵牾于是召三馆士分撰亲祠明堂圜坛方泽等乐曲五十余章多驹所作驹尝在许下从苏辙学辙评其诗似储光羲 
　　上帝命　太祖受命也五季乱极人心戴宋太祖无心而得天下也 
　　河之表　破泽州也李筠不知天命自凭其勇不能降心以至于叛而死也 
　　淮海浊　定维扬也李重进自谓周大臣不屈于太祖作铁券以安之犹据镇叛 
　　沅之上　取湖南也湖南有难乞援于我至则拒焉我师取之 
　　皇威畅　得荆州也我师救湖南道荆州高继冲惧归其土 
　　蜀山邃　取蜀也孟昶恃其国险且结河东以拒命兵加国除 
　　时雨霈　取广南也刘鋹淫虐我师吊其民俘鋹以归 
　　望钟山　下江南也李煜乍臣乍叛势穷乃降而我师未尝戮一人也 
　　大哉仁　吴越钱俶献其国也 
　　讴歌归　陈洪进以漳泉来献也 
　　伐功继　克河东也始太祖之伐河东誓不杀一人又哀刘氏之不祀故缓取之至太宗始得其地 
　　帝临墉　亲征契丹于澶渊也 
　　维四叶　美郅治也 
　　炎精复　歌中兴也 
　　上帝命　太祖受命也五季乱极人心戴宋太祖无心而得天下也 
　　上帝命惟皇皇俶作宋祚五王不纲陈桥之夕帝服自黄惟帝念民惟民念靖八纮一春不曰予圣璇题玉除龙路孔益得之非心逊亦云易有弟圣贤我祚万年十世之后乃复其天
　　宋史太祖讳匡胤姓赵氏宣祖仲子也母杜氏后唐天成二年生于洛阳夹马营周祖以枢密使征李守真应募居帐下广顺初补东西班行首拜滑州副指挥世宗尹京转开封府马直军使世宗即位复典禁兵六年世宗北征为水陆都部署世宗在道阅四方文书得韦囊中有木三尺余题云点检作天子异之时张永德为点检世宗不豫还京师拜检校太傅殿前都点检以代永德恭帝即位改归德军节度检校太尉七年春北汉结契丹入寇命出师御之次陈桥驿夜五鼓军士集驿门宣言策点检为天子迟明逼寝所太宗入白太祖起未及对有以黄衣加太祖身众皆罗拜呼万岁即掖太祖乘马肃队以入进登明德门令甲士归营乃退居公署至晡班定翰林承旨陶谷出周恭帝禅位制书于袖中宣徽使引太祖就廷北面拜受已乃掖太祖升崇元殿服衮冕即皇帝位建隆元年春正月乙巳大赦改元定有天下之号曰宋开宝九年冬十月癸丑夕帝崩于万岁殿年五十 
　　河之表　破泽州也李筠不知天命自凭其勇不能降心以至于叛而死也 
　　河之表曰上党彼眈眈踞奥壤交韔百斤不如一仁拨汗千里莫能脱身帝整其旅畴曰汝武心飞太行胆落战鼓
　　宋史李筠并州太原人善骑射后唐秦王从荣判六军诸卫募勇士为爪牙筠操弓矢求见弓力及百斤府中无能挽者从荣令筠射引满有余力再发皆中因隶麾下从荣难作筠骑从至天津桥射杀十数人知事不济弃马遁去周祖镇大名表为先锋指挥使又为北面缘边巡检周祖起兵入汴筠同郭崇从恭帝即位加检校太尉太祖建隆初加兼中书令遣使谕以受周禅筠即欲拒命左右为陈历数方僶俛下拜貌犹不恭太祖手诏慰抚之是时筠子守节为皇城使又遣守节谕旨守节白筠谋愈甚遂起兵从事闾丘仲卿献策于筠曰公以孤军举事其势甚危虽倚河东之援亦恐不得其力大梁兵甲精锐难与争锋不如西下太行直抵怀孟塞虎牢据洛邑东向而争天下计之上也筠曰吾周朝宿将与世宗义同昆弟禁卫皆旧人闻吾之来必倒戈归我况有儋珪枪拨汗马何忧天下哉儋珪筠爱将有勇力善用枪拨汗筠骏马日驰七百里故筠夸焉留其子守节守上党引众南向太祖遣石守信高怀德将兵讨之又遣慕容延钊王全斌由东路太祖遂亲征与守信怀德会破筠众数万于泽南降者三千余筠龙捷使王廷鲁吐浑留后分州团练使王全德率所部自昭义来降筠益失援太祖亲督战拔其城筠赴火死 
　　淮海浊　定维扬也李重进自谓周大臣不屈于太祖作铁券以安之犹据镇叛 
　　淮海浊老将戾帝心尧舜信在券外汝胡弗思与越豨辈皇威压之燕垒自碎维宋佐命维周硕臣汝独狐疑用歼厥身
　　宋史李重进其先沧州人周太祖之甥生于太原晋天福中仕为殿直汉初从周祖征河中显德初领武信军节度重进年长于世宗及周祖寝疾召重进受顾命令拜世宗以定君臣之分世宗嗣位为侍卫亲军马步军都虞候三年以重进为庐寿等州招讨使时张永德屯下蔡与重进不协永德密遣亲信乘驿上言世宗不之信二将俱握重兵人情益忧恐重进遂自寿阳单骑直诣永德帐中命饮酒亲酌谓永德曰吾与公皆国家肺腑相与戮力同奖王室公何疑我之深也永德意解三军皆安五年世宗在迎蛮遣重进将兵赴庐州会李景请画江为界世宗遂还留重进戍守六年世宗北征次博州重进来朝恭帝嗣位加检校太尉改淮南道节度太祖即位以韩令坤代为侍卫都指挥使加重进中书令既而移镇青州加开府阶重进与太祖俱事周室分掌兵柄常心惮太祖太祖立愈不自安及闻移镇阴怀异志太祖知之遣六宅使陈思诲赍赐铁券以安其心重进欲治装随思诲入朝为左右所惑犹豫不决又自以周室近亲恐不得全遂拘思诲遣人求援李景景惧而不纳闻之太祖遣石守信王审琦李处耘宋偓四将率禁兵讨重进遂亲征次大仪镇石守信遣使驰奏扬州破在旦夕愿车驾临视太祖径至城下即日拔之初城将陷重进左右劝杀思诲重进曰吾今举族将赴火死杀此何益即纵火自焚初重进谋举兵遣亲信吏翟守珣往潞阴结李筠守珣素识太祖往还京师潜诣枢密承旨李处耘求见太祖问曰我欲赐重进铁券彼信我乎守珣曰重进终无归顺之志 
　　沅之上　取湖南也湖南有难乞援于我至则拒焉我师取之 
　　沅之上故王都今焉在空云芜势危则嘑势谧则叛背予德心繄尔作难东届巴邱西尽九疑蛮师委伏愿还耕犂岧岧镇山火德之纪真人方兴百神仰止
　　宋史湖南周行逢朗州武陵人显德中世宗将用师淮甸诏朗州王进逵出师入鄂州界进逵遣裨将潘叔嗣领兵五千为先锋行及鄂州界叔嗣乃回戈袭进逵进逵闻之倍道先入武陵叔嗣攻其城进逵败走为叔嗣所杀迎行逢为节度行逢至即斩叔嗣以徇世宗乃授行逢朗州大都督武平军节度尽有湖南之地宋初加兼中书令建隆三年十月行逢卒子保权年十一初行逢疾且亟召将校托保权曰吾死文表必乱诸公善佐吾儿必不得已当举族归朝无令陷于虎口行逢卒明年文表果自衡州举兵据潭州将取朗陵尽灭周氏保权乞师于朝廷江陵高继冲亦以其事闻上遣中使赵璲赍诏谕文表而保权之奏继至乃遣山南东道节度使慕容延钊为湖南道行营都部署宣徽南院使李处耘等将步骑往平之又发安复等十州兵会于襄阳师及江陵赵璲至潭州文表已为保权之众所杀保权牙校张从富辈以为文表已平而王师继进不已惧为袭取相与拒守延钊以闻太祖遣中使谕保权及将校曰尔本请师救援故发大军以拯尔难今妖孽既殄是有大造于尔辈反拒王师何也无自取涂炭重扰生聚保权出军于澧州南未及交锋望风而溃复还朗州王师长驱而南获从富于西山下枭首朝市其大将汪端劫保权并家属弃城亡匿山洞王师至数月获保权武怀节分兵克岳州端拥保权寇略未几亦就擒磔于市湖湘悉平保权至上章待罪优诏释之授右千牛卫上将军 
　　皇威畅　得荆州也我师救湖南道荆州高继冲惧归其土 
　　皇威畅附庸詟渚宫三月春草发汉家旌旗绕城堞小臣不敢烦天威再拜敢以荆州归帝得荆州不为喜百万愁鳞濯春水
　　宋史荆南高保融字德长其先陕州硖石人祖季兴唐末为荆南节度历梁后唐封平南王卒子从诲嗣从诲生保融汉初从诲卒保融权知军府事显德初进封平南王融卒保勖权知军府奉章以闻太祖即授以节度使建隆三年保勖寝疾以继冲为节度副使权知军府保勖卒四年正月制授继冲为检校太保江陵尹荆南节度时湖南张文表叛周保权求救于朝廷诏江陵发水军三千人赴潭州继冲即遣亲校李景威将之而往二月慕容延钊李处耘等帅众至继冲以牛酒犒帅开门纳延钊等即遣客将王昭济萧仁楷奉表纳土是岁将郊祀表求入觐可之十月至阙下郊禋毕授继冲徐州大都督府长史武宁军节度使徐宿观察使继冲镇彭门几十年委政僚佐部内亦治自高季兴据有荆南归峡之地传袭三世五帅四十余年 
　　蜀山邃　取蜀也孟昶恃其国险且结河东以拒命兵加国除 
　　蜀山邃蜀主肆谓当万年不亮天意帝曰全斌汝征自秦关门不守吏啼白云帝曰光谊汝征自峡瞿唐反波助我肆伐蜀人号呼乞生于师蜀囚素衣天子怜之
