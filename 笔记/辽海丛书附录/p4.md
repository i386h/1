<!-- { "loadSidebar": true } -->
　　宋史陈洪进泉州仙游人幼有壮节颇读书习兵法及长以材勇闻隶兵籍从攻汀州先登补副兵马使从留从效杀黄绍颇将以绍颇首送建州洪进独请往至建州延政大悦以为本州岛马步行军都校遣归泉州三年李景陷建州延政入江南明年泉州留从效劫王继勋降江南景以从效为清源军节度洪进为统军使与副使张汉思为留后从效卒少子绍镃典留务月余洪进诬绍镃将召越人以叛执送江南推副使张汉思为留后自为副使一日洪进袖置大锁从二子常服安步入府中汉思方处内斋洪进即锁其门使人叩门谓汉思曰郡中军吏请洪进知留务众情不可违当以印见授汉思惶惧不知所为即自门间出印与之洪进遽召将校吏士告之曰汉思昏耄不能为政授吾印请吾莅郡事将吏皆贺即日迁汉思别墅以兵卫送遣使请命于李煜煜以洪进为清源军节度泉南等州观察使时太祖平泽潞下扬州取荆湖威震四海洪进大惧遣衙将魏仁济间道奉表自补清源军节度副使权知泉南等州军府事且言张汉思老耄不能御众请臣领州事恭听朝旨太祖遣通事舍人王班赍诏抚谕建隆四年遣使朝贡是冬又贡白金万两乳香茶药万斤干德二年制改清源军为平海军授洪进节度泉漳等州观察使检校太傅赐号推诚顺化功臣铸印赐之以文显为节度副使文颢为漳州刺史及江南平吴越王来朝洪进不自安遣其子文颢入贡乳香万斤象牙三十斤龙脑香五斤太祖因下诏召之遂入觐至南剑州闻太祖崩归镇发哀太宗即位加检校太师明年四月来朝遂上言以所管漳泉两郡献于有司太宗优诏嘉纳之以洪进为武宁军节度同平章事留京师奉朝请诸子皆授以近郡明年从平太原六年封杞国公雍熙元年进封岐国公洪进以年老富贵且极上言求致仕优诏免其朝请二年以疾卒年七十二 
　　伐功继　克河东也始太祖之伐河东誓不杀一人又哀刘氏之不祀故缓取之至太宗始得其地 
　　伐功继吁以时烈祖有造太宗济之河东虽微方命再世河东虽强卒夺其帅惟汉之叶保于此都烈祖念汝乃贷未鉏一夫残生帝也不取雨露既洽河东自举河东既平九有以宁呜呼太宗继伐有声
　　宋史北汉刘继元并州太原人祖崇汉祖之弟汉初为太原尹北京留守及隐帝遇害周祖为众所推崇遂即皇帝位国仍号汉仍称干佑年改名旻赍重币结契丹自言与周有隙愿如晋祖故事约为父子契丹主许之策崇为大汉神武皇帝显德元年崇卒钧袭位改元天会六年冬钧结契丹侵周明年正月周恭帝命太祖北征至陈桥驿众推戴太祖即位钧与契丹兵皆遁去是夏李筠以上党叛称臣求援钧自至太平驿与筠会遣其宣徽使卢赞将骑数千随筠入寇又遣范守图援之干德六年七月卒继恩嗣位初太祖尝因界上谍者谓钧曰君家与周氏为世雠宜其不屈今我与尔无所间何为困此一方人也若有志中国宜下太行以决胜负钧遣谍者复命曰河东土地甲兵不足以当中国然钧家世非叛者区区守此盖惧汉氏不血食也太祖哀其言笑谓谍者曰为我语钧开尔二生路故终其世不加兵焉继恩本姓薛父钊娶崇女汉祖后领方镇钊罕得见其妻居常怏怏一日乘醉求见即引佩刀刺妻妻奋衣得脱钊乃自刭继恩时尚幼汉祖令钧养为子遂冒姓刘八月太祖诏伐继恩初钧谓郭无为曰继恩庸懦何堪后事无为亦以为然有侯霸荣者钧用为散指挥使戍乐平建隆中率所部来归未几复奔太原钧署供奉官至是谋持继恩首献太祖遂乘继恩无备弒之无为杀霸荣立其弟继元继元本姓何初薛钊死崇以女再妻何氏生继元何死钧亦养继元为子继元既袭位改元广运复结契丹为援开宝二年春太祖诏李继勋等将兵先赴太原太祖遂亲征九年八月太祖又遣党进潘美杨光美牛思进米文义讨之太平兴国四年遣宣徽南院使潘美等率诸将分兵围汾沁岚诸州车驾遂亲征继元遣其客省使李勋奉表请降诏授继元特进检校太师右卫上将军封彭城郡公淳化二年卒 
　　帝临墉　亲征契丹于澶渊也 
　　帝临墉六师厉胡如云暗九地帝曰吁胡儆予准曰帝毋庸虞晋之谢胡宅夏骄弗惩薄兹野我谋臧我武扬帝在兹胡且亡椎虞机激流矢一酋仆万胡靡胜不战惟唐虞魄斯褫焚穹庐帝曰吁弃汝过粤明年使来贺
　　宋史真宗讳恒太宗第三子也至道元年八月立为皇太子三年二月太宗崩奉遗制即皇帝位咸平二年十一月乙未诏幸河北己酉以李沆为京东留守十二月辛亥赐近臣戎服厩马甲寅驾发京师次陈桥戊午驻跸澶州甲子次大名躬御铠甲于中军契丹攻威虏军本军击败之杀其酋帅府州言官军入契丹五合州拔黄太尉砦歼其众焚其车帐获马牛万计三年春正月己卯朔驻跸大名府丁亥高阳关贝冀路都部署范廷召等追契丹至莫州斩首万余级庚寅录将吏死事者子孙民被焚掠者复其租庚子至自大名府
　　宋史寇准字平仲华州下邽人也准少英迈通春秋三传年十九举进士后中第授大理评事景德元年以毕士安参知政事踰月并命同中书门下平章事准以集贤殿大学士位士安下是时契丹内寇纵游骑掠深祁间小不利辄引去徜徉无鬬意准曰是狃我也请练师命将简骁锐据要害以备之是冬契丹果大入急书一夕凡五至准不发饮笑自如明日同列以闻帝大骇以问准准曰陛下欲了此不过五日尔因请帝幸澶州同列惧欲退准止之令候驾起帝难之欲还内准曰陛下入则臣不得见大事去矣请毋还而行帝乃议亲征召羣臣问方略既而契丹围瀛州直犯贝魏中外震骇参知政事王钦若江南人也请幸金陵陈尧叟蜀人也请幸成都帝问准准心知二人谋乃阳若不知曰谁为陛下画此策者罪可诛也今陛下神武将臣协和若大驾亲征贼自当遁去不然出奇以挠其谋坚守以老其师劳佚之势我得胜算矣奈何弃庙社欲幸楚蜀远地所在人心崩溃贼乘势深入天下可复保耶遂请帝幸澶州及至南城契丹兵方盛众请驻跸以觇军势准固请曰陛下不过河则人心益危敌气未慑非所以取威决胜也且王超领劲兵屯中山以扼其亢李继隆石保吉分大阵以扼其左右肘四方征镇赴援者日至何疑而不进众议皆惧准力争之不决出遇高琼于屏间谓曰太尉受国恩今日有以报乎对曰琼武人愿效死准复入对琼随立庭下准厉声曰陛下不以臣言为然盍试问琼等琼即仰奏曰寇准言是准曰机不可失宜趣驾琼即麾卫士进辇帝遂渡河御北城门楼远近望见御盖跃踊欢呼声闻数十里契丹相视惊愕不能成列帝尽以军事委准准承制专决号令明肃士卒喜悦敌数千骑乘胜薄城下诏士卒迎击斩获大半乃引去上还行宫留准居城上徐使人视准何为准方与杨亿饮博歌谑欢呼帝喜曰准如此吾复何忧相持十余日其统军挞览出督战时威虎军头张瓖守床子弩撼机发矢中挞览额挞览死乃密奉书请盟准不从而使者来请益坚帝将许之准欲邀使称臣且献幽州地帝厌兵欲羁縻不绝而已有谮准幸兵以自取重者准不得已许之帝遣曹利用如军中议岁币曰百万以下皆可许也准召利用至幄语曰虽有敕汝所许毋过三十万过三十万吾斩汝矣利用至军果以三十万成约而还河北罢兵准之力也 
　　维四叶　美郅治也 
　　维四叶圣承烈羣生熙德施浃吁嗟仁兮帝垂衣澹无为日月出照玉墀吁嗟仁兮帝乘辂六龙儛神示下绎钟鼓吁嗟仁兮周八区耆以醇稼如海桑如云吁嗟仁兮
　　宋史仁宗讳祯初名受益真宗第六子天禧元年九月丁卯册为皇太子干兴元年二月戊午真宗崩遗诏太子即皇帝位嘉佑八年三月辛未帝崩于福宁殿赞曰仁宗恭俭仁恕出于天性一遇水旱或密祷禁庭或跣立殿下有司请以玉清旧地为御苑帝曰吾奉先帝苑囿犹以为广何以是为燕私常服澣濯帷帟衾禂多用缯絁宫中夜饥思膳烧羊戒勿宣索恐膳夫自此戕贼物命以备不时之需大辟疑者皆令上谳岁常活千余吏部选人一坐失入死罪皆终身不迁每谕辅臣曰朕未尝詈人以死况敢乱用辟乎至于夏人犯边御之出境契丹渝盟增以岁币在位四十二年之间吏治若偷惰而任事蔑残刻之人刑法似纵弛而决狱多平允之士国未尝无嫳幸而不足以累治世之体朝未尝无小人而不足以胜善类之气君臣上下恻怛之心忠厚之政有以培壅宋三百余年之基子孙一矫其所为驯至于乱传曰为人君止于仁帝诚无愧焉 
　　炎精复　歌中兴也 
　　炎精复天马度人汉思狄为惧洛水深深漠云阴阴维帝伤心帝心激烈将喋胡血天地动色惟哀尽刘驰使之辀包将之矛皇基再峙有统有纪施于孙子天酬帝仁遹符梦灵遹臻太平
　　宋史高宗讳构字德基徽宗第九子母曰显仁皇后韦氏大观元年五月乙巳生东京之大内宣和三年十二月进封康王靖康元年春正月金人犯京师军于城西北遣使入城邀亲王宰臣议和军中钦宗诏帝谕指帝慷慨请行遂命少宰张邦昌为计议使与帝俱金帅斡离不留之军中更请肃王肃王至军中许割三镇地进邦昌为太宰留质军中帝始得还十月王云从吏自金先还言金人须帝再至乃议和十一月诏帝使河北奉衮冕玉辂尊金主为伯被命即发京师帝由滑浚至磁州守臣宗泽请曰肃王去不返金兵已迫复去何益请留磁磁人以云将挟帝入金遂杀云时黏罕斡离不已率兵渡河相继围京师从者以磁不可留知相州汪伯彦亦以蜡书请帝还相州钦宗遣合门祗候秦仔持蜡诏至相拜帝为河北兵马大元帅知中山府十二月壬戌朔帝开大元帅府诏帝尽发河北兵命守臣自将帝乃下令诸郡守与诸将议引兵渡河乙亥帝率兵离相州丙子履水渡河丁丑次大名府宗泽以二千人先诸军至知信德府梁扬祖以三千人继至张俊苗傅杨沂中田师中皆在麾下兵威稍振会签书枢密院事曹辅赍蜡诏至云金人登城不下方议和好可屯兵近甸毋轻动汪伯彦等皆信和议惟宗泽请直趋澶渊为壁次解京城之围伯彦南仲请移军东平帝遣泽以万人进屯澶渊帝决议趋东平庚寅帝发大名建炎元年正月癸巳帝至东平金人闻帝在澶渊遣甲士及中书舍人张澄来召宗泽命壮士射之澄乃遁伯彦等请帝如济州二月庚辰发东平癸未次济州时二帝己在金人军中三月丁酉金人立张邦昌为帝称大楚帝闻三军籍籍遂辄承制以宗泽为徽猷阁待制丁巳斡离不退师徽宗北迁夏四月黏罕退师钦宗北迁癸亥邦昌尊元佑皇后为宋太后甲戌皇后手书告中外俾帝嗣统丁丑冯澥等至济州百官三上表许以权听国事戊寅命宗泽先勒兵分驻长垣韦城等县以备非常庚辰帝发济州辛巳至单州壬午次虞城癸未至应天府皇后诏有司备法驾仪仗乙酉张邦昌至伏地恸哭请死帝抚慰之承制以汪伯彦为显谟阁直学士黄潜善为徽猷阁直学士权吏部尚书王时雍等奉乘舆服御至羣臣劝进者益众命有司筑坛府门之左五月庚寅朔帝登坛受命礼毕恸哭遥谢二帝即位于府治改元建炎
