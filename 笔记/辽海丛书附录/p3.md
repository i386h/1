<!-- { "loadSidebar": true } -->
　　宋史西蜀孟昶初名仁赞及僭位改焉其先邢州龙冈人父知祥事后唐武皇武皇以弟之子妻之是为琼华长公主同光初知祥为太原尹知留守事三年平蜀四年以知祥讨平东川知祥自领两川节度明宗即以授之长兴四年封蜀王五年闵帝立乃称帝于蜀改元明德时清泰元年也昶母李氏本庄宗嫔御以赐知祥天佑十六年己卯十一月生昶于太原明德元年七月知祥卒昶袭位止称明德年号四年改元广政干德二年昶遣孙遇杨蠲赵彦韬为谍至京师彦韬潜取昶与并州刘钧蜡丸帛书以告先是太祖已有西伐意而未发及览书喜曰吾用师有名矣即命忠武军节度王全斌充凤州路行营前军兵马都部署武信军节度侍卫步军都指挥使崔彦进充副部署宁江军节度侍卫马步军都指挥使刘延让充归州路行营前军兵马副都部署内客省使枢密承旨曹彬充都监率禁兵三万人诸州兵二万人分路讨之及兵至昶遣王昭远等来拒战昭远等相继就擒昶大惧出金帛募兵令其子玄喆统之李廷珪张惠安为其副至绵州闻宋师已破剑门遂遁归东川昶益惶骇问计于左右有老将石斌对以宋师远来势不能久请聚兵固守以老之昶曰吾父子以丰衣美食养士四十年及遇敌不能为我东向发一矢今若固垒何人为我效命三年正月昶遣其通奏伊审征赍表诣全斌请降全斌等既受其降遣马军都监康延泽先以百骑入城见昶谕以恩信三日尽封府库而还昶又遣其弟贽诣阙上表昶乃举族与官属由峡江而下昶将至命太宗劳于近郊昶率子弟素服待罪阙下太祖御崇元殿备礼见之翌日诏可开府仪同三司检校太师兼中书令秦国公给上镇节度使俸禄昶数日卒 
　　时雨霈　取广南也刘鋹淫虐我师吊其民俘鋹以归 
　　时雨霈旱火绝圣人出虐政灭五岭之君盲风怪云毒蛇臻臻相其不仁南兵象陈自谓孔武有献在庙伪臣伪主降者荣之叛者生之将不若是彼死争之十伪之夷一用此道天佑烈祖仁以易暴
　　宋史南汉刘鋹其先蔡州上蔡人高祖仁安仕唐为潮州刺史因家岭表仁安生谦为广州牙校累迁封州剌史贺水镇遏使谦生隐谦卒隐代领其任梁开平初兼静海军节度使封南海王隐卒弟陟袭位贞明三年僭帝号国称大汉改元干亨改名龑晋天福七年卒子玢嗣为弟晟所杀晟遂自立性尤酷暴周显德五年卒鋹即晟长子也性昏懦委政宦官龚澄枢及才人卢琼仙鋹日与宫人波斯女等游戏内官陈延受引女巫樊胡入宫言玉皇遣樊胡命鋹为太子皇帝又有梁山师马媪何拟之徒出入宫掖宫中妇人皆具冠带领外事作烧煮剥剔刀山剑树之刑或令罪人鬬虎抵象又赋敛烦重邕民入城者输一钱琼州米斗税四五钱置媚川都定其课所居宫殿以珠玳瑁饰之干德中太祖命师克郴州获其内品十余人有余延业者因笑问鋹为治之迹延业备言其奢酷太祖惊骇曰吾当救此一方之民先是晟因湖南马氏之乱袭取桂郴贺等州开宝初鋹又举兵侵道州刺史王继勋上言鋹为政昏暴民被其毒请讨之太祖难其事令江南李煜遣使以书谕鋹使称臣归湖南旧地鋹不从煜又遣其给事中龚慎仪遗书鋹得书遂囚慎仪驿书答煜言甚不逊煜上其书开宝三年太祖命潭州防御使潘美郎州团练使尹崇珂讨之八月师至白霞鋹贺州剌史陈守忠告急于鋹时旧将多以谗构诛死宗室翦灭殆尽掌兵者惟宦人数辈乃遣龚澄枢往贺州郭崇岳往桂州李托往韶州画守御之策九月美与崇珂围贺州澄枢遁归十月美等次昭州破开建砦十一月连州陷十二月美等攻韶州都统李承渥以兵数万阵莲叶山下初鋹教象为阵每象载十数人皆执兵仗凡战必置阵前以壮军威至是与美遇美尽索军中劲弩布前以射之象奔踶乘象者皆堕反践承渥军遂大败承渥仅以身免韶州陷四年正月美等破英雄二州翌日次泷头鋹遣使请和且求缓师二月过马径去广城十里砦于双女山下鋹惧遣其右仆射萧漼奉表诣军门乞降师遂顿城外鋹又遣其弟保兴率百官奉迎为郭崇岳所遏美等乃进攻保兴迎战大为所败崇岳死于乱兵城既破鋹尽焚府库美擒鋹及龚澄枢李托薛崇誉与宗室文武九十七人同縻于龙德宫悉部送阙下斩阉工五百余人至京舍于玉津园太祖遣参知政事吕余庆问鋹翻覆及焚府库之罪鋹归罪澄枢托崇誉翌日有司以帛系鋹及其官属献太庙太社太祖御明德门遣摄刑部尚书卢多逊宣诏责鋹鋹对曰臣年十六僭伪位澄枢等皆先臣旧人每事臣不得专在国时臣是臣下澄枢是国主遂伏地待罪太祖命摄大理卿高继申引澄枢托崇誉斩于千秋门外释鋹罪赐袭衣冠带器币鞍勒马授金紫光禄大夫检校太保右千牛卫大将军员外置同正员封恩赦侯太宗将讨晋阳召近臣宴鋹预之自言朝廷威灵及远四方僭窃之主今日尽在坐中旦夕平太原刘继元又至臣率先来朝愿得执梃为诸国降王长太宗大笑赏赐甚厚 
　　望钟山　下江南也李煜乍臣乍叛势穷乃降而我师未尝戮一人也 
　　望钟山睇扬子波汤汤云靡靡主歌臣谣乐未已诏书屡嘑不为起钓丝夜纬匪鲂鲤长虹西徕波可履呜呼凭凌果可恃辩士疾驰拜前陛曰臣有罪当万死帝曰盍归予宥尔我师入其都矢不践蝼蚁至今钟山云犹带仁义气
　　宋史南唐李景本名景通后改为璟避周庙讳后改为景父升吴杨行密将徐温养子冒姓徐氏名知诰天成二年温卒昪遂专吴政受吴禅国号大齐改元升元僭帝号居金陵自云唐宗室建王恪之后下令复姓李氏国号唐昪立七年卒景袭位改元保大显德二年周世宗征淮南破景众于正阳进围寿州景大惧奉表愿为附庸又献濠寿泗楚光海六州之地愿罢兵世宗未许五年请尽割江北之地画江为界称臣于中朝岁贡土物数十万世宗许之建隆元年太祖受命即遣使以书谕景二月景遣使贡绢匹银两贺登极每岁冬正端午长春节皆以土产珍异金银器用绘帛片茶为贡煜字重光景第六子也本名从嘉少聪悟喜读书属文工书画知音律建龙二年景迁洪州立为太子监国是秋袭位居建康改名煜奉表陈绍袭之意太祖诏答焉自景画江内附周世宗贻书于景至是因煜之立始下诏而不名煜每闻朝廷出师克捷及嘉庆之事必遣使犒师修贡其大庆即更以买宴为名别奉珍玩为献吉凶大礼皆别修贡助开宝四年冬以将郊祀又遣弟从善来贡会岭南平上表遂改唐国主为江南国主又上表请所赐诏呼名许之太祖以从善为泰宁军节度赐第留京师太祖虑其难制令从善谕旨于煜使来朝煜但奉方物为贡七年秋诏煜赴阙煜称疾不奉诏冬乃兴师致讨以宣徽南院使义成军节度曹彬为西南面行营都部署山南东道节度潘美为都监王师克池州又破其众二万于采石矶初将有事江表江南进士樊若水诣阙献策请造浮梁以济师太祖遣高品石全振往荆湖造黄黑龙船数千艘又以大鉴载巨石竹絚自荆渚而下及命曹彬等出师乃遣八作使郝守浚等率丁匠营之乃先试于石脾口移置采石三日而成济江若履平地八年春王师傅城下煜犹不知一旦登城见列栅于外旌旗遍野始大惧知为近习所蔽遂杀继勋初彬之南征也太祖亲谕之曰卿至彼慎勿暴掠可示以兵威俾自归顺不必急攻及彬军围城又命左拾遗知制诰李穆送从镒还本国谕以手诏促其降会润州平煜遣其臣徐铉周惟简奉方物来贡求罢兵不许俄复遣铉等入贡仍乞缓师又不答但厚赐遣之八年冬城陷曹彬等驻兵于宫门煜率其近臣迎拜于门彬等上露布以煜并其宰相汤悦等四十五人上献太祖御明德楼以煜尝奉正朔诏有司勿宣露布止令煜等白衣纱帽至楼下待罪诏并释之封违命侯　陆游入蜀记采石一名牛渚与和州对岸江面比瓜州为狭故隋韩擒虎平陈及本朝曹彬下南唐皆自此渡然微风辄浪作不可行刘宾客云芦苇晚风起秋江鳞甲生王文公云一风微吹万舟阻皆谓此矶也矶即南唐樊若水献策作浮梁渡王师处初若水不得志于李氏诈祝发为僧庐于采石山凿石为窍及建石浮图又月夜系绳于浮图棹小舟急渡引绳至江北以度江面既习知不谬即亡走京师上书其后王师南渡浮梁果不差尺寸 
　　大哉仁　吴越钱俶献其国也 
　　大哉仁万世辅皇后明明监于下俶若曰亶为民封殖一姓吁不仁瞻彼日月爝火敢出震震皇皇帝命是式吏具税租府具版图尔岂固负俾民作殍维宋之仁中天建国吴山越涛卫我帝宅维俶之仁世世丽泽子孙来朝车马玉帛
　　宋史吴越钱俶字文德杭州临安人祖镠因黄巢之乱据有吴越昭宗授以杭越两藩节制封彭城郡王历梁后唐加吴越国王卒子元瓘嗣元瓘卒子佐嗣佐卒弟倧嗣为其大将胡进思所废遂迎立俶俶即元瓘第九子也建隆元年授天下兵马大元帅开宝七年冬讨江南遣内客省使丁德裕赍诏以俶为升州东面招抚制置使八年俶率兵拔常州加守太师诏俶归国俶遣大将沈承礼率兵水陆随王师平润州遂进讨金陵九年二月俶与其妻孙氏子惟浚平江节度使孙承佑来朝将至车驾先幸礼贤宅按视供张之具及至诏俶居之四月令俶归国太宗即位加食邑五千户太平兴国三年三月来朝四月会陈洪进纳土俶上言以所管十三州献于阙下诏封俶为淮海国王仍改赐宁淮镇海崇文耀武宣德守道功臣即以礼贤宅赐之惟浚为节度使兼侍中惟治为节度使惟演为团练使惟愿暨侄郁昱并为刺史弟仪信并为观察使将校孙承佑沈承礼并为节度使雍熙元年改封汉南国王四年春出为武胜军节度改封南阳国王俶久被病四上表让国王改封许王端拱元年春徙封邓王卒年六十 
　　讴歌归　陈洪进以漳泉来献也 
　　讴歌归兮四海一强旗溃兮弱国入彼无诸兮计将安出天不震兮民不荼象齿贡兮沈水输保室家兮长娭娱
