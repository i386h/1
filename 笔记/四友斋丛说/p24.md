<!-- { "loadSidebar": true } -->
　　松江旧俗相沿，凡府县官一有不善，则里巷中辄有歌谣或对联，颇能破的。嘉靖中，袁泽门在郡时，忽喧传二句云：“东袁载酒西袁醉，摘尽枇杷一树金。”盖泽门有一同年亦袁姓者，住府之东，颇相厚妮。时有曲室之饮，故当时遂有此谣。人以为沈玄览所造，遂以事捕之，庾死狱中。沈平日有唇吻，善讥议。然此谣实不知其果出于沈否也。余尝记得小时闻有一对云：“马去侯来齐作聂张，仲贤良是太守喻公。”时沈尚未生。盖马骙侯自明为同知，聂瓒齐鉴为通判，而知县则张仲贤也。一句之中而五人之臧否莫遁。后孔太守在任，时聂双江初到，只有三耳无闻一孔不窍之谣。近年又有“松江府同知贪酷拚得重参，华亭县知县清廉允宜光荐”之对。时潘天泉为同知，潘名仲骖。倪东洲为华亭尹，倪名光荐故也，是非之公毫发不爽，岂当时皆沈子所造耶？然古贤圣之君则令士传言庶人谤，子产之不毁乡校，正欲以闻谤也。今乃陷之以死，是何无人道耶？ 

　　●卷十九子一 

　　自《六经》之外，世之学者，各以其道术名家。虽语孟、学、庸皆子也，但孔子之学最正。而其言与六经相参，当与六经并行矣。若曾子、子思、孟子，亲得孔氏之传。而《大学》、《中庸》、《孟子》三书，则《论语》之翼也，故今世亦与《论语》并行。自余枝分派别，太史公定著为六家，则道德、儒、墨、名、法、阴阳六者是也。后此枝渐繁，流渐广，益以纵横兵农医卜之类，又别为九流。而其目遂不可胜举矣。余取其最著者论之，仲长统有言，百家杂碎，请用从火，虽无讥焉可也。凡子之类自十九至二十共二卷。 

　　《老子》首章读法。 

　　道，（句）可道非常道。（句）名，（句）可名非常名。（句）无，（句）名天地之始。（句）有，（句）名万物之母。（句）故常无，（句）欲以观其妙。（句）常有，（句）欲以观其窍。此两者同出而异名，同谓之玄。玄之以玄，众妙之门。今世之读者，皆作“道可道，（句）非常道。（句）名可名，（句）非常名。（句）无名，（句）天地之始。（句）有名，（句）万物之母。（句）故常无欲，（句）以观其妙。（句）常有欲，（句）以观其窍。（句）此读，于议颇不协，必当以前所读者为正。 

　　王弼《易经注》，渊微玄着，正所谓要言不烦者也。至其注《老子》，便觉冗长。如出二手，此不知何故。而世说以为何平叔见王注精奇乃神伏者何耶？或者今《道藏经》所传，非辅嗣旧本也。何平《叔道德》二论，世亦不传矣。 

　　太史公论《六家要旨》，其言道家曰：“其为术也，因阴阳之大顺，采儒墨之善，撮名法之要；与时迁移，应物立变；化俗施事，无所不宜。”指约而易操，事少而功多，则尊之也至矣，故班固讥其进道德而黜儒术。然孔子之所欲明者亦道也，谓之曰道，正合尊之。夫所谓道云者，如黄帝广成子之类皆是也。今世并不传其说，独老子《道德》五千言，翼以《庄子》一书，遂与六经并行，谓之三教，历万世而不灭，则亦何可轻议之哉？ 

　　阮籍通《老子》论曰：道法自然，易谓之太极。春秋谓之元，老子谓之道。 

　　“玄之又玄”注，钟会曰：幽冥晦昧，故谓之玄。 

　　“谷神不死”章注，王弼曰：谷神者，谷中央无者也。传奕曰：谷幽而通者也。司马光曰：虚，故曰谷；不测，故曰神。 

　　“玄牝之门”章注，王弼曰：门，玄牝之所由也。本其所自，与太极同体。故谓天地之根也。欲言存耶，不见其形。欲言亡耶，万物以生。故曰绵绵若存，无物不成。而不劳也，故曰不勤。 

　　严君平注《老子》，其文甚奇，世多未见，如云肝胆为胡越，眉目为齐楚。又云：生不枉神，死不幽志。又云：天地亿万，而道王之；众灵赫赫，而天王之；倮者穴处，而圣人王之；羽者翔虚，而神凤王之；毛者蹠实，而麒麟王之；鳞者水居，而神龙王之；介者深处，而灵龟王之；百川益流，而江海王之。又云：言为福匠，默为害工。进为妖式，退为孽容。尝鼎一脔，可知其味也。 

　　“其上不皦”章注，钟会曰：光而不耀，浊而不昧。绳绳其无系，汎汎乎其无薄也。微妙难名，终归于无物。 

　　“归根曰”静章注，王弼曰：凡有起于虚，动于静。故万物虽并动作，卒复归于虚静。各反其始，归根则静也。 

　　“绝圣弃智”章注，司马光曰：属着也，圣智仁义巧利，皆古之善道。由后世徒用之为文饰，而内诚不足，故令三者皆着于民而丧其实也。 

　　“重为轻根”章注，王弼曰：凡物轻不能载重，小不能镇大。不行者使行，不动者制动，是以重必为轻根，静必为躁君。 

　　“上德不德”章注，钟会曰：体神妙以存化者，上德也。 

　　老子生之徒十有三章，诸家注皆不能发其义。韩非解老卷中，亦有论生之徒十有三一段，语亦未明。唯苏子由注云：“天之生人，大率以十分言之。能尽其天年以正命而终者，此生之徒也，常十分中有三；其孩抱夭折，或以疾病中岁而亡者，此死之徒也，常十分中有三。或以兵革，或以压溺，或以生生之厚自贼其生，是皆暴横不以正命而死，此民之生动之死地者也，亦常十分中有三，岂非生死之道九，其入于不生不死者一而已乎。老子言其九，不言其一，使人自得之，以寄无思无为之妙，其义甚长。 

　　《老子》曰：知其雄，守其雌，为天下豁。知其白，守其黑，为天下式。知其荣，守其辱，为天下谷。若不能雄而但守雌，不能白而但守黑，不能荣而但守辱，则老子乃一无识无用之人矣。唯能雄而不为雄，知白而不为白，能荣而但守其辱，然后为老子之妙用也，溪谷亦只是能受之物。 

　　《老子注》绝无佳者，唯严君平《道德指归论》二卷，颇能发老子之趣。余家旧有抄本，今久已失去。近代王顺渠、薛西原有《老子忆》、《老子集解》二书刻行。 

　　《庄子》盖本于《老子》，则知老子者宜莫若庄子矣。《庄子》“天下篇”，其论诸家道术，则以关尹与老子并列。其言曰：以本为精，以物为粗，以有积为不足，澹然独与神明俱。古之道术有在于是者，关尹老聃闻其风悦之。建之以常无有，主之以太一。以濡弱谦下为表，以空虚不毁万物为实。关尹曰：在已无居，形物自著。其动若水，其静若镜，其应若响。芴乎若亡，寂乎若清。同焉者和，得焉者失。未尝先人，而尝随人。《老聃》曰：知其雄，守其雌，为天下谿。知其白，守其黑，为天下谷。人皆取先，己独取后，曰受天下之垢。人皆取实，己独取虚，无藏也故有余。岿然而有余，其行身也徐而不费。无为也而笑，巧人皆求福，己独曲全，曰苟免於咎。以深为根，以约为纪，曰坚则毁矣，锐则挫矣。常宽容于物，不削于人，可谓至极。关尹老聃乎，古之博大真人哉。 

　　《庄子》自叙其道术，则曰芴漠无形，变化无常。死与生与，天地并与，神明往与。芒乎何之，忽乎何适，万物毕罗，莫足以归。古之道术有在于是者，庄周闻其风而悦之。以谬悠之说，荒唐之言，无端崖之辞，时恣纵而不傥，不以觭见之也。以为天下为沈浊，不可与庄语。以卮言为曼衍，以重言为真，以寓言为广，独与天地精神往来，而不敖倪于万物；不谴是非，以与世俗处。其书虽环玮而连抃无伤也。其辞虽参差淑诡可观，其充实不可以已。上与造物者游，而下与外死生无终始者为友。其于本也，弘大而辟，深闳而肆；其于宗也，可谓稠适而上遂矣。虽然，其应于化而解于物也。其理不竭，其来不蜕，芒乎昧乎，未之尽者。 

　　黄帝广成之说，唯庄子中载其数语，如言至道之精，窅窅冥冥。至道之极，窅窅默默。无视无听，抱神以静，形将自正。必静必清，无劳尔形，无摇尔精，乃可以长生。目无所见，耳无所闻，心无所知，女神将守形，形乃长生。慎女内，闭女外，多知为败我，为女遂于大明之上矣。至彼至阳之原也，为女人于窈冥之门矣。至彼至阴之原也，天地有官，阴阳有藏，慎守女身，物将自壮。我守其一，以处其和，故我修身千二百岁矣。吾形未尝衰，其言皆与老子相出入，亦是庄子书中精神最发露处。 

　　罗勉道《庄子循本》序曰：庄子为书，虽恢谲佚宕于六经外，譬犹天地日月，固有常经常运。而风云开阖，神鬼变幻，要自不可阙，古今文士每奇之。顾其字面自是周末人语，非后世所能晓。然尚有可徵者，如正获之间于监市履豨，乃大射有司正司获见仪礼。解之以牛之白颡者，与豚之亢鼻者，与人之有痔病者，不可以适河。乃古之天子春有解祠，见汉郊祀志。唐子乃掌堂涂之子，犹周王侯之子称门子。义台乃仪台，郑司农云：故书仪为义，其脰肩肩，见考工记梓人为磬文数目顾胫。肩即顾字，如此类不一。而士无古学，不足以知之。漫曰此文字奇处妙绝，又乌识所谓奇妙，千八百载作者之意，郁而未伸，剽窃之用，转而多误。 

　　《庄子》“逍遥”，旧是难处，诸名贤不能拔理于郭向之外。后支道林卓然标新理於二家之表，立异义于众贤之外。皆是诸名贤寻味之所不得，后遂用支理。 

　　向子期郭子玄《逍遥义》曰：夫大鹏之上九万尽，鷃之起榆枋，小大虽差，各任其性。苟当其分，逍遥一也。然物之芸芸，同资有待，得其所待，然后逍遥耳。唯圣人与物冥而循大变，为能无待而常通。岂独自通而已？又使有待者不失其所待，不失，则同於大通矣。 

　　支氏《逍遥论》曰：夫逍遥者，明至人之心也。庄生建言大道，而寄指鹏鷃。鹏以营生之路旷，故失适于体外。鷃以在近而笑远，有矜伐于心内。至人乘天正而高兴，游无穷于放浪。物物而不物于物，则遥然不我得。玄感不为不疾，而速则逍然靡不适。此所以为逍遥也。若夫有欲，当其所足，足于所足，快然有似天真。犹饥者一饱渴者一盈，岂忘烝尝于糗粮，绝觞爵于醪醴哉？苟非至足，岂所以逍遥乎？此向郭注之所未尽。 

