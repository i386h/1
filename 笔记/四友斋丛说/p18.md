<!-- { "loadSidebar": true } -->
　　郑九石为同知时，某甚蒙其知爱。时某尚寓苏州，每归往见，即再三言曰：“公，高人也。久寓他郡，此有司之耻也。必强公归以为地方之重。”己巳年，余移家还松，而九石适有量田之命。余即语人曰：九石举止详雅，是一儒者，常煦煦然仁爱人，亦欲人人仁爱之；但少刚决，易为人所欺。此举不但松江百姓不蒙其惠，亦恐终为九石之累也。后始事之日，即率公正良民人等至城隍设誓。余闻而笑曰：信不由中，质无益也。况要盟者无信乎此？朝廷大事，苟一心持正而峻法以行之，谁敢不肃？乃必假之盟誓耶。夫朝廷赫然显著之法，彼不知畏，犯者接踵。若但怖之以冥漠无据之神，彼亦何惧哉？卒之法不画一，弊孔百端。公正良民肥家润屋，而粮额加重，小民家家受祸，谤议喧腾。今上司与府县先生非不知之，但皆重更革乐因循耳。然百姓疲困日甚，极而必反。上天眷佑，有一任事者出，岂无厘正之日耶？ 

　　人言始创低薄之说，盖因当事之人要做人情奉承权势，寻思无计，因与吏胥商确，一杨姓者偶进此说，遂奋然行之。然此系是朝廷大计，送者固不通，而受者亦岂有天道人心者哉？自此门一开，而此胥遂囊橐其中，纳贿几万。今查低薄之田，非豪家即富室，可以知矣。余谓纵使官府贪残，不过害及一人。稍滥及，亦只是一时而已。若钱粮作弊，飞洒各区，则是家至户到，无不受其荼毒。而子子孙孙赔貱日久，至於转死沟壑，皆由于此。人但言众轻易举，而不知积羽之能折轴耶。阴骘之大，莫甚于此，且此系是朝廷血脉，百姓脂膏，若蔑视国法，任其私情，转移自由，轻重在手，则是侮弄神器矣。夫侮弄神器者，其法当与无上者等，则是太祖剥皮楦草之刑，岂非专为此辈耶？若非及今改正，则民怨未息。而将来之事有不可胜言者矣。 

　　近闻太府李葵庵先生欲革去低薄之说，将田上所免粮，补东乡鱼池积水河之额。俄有调官之报，遂不果行。此是东乡百姓无福也。 

　　余始创为经纬二册之说，今亦采用之。但当时不曾讲求，失其初意。盖经册是户册，即太祖黄册，以户为主而田从之，户有定额，而田每年有去来。纬册乃田册也，以田为主而户从之，田有定额，而业主每岁有更革。田有定额，则粮有定数。每年只将经册内各户平米总数合着纬册内田粮总数，照会计轻重派粮，则永无飞走陷匿之弊矣。 

　　经册图式 
　　一户某人 
　　人几丁， 
　　田几顷几拾几亩。 
　　上乡田若干， 
　　若干坐落某区某图， 
　　若干坐落某区某图。 
　　中乡田若干， 
　　若干坐落某区某图， 
　　若干坐落某区某图。 
　　下乡田若干， 
　　若干坐落某区某图， 
　　若干坐落某区某图。 

　　此户册也，即太祖所定黄册，凡征粮编役用之。每年推收过割，各图逐一开注，送县会计其数。查筭明白，攒造一册，据此征收，庶无脱漏。若一户而各区纳粮，则吏书得以出入隐弊，而其弊不可胜言矣。是即旧规所谓白册，至十年后大造黄册之时，亦有依据，将第九年之册为主，再加查审，不甚费力。二册俱要各圩里长编造，盖一圩之田亦不甚多，其业户佃户里长必自知之。若佃户还此人之租，而田在别人名下，即系诡寄，极易稽查。若里长造册，通同容隐，严为禁约，处以重罪。亦可以革诡寄影射之弊矣。 

　　纬册图式 
　　上乡某区田总若干亩， 
　　某人田若干，系某区某图人， 
　　某人田若干，系某区人。 
　　中乡某区田若干亩， 
　　某人田若干，系某区人。 
　　某人田若干，系某区人。 
　　下乡某区田若干亩， 
　　某人田若干，系某区人。 
　　某人田若干，系某区人。 

　　此田册也。各区各圩之田皆有定额，如有买卖易主，即照经册各人户内扣改佃户姓名，各图查筭明白，送县攒造，发与管粮官。将经册内各户上乡田粮合着纬册内上乡粮数，经册内各户中乡田粮合着纬册内中乡粮数，经册内各户下乡田粮合着纬册内下乡数，查筭明白，务要相同，则安得有弊容于间？今不放收除，必要逐区还粮，正恐吏胥作弊耳。然今之征收，甚至一户之田有数十处分纳者，其各户田少之处，亦有止纳一二钱者。烦费百出，且头项太多，官府稽查亦自不易。若二册之式一定，则奸弊可以尽革，官府何不从其省而便者哉？ 

　　大抵东乡之民勤而耐劳，西乡之民习於骄惰。东乡若经旱灾，女人日夜纺织，男子采梠而食，犹可度命。西乡之人一遇大水，束手待毙，此则骄惰害之，实自取也。然长民者无术以驱之勤，独奈何哉？ 

　　初立清浦县时，余偶至南京，即往拜东桥。东桥问曰：“贵府如何又新创一县？”余对又青龙地方近太仓州，离府城甚远，因水利不通，故荒田甚多。有人建议，以为若立一县则居民渐密，水利必通，而荒田渐可成熟矣，故有此举。东桥即应声言曰：“如此，则当先开河不当先立县。毕竟立县后，水利元不通，而荒田如故，县亦寻废。”乃知前辈论事皆有定识，不肯草率轻有举动也。 

　　青龙自唐以来，是东南重镇也。相传有亭桥六座，亦通海舶。由白鹤江导吴淞出海，宋时设水监于此，盖以治水利兼领海舶也。宋时卖官酒，酒务亦在此处。江南所卖官酒，皆于此制造。入我朝来，水道湮塞，而此地遂为斥卤矣。祖宗时，松江旧有水利通判一员，谓之治农官。嘉靖中以为冗员，已经裁省。夫朝廷粮饷取给东南，然其生之之源，全在於农。农之耕种，全赖水利，则治农官其可以为冗员而裁革之耶？今清浦县既立不成，当奏复水利通判。于青龙镇设一衙门，令其住扎。上司不得别有差委，专官水利，则庶乎有所责成，而松江之农事可以无忧矣。 

　　松江之田，高下悬绝。东乡最高，畏旱；西乡最低，畏水。但东乡每年开支流小河，西乡每年筑围岸，而水利之事尽矣。 

　　吕沃洲旧为苏松巡按，后在南京与某交款，喜谈经济。自谓巡按时以为苏松急务莫重于水利，故吴松江白茅塘七汉港等处，皆亲至相度，得其源委，逐一成图本，今藏在苏州府库中。锐意欲开浚诸大河，后不曾到苏松行事，遂不得行。前年海刚峰来巡抚，遂一力开吴淞江。隆庆四年五年皆有大水，不至病农，即开吴淞江之力也。非海公肯担当，安能了此一大事哉？ 

　　白茅塘是李充嗣巡抚时曾一开浚，是嘉靖初年，其所费不赀，今吴淞江之费，特十之二三耳。由海公清白，不妄用又用法严也。然白茅塘不二十年即已湮塞。盖海中皆浑水，潮来时浑水涌入，潮平后停一时始落，浑泥皆淀在河底，河焉得不湮塞哉？夏忠靖治水时，均繇内原编有淘河夫银。今不知作何项支销去矣？ 

　　江南自有倭夷之变，用兵六七年，中更总督数人，所费钱粮数百万，然毫发无用。唯胡梅林稍能建功，如擒徐明山，掳麻叶，诱致汪直，皆其谋也。其破冒钱粮虽多，然其功亦何可终掩哉？一时如曹东村任复庵，忠勇绝人，然卒无所成，正以其量小惜费，不能用人耳。今不能成功之辈，一切置之不问，而独将任事之人置之于死，籍没其家，则此后谁复与朝廷任事哉？失政刑矣。 

　　沿海防守之处，起自吴淞。所历川沙南汇青村柘林而西抵金山卫营堡，凡五处，中间所设之兵，虽多寡不同，大率每处五百名。五处总二千五百名，亦有稍多之处，大约不出三千名。每名月给银八钱，则一年总计兵饷银三万两矣。但所募之人皆非土著，恐一朝有事，人皆瓦解？此其所可虑者一也。每领兵饷，则吏胥队长蚕食其中，而兵无实惠，此其所可虑者二也。兵人坐食兵银，渐成骄惰，散操之余，游手生事，因而乱法，此其所可虑者三也。常年春汛之后，五百之兵革去其半，待来春重募，亦为重惜兵饷也。然每年新兵，教习武艺，亦自不易，况革去之人，素习骄悍，不能保其无他，此其所可虑者四也。今海上无警，宿兵无用之地，而每年秋粮中加派银数万，使百姓坐而待困，此其所可虑者五也。故为今之计，莫善於屯田。某尝计之，每兵一名，给田二十亩，若此处有兵五千，当买田一万亩。大率每年兵银五千，则田价将彀一半。如少，则以各项下脏罚银买添，或更少，则以入官田足之。权其重轻，则所费者少，所省者多，一劳而永逸矣。其所募之兵，皆要本地人，凭里长开报。必须海防府官与把总指挥公同拣阅，令其夏秋务农，冬春讲武，是即古人寓兵于农之意。如是则兵皆土著且终岁力作，无暇游手，则不至骄悍。各兵既已受田，每年至秋亦不必裁省，而百姓每岁亦省加派银数万，是一举而五虑可以尽去，则何故不遂行之？昔袁泽门在任时，余偶论及之。泽门曰：“我近日条陈八事申呈上司，已准行五件，屯田是头一件。独不肯行，不知何也。” 

　　●卷十五史十一 

　　余最喜寻前辈旧事。盖其立身大节，炳如日星，人人能言之；独细小者人之所忽，故或至于遗忘耳。然贤者之一嚬一笑，与人自是不同。尝观先儒，如司马文正公《涑水纪闻》，范蜀公《东斋日记》，邵氏《闻见绿》，朱弁《曲洧旧闻》，与诸家小说，其所记亦皆一时细事也。故余于前辈之食息言动虽极委琐者，凡遇其子弟亲旧，必细审而详扣之，必欲得其情实。况识其小者，又不贤之责也。故就其所闻聊记一二云耳。 

　　刘瑾擅国日，邵二泉先生与同官一人以公事往见。此人偶失刘瑾意，瑾大怒，以手将桌子震地一拍，二泉不觉蹲倒，遗溺于地。二泉甫出，而苏州汤煎胶继至。瑾与汤最厚，常以兄呼之。瑾下堂执汤手而入，因指地下湿处语汤曰：“此是你无锡邵宝撒的尿。”盖二泉本正人，但南人惟怯，一震之威乃可至此。则《宋史》载杨文公便液俱下事，庸亦有之，然杨公亦正人也。人言瑾元无反谋，只此一事，虽族灭亦岂为过。此事闻之王雅宜。 

　　顾东桥文誉籍甚，又处都会之地，都下后进皆来请业，与四方之慕从而至者，户外之屦常满。先生喜设客，每四五日即一张燕，余时时在其座。先生每燕必用乐，乃教坊乐工也。以筝琶佐觞，有小乐工名杨彬者，颇俊雅，先生甚喜之，常诧客曰：“蒋南泠诗所谓消得杨郎一曲歌者，正此子也。”先生每发一谈，则乐声中阕。谈竟，乐复作。议论英发，音吐如钟。每一发端，听者倾座，真可谓一代之伟人。 

