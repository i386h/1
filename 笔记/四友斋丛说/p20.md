<!-- { "loadSidebar": true } -->
　　王雅宜自辛卯秋在东桥处见余兄弟行卷，是年秋南归。卧疴於石湖之庄，连寄声于张王屋董紫冈，欲余兄弟一往相见。余与舍弟叔皮即移舟造之，雅宜相见甚欢。饭后送至治平寺作宿，寺距其庄三四百步所。寺有石湖草堂，乃蔡林屋与雅宜兄弟读书处也。适陆幼灵芝亦在寺中，遂相与盘桓数日。每日必请至庄中共饭，尔时雅宜虽病甚，必起坐共谈。雅宜不喜作乡语，每发口必官话，所谈皆前辈旧事，历历如贯珠，议论英发，音吐如钟。仪状标举，神候鲜令，正不知黄叔度卫叔宝能过之否。可惜年四十而卒。今眼中安得复见此等人？ 

　　孙季泉转南宗伯，赵大周先生曰：“季泉留心于诗，此来当必与君结社矣。”后季泉至，果时相酬唱。又以孙王唱和集命某作序，极为相知。然终日相对，唯谈作律诗之法，不及其他。夫官至宗伯，其所当讲者多矣。余心不谓然，然其以清谨持己，以严正守官，一时士宦罕见其俪。 

　　南京前辈如徐髯仙许摄泉诸人，许即太常卿仲贻之父，其神情高远，绝无都城纨绮市井之习，亦一时胜士。东桥石亭诸公甚重之。余小时至南都，数与游处。后窃禄时，二公已亡，每思其人，辄为惘然。 

　　徐髯仙豪爽迭宕，工书能文章，善为歌诗，有声庠序间。后以事见黜，遂为无町畦之行。先朝荐绅中如储柴墟（瓘）、庄定山（昶）皆严正之士。见柴墟集中有与徐子仁书极相推与，又见其家藏写真，乃柴墟定山徐承之及徐子仁四人共作一轴，上各书赞，又有以见前辈持己极严，而责人甚恕，犹有古宽大博厚之风。 

　　唐六如中解元日，适有江阴一巨姓徐经者。其富甲江南，是年与六如同乡举，奉六如甚厚。遂同船会试。至京，六如文誉籍甚，公卿造请者阗咽街巷。徐有戏子数人，随从六如日驰骋于都市中。是时都人属目者已众矣，况徐有润屋之资，其营求他径以进，不无有之。而六如疏狂，时漏言语，因此里误，六如竟除籍。六如才情富丽，今吴中有刻行小集，其诗文皆咄咄逼古人。一至失身后，遂放荡无检，可惜可惜！ 

　　宸濠甚慕唐六如，尝遣人持百金至苏聘之。既至，处以别馆，待之甚厚。六如住半年余，见其所为多不法，知其后必反，遂佯狂以处。宸濠差人来馈物，则倮形箕踞，以手弄其人道，讥呵使者。使者反命，宸濠曰：“孰谓唐生贤，直一狂生耳。”遂遣之归。不久而告变矣，盖六如于大节能了了如此。 

　　余尝访之苏人，言六如晚年亦寡出。与衡山虽交款甚厚，后亦不甚相见。家住吴趋坊，常坐临街一小楼。惟求画者携酒造之，则酣畅竟日。虽任适诞放，而一毫无所苟。其诗有“闲来写幅青山卖，不使人间作业钱”之句，风流概可想见矣。 

　　●卷十六史十二 

　　吾松江与苏州连壤，其人才亦不大相远。但苏州士风，大率前辈喜汲引后进，而后辈亦皆推重先达。有一善，则褒崇赞述无不备至，故其文献足征。吾松则绝无此风，前贤美事皆湮没不传，余盖伤之焉。今据某闻见所及，聊记数事，恨不能详备也。 

　　太祖时，吾松江始以征聘仕官于朝者有朱孟辨，尝观洪武圣政记。孟辨以翰林院编修改中书舍人，则知国初尚有中书省为政府，故中书舍人官在编修上也。朱号沧洲生，能诗，工四体书，亦善画。 

　　顾禄字谨中，为太常典簿，以事当法。时太祖初行洪武正韵，世人尚未遵用。禄自陈所作诗皆正韵，太祖取视之，果然，遂得释。故其诗至今称为《经进集》云。 

　　永乐十八年闰正月，天下取到人材十三人。擢左布政使四人，马麟湖广、盛颐江西、俞景周山东、周克毅广西；右布政三人，孙豫山西、江润河南、艾瑛浙江。左参政二人，陆免四川、吴衡陕西；右参政二人，杨敬福建、李泰广东。右参议二人，赵瑛江西、金恕山西。皆以布衣而跻方面极品，尤异事也。相传文皇夜梦十三人共扶一殿柱，又一马遍身生鳞。明日引见，其数正合而麟居首，故有是命。其山西右布政孙豫，松江人，家住郡城东南五十里观河庵之西，即余太夫人之曾大父也，历官省辖，毫发不苟。家甚贫薄，子孙至不能自存，今依余家以居。 

　　二沈学士以善书供奉成祖朝，与中书舍人无锡王孟端同时，三人皆能诗文，且人品清高。今之以甲科在翰林者未必能过之，乃知前辈有人。大沈名度，字民则，号自乐。二沈名粲，字民望，号简庵。 

　　蒋性中为给事中，甚清介，贫苦刻历。家居时，尝驾一小舟入城，止带村仆二人。遇潮落水逆，船不得进，遣二仆上岸牵挽，蒋自到舟尾刺船。适一粪船过，偶触之，蒋本村朴，乡人不知，大加窘辱。二仆历声言曰：“此是蒋老爹，如何无礼？”蒋骂家人曰：“奴才哄人，此处那得个蒋老爹。”促家人牵船径去。 

　　蒋给事曾因公差泊舟江浒。有一官船继至相并，即过船共奕。适有一女子至江边洗圊桶，官随呼隶人缚之。此女甫到家，即闻岸上有哭声。蒋谓是此女畏责而哭耳，不知其已死矣。再三劝解，寻命释之。俄而此女复苏，临别语给事曰：“明日我先去，公且未可行。”次日侵晨，见一舟凌风而去，上有旗号曰江湖刘节使，公遂不敢解维。是日开船者皆覆没。盖公之素行通於神明，故此神来告之耳。 

　　太祖定鼎金陵。其宫殿牌额各衙门与诸敕建寺观题署，皆詹希源笔也。成祖迁都北平，其宫殿牌额，皆朱孔阳笔也。孔阳，松江人，工署书，兼善画。其子晖亦能书，官中书舍人。 

　　吾松不但文物之盛可与苏州并称，虽富繁亦不减于苏。胜国时，在青龙则有任水监家，小贞有曹云西家，下沙有瞿霆发家，张堰有杨竹西家，陶宅有陶与权家，吕巷有吕璜溪家，祥泽有张家，干巷又有一侯寡。吕璜溪即开应奎文会者是也。走金帛聘四方能诗之士，请杨铁崖为主考。试毕，铁崖第甲乙，一时文士毕至，倾动三吴。瞿氏，即志中所谓浙西园苑之盛惟下沙瞿氏为最者是也。曹云西，即所谓东吴富家，唯松江曹云西、无锡倪云林、昆山顾玉山声华文物可成并称。余不得与其列者是也。杨竹西，即有不碍云山楼者是也。余尝见其像，吴绎写像，倪云林布景，元时诸名胜题赞皆满。干巷侯家，亦好古，所藏甚富。一日遭回禄，其家有盈尺玉观音，白如凝脂，乃三代物，至宝也。拾袭藏之楼上，火炽。主人至楼上取观音，为烟所蔽不得下，抱观音焚死于楼梯者是也。张氏，即有三味轩者是也。想吾松昔日之盛如此，则苏州亦岂敢裂眼争耶？今则萧索之甚，较之苏州，盖十不逮一矣。 

　　吾松文物之盛亦有自也。盖由苏州为张士诚所据，浙西诸郡皆为战场，而吾松稍僻，峰泖之间以及海上皆可避兵。故四方名流汇萃于此，薰陶渐染之功为多也。 

　　孙道明家于泗泾，乃一市井人也。在胜国时，日唯以抄书为乐。其手抄书几千卷，今尚有流传者，好事者以重价购之。 

　　钱文通小时即有文誉。郡中有一僧，名善启，字东白，号晓庵，亦有诗名，能书，乃十大高僧之流亚也。永乐中召至京修永乐大典，初居延庆寺，后为僧官，住持南禅。周文襄公为巡抚，甚重之，每公事稍暇，即往南禅与启公谈晤。时钱文通为秀才，亦与启公交款。一日学中散堂后，文通过诣启公，以蓝衫置栏栒上。继而文襄适至，屏当不及，文襄问是某秀才蓝衫。启公因称文通之才，文襄即请相见，索其旧作观之，大加赏识，遂为相知。后文通登第入翰林，文襄尚在任，因送郡东东他仓基与文通作第宅。今钱氏东门之居，即旧仓基也。 

　　志中言：启东白永乐戊子主郡之延庆寺。戊子是永乐六年，则文通为秀才时，正东白修《永乐大典》回为僧官住南禅日也。 

　　钱文通宣德十年登第。在翰林日，文才敏赡，书学宋仲温，入能品。文誉籍甚，四方以得其文与字者为荣。一时碑版照四裔，可谓盛矣。曾在内学堂教书，怀恩太监出其门下。后恩得时，遂援引以至要路，当时亦有入阁之议。而时望皆归吕文懿岳蒙泉，毕竟用此二公。盖交结内臣，交通之得力处在此，而损名处亦在此。士君子深当以此为鉴。 

　　黄汝申名翰，永乐九年进士，于文通为前辈。其诗比文通更为警拔。书学宋克亦遒劲，其署书端楷庄重，真有佩玉冠冕之意。曾见其传桂二字，乃张庄懿登第时所赠匾也。今子孙尚榜于楼中，比詹希源稍丰肥，然自是有丰韵可爱。但其人苟刻刚忿，颇不为乡评所归。志中谓其居家颇自恣，乡邻畏之。常骑白骡入城，见者敛避。盖实录也。 

　　正统间，王雪航桓、陆梦庵润玉同时皆工诗。王有《雪航集》，陆有《梦庵集》。时相城沈氏贞吉恒吉弟兄同居，家饶于财，是苏州名家。慕陆名，招致家塾，教其子弟。沈石田，贞吉子，即其门生也。 

　　张庄懿是英宗朝进士，选某道御史，方廿七岁，差山东巡按。初到临清，三朝行香。偶酒家酒标挂低了，掣落其纱帽，时初到官失去元服，人以为非吉兆，左右为之失色。公恬不为意，取纱帽带了径去。明日知州锁押此人送察院请罪。公徐语曰：“此是上司过往去处，今后酒标须挂得高些。”亦不与知州交一言，径遣出。盖公之宽大仁恕出于天性，不假修习。 

　　张庄懿为刑部尚书时，散衙后回家。路上遇一醉汉，此人素酗酒无赖。旁一人哄之曰：“你若夺得这老爹藤棍，方见你手段。”此人夺去其一，公亦不问，径归。此人酒醒，问其妻曰：“昨日醉归有甚事故？”其妻曰：“汝带一藤棍回。”其夫取视之，曰“此文官棍子也。”访之是张尚书。明日侵晨，头顶此藤，跪在长安街上。少顷公至，双藤缺其一。此人即扣头请死，公命隶人取其棍，竟不问。公之器度如此，其去王子明、韩稚圭何远。 

　　张庄简悦，在宪孝两朝声望甚重，孝庙深知之。为吏部侍郎时，尝缺尚书，孝庙注意欲用之。中官揣知上意，即差人来言：“爷爷要做天官，我知张侍郎是清官，与人没往来，然手帕亦须送我们一对，在爷爷面前好说话。”庄简不往。中官又差人来言：“张待郎既无人事，帖子亦送我们一个。”竟不往。后马端肃托人去讲，遂补冢宰。张升南京吏部尚书。 

　　张庄简号定庵，曹宪副时中亦号定庵，盖慕向庄简也。曹居乡，严重既不减张，加之乐易和厚，济以风雅，后辈皆乐亲之。寿至八十六，中秋是其诞辰。八十二时，西涯作清光八十二回圆诗来贺，朝贤属和者数人。后每岁寿日，即押前韵寄至。晚年不与人事，客至则留饮，写字作诗，有萧然物外之意。盖吾松一伟人也。 

