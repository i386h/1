<!-- { "loadSidebar": true } -->
　　张庄简致仕家居，端重严毅，与亲识少恩。虽宗族亦不肯假借毫发。庄懿官至兵部尚书，以太子少保致仕居家。坦荡和易，不设城府，亲友皆蒙其惠。庄简今子孙单弱，亦无显者。独庄懿子姓繁衍，一女一女孙皆至一品夫人，一曾孙登进士。曾玄孙已四十余，在国学庠序者几十人，郡中称为名族。则知庄简虽持身严正，但保全一己，终鲜及物之仁。庄懿在刑部时，其所奏行新例数十条，至今用之，则知仁恕所及，其所活者众矣。是以于定国之家，高门待封；严延年之母，扫地以望其丧之至。史册所载，报应之速，盖未有显明如此者。夫上帝以好生为德，而法家苟一轻重其手，人之死生立判，岂非天之最重者耶？则庄懿之报，实天有意于厚之也。 

　　夏止轩留心经济，其建白甚多，今载在郡志与名臣录中。读书有文，亦好古。其家所藏有太清楼帖二三卷，是宋榻奇品也，后归之其婿沈氏。沈名霁，字子公，中进士，是南道御史。 

　　钱文通之后，则有陈一夔、章公矩方、侯公绳直三人，一时皆有诗名。杨君谦雨夜七人联句记，一夔公绳皆与焉。余五人，则杨君谦、赵栗夫，吴人；王古直、王敬止，台州人；徐栗夫，杭人，皆名士也。 

　　联句记中杨君谦七人，每一人作一小传。一夔传中，称其好作诗，蕴藉典则，时有真诣语，如“咏秋怀”云“人老渐惊生白发，家贫未办买青山。”余以为自然妙句。君语余曰：“作诗须发得自家意思出乃佳。”余久有此意，口不能道，得君言遂添一悟境。盖其推一夔也可谓至矣。余谓非一夔不能为此言，非君谦不能知此言之妙。 

　　郡志中载一夔天顺壬午举于乡，会父丧，家居教授，不出者十年。至成化戊戌登进士第，释褐为刑部主事，其平反之政甚多。 

　　联句记中七人各有互相赠答诗。一夔赠赵栗夫云：“菜市街西新卜居，豆棚瓜蔓共萧疏。胸中富有书千卷，谁笑家无担石储。”栗夫得诗，连称妙甚。众客传观，皆赏以为雅裂。栗夫答云：“风流故与时情别，樗散偏于酒趣深。未老便怀投绂计，知公天性在山林。”注云：时公雅有长往之志。又王敬止赠一夔云：“君家垣西低草堂，常有数斗白银浆。五十官卑人不识，时时诗里吐虹光。”一夔答云：“梅黄诗句可争能，素操兼看冷似冰。他日期君何处是，龙门寺裹一枝藤。”一时七人之中，一夔自当称雄。 

　　侯公绳名直，华亭人，与徐栗夫同年进士。凡待选者将及五年，而后授刑部河南司主事，与赵栗夫同司。初君为进士时，余访君于安福寓楼，一见君知为君子。及君既官后，余复两差出，不得恒访君。余在都下日少，及差还，性又懒诣人，尝不得数数。余自知其过，然懒已入骨，不能改也。京师酬酢既多，又开目则有尘士，骑马往来稠人中，殊无趣向。余性又不解记路及人寓处，皆骤在骤易，非久在京师者，虽问得不能记也。余尝作手折疏之，然久亦不耐，遂亦废。而诣人家门下问人，苦无健仆，仆亦作南音对人，人答之殊不肯了了。京师人欲得官人自问，乃肯乐言。余以为难，故多失礼于人。受人刺有所未答，则终日念之。而京师以此为礼最重，至系喜怒，余深知之，然恒延缓，不能尽一一办也。余以为立马人家门下，投三指一刺，惟恐主人出。主人亦惟恐客人，此有何意哉？故三年来惟得诣侯君者二。余以为遇侯君未厚，而君自余初授主事时卧病在家，即与一夔、存敬、栗夫来贺，留连入夜乃去。心窃以为君过遇余不敢当。及会后，余病加益不出门，未尝遣一介持数字谢君。而近者存敬诸君初欲来时，余未尝敢望君至，及至则君亦在，余益德君。君真厚德人也，君和易自然，无贵贱长幼宜皆知爱之。赵栗夫赠君诗，以为如坐春风中，诚然诚然。君向与余会赵栗夫家时，亦有一夔存、敬同在。相与谈咏，时将及鸡鸣未散，君次日当引囚，例必早入朝候事，而君未尝有先去之色。及散，遂上马朝去，众皆以为难及。诸君言君每会必陪人坐，虽甚久不去，处处如此。推此一事，君之存心近厚可以见矣。于此一传，可见公绳立朝，无时俗之态，故见重于南峰如此。然于弘治之间，而士风已自如此，于今也何尤？ 

　　郡志中于侯公矩下，称其有文名，不载侯直能诗。今观七人联句中，公绳诗时有佳句，亦无忝于此六人者。乃知前辈皆有实学，不虚事表襮。今吾松为诗文者甚众，笃而论之，未必尽能出公绳右也。 

　　张东海为南安太守在郡日，有某布政将入觐，缄纸一箧，索公草书为京中人事。公笑曰：“此欲以书手役我也。”止书四纸以塞其请，余纸悉封还。 

　　钱文通旧祀乡贤祠中。郡人以公尝以大红云布作吉服入朝，内竖见而悦之，言于上前，故织染局遂有岁造大红布之例。贻华亭永害，嘉靖中斥去之。此二事张西谷所记。 

　　夫名宦乡贤二祠，盖所以崇德报功激劝来者，血食庙廷，夫岂细故，名宦则载在祭统，原以五者定之。我朝唯夏忠靖、周文襄有大功劳于江南。府官则太守樊莹经制粮运，同知王源奏减税额。此皆所谓法施于民者。又教授胡存道身卫庙学，以死勤事。此数公者，以祀典律之，可以无愧。其余虽循吏辈出，然无关于五者，但当于郡志中载之名宦传而已。乡贤则须有三不朽之业，谓立德、立功、立言三者是也。若但做文字，亦非立言之谓。我朝唯张庄简、蒋给事（性中）、曹定庵、顾东江、孙文简五人，东江人虽病其少隘，然刚方清介，特立独行，亦自难到。文简则厚德绝伦，皆可以为世法，此可谓立德。张庄懿在刑部奏行条例数十件，著在令甲；夏止轩建白如临清设兵备以联络两京之势，朝廷至今行之，可谓立功。如夏止轩作政监，亦足垂世立训，此可谓立言。钱文通则原无此三者，且多物议。故嘉靖初年，余新入学时，每一祭丁，则众议沸腾，有轻俊好讥议者，临祭时常以文通神主置於供桌之下。而西谷所谓斥去之者，不知果于何年也。衡山先生凡我辈在座，辄戒其子孙曰：“吾死后若有人举我进乡贤祠，必当严拒绝之。这是要与孔夫子相见的，我没这副厚面皮也。”今吾松士大夫子弟亦有为其父祖营求入乡贤祠者，无非欲尊显其父祖之意，此皆贤子孙也。但不入不为辱，苟既入而一有异议，或遭斥去，则辱及其父祖甚矣。是可不详审之哉？万历癸酉，冯南江入乡贤祠，余随郡中诸士夫往奠，见钱文通牌位尚俨然在列，不知西谷何从有此言。或既黜，而后有姑息者复仍旧设之耶？然不可考也。余遍观诸贤，自汉历宋元千二百余年，不过十余人。我朝二百年中，几四十有赢。乃知列圣陶镕，贤才辈出，固宜彬彬如此。世或谓今人不及古人，抑又何耶？然其中不能无臧否忧劣，后必有能辨之者。 

　　隆庆辛未十月，太府李葵庵先生行乡饮酒礼。府学推举士夫二人，申请一显宦一外官有厚赀者，葵庵皆不准行，即于申文后批发云：“郡中有里选，仕官积学砺行可范后学者，该学不知其人乎？”庠友陆云山者，有识之士，曰：此必为何柘湖无疑。遂作一呈子申府，葵庵批允，行学敦请。余往面辞二次，葵庵坚欲致之。余是狂生，本不足以尘渎朝廷大典，然余尝谓凡郡县有一善政及一切禁令，士夫皆当率先遵行以为百姓之望。乡饮固不足为某之重轻，但迩年乡饮，皆以请托行贿而得，故非高爵即富室也。今太府皆废阁不行，而独垂念一寒贱之士，不由学校推举，径自批行，某何敢自爱而不成全其美政乎？故勉强应命二次。然当读法升歌之际，仰窥圣祖垂世立训，举此巨典，而敬老尊贤之礼，郑重如此。则凡与斯饮者，能不感发思旧耶？某以谫劣叨坐介位，默自循省，不觉面赤发汗。故今已辞谢，不敢复出，以久玷清列矣。 

　　●卷十七史十三 

　　李希颜字原复，与东江同年进士。为人公正刚方，东江甚重之。为云南按察使，卒于官。其属纩时，滇中人见其穿大红袍乘大轿抬出衙门，皆以为平昔正直，阴司召作冥官也。 

　　顾东江清于弘治六年以解元会魁登第，李西涯当国甚爱之。时吾乡张庄简为吏部侍郎，东江首往谒之。时尚未考馆选，庄简有意欲留在吏部，语之曰：“我部中缺主事一员，今留汝在我部中亦好。”东江曰：“某是个书生，但会读几句书耳，于政体恐有未谙。”庄简曰：“汝但能照书本上行，几曾见错了。”亦可谓名言。 

　　顾东江丁内艰回日，钱鹤滩以修撰去官家居。一日来作享，不同诸士大夫，惟约旧朋友四、五人沈惟馨、王大用辈。其一人姓张忘其名，在白龙潭后住，以染作为业。家颇温厚，学虽不逮诸公，然其家好贤，常馆谷诸公者。人持银一钱，买三牲祭物，其猪首一枚不能掩豆，鹅一，鱼一，及香楮等物而已。祭文亦是鹤滩来东江家，以片纸起草，取大纸书之者。祭毕，鹤滩坐待，令主人治福物来共食。东江出语云：“不得陪诸公坐。”遂进去，诸人食毕而去。可见前辈举动，其真率简质类如此。东江居丧，既祥后，鹤滩来访。东江留饭，惟杀一鸡，买鱼肉三四品而已。时鹤滩已有酒病，畏见腥气，两人对饮直至更深。鹤滩要吃黄蚬，时深夜已无卖者。适东江一叔开蚬子行，遂往扣门取数升，烹食至夜半而去。此二事是其弟顾鹤泾说。顾小时为庠生，年八十余，诚笃人也。余每访以旧事，亲为余道之。 

　　东江居家时，不甚与士大夫来往。虽同年如宋大参（恺）、张掌科（弘至），亦不数相见。独喜与顾味芩（曦）、戚龙渊（韶）、张一桂（冕）诸布衣游处，而与顾尤厚。顾是一老儒，善诗，如横云山诗：“野人月黑偷金盎，山鬼天寒泣夜萝”之句，尚为人诵传。东江于士夫中独重周北野（佩）。东江家居不泛然交，与其所常会饮者，有张鸿胪东园，乃庄简任子，刘南村先世以琴供奉，人呼为刘弹琴者。陈约庵以举人官至州守，居常苦节。诸人皆薄宦，清贫无位势，或者东江之所重，又在此而不在彼也。 

　　东江致仕还家，即筑一傍秋亭在西园中，乃次子伯庸新造宅。尚未徙居，中多隙地，可以莳蔬也。东江日处其中，课僮仆锄灌。尝见其《农桑辑要》一书，涂抹删改，细书于行间及额上皆满。余妹婿引至其书房中，见其以药瓢贮各色菜子悬之梁栋间，无下数十种。夫以侍郎家居，绝足不与外事，闭门闲适，学为老圃，若将终身焉，始终不倦。东江之风流大节，亦过于寻常万万矣。 

