<!-- { "loadSidebar": true } -->
　　邹吉士汝愚名智，四川合州人，秀伟聪悟，弱冠领解首，丁未连第入翰林。其年十月丙子五鼓，有大星飞流，起西北亘东南，光芒烛地，蜿蜒如龙。朝宁之间，人马辟易，盖阳不能制阴之象也。适诏天下大小衙门政务，如有利所当兴、弊所当革者，所在官员人等指实条具以闻。汝愚疏言，正天下之衙门当自内阁始，以利弊言之。莫利于君子，莫弊于小人。少师万安恃权估宠，殊无厌足；少师刘吉附下罔上，漫无可否；太子少保尹直挟诈怀奸，恬无廉耻，皆小人也。南京兵部尚书致仕王竑素志忠贞，可任大事；兵部尚书致仕王秉节刚劲，可寝大奸；巡抚直隶右都御史彭韶学识醇正，可决大疑。皆君子也。然君子所以不进，小人所以不退，岂无自哉，宦官阴主之也。陛下法太祖以待宦官，法太宗以任内阁，则君子可进，小人可退，而天下之治出于一矣。陛下岂不知刑臣之不可弄天纲哉？然一操一纵，卒无定守者，正心之功未之讲也。早朝之后，深居法宫，此心之发，一如事天之时，则天下幸甚。疏上不报，弘治己酉，御史汤鼐坐事连及，遂下锦衣狱，议坐大辟。刑部侍郎彭公（韶）辞疾不判案。始获免，卒以谪死，时年二十六。 

　　邹汝愚谪雷州石城千户所吏目。苍悟吴献臣（廷举）尹顺德，令邑民李焕于古楼村建亭居之，匾曰“谪仙”。其父来视，责以不能禄养，箠之，泣受而不辞，弘治辛亥十月卒。献臣往治其丧，适方伯东山刘公（大夏）至邑，不暇出迎，廉知其故，反加礼待，共资还其丧。献臣自是知名。 

　　吴献臣在正德初，以劾奏逆瑾，枷号午门前一月，谪戍。瑾诛，起官为松江同知。后嘉靖初，历官至都御史，巡抚南直隶。余小时初入学，适值公行部至松，尝一望见其颜色。其人躯干短小，黑瘦骨立，且举动轻率，俨然一山猴也。察院中常畜小鸡，自种瓜茄。有时正坐堂，忽念及鸡雏或瓜茄当灌汲，虽徒众盈庭，即弃之入内。俄顷而出，人以为痴。然政体清严，人莫敢犯。且博极群书，至孔庙行香讲书毕，问诸生五眼鸡三脚猫故事，诸生无以应者。又薛子粹言胡子粹言分赐诸生，与今之俗吏迥然不同。 

　　吴献臣号东湖，为松江同知时，适刘德滋琬为太守。刘江西人，亦能吏也。故事，太守升堂后，各佐贰官散至公馆或私衙中理事，此旧规也。献臣独不去，即侧坐于府堂上。凡太守举动有不当者，即正言不避。性复多虱，有时与太守燕居，辄扪一虱置桌上，周围以唾作一大圈，直视太守曰：“看你走到那里去？”其刚傲凌物如此。此是余先公为粮长在府县中祗应，盖亲闻见之。 

　　庐陵孙先生（鼎）初为松江府学教授，后以御史提督南畿学校。每阅诸生试卷，虽盛暑或灯下，亦必衣冠焚香，朗诵而去取之。侍者请先生解衣，先生曰：“士子一生功名富贵发轫于此，此时岂无神明在上？与各家祖宗之灵森列左右，小子岂敢不敬？”故事，士子台试见录而赴举者，提学必插花挂红鼓乐导送。时茂陵北狩之报方至，先生语诸生曰：“天子蒙尘在外，正臣子泣血尝胆之时。小子不敢陷诸生于非礼，花红鼓乐今皆不用。”乃亲送至察院大门而还。 

　　《南园漫录》曰：左都御史浮梁戴公（珊）当考察时，吏部只欲凭巡按御史考语黜退，公不从。吏部曰：“我不能担怨。”公私谓志淳曰：“果欲如此，吾与子先将御史考核。从其贤者斯可，不可如贵堂上一概从之。”由是果有所得，公可谓公无私矣，宜孝庙之重之也。余谓弘治当人才极盛之时，然吏部尚不肯担怨，今日之事又何待言？ 

　　王端毅（恕）巡抚云南，不絮僮仆，唯行灶一、竹食罗一，服无纱罗。日给唯猪肉一斤、豆腐二块、菜一把，酱醋皆取主家结状，再无所供。其告示云：欲携家僮随行，恐致子民嗟怨。是以不恤衰老，单身自来，意在洁己奉公，岂肯纵人坏事。人皆录其词而焚香礼之。 

　　王端毅巡抚云南回，钱塘吴公（诚）代之。太监钱能遣都指挥吴亮迎宴于平夷。亮回，能问这巡抚比王某何如。亮曰：“这巡抚十分敬重公公，与王某不同。”能微笑曰：“王某只不合与我作对头。不然，这样巡抚只好与他提草鞋。” 

　　《南园漫录》曰：王端毅为吏书时，署于门曰：宋人有言，凡仕于朝者，以馈遗及门为耻。受任于外者，以苞苴人都为羞。今动辄曰贽仪，贽仪而不羞于人我，宁不自耻哉？一时帖然无异议，使非真诚积久而孚，亦自不敢书，书之适足以增多口也。余见先后为吏书凡几人矣，竟不敢署门如此，亦各自知也。 

　　《南园漫录》曰：弘治初，三原王公为吏书，钧州马公为兵书。同朝王公长马公十岁，及王公以太子太保致仕后，马公以少师兼太子太师为吏书。每对予言及王公，不官不姓不号，但曰老天官。前辈之谦己敬德如此。 

　　《南园漫录》云：三原王公为吏书时，天台夏进士（鍭）以省亲违限，例当送问。鍭以为母不服，且以诗风贡郎中钦。时予为主事，钦据法白公，必欲送问。鍭急，因言曰：“必欲问，有死而已。”鍭尝以所为文献公，公甚惜之，命予劝鍭。鍭曰：“果不可免，则以进士还官，长归养母而已。”予解之曰：“子节诚高矣。然已中进士，则不比隐者可行其志。今公惜才好文，故遣某相告。果不服而长归，任子归矣。倘据法行浙江巡按御史提子，顾不惊令堂乎？”夏遂语塞。还以白公，公喜见于色，即遣官持手本引鍭送刑部，又丁宁所遣官善慰谕之。及官回，召予引官面问曰：“鍭去云何？”曰：“送至刑部门外，发叹而易衣进矣。”公微笑曰：“汝在道还使之衣冠乘马否？”官曰：“然。”公又笑谓予曰：“此年少有文而不知法，故当委曲成之。”公于一进士爱惜保护之如此，法亦不少屈也，可谓难矣。 

　　孔子曰：“臧文仲其窃位者欤。”知柳下惠之贤而不与立也。秦誓言，大臣一无他伎，但休休有容。人之有伎，若已有之，遂能保我子孙黎民。则大臣爱才，岂细故哉？若端毅公者，非但近代之所绝无，虽古人亦以为难矣。以余所见，近来唯顾东桥、马西玄二公，见人有一言一字之可取者，即称誉不绝口。诚有若已有之之意。夏鍭，天台人，号赤城，王石梁先生乡人也，石梁甚重之。尝忆得石梁举其七言律二句云：“双禽自卧青苔巷，一杖惊飞翠竹墙。”此诗亦失之尖新，似南宋人语。惟咏麻姑酒二句云：“紫泥四尺高于躯，使我未饮先愁无。”颇迭荡可诵。大率是有才者，端毅公爱惜而成全之如此。惜东桥、西玄不曾当事，未得行其意耳。二百年来宰相唯杨东里、李西涯肯荐士。故二公之贤声特著，亦是百世不朽之业也。严介溪为南宗伯时，余尝见之，其谦虚爱才之意ㄊ然可掬。及在政府，但以言语诱人，未曾着实举行，或者其夺于小相欤。昔秦桧当国，其子秦熺用事，当时称为小相。大抵骨肉情深，恩能掩义；若不以义自克，能不夺于小相者鲜矣。 

　　冢宰耿公（裕）尝曰：吾为礼书时，暮自部归，必经过王三原之门。过必见其老苍头持秤买油于门首。因自念入官至今，初不知买油点也。故每过辄面城墙而行，盖愧之也。时耿方代王为冢宰，而心服其贤如此。余谓此特端毅公之一节，亦其最小者耳。然观人正当于其小者，盖其打点不到处也。只此一事，而王公之清严，耿公之服善，皆前辈之盛事也。今有如三原公者，宁不群诋而讪笑之耶？ 

　　张南园云：华容刘东山为兵书时，极意荐才。时张彩为稽勋员外，欲求越次之举。适值北虏火筛张甚，遂以谈兵动刘，刘极推许。余素知彩奸险无学，贪财好色，其谈兵亦妄也，颇不谓然。东山曰：“吾无才而居此，故急于取才耳。”余言就才之中须少有行检，若通无行，恐亦不可任。刘不怿，后竟以佥都御史荐。时泌阳焦公（芳）为吏书，吴郡王公（鏊）为吏侍，灵宝许公（进初）为兵书。焦亦才采，王许固不可，乃止。后彩附刘瑾，起为文选郎中，升佥都御史，即转吏侍，竟以瑾事伏诛。忠宣为张彩所欺，固是一时之误，然其言曰，吾无才处此故急于取才，故是万世之利也。张曲江犹为安禄山所误，于公也何尤？ 

　　刘吉丁外艰，诏赍以羊酒宝钞，起复视事如故。吉三上疏辞，托贵戚万喜得不允。陈编修音上书劝其力辞，吉不答。弘治新政，万安尹直以次罢去。吉独不动，倚任尤专。虑科道言之，乃倾身阿结，昏夜款门，蕲免弹劾。建言欲超迁科道，待以不次之位。会诏书举用废滞，吉特为奏升原任给事中贺钦、御史杨珍、部属员外郎林俊。此时吏部已次第拟用，而吉为此以媚众，自是人无复有言之者矣。弘治改元，风雹发自天寿山，毁瓦伤物，震惊陵寝。上戒谕群臣修省，遣官祭告。于是左春坊庶子兼翰林侍读张升疏言，应天之实，当以辅导之臣为先。今天下之人敢怒而不敢言者，以奸邪尚在枢机之地故也。因数吉十罪，且谓李林甫之蜜口剑腹，贾似道之牢笼言路，合而为一，其患可胜道哉。伏望陛下奋发乾刚，消此阴慝，拿送法司，明正其罪，则人心悦而天意回矣。科道交章劾升，指为轻薄小人。上命谪升南京工部员外郎。其同乡何乔新赠以诗曰：“乡邦交谊最相亲，忍向离筵劝酒频。抗疏但求裨圣治，论思端不忝儒臣。自怜石介非狂士，任诋西山是小人。暂别銮坡非远谪，莫将辞赋吊灵均。”由是人目吉为刘■〈米帛〉花，以其耐弹也。吉闻而大怒，或告以出自监中一老举人善诙谐者。吉奏，凡举人监生三次不中者不许会试。其擅威福如此。辛亥九月，上命撰皇亲诰券，吉稽迟俟贿。始恶之，使中官至吉家勒令致仕。吉疏上即允，犹令有司月给米五石，岁拨人夫八名，降敕护之还乡。频行，京城人拦街指曰：“唉，■〈米帛〉花去矣。”升寻被召，擢少詹事。 

　　我朝状元以直谏而被谪者三人，罗伦、张升、舒芬也。罗伦论李文达夺情起复，张升论刘吉，舒芬谏武宗南巡。此三人者，真可谓不负大科矣。然三人皆江西，亦奇事也。罗一峰之高风大节，昭如日星；独张舒二公，世或有不知之者，余故表而著之。 

　　●卷十史六 

　　我朝列圣培养贤才辈出，当宪孝二朝名臣极多，一时如王端毅、马端肃、彭幸庵诸公，皆有物论。独薛文清、刘忠宣、章文懿三公，虽妇人女子皆知其贤，无毫发可议。 

