<!-- { "loadSidebar": true } -->
　　鲁跻僖公，传引《鲁颂》曰：“春秋匪解，享祀不忒。皇皇后帝，皇祖后稷。”君子曰：“礼谓其后稷亲而先帝。”《诗》曰：“问我诸姑，遂及伯姊。”君子曰：“礼谓其姊，亲而先姑。” 

　　北宫文子相卫襄公如楚。过郑，印段廷劳于棐林。冯简子与子太叔逆客。事结而出，言于卫侯曰：“郑有礼，其数世之福也。”《诗》曰：“谁能执热，逝不以濯。”礼之于政，如热之有濯也。 

　　秦伯伐晋，自茅津济，封殽尸而还，遂霸西戎。用孟明也，秦穆之为君也，举人之周也，与人之一也。孟明之臣也，其不解也，能惧思也。子桑之忠也，其知人也，能举善也。《诗》曰：“于以采蘩，于沼于沚。”于以用之，公侯之事，秦穆有焉。夙夜匪解，以事一人，孟明有焉。贻厥孙谋，以燕翼子，子桑有焉。 

　　孟明败于殽。左右曰：“孟明之罪，必杀之。”秦伯曰：“是孤之罪也。芮良夫之诗曰：‘大风有隧，贪人败类。听言则对，诵言如醉。匪用其良，覆俾我败。’贪故也。孤实贪以祸夫子，夫子何罪？”复使为政。子产以诸侯之币重，寓书于范宣子曰：“德，国家之基也。有基无坏，无亦是务乎？有德则乐，乐则能久。”《诗》云：“乐只君子，邦家之基。有令德也夫。上帝临女，无贰尔心。有令名也夫。” 

　　周室有王子朝之难。郑伯如晋，子太叔见范献子曰：“今王室实蠢蠢焉，吾小国惧矣。吾子其早图之。”《诗》曰：“瓶之罄矣，维罍之耻。”王室之不宁，晋之耻也。献子惧，而与范宣子谋之。 

　　子产有疾，谓子太叔曰：“我死，子必为政。惟有德者，能以宽服民；其次莫如猛。”及子太叔为政，不忍猛而宽。郑国多盗，兴师徒而尽杀之，盗少止。仲尼曰：“善哉，政宽则民慢。慢则纠之以猛，猛则民残。残则施之以宽，宽以济猛，猛以济宽，政是以和。”《诗》曰：“民亦劳止，汔可小康。惠此中国，以绥四方。”施之以宽也，毋纵诡随。以谨无良，惨不畏明，纠之以猛也。柔远能迩，以定我王，平之以和也。又曰：不竞不练，不刚不柔。布政优优，百禄是遒，和之至也。 

　　齐侯与晏子坐于路寝，曰：“美哉室，其谁有此乎？”晏子曰：“如君之言，其陈氏乎。”陈氏厚施焉，民归之矣。《诗》曰：“虽无德与女，式歌且舞。”陈氏之施，民歌舞之矣。 

　　鲁昭公卒于乾侯。赵简子问于史墨，墨曰：“鲁君既从其失，季氏世修其勤，民忘君矣。社稷无常奉，君臣无常位，自古以然。”故《诗》曰：“高岸为谷，深谷为陵。三后之姓，于今为庶。”主所知也。 

　　郑驷歂杀邓析，而用其竹刑。君子谓子然于是不忠。苟有可以加于国家者，弃其邪可也。“静女”之三章，取彤管焉。干旄何以告之，取其忠也。故用其道，不弃其人。《诗》云：“蔽芾甘棠，勿剪勿伐，召伯所茇。”思其人，犹爱其树，况用其道，而不恤其人乎？ 

　　《左氏传》所载，凡列国之大夫聘问邻国者，其主宾于燕享之际，各称诗以明志。余爱其辨而雅也，录之以列于左方。 

　　鲁文公与晋侯盟。晋侯享公，赋“菁菁者莪”。庄叔以公降拜，曰：“君贶之以大礼，何乐如之？”抑小国之乐，大国之惠也。晋侯降辞，登成拜。鲁公赋嘉乐。 

　　晋公子重耳至秦，秦公享之。子犯曰：“吾不如衰之文也，请使衰从。”公子赋“河水”，公赋“六月”。赵衰曰：“重耳拜赐”。公子降拜，公降一级而辞焉。衰曰：“君称所以佐天子者命重耳，重耳敢不拜？” 

　　季文子如宋致女，复命。鲁公享之，赋“韩奕”之五章。穆姜出拜曰：“大夫不忘先君，以及嗣君，施及未亡人。敢拜大夫之重勤。”又赋“绿衣之卒”章而入。 

　　卫宁武子聘鲁，公与之宴，赋“湛露及彤弓”，武子不辞，又不答赋。使行人私焉，对曰：昔诸侯朝王，王宴乐之。于是乎赋“湛露”，则天子当阳，诸侯用命也。诸侯敌王所忾而献其功，王于是乎锡之彤弓一彤矢百弓矢千，以觉报宴。今陪臣来继旧好，君辱贶之，其敢干大礼以自取戾？ 

　　范宣子聘鲁，告用师于郑。公享之。宣子赋“摽有梅”，季武子曰：“谁敢哉？今譬于草木，寡君在君，君之臭味也。欢以承命，何时之有？”武子赋“角弓”，宾出。武子赋“彤弓”，宣子曰：“城濮之役，我先君文公献功，受彤弓于襄王，以为子孙藏匄也。先君守官之嗣也，敢不承命？”君子以为知礼。 

　　晋伐秦，使六卿帅诸侯之师以进。及泾不济，叔向见叔孙穆子。穆子赋“匏有苦叶”，叔向退而具舟。鲁公如晋，谋郑也。公还，郑伯与公宴于棐。子家赋“鸿雁”，季文子曰：“寡君未免于此。”文子赋“四月”，子家赋“载驰”之四章。文子赋“采薇”之四章，郑伯拜，公答拜。 

　　穆叔如晋聘，且言齐故。见中行献子赋“圻父”，献子曰：“偃知罪矣，敢不从执事？”以恤社稷，而使鲁及此。见范宣子，赋“鸿雁之卒”章。宣子曰：“匄在此。敢使鲁无鸠乎？” 

　　季武子如晋拜师，晋侯享之。范宣子为政，赋“黍苗”，季武子兴，再拜稽首曰：“小国之仰大国也，如百谷之仰膏雨。若常膏之，其天下辑睦。岂惟敝邑。”赋“六月”。 

　　齐及晋平，穆叔会范宣子于柯。穆叔见叔向，赋“载驰”之四章，叔向曰：“匄敢不承命。” 

　　齐侯郑伯为卫侯故如晋，晋侯兼享之。晋侯赋“嘉乐”，国景子相齐侯赋“蓼萧”。子展相郑伯赋“缁衣”，叔向命晋侯拜二君曰：“寡君敢拜齐君之安，我先君之宗祧也，敢拜郑君之不贰也。”国景子又使晏平仲私于叔向，叔向以告晋侯。晋侯言卫侯之罪，使叔向告二君。国子赋“辔之柔矣”，子展赋“将仲子兮”，晋侯乃许归卫侯。 

　　郑伯享赵孟于垂陇，子展、伯有、子西、子产、子太叔、二子石从。赵孟曰：“七子从君，以宠武也。请皆赋‘以卒君贶’，武亦以观七子之志。”子展赋“草虫”，赵孟曰：“善哉，民之主也。抑武也不足以当之。”伯有赋“鹑之贲贲”，赵孟曰：“床笫之言不俞阈，况在野乎？非使人之所得闻也。”子西赋“黍苗”之四章，赵孟曰：“寡君在，武何能焉？”子产赋“隰桑”，赵孟曰：“武请受其卒章。”子太叔赋“野有蔓草”，赵孟曰：“吾子之惠也。”印段赋“蟋蟀”，赵孟曰：“善哉，保家之主也，吾有望矣。”公孙段赋“桑扈”，赵孟曰：“匪交匪敖，福将焉往，若保是言也，欲辞福禄得乎？”卒享。文子告叔向曰：“伯有将为戮矣。诗以言志，志诬其上，而公怨之，以为宾荣，其能久乎？”叔向曰：“然已侈，所谓不及五稔者，夫子之谓矣。”文子曰：“其余皆数世之主也。”子展其后亡者也。在上不忘降，印氏其次也。乐而不荒，乐以安民，不淫以使之，后亡不亦可乎？楚令尹享赵孟，赋“大明”之首章，赵孟赋“小宛”之二章。享毕，谓叔向曰：“令尹自以为王矣”。 

　　赵孟叔孙豹曹大夫入于郑，郑伯兼享之。子皮戒赵孟，赵孟赋“匏叶”。子皮遂戒穆叔，且告之。穆叔曰：“赵孟欲一献，子其从之。”子皮曰：“敢乎？”穆叔曰：“夫人之所欲也，又何不敢。”及享，具五献之笾豆于幕下。赵孟辞，私于子产曰：“武请于冢宰矣，乃用一献。”赵孟为客，礼终乃宴。穆叔赋“鹊巢”，赵孟曰：“武不堪也。”又赋“采蘩”，曰：“小国为蘩，大国省穑而用之，其何实非命。”子皮赋“野有死麕”之卒章，赵孟赋“棠棣”，且曰：“吾兄弟比以安，庞也可使无吠。”穆叔子皮及曹大夫兴拜，举兕爵曰：“小国赖子，知免于戾矣。”饮酒乐，赵孟出，曰：“吾不复此矣。” 

　　韩宣子起为政，聘鲁，公享之。季武子赋“绵”之卒章，宣子赋“角弓”，武子拜曰：“敢拜子之弥缝敝邑。”武子赋“节”之卒章，既享。宴于季氏“有嘉树焉”，宣子誉之。武子曰：“宿敢不封殖此树，以无忘角弓。”遂赋“甘棠”，宣子曰：“起不堪也，无以及召公。”遂聘卫，卫侯享之。北宫文子赋“淇澳”，宣子赋“木瓜”，郑六卿饯韩宣子于郑。宣子曰：“二三君请皆赋，起亦以知郑志。”子齹赋“野有蔓草”，宣子曰：“孺子善哉，吾有望矣。”子产赋“羔裘”，宣子曰：“起不堪也。”子太叔赋“褰裳”，宣子曰：“起在此，敢勤子至于他人乎。”子太叔拜，宣子曰：“善哉，子之言是。不有是事，其能终乎？”子游赋“风雨”，子旗赋“有女同车”，子柳赋“兮”，宣子喜曰：“二三子以君贶起，赋不出郑志，皆昵燕好也。二三君子，皆数世之主也。可以无惧矣。”宣子皆献焉，而赋“我将”。 

　　小邾穆子朝鲁，公与之燕。季平子赋“采菽”，穆子赋“菁菁者莪”，昭子曰：“不有以国，其能久乎？”吴伐楚，申包胥如秦乞师，立依于庭墙而哭，日夜不绝声，勺饮不入口。七日，秦哀公为之赋“无衣”，包胥九顿首而坐，秦师乃出。 

　　《传》曰：九能可以为大夫。其一曰：登高能赋。当春秋时尚未有赋，亦未必人人作诗，即如前之所赋是也，盖但以明志而已。 

　　《春秋经》如公谷胡氏之传，特孔子书法之发明耳。若晋楚齐鲁郑卫之事，皆赖左氏作传，而孔子之经始有着落。故孔子称秦王，丘明称素臣，不虚也。虽其言诸侯之威仪言语，其徵应有若卜筮然，故韩子以浮夸病之。然孔子所谓其事则齐桓晋文，而齐桓晋文之事所以得传于后世者，皆左氏之功也，岂诸传可得而并哉？然汉初唯用公谷，至刘歆移书太常，而《左传》始列于学官。 

　　《礼记》一书，后人疑其出于汉儒附会，若“檀弓经”解诸篇是也。即“檀弓”所载，如孔子闻伯高之丧曰：“师，吾哭诸寝。朋友，吾哭诸寝门之外。所知，吾哭诸野。于野则已疏，于寝则已重，夫由赐也见我，吾哭之赐氏。”遂命子贡为之主而哭之，曰：“为尔哭也。”来者拜之，知伯高而来者勿拜也。又，子上之母死而不丧。门人问诸子思，子思曰：“为伋也妻者，是为白也母。不为伋也妻者，是不为白也母。”只此两节，不但文章之妙非后人可及，求之典礼，亦岂后人所能议拟哉？ 

　　《经解》，世疑其非本《经》，或后人所撰。然所论诸《经》要旨，亦恐非后人所能道。纵出于汉儒，当时必有所本，必非出于凿空杜撰者。诸篇不能尽述，聊举此以例之耳。 

　　古人言“仪礼”为《经》，《礼记》为《传》，岂有废《经》而《传》单行者乎？则仪礼何可不列于学官？ 

