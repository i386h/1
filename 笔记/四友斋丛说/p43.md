<!-- { "loadSidebar": true } -->
　　明道杂志云：世言眉毫不如耳毫，耳毫不如老饕。此言老人饕餮嗜饮食，最年老之相也。此语未必然。某见数老人皆饮食至少，其说亦有理。内侍张茂则每食不过粗饭一盏许，浓腻之物绝不向口，老而安宁，年八十余卒。茂则每观人，必曰且少食无太饱。王晰龙图造食物必至精细，食不尽一器，食包子不过一二枚耳。年八十卒，临老尤康强，精神不衰。王为余言，食取补气，不饥即已，饱生众疾。至用药物消化，尤伤和也。刘几秘监食物尤薄，仅饱即止，亦年八十而卒。刘监尤喜饮酒，每饮酒更不食物，啖少果实而已。循州苏侍郎每见某，即劝令节食，言食少即脏气流通而少疾。苏公贬瘴乡，累年近六十亦康健无疾，盖得此力也。苏公饮酒不饮药，每与客食，未饱已拾匕箸。 

　　东坡治脾节饮水说云：脾能母养余藏，养生家谓之黄婆。司马子微著天隐子，独教人存黄气入泥丸，能致长生。太仓公言，安谷过期，不安谷不及期，以此知脾胃全固，百疾不生。近见江南一老人，年七十三，状貌气力如四五十人。问其所得，初无异术，但云平生习不饮汤水耳。常人日饮数升，吾日减数合，但只沾唇而已。脾胃恶湿，饮少胃强，气盛液行，自然不湿。或冒暑远行亦不念水，此可谓至言不烦。周曼叔比得肿疾，皆以利水药去之。中年以后，一利一衰岂可囗乎？当及今无病时，力养胃气。若土能制水，病何由生。向陈彦升云：少时得此疾，服当归防己之类皆不效，服金液丹灸脐下乃愈。此亦固胃助阳之意。但火力外物，不如江南老人之术。姜桂辣药，例能胀肺，多为肿媒，不可服。 

　　邝子元由翰林补外，佗傺无聊遂成心疾。每疾作，辄昏愦如梦，或发谵语，或言真空寺有老僧，不用符药能治心疾。子元往叩之，僧曰：相公贵恙起于烦恼，烦恼生于妄想。夫妄想之来其几有三，或追忆数十年前荣辱恩仇悲欢离合及种种闲情，此是过去妄想也；或事到眼前可以顺应，却乃畏首畏尾。三番四覆，犹豫不决，此是见在妄想也。或期望日后富贵荣华皆如其愿，或期望功成名遂告老归田，或期望子孙登庸以继书香，与夫一切不可必成不可必得之事，此是未来妄想也。三者妄想，忽然而生，忽然而灭，禅家谓之幻心。能照见其妄而斩断念头，禅家谓之觉心。故曰不患念起，惟患觉迟。此心若同大虚，烦恼何处安脚？又曰：“相公贵恙亦原于水火不交。凡溺爱冶容而作色荒，禅家谓之外感之欲。夜深枕上思得冶容，或成宵寐之变，禅家谓之内生之欲。二者之欲，绸缪染着，皆消耗元精。若能离之，则肾水自然滋生，可以上交于心。至若思索文字，忘其寝食，禅家谓之理障。经纶职业，不告劬勩，禅家谓之事障。二者之障，虽非人欲，亦损性灵。若能遣之，则心火不至上炎，可以下交于肾，故曰尘不相缘，根无所偶，返流全一，六用不行。又曰：苦海无边，回头是岸。子元如其言，独处一室，扫空万缘，静坐月余，心疾如失。 

　　●卷三十三娱老 

　　余小时好饮，然力不胜酒。饮辄醉，辄复有酒失。至年近四十而有幽忧之疾，盖濒于不起矣。遂弃去文史，教童子学唱。每晨起即按乐至暮，久之遂能识其音调。又酒中好与人谈谐，性复疏诞悁忿，喜面刺人过，亦时时以此得罪。虽不至如灌夫盖宽饶，亦几希有孔文举、苏子瞻之风矣。今年在桑榆，既志隳业废，复不能操奇赢之术，块然闲居，无以自娱。况饮酒、听曲、谈谐，此三者又其夙业也，故聊复寓兴于此。然观古之达人，亦多有好是者。故备录之聊以自况，且以自警。若余之饮酒、听曲、谈谐能如此数公，则可谓不负此三者矣。 

　　古人琴称琴道，酒称酒德，诗称诗思。昔刘向有《琴道》三篇，刘伯伦有《酒德颂》，夫谓之曰“道”、曰“德”、曰“思”，古人盖有深意也。 

　　古人又言，浊醪有妙理。夫曰妙理，即所谓酒德者非耶。其造酒之法，则谓之《酒经》，其事则谓之《酒政》。故苏长公有《酒经》，世亦有《酒经》一袠只五六板，是抄本，不著撰人姓名。 

　　饮酒亦古人所重。《诗》曰：既立之监，复佐之史。汉刘章请以军法行酒，唐饮酒则有觥录事。今世既设令官，又请一人监令，正诗人复佐之史之意也。 

　　大凡饮酒，或起坐，或迁席，或喧哗，或沾洒淋漓，或攀东指西与人斯赖，或语及财利，或称说官府，或言公事，或道人短长，或发人阴私，此十者皆酒之辱也。今席上人有出外解手者，即送一大杯，谓之望风钟。乃因起坐而行罚，亦古人之遗意也。今世之饮酒者，大率有此十失。遇坐客有一于此，便当舍去。 

　　余处南京苏州最久，见两处士大夫饮酒，只是掷色。盖古人亦用骰子，唯松江专要投壶猜枚，夫投壶即开起坐喧哗之端矣。然恐昔日祭征虏之雅歌投壶，未必如是。猜枚乃藏阄射覆之遗制，既损闲心，而攘臂张拳，殊为不雅。 

　　东江先生一饮必百杯，然未尝见其醉。每尽一杯，则于手背旁一埒，恐其有余沥也。故至终席，桌上与盘中无一点沾湿。今存斋先生一饮亦必百杯，亦竟日不起坐，杯中不剩余沥，大率与东江同。然存斋平居无客不饮。东江每夜与诸子团坐话家常，必欲尽量。东江但吃小杯，存斋虽连浮数十大白，亦不动色，其量似优于东江。东江之色稍严，存斋则竟日欣欣，甚得酣适之趣。此皆德人，盖深于酒德者也。 

　　余交知中称善饮者，则有宝应朱射陂（子介）、南都许石城（仲贻）、姑苏袁吴门（鲁望）、太仓王凤洲（元美）、上海朱醉石（邦宪）。每饮必竟日，恬愉畅适，所谓令人欲倾家酿者也。 

　　苏州黄质山（淳父），虽不甚大饮，然每至相知之家，即呼酒引满数杯，兴尽即止，盖深得酒中之趣者也。 

　　余自号酒隐，又称酒民。人问曰：“子不大饮，何忽有此号？凡人有强之酒者必推量窄，子何乃以虚声自苦耶？”余曰：“不然，盖尽余之量可得三升。苟主人恶劝，强以三大觥，则沉顿死矣。若任吾之适，持杯引满，细呷而徐釂之，则自以为醍醐沆瀣不是过也。则是可饮三升而醉二参，孰谓余非酒民哉？” 

　　存斋先生常言，元朗酒兴甚高，苦无量耳。昔苏长公自言：“饮酒终日不过五合，然喜人饮酒。见客举杯徐引，则予胸中为之浩浩焉落落焉。酣适之味乃过于客，则天下之好酒亦无在余上者。”今余每日午间饮十杯，至夜复饮十杯，则是每日可得一升。然五日之中未尝有无燕席者。若席上对客听曲谈谐，尽余之量可饮六十杯，是一日可得三升矣。三升之后，则胸中之浩浩落落与酣适之味，乃在我而不在客矣，其胜苏公不甚远耶。朱文石最好客，最喜人饮酒，最好唱曲，最好谈谐，其得酒之趣乃过于余。然竟一日但尽五合，正与苏长公对，亦只是看人之浩浩落落者也。聊奉一噱。 

　　东坡书《东皋子传》后云：予饮酒终日不过五合，天下之不能饮无在予下者。然喜人饮酒，见客举杯徐引，则予胸中为之浩浩焉落落焉，酣适之味乃过于客。闲居未尝一日无客，客至未尝不置酒。天下之好饮亦无在予上者。常以为人之至乐，莫若身无病而心无忧。我则无是二者矣。然人之有是者，接于予前，则予安得全其乐乎？故所至常蓄善药，有求者则与之，而尤喜酿酒以饮客。或曰：予无病而多蓄药，不饮而多置酒，劳己以为人，何也？予笑曰：“病者得药，吾为之体轻。饮者困于酒，吾为之酣适，盖专以自为也，岂真为人哉？东皋子待诏门下省，日给酒三升。其弟静问曰：“待诏乐乎？”曰：“待诏何所乐，但美酝三升可恋耳。今岭南法不禁酒，予既得自酿，月用米一斛得酒六斗。而南雄广惠循梅五太守间复以酒遗予，略计其所获，殆过于东皋子矣。然东皋子自谓五斗先生，则日给三升救口不暇，安能及客乎？若予者，乃日有二升五合入野人道士腹中矣。东皋子与仲长子光游，好养性服食。预刻死日，自为墓志。予盖友其人于千载，或庶几焉。 

　　孔文举《难曹公禁酒书》曰：酒之为德久矣。古先哲王类帝禋宗和神定人以齐万国，非酒莫以也。天垂酒星之耀，地列酒泉之郡，人著旨酒之德。尧不千钟，无以建太平；孔非百觚，无以堪上圣。樊哙解厄鸿门，非豕肩钟酒无以奋其怒；赵之厮养东迎其主，非引卮酒无以激其气。高祖非醉斩白蛇，无以畅其灵；景帝非醉幸唐姬，无以开中兴；袁盎非醇醪之力，无以脱其命；定国不饮酒一斛，无以决其法。故郦生以高阳酒徒著功于汉，屈原不糟啜醨取困于楚。由是观之，酒何负于政哉？刘公荣云：今年田得八百斛秫，尚不了面蘖事。又自言：胜公荣者不可不与饮，不如公荣者不可不与饮，如公荣者又不可不与饮，故终日饮而不休。余曰：此人大騃。有美酒何不留之以浇阮嗣宗胸中礨磈，乃与此顽钝人沃浑肠浊肺耶？ 

　　王佛大（忱）言：“三日不饮酒，觉形神不相亲。” 

　　王光禄（蕴）言：“酒正使人人自远。” 

　　王卫军（荟）言：“酒正自引人着胜地。”此三言者正所谓酒德，所谓妙理也。 

　　王子猷看竹曰：“何可一日无此君？”余谓子猷大不解事，竹岂足以当此？余每对酒辄曰：“何可一日无此君？” 

　　陈暄曰：“宁可千日不饮，不可一饮不醉。”此妄言也。余每一日无酒，即觉皮中肉外焦渴烦闷。然日日酩酊，亦殊为瞶瞶。唯逐日饮少酒，过五日则一大醉，正得其中。 

　　陶渊明《饮酒诗》曰“道丧向千载，人人惜其情。有酒不肯饮，但顾世间名。所以贵我身，岂不在一生。一生复能几，倏如雷电惊。鼎鼎百年内，持此欲何成。” 

　　王无功《五斗先生传》曰“有五斗先生者，以酒德游于人间。有以酒请者，无贵贱皆往。往必醉，醉则不择地斯寝矣。醒则复起饮也。常一饮五斗，因以为号焉。先生绝思虑，寡言语，不知天下之有仁义厚薄也。忽焉而去，倏然而来，其动也天，其静也地。故万物不能萦心焉。尝言曰：天下大抵可见矣。生何足养而嵇康著论，途何为穷而阮籍恸哭。故昏昏默默，圣人之所居也。遂行其志，不知所如。” 

