<!-- { "loadSidebar": true } -->
　　今人皆称顾陆之笔，然此特晋宋间人耳。余家乃有汉人画，此世之所未见，亦世之所未知者也。其画非缣非楮，乃画于车螯壳上。此是姑苏沈辨之至山东卖书买回者。闻彼处盗墓人，每发一墓，则其中不下有数十石。其画皆作人物，如今之春画，间有于男色者。画法与隶释中有一碑上所画之人大率相类。其笔甚拙，顾陆尚有其遗意，至唐则渐入于巧矣。夫车螯者蜃也，雉入大水为蜃，雉有文章，故蜃亦有文章。登州海市即蜃气也，但不知墓中要此物何用。余观北齐邢子才作文宣帝哀册文云：“攀蜃辂而雨泣。”王筠昭明太子哀策文曰：“蜃辂峨峨。”江总陈宣帝哀策文云：“望蜃綍而攀标”。齐谢胱敬王后哀策文云：“怀蜃卫而延首”，则知古帝王墓中皆用之。盖置于柩之四旁，以防狐兔穿穴。其画春情，亦似厌胜，恐蛟龙侵犯之也。 

　　余见车螯上所画，谓是汉人之迹，且云其画法甚拙。顾陆尚有其遗意，至唐则渐入于巧矣。后见王应麟言：曾子固跋西狭颂，谓所画龙鹿承露人嘉禾运理之木，汉画始见于今。邵公济谓汉李翕王稚子高贯方墓碑，刻山林人物，乃知顾恺之陆探微宗处士辈，尚有其遗法。至吴道玄绝艺入神，始用巧思，而古意稍减矣。观此则画家相沿，一定而不易，善鉴者可以望而知其年代之先后矣。 

　　杨升庵云：按王象之舆地纪胜碑目，载夔州临江市丁房双阙，高二丈馀，上为层观飞檐车马人物。又刻双扉，其一扉微启，有美人出半面而立，巧妙动人。又云阳县处士金延广母子碑，初无文字，但有人物，皆汉画之在碑刻者，不止如应麟所云而已。然谓美人但出半面即能动人，孰谓汉人之画专于拙邪？盖藏巧于拙，此其所以非后世所能及也。 

　　刘子玄曰：张僧繇画群公祖二疏图，而兵士有着芒憍者。阎立本画昭君图，妇女有着帷帽者。夫芒憍出于水乡，非京华所有。帷帽起于隋代，非汉宫所作。以此言之，画非博古之士，亦不能作也。 

　　昔人之评画者，谓画人物则今不如古，画山水则古不如今，此一定之论也。盖自五代以后，不见有顾虎头、陆探微、张僧繇、吴道玄、阎立本。五代以前，不见有关仝、荆浩、李成、范宽、董北苑、僧巨然。余尝见梁思伯箧中有王摩诘《演教图》，此是王府中物。托其装潢，故携以自随。是设色者，人物山水无不臻妙。 

　　近又见顾砚山《家女史箴》，是顾虎头笔。单是人物，女人有三寸许长，皆有生气，似欲行者。此神而不失其自然，正所谓上之又上者欤。且绢素颜色如新，盖神物必有护持之者。 

　　苏东坡云：诗至于杜子美，文至于韩退之，书至于颜鲁公，画至于吴道子，而尽古今之变，天下之能事毕矣。道子画人物，如以灯取影，逆来顺往。旁见侧出，横叙平直。各相乘除，得自然之数，不差毫末。出新意于法度之中，寄妙理于豪放之外。所谓游刃馀地，运斤成风，盖古今一人而已。余于他画，或不能必其主名，至于道子，望而知其真伪也。 

　　东坡云：郭忠恕不仕，放旷。遇佳山水辄留旬日，或绝粒不食。盛夏暴日中无汗，大寒凿冰而浴。尤善画，妙于山水屋木。有求者必怒而去，意欲画即自为之。郭从义镇岐下，延止山亭，设绢素粉墨于坐。经数月，忽乘醉就图之一角，作远山数峰而已。 

　　苏东坡书蒲永升画后云：古今画水，多作平远细皱。其善者不过能为波头起伏，使人至以手扪之。谓有洼隆，以为至妙矣。然其品格，特与印板水纸，争工拙于毫厘间耳。唐广明中，处士孙位始出新意，画奔湍臣浪，与山石曲折，随物赋形，尽水之变。号称神逸。其后蜀人黄筌、孙知微皆得其笔法。始知微欲于大慈寺寿宁院壁作湖滩水石四堵，营度经岁，终不肯下笔。一日仓皇入寺，索笔墨甚急，奋袂如风，须臾而成，作输泻跳蹙之势，汹汹欲崩屋也。知微既死，画法中绝五十余年。近岁成都人蒲永升，嗜酒放浪，性与画会，始作活水，得二孙本意。自黄居宷兄弟、李怀衮之流皆不及也。王公富人或以势力使之，永升辄嘻笑舍去。遇其欲画，不择贵贱顷刻而可。尝与余临寿宁院水作二十四幅。每夏日挂之高堂素壁，即阴风袭人，毛发为立。永升今老矣，画亦难得，而世之识真者亦少。如往时董羽近日常州戚氏画水，世或传宝之。如董戚之流，可谓死水，未可与永升同年而语也。 

　　东坡云：李伯时所画地藏，轶妙而造神，能于吴道玄之外，探顾陆古意。 

　　黄山谷云：往时在都下，驸马都尉王晋卿时时送书画来作题品，辄贬剥令一钱不值，晋卿以为过。某曰：书画以韵为主，足下囊中物无不以千金购取，所病者韵耳。收书画者观余此语，三十年后当少识书画矣。 

　　余家有维摩问疾一小幅，定光佛一小卷，皆唐人笔也。观其开相之神妙，描法之精工，染渲之匀圆，着色之清脱，种种臻妙，虽宋初诸家，恐亦未必能到。 

　　古人之论书画者，在唐则有张彦远《法书要录》、《名画记》，张怀瓘《书断》、《画断》。在宋则有《宣和书谱画谱》，郭忠恕有《字源》，荆浩有《山水诀》，郭熙有《画理》，米元章有《书史》、《画史》，黄长睿有《东观余论》，李方叔有《德隅斋画品》，董逌有《广川书跋》、《广川画跋》，又有《图画闻见志》、《画继》、《五代名画评》、《益州名画评》等书。而近代则有周草窗《云烟过眼录》、《志雅堂杂抄》，陶南村《书史会要》，夏彦文《图绘宝鉴》，皆可以资书画家之考索辨博者也。 

　　宋初，承五代之后，工画人物者甚多。此后则渐工山水，而画人物者渐少矣。故画人物者可数而尽，神宗朝有李龙眠，高宗朝有马和之、马远，元有赵松雪、钱舜举，吾松张梅岩尊老亦佳。我朝有戴文进，此皆可以并驾古人，无得而议者。其次如杜柽居、吴小仙皆画人物，然杜则伤于秀媚而乏古意，吴用写法而描法亡矣。 

　　尝疑马远画，其声价甚重，而世所流传之迹，虽最有名者亦不满余意。但曾见其画星官一小帧，有十二三个道十着道服立于云端，似有朝真之意。云是钩染，其相貌威严中具清逸之态，衣摺亦奇古，当不在马和之之下，则知远盖长于人物者。 

　　画之品格，亦只是以时而降。其所谓少韵者，盖指南宋院体诸人而言耳。若李范、董巨，安得以此少之哉？ 

　　●卷二十九画二 

　　元人之画，远出南宋诸人之上。文衡山评赵集贤之画，以为唐人品格。倪云林亦以高尚书与石室先生东坡居士并论。盖二公神韵最高，能洗去南宋院体之习。其次则以黄子久、王叔明、倪云林、吴仲圭为四大家。盖子久、叔明、仲圭皆宗董巨，而云林专学荆关。黄之苍古，倪之简远，王之秀润，吴之深邃，四家之画，其经营位置气韵生动无不毕具。即所谓六法兼备者也。此外加陈惟允、赵善长、马文璧、陆天游、徐幼文诸人，其韵亦胜，盖因此辈皆高人，耻仕胡元，隐居求志，日徜徉于山水之间，故深得其情状。且从荆关董巨中来，其传派又正，则安得不远出前代之上耶？乃知昔人所言，一须人品高，二要师法古，盖不虚也。 

　　余家所藏赵集贤画，其醉道图是临范长寿者。上有诗题，真可与唐人并驾，惜破损耳。其天闲五马图临李龙眠，真妙绝，精神完整，且是大轴，至宝也。又有秋林曳杖图，一人曳杖逍遥于茂树之下，其人胜韵出尘，真是其兴之所寄。有画梅花一幅，是学杨补之者，兼得梅之标格。其他如大士像二轴，竹石一幅，皆有神韵，非画工所能到也。 

　　衡山评画，亦以赵松雪、高房山、元四大家及我朝沈石田之画，品格在宋人上，正以其韵胜耳。况古之高人兴到即着笔涂染，故只是单幅，虽对轴亦少。今京师贵人动辄以数百金买宋人四幅大画，正山谷所谓以干金购取者，纵真未必佳，而况未必真乎？ 

　　元人又有柯丹丘（九思），台州人，槎芽竹石，全师东坡居士。其大树枝干皆以一笔涂抹，不见有痕迹处。盖逸而不逸，神而不神，盘旋于二者之间。不可得而名，然断非俗工所能梦见者也。 

　　余家有倪云林所作树石远轴，自题云：尝见常粲佛因地图，山石林木皆草草而成。迥有出尘之格，而意态毕备。及见高仲器郎中家张符水牛图，枯柳岸石亦率意为之，韵亦殊胜。石室先生东坡居士所作树石，正得此也。近世惟高尚书能领略之耳。余虽不敏，愿彷象其高胜，不敢盘旋于能妙之间也。其庶几所谓自然者乎。 

　　夫画家各有传派，不相混淆。如人物，其白描有二种，赵松雪出于李龙眠，李龙眠出于顾恺之，此所谓铁线描。马和之、马远则出于吴道子，此所谓兰叶描也，其法固自不同。画山水亦有数家，关仝、荆浩其一家也，董源、僧巨然其一家也，李成、范宽其一家也，至李唐又一家也。此数家笔力神韵兼备，后之作画者能宗此数家，便是正脉。若南宋马远、夏圭亦是高手。马人物是胜，其树石行笔甚遒劲。夏圭善用焦墨，是画家特出者，然只是院体。 

　　云林尝自题其画竹云：以中每爱余画竹，余之竹聊以写胸中逸气耳。岂复较其是与非、叶之繁与疏枝之斜与直哉？或涂抹久之，他人视以为麻为芦。仆亦不能强辨为竹，真没奈览者何。但不知以中视为何物耳。 

　　倪云林答张藻仲书曰：瓒比承命俾画陈子桱剡源图，敢不承命唯谨。自在城中汨汨略无少清思，今日出城外闲静处，始得读剡源事迹图。写景物曲折，能尽状其妙趣，盖我则不能之。若草草点染，遗其骊黄牝牡之形色，则又非所以为图之意。仆之所谓画者，不过逸笔草草，不求形似，聊以自娱耳。近迂游偶来城邑，索画者必欲依彼所指授，又欲应时而得，鄙辱怒骂无所不有。冤矣乎，讵可责寺人以不髯也，是亦仆自有以取之耶。观云林此三言，其即所谓自然者耶，故曰聊以写胸中逸气耳。今画者无此逸气，其何以窥云林之廊庑耶？ 

　　其不在画院者，在正德间则有开化时俨号晴川，徽州有汪肇号海云，其笔皆在能品，稍优于院中人。 

　　苏州又有谢时臣，号樗仙，亦善画，颇有胆气，能作大幅，然笔墨皆浊俗品也。杭州三司请去作画，酬以重价，此亦逐臭之夫耳。 

