<!-- { "loadSidebar": true } -->
　　“荆人有遗弓，索之将奚为。且荆人遗之，乃荆人得之。孔子闻之曰：去其荆可耳。老聃闻则曰：去其人可矣。天下有至公，孔聃得其理。天地且弗有，莫知其所始。” 

　　“墨子叹染丝，所叹一何长。染于苍则苍，染于黄则黄。奚独染丝然，染国在所当。有染如伊皋，禹汤称圣王。殷纣染恶来，既染国亦亡。染士如孔聃，死久道弥光。” 

　　“鲁君聘颜阖，窬垣避使者。我非恶富贵，君胡独不舍。全生以为上，迫生以为下。当知得道人，治国其土苴。” 

　　“虞人百里奚，所鬻五羊皮。有得其说者，乃是公孙枝。献诸秦穆公，四境不足治。贤者倘不遇，后世谁当知。” 

　　“昔者齐桓公，往见小臣稷。一日凡三至，欲见且弗得。骜爵固轻主，骜霸亦轻士。大夫纵骜爵。骜霸吾敢尔。所以终见之，不为从者止。谁云内行缺，论霸亦可矣。” 

　　“桓公遇宁戚，饭牛中夜起。赐之以衣冠，一说境内理。再说为天下，桓公以师事。卫与齐不远，安用疑客子。不患有小恶，所患亡大美。且人固难全，用长当若此。” 

　　“业烦则无功，礼烦则不庄。令苛则不听，禁多则不行。国人逐狡兔，因之杀子阳。严刑无所赦，适见召乱亡。” 

　　“齐有善相狗，假买取鼠者，数年不取鼠，畜之不如舍。相曰实良狗，志在獐麈鹿。欲观取鼠能，请桎其后足。桎足乃取鼠，淹尔骥獒气。安得忘言徒，喻此鸿鹄志。” 

　　“燕雀争善处，处在大屋下。姁姁甚相乐，子母得相哺。一朝灶突决，火炎屋栋毁。燕雀色不变，不知祸及己。人臣私聚敛，迷国坏纲纪。孰谓斯人智，不如燕雀耳”。 

　　右张外史古诗十首，余尝得一挂轴，乃倪云林作小楷书之者，书学大令，亦妙绝。每意绪不佳，即取出悬之。吟讽数回，觉形神俱畅。 

　　张贞居独酌一首，乃陈谷阳手书者，诗曰：“静极忽不惬，掩书曝前轩。荣木樊四维，时禽托孤园。群物方趋功，吾衷恒晏然。本乏超世才，偶脱区中缘。妙理寄浊醪，嘉名爱灵仙。从吾所好耳，富贵须何年”。此诗若置之陶韦集中，当无愧色。 

　　倪云林，无锡人，名瓒，字元镇。家饶于财，所居有清閟阁云林堂，备萧洒幽深之致。性不喜见俗人，遇便舍去，盖出尘离垢之士也。遭元末之乱，遂弃家乘扁舟，飘然于五湖三泖之间。其诗法韦苏州，思致清远，能道不吃烟火食语。昔人言韦苏州，鲜食寡欲，爱扫地焚香而坐。云林实类之，盖不但其诗之酷似而已。 

　　元人最称杨铁崖，其才诚为过人，然不过学李长吉，其高者近李供奉，终非正脉。 

　　袁潜翁名介，字可潜，即海叟之父。其先自蜀采，占籍华亭。可潜元末为府椽，以诗名。子凯世其学，遂卓冠当代。可潜诗，世传其《检田吏》一篇：“有一老翁如病起，破衲褴糁瘦如鬼。晓来扶向官道傍，哀告行人乞钱米。时予捧檄离江城，解后一见怜其贫。倒囊赠与五升米，试问何故为贫民。老翁答言听我语：‘我是东乡李千五，家贫无本为经商，只种官田三十亩。延祐七年三月初，卖主买得犁与锄。朝耕暮耘受辛苦，要还私债及官租。谁知六月至七月，雨既绝无潮又竭。欲求一点半点雨，不啻农夫眼中血。滔滔黄浦如沟渠，田家争水如争珠。数车相接接不到，稻田一旦成沙涂。官司八月受灾状，我恐征粮吃官棒。相随邻里去告灾，十石秋粮望全放。当年隔岸分吉凶，高田尽荒低田丰。县官不见高田旱，将谓亦与低田同。文字下乡如火速，勒我将田都首伏。只因嗔我不肯首，尽把我田批作熟。太平九月早开仓，主首贫乏无可偿。男名阿孙女阿惜，逼我嫁卖陪官粮。阿孙卖与运粮户，即目不知在何处。可怜阿惜犹未笄，嫁向湖州山里去。我今年纪七十奇，饥无口食寒无衣。东求西乞度残喘，无由早向黄泉归。’旋言旋拭腮边泪，予亦羞惭汗沾背。老翁老翁勿复言，我是今年捡田吏。”此篇质直似木兰诗。其有关时事，则少陵《石壕吏》、白太傅讽谕之类也。海叟诗，格调虽高，亦只是诗人之雄耳。苟以六义论之，较之家公，恐不得擅出蓝之誉。 

　　杨铁崖将访倪云林，值天晚，泊舟于滕氏之门。滕乃宋学士元发之后，富而体贤。知为铁崖，延请至家。铁崖曰：“有紫蟹醇醪则可。”主人曰：“有”。铁崖入门，主人设盛馔，出二妓侑觞，且命伎索诗。铁崖援笔立成曰：“飒飒西风秋渐老，郭索肥时香晚稻。两螯盛贮白璚瑶，半壳微含红玛瑙。忆昔当年苏子瞻，较脐咄咄论团尖。我今大嚼不知数，况有醇醪如蜜甜”。此诗颇豪宕可爱。 

　　●卷二十六诗三 

　　松江袁景文（凯），其古诗学选，七言律与绝句宗杜，格调最正。故李空同、何大复称其为我朝国初诗人之冠。近有以高太史为过之者，高比袁稍阔大，然不能脱元人气习。若论体裁，终是袁胜。 

　　杨铁崖选《大雅集》，独取海叟《咏蚊》一首，诗末云：“东方日出苦未明，老夫闭门不敢行”。盖言元政酷虐，王室如毁，而小人贪残，如蚊蚋嘬人脂血。至我明革命，人若可以少安矣。然明而未融，蚊蚋尚未尽去，故闭门而不敢行。似有讥切圣祖之意，此首，集中不载。 

　　袁海叟尤长于七言律。其《咏白燕》诗，世尤传诵之。而空同以为《白燕诗》最下最传，盖以其咏物太工，乏兴象耳。 

　　朱凤山选海叟诗为《在野集》。如《白燕诗》“故国飘零事已非”，改作“老去悲来不自知”。《闻笛诗》“雨声终日过闲门”，改作“羽声随处有闲门”，殊失海叟之意。正苏长公所谓为庸俗人所乱者耶。凤山名岐凤，是举人，能诗，有才名，亦刻有小集，尝见其一联云“嗜酒杨雄甘寂寞，忍贫原宪厌繁华”，亦似可诵。 

　　我朝如杨东里、李西涯二公，皆以文章经国，然只是相沿元人之习。至弘治间李空同出，遂极力振起之。何仲默、边庭实、徐昌谷诸人相与附和，而古人之风几遍域中矣。律以古人，空同其陈拾遗乎。 

　　李西涯当国时，其门生满朝。西涯又喜延纳奖拔，故门生或朝罢或散衙后，即群集其家。讲艺谈文，通日彻夜，率岁中以为常。一日有一门生归省，兼告养病还家。西涯集同门诸人饯之，即席赋诗为赠。诸人中独汪石潭才最敏，诗先成，中有一联云：“千年芝草供灵药，五色流泉洗道机”，众人传玩以为绝佳。遂呈稿于西涯，西涯将后一句抹去，令石潭重改，众皆愕然。石潭思之，亦终不复能缀。众以请于西涯曰：“吾辈以为抑之此诗绝好，不知老师何故以为未善？”西涯曰：“归省与养病是二事。今两句单说养病不及归省，便是偏枯，且又近於合盘”。众请西涯续之。西涯即援笔书曰“五色宫袍当舞衣”，众始叹服。盖公于弘治正德之间为一时宗匠，陶铸天下之士，亦岂偶然者哉？世人独推何李为当代第一。余以为空同关中人，气稍过劲，未免失之怒张。大复之俊节亮语，出于天性，亦自难到。但工于言句而乏意外之趣，独边华泉兴象飘逸，而语亦清圆。故当共推此人。 

　　顾尚书东桥好客，其座上常满。又喜谈诗，余尝在座，闻其言曰：李空同言作诗必须学杜。诗至杜子美，如至圆不能加规，至方不能加矩矣。此空同之过言也。夫规矩方圆之至，故匠者皆用之。杜亦在规矩中耳。若说必要学杜，则是学某匠。何得就以子美为规矩耶？何大复所谓舍筏登岸，亦是欺人。 

　　东桥一日又语客曰：何大复之诗虽则稍俊，然终是空同多一臂力。 

　　马西玄游西山诸寺古诗十余首，其清警藻绚，出何李上。今所刻行一小本，乃胡可泉校定者。其全集有诗六本、文四本，王槐野以此见托。恨余贫薄，尚未能入梓。余受二公之知最深，倘数年未死，终当了此一事。此百世大业，若使其湮灭不传，则负二公者多矣。 

　　我朝文章，在弘治、正德间可谓极盛。李空同、何大复、康浒西、边华泉、徐昌谷一时共相推毂，倡复古道。而南京王南原、顾东桥、宝应、朱凌溪则其流亚也。然诸人犹以吴音少之，稍后则有毫州薛西原（蕙）、祥符高子业（叔嗣）、广西戴时亮（钦）、沁水常明卿（伦）、河南左中川（国玑）、关中马西玄（汝骥）诸人。薛西原规模大复，时出入初唐，而过于精洁，失其本色，便觉太枯。高子业是学中唐者，故愈淡而愈见其工耳。马西玄极重戴时亮，二公皆工初唐故也。左国玑常明卿宗李翰林，皆翩翩欲度骅骝前者也。他如王庸之（教）、李川甫（濂）则空同门人。樊少南（鹏）、戴仲鹖（冠）、孟望之（洋）则大复门人，譬之孔门，其田子方荀卿之流欤。 

　　余在衙门时，每坐堂后，槐野先生必请至后堂闲讲半日。偶一日出一卷展视，乃顾东桥、文衡山、蔡林屋、王雅宜诸人之作。盖许石城与诸公游，故得其所书平日之作，装成此卷，求槐野作跋语。槐野逐句破调，无一当其意者。盖此老学杜，余尝听其论诗，必要有照映，有开合，有关楗，有顿挫。而南人唯重音调，不甚留意于此。若近时吴下之作，不复有首尾矣。使槐野见之，又当何如耶？都南濠小时，学诗于沈石田先生之门。石田问近有何得意之作，南濠以《节妇诗》首联为对。其诗曰：“白发贞心在，青灯泪眼枯”。石田曰：“诗则佳矣，然有一字未稳”。南濠茫然，避席请教。石田曰：“尔不读礼经乎？经云：寡妇不夜哭，何不以灯字为春字？”南濠不觉叹服。 

　　沈石田诗有绝佳者，但为画所掩，世不称其诗。余家有其书二幅，上皆有题。其一七言者云“幽居临水称冥栖，蓼渚沙坪咫尺迷。山雨忽来茆溜细，溪云欲堕竹梢低。檐前故垒雌雄燕，篱脚秋虫子母鸡。此处风光小韦杜，可能无我一青藜”。此诗情景皆到，而律调亦清新。今之作诗者，岂容易可及。画学黄子久，亦甚佳，今质在朱象玄处。 

　　吴中旧事，其风流有致足乐咏者。朱野航乃葑门一老儒也，颇攻诗，在篠匾王氏教书。王亦吴中旧族，野航与主人晚酌罢，主人入内。适月上，野航得句云“万事不如杯在手，一年几见月当头”。喜极，发狂大叫。扣扉呼主人起，咏此二句。主人亦大加击节，取酒更酌，至兴尽而罢。明日遍请吴中善诗者赏之，大为张具征戏乐，留连数日。此亦一时盛事也。 

