<!-- { "loadSidebar": true } -->
　　孔子曰：“游于艺”，又曰：“吾不试。”故艺古称六艺，书其一也。盖自庖牺氏作书契，以代结绳之政，书其肇于此矣。其后仓颉造字，而天雨粟鬼神泣，则以其泄天地之秘也。然使当时无文字，则后世无六经矣，其所系不甚大哉。书法自篆变而为隶，隶变而为楷，楷变而为行草，盖至晋而书法大备。晋人书世已罕见，即唐临晋帖，世已称为奇宝矣。故宋黄长睿最号博古，然自以为不能别晋人书，但断自唐以下而已。而米南宫讪笑之，随所至之处，即扁宝晋斋，盖为长睿也。今唐人之迹已自难得，唯宋以下诸公，世或有其书。余家宋人书亦有数十种，今皆卖去不复存矣。兹以古人评书，其灼然有见者出之。 

　　书家自史籕之后，即推李斯小篆。观诸山刻石，皆大书而作细笔，劲挺圆润，盖尽去皮肉而筋骨独存。此书家之最难者也。至蔡中郎作大篆，则稍兼肉矣。唐时称李阳冰，阳冰时作柳叶，殊乏古意。间亦作小篆，然不见有劲挺圆润之意，去李斯远矣。南唐徐鼎臣始为玉箸，骨肉匀圆，可谓尽善。元时有吾子行，国初则周伯琦，宗玉箸似乎少骨。而吾松朱孟辨，实为过之。 

　　宪孝朝，李西涯与乔白岩用小篆。徐子仁宗玉箸，皆入妙品，此篆书之流派也。 

　　夫八分书之流传于世者，独蔡中郎夏承碑。盖言用篆之二分兼隶之八分，是于二者之间别拘一体。夏承碑正用此也，其圆匀苍古，可谓绝妙，后亦无有能继之者矣。 

　　卫桓四体书序曰：上谷王次仲善隶书，始为楷法。汉灵帝好书，时多能者。而师宜官为最，甚矜其能，每书辄焚其札。梁鹄乃益为版而饮之酒，候其醉而窃其札。鹄卒以攻书为比部尉，后依刘表。荆州平，魏公募求鹄。鹄惧，自缚诣门。署军假司马，使在秘书以勤书自效。公尝悬着帐中及以钉壁玩之，谓胜宜官。鹄子孟皇，安定人。魏宫殿题署，皆其书也。 

　　隶书当以梁鹄为第一。今有受禅尊号二碑及孔子庙碑皆是。孔庙碑是陈思王撰文，梁鹄书，亦二绝也。盖承中郎之后，去篆而纯用隶法，是即隶书之祖也。今世人共称唐隶，观史维则诸人之笔。拳局蠖缩，行笔太滞，殊不足观。至元则有吴孟思褚奂士文，皆宗梁鹄。而吾松陈文东为最工。至衡山先生出，遂迥出诸人之上矣。近时有徐芳远，亦写隶书，其源出于朱协极。此是一种恶札也。 

　　正书祖钟太傅，用笔最古。至右军稍变遒媚，如《黄庭经》、《乐毅论》皆神笔也。此后历唐宋绝无继者，惟赵松雪与文衡山，小楷直追右军，遂与之抗行矣。 

　　余家有松雪小楷《大洞玉经》，字如蝇头，共四千八百九十五字，圆匀遒媚，真可与黄庭并观，余常呼为墨皇。每移至衡山斋中，即竟日展玩。在南京因橐中空乏，有人以重赀购去，至今时在梦寐也。王僧虔云：“变古制今，惟右军领军尔。不尔，至今犹法钟张也。”书断云：“王献之变右军行书，号曰破体书。由此观之，世称钟王，不知王之书法已非钟矣。又称二王，不知献之书法已非右军矣。”自卫伯玉父子擅行草之妙，其后王右军得法于卫夫人，遂集书家之大成。至其子大令与右军抗行，所谓翩翩欲度骅骝前也。此外如庾征西王世将王领军，至宋世萧子云以及僧智永。大率宗尚右军，皆晋法也。至唐则各自成家，区分派别，而晋法稍变矣。 

　　《谈苑醍醐》云：梁武帝造寺，令萧子云飞白大书一萧字，至今存焉。李约竭产自江南买归东洛，建一小亭以玩，号曰“萧斋”，见尚书故实。《书苑》载约作萧字赞云：“抱素日洁，含章内融。逸疑方外，纵在矩中。”又宋荣咨道以五十万钱买虞世南夫子庙碑旧本，见《山谷文集》，此庄子所谓真好也。 

　　宋时维蔡忠惠、米南宫用晋法，亦只是具体而微。直至元时，有赵集贤出，始尽右军之妙，而得晋人之正脉。故世之评其书者，以为上下五百年，纵横一万里，举无此书。又曰：自右军以后，唐人得其形似而不得其神韵；米南宫得其神韵而不得其形似。兼形似神韵而得之者，惟赵子昂一人而已。此可为书家定论。 

　　唐人书，欧阳率更得右军之骨，虞永兴得其肤泽，褚河南得其筋，李北海得其肉，颜鲁公得其力。此即所谓皆有圣人之一体者也。其后徐季海则师褚河南，张从申则宗李北海，柳公权则规模颜鲁公，而去晋法渐远矣。 

　　今之鄙陋者，于所好无如饮食？犹秤薪数米，况肯轻财贵文如古人乎？余谓升庵此论固当，然秤薪数米，是不欲暴殄天物，犹可言也。至有积财臣万，犹日夜营求不已。若见古人之迹，弃之不啻敝屣者，又不知何如也？ 

　　王绍宗善书，与人书云：鄙人书翰无工者，特由水墨积习。恒精心率意虚神静思以取之。此诚得书家三昧者矣。杨升庵云：虞永兴亦不临写，但心准目想而已。然此可与上智道。若下学必须临墓。唐太宗云：卧王濛于纸中，坐徐偃于笔下，则可以嗤萧子云矣。然后知临摹之益大矣。 

　　宋人惟蔡忠惠米南宫，晋法也。若苏长公则从褚河南徐季海来。黄山谷专学颜鲁公苏长公，世评其书为纯绵裹铁，若方之徐，则苏有神韵。山谷较之颜，觉力稍不逮。 

　　袁裒云：右军用笔，内擫而收敛，故森严而有法。大令用笔，外拓而开扩，故散朗而多姿。 

　　山谷言：右军笔法，如孟子言性，庄周谈自然。从说横说，无不如意，非复可以常理待之。 

　　山谷云：大令草法，殊逼伯英，淳古少可恨，弥觉成就尔。所以论书者，以右军草入能品，而大令草入神品也。余以右军父子草书比之文章，右军似左氏，大令似庄周。由晋以来，难得脱然都无风尘气似二王者，惟颜鲁公、杨少师仿佛大令耳。鲁公书，今人随俗多尊尚。少师书，口称善而腹非也。欲深晓杨氏书，当如九方皋相马，遗其玄黄牝牡，乃得之。 

　　东坡书唐氏六家书后云：永禅师书，骨气深稳，体兼众妙，精能之至，反造疏淡。如观陶彭泽诗，初若散缓不收，反覆不已，乃识其奇趣。欧阳率更书，研紧拔群，尤工于小楷。高丽遗使购其书，高祖叹曰：彼观其书以为魁梧奇伟人也。此非知书者。凡书像其为人，率更貌寒寝，敏悟绝人，观其书劲嶮刻厉，正称其貌耳。褚河南书，清远萧散，微杂隶体。古之论书兼论其平生，苟非其人，虽工不贵也。河南固忠臣，或有谮杀刘洎一事，使人怏怏然。余尝考其实，恐刘洎末年褊忿，实有伊霍之语，非谮也。张长史草书，颓然天放，略有点画处，而意态自足，号称神逸。今世称善草者或不能真行，此大妄也。真生行，行生草，真如立，行如行，草如走。未有未能行立而能走者也。今长安犹有长史真书郎官石柱记，作字简远，如晋宋间人。颜鲁公奇秀独出，一变古法，如杜子美诗“格力天纵”，奄有汉魏晋宋以来风流。后之作者，殆难复措手。柳少师本出于颜，而能自出新意，一字百金，非虚语也。其言心正则笔正者，非独讽谏，理固然也。世之小人，字虽工而其神情终有睢盱侧媚之态。不知人情随想而见，如韩子所谓窃斧者乎，抑真尔也。然至使人见其书而犹憎之，则其人可知矣。 

　　东坡论书云：大字难于结密而无间，小字难于宽绰而有馀。 

　　山谷云：欧阳率更书，谓所直木曲铁法也，如甲胄有不可犯之色，然未能端冕而有德威也。 

　　山谷言：尝论近世三家书云，王著如小僧缚律，李建中如讲僧参禅，杨凝式如散僧入圣。 

　　余平生所见法书，唯董中峰家永师千文为第一。衡山跋尾，亦以为观智永千文凡数本，皆在此本下。其子都事君出以见示。其次张明崖都宪家所藏赵模行草初唐人诗数首，王凤洲廉使家虞永兴哀策文，皆神物也。 

　　山谷独称杨少师书，余所藏有少师韭花帖墨迹，亦神物也。今在朱司成家。 

　　山谷云：鲁公“寒食问行期”、“为病妻乞鹿脯”、“从李大夫乞米”三帖，皆与王子敬可抗行也。 

　　山谷云：心能转腕，手能转笔，书字便如人意。 

　　王氏书法：以为如锥画沙，如印印泥，盖言锋藏笔中，意在书前耳。 

　　王初寮（履道）云：评东坡书者众矣，剑拔弩张，犊奔猊抉，则不能无。至于尺牍狎书，姿态横生，不矜而妍，不束而庄，不轶而豪。萧散容与，霏霏如零春之雨。森疏掩敛，熠熠如从月之星。纡徐婉转，纚纚如抽茧之丝。恐学者所未到也。 

　　山谷云：古人虽颠草皆四停八当，凡书字偏枯，皆不成字。所谓失一点如美人眇一目，失一戈如壮士折一臂。 

　　山谷云：尝评米元章书，如快剑斫阵，强弩射千里，所当穿彻，书家笔势亦穷于此，然似仲由未见孔子时风气耳。余谓元章过于姿媚，如丰肌美妇，神采照人，所乏者骨气耳。而山谷比之仲由，此不可晓也。 

　　山谷跋范文正公帖云：范文正公书，落笔痛快沈着，极近晋宋人书。往时苏才翁书法妙天下，不肯许一世人，惟称文正公书与乐毅论同法。少时得此评，初不谓然，以谓才翁傲睨万物，众人皆侧目，无王法，必见杀也。而文正待之甚厚，爱其才而忘其短也。故才翁评书，少曲董狐之笔耳。老年观此书，乃知用笔实处，是其最工。大概文正妙于世故，想其钩指回腕，皆入古人法度中。今士大夫喜书，当不但学其书法，观其所以教戒故旧亲戚，皆天下长者之言。深爱其书，则深咏其义，推而涉世，不为吉人志士，吾不信也。 

　　杨诚斋跋米南宫帖云：万里学书最晚，虽遍参诸方，然袖手一瓣香，五十年来未拈出。今得此帖，乃知李密未见秦王耳。 

　　山谷云：顷见苏子瞻、钱穆父论书，不取张友正、米芾。初不谓然，及见郭忠恕、叙字源，乃知当代二公，极为别书者。 

　　自唐以前，集书法之大成者，王右军也。自唐以后，集书法之大成者，赵集贤也。盖其于篆隶真草无不臻妙，如真书大者法智永，小楷法黄庭经，书碑记师李北海，笺启则师二王，皆咄咄逼真。而数者之中，惟笺启为尤妙，盖二王之迹见于诸帖者，惟简札最多。松雪朝夕临摹，盖已冥会神契。 

　　故不但书迹之同，虽行款亦皆酷似。乃知二王之后便有松雪，其论盖不虚也。 

　　郝陵川论书云：太严则伤意，太放则伤法。又云心正则气定，气定则腕活，腕活则笔端，笔端则墨注，墨注则神凝，神凝则象滋，无意而皆意，不法而皆法。元人评书画，皆精当远过宋人。 

