<!-- { "loadSidebar": true } -->
　　余至姑苏，在衡山斋中坐。清谈尽日，见衡山常称我家吴先生、我家李先生、我家沈先生，盖即匏庵、范庵、石田。其平生所师事者，此三人也。一日论及石田之诗曰：我家沈先生诗，但不经意写出，意象俱新，可谓妙绝。一经改削，便不能佳。今有刻集，往往不满人意。因口诵其率意者二三十首，亹亹不休。即余所见石田题画诗甚多，皆可传咏。与集中者如出二手，乃知衡山之论不虚也。 

　　衡山尝对余言，我少年学诗，从陆放翁入门。故格调卑弱，不若诸君皆唐声也。此衡山自谦耳。每见先生题咏，妥贴稳顺，作诗者孰能及之？今人作诗，如咏一物，撇了题目不知说到甚处去。又一句说上天，一句说下地，都不辨有首尾，亦无血脉。动辄即言此盛唐也，此中唐也，而见者同声和之。乃知觅一堂上人，正自不易。 

　　钱同爱，字孔周。其家累代以小儿医名吴中，所谓钱氏小儿者是也。同爱少美才华，且有侠气，与衡山先生最相得。衡山长郎寿承，即其婿也。同爱每饮必用伎，衡山平生不见伎女。二公若薰莸不同器，然相与一世，终不失欢。余箧中所藏衡山一画，乃赠同爱者。上题云“团坐清谈麈尾长，墨痕狼藉练裙香。水亭纨扇歌杨柳，春院琵琶醉海棠。王谢风流才子弟，齐梁烟月锦篇章。豪华岂是泥沙物，好在挥书白玉堂”。盖写同爱之风流，宛如画出。而衡山才情美丽，当亦不减宋广平矣。 

　　徐髯仙，豪爽迭宕人也。数游狭斜，其所填南北词皆入律。衡山题一画寄之，后曰“乐府新传桃叶渡，彩毫遍写薛涛笺。老我别来忘不得，令人常想秣陵烟”，盖亦有所取之也。 

　　衡山最喜评校书画。余每见，必挟所藏以往。先生披览尽日，先生亦尽出所蓄。常自入书房中捧四卷而出，展过复捧而入更换四卷，虽数反不倦。一日早往，先生手持一扇，语某曰：“昨晚作得一诗赠君。”读罢，某曰：“恨无佳轴，得老先生书一挂幅甚好。”先生曰：“昨偶有人持绢轴求书，甚好。”当移来写去，即褙一轴补还之可也。遂又书一挂幅，诗曰“高天厚地千年句，虹月沧江百里舟。君似南宫抱深癖，我于东野欲抵头。苍苔白石柴门迥，寂昼清阴别院幽。自笑子云甘落寞，故人粗粝肯淹留。”后题云“元朗自云间来访，兼载所藏古图书见示。淹留竟日，奉赠短句。高天厚地乃孟东野诗中语也。” 

　　熊轸峰，名宇，字元性。长沙人也，性高简，能文攻诗。为松江守有郡斋赏牡丹诗，尝忆得其上半首云“和风湛露万人家，栏槛当门一树遮。正忆桑麻沾细雨，更添珠玉对名花”。词既妙丽，况正是做大守的说话。又尝作绝句二首赠余，其一曰“文章如画界，中有支天山。觉我道区明，经纬恢儒寰”。其二曰“文章如白璧，春露围玉兰。与子共雕琢，泽物脉漙漙”。手书郑重，其所以属望於某者甚厚。常恨志业不遂，终无以报先生矣。此亦郡中故事，漫识之。 

　　熊轸峰在任时，适聂双江亦以御史升苏州太守。双江偶以公事来松，二公同举进士，又同年中最有才望者。轸峰设席于白龙潭款之，遂相与讲学，各赋近体一章。双江诗曰“重阳曾此坐探禅，回首风烟又五年。霜醉高枫秋入树，云垂香稻晚肥田。应惭白发虚琴鹤，偶系黄花泛酒船。共笑此生真浪迹，息机焉得渚鸥前”。轸峰诗曰：“不悟良知定悟禅，临潭讲学自当年。静涵龙德光腾汉，早事春农玉满田。吹帽最怜忧国士，濯缨旋理泛江船。金兰更接同心侣，千载风雩云影前”。二诗皆清新警拔，且中间有无限理趣。后有作志者，亦可备郡中一故事。 

　　严介老之诗，秀丽清警，近代名家鲜有能出其右者。作文亦典雅严重，乌可以人而废之，且怜才下士亦自可爱。但其子黩货无厌，而此老为其所蔽，遂及於祸。又岂可以子而废其父哉？ 

　　余尝至南京往见东桥，东桥曰：“严介溪在此甚爱才，汝可往见之。”尔时介溪为南宗伯，东桥即差人持帖子送往。某赍一行卷，上有诗数十首。此老接了，即起身作揖过，方才看诗。至《咏牛女》“情随此夜尽恩是隔年留”等句，皆摘句叹赏。是日遂留饭。后壬子年至都，在西城相见，拳拳慰问，情意暧然。后亦数至其家，见其门如市。而事权悉付其子，可惜可惜。 

　　余在都，见双江於介老处认门生。余问之，双江曰：“我中乡举时，李空同做提学，甚相爱。起身会试往别之。空同曰：‘如今词章之学，翰林诸公严惟中为最。汝至京须往见之’。故我到京即造见，执弟子礼。今已几四十年矣”。 

　　唐六如尝作怅怅词，其词曰“怅怅莫怪少时年，百丈游丝易惹牵。何岁逢春不惆怅，何处逢情不可怜。杜曲梨花杯上雪，灞陵芳草梦中烟。前程两袖黄金泪，公案三生白骨禅。老去思量应不悔，衲衣持钵院门前”。此诗才情富丽，亦何必减六朝人耶。 

　　王雅宜之诗，清警绝伦，无一点尘俗气，真所谓天上谪仙人也，所欠者沉着耳。中道而夭，未见其止。惜哉。 

　　黄五岳、皇甫百泉之诗，格调既正，辞复俊拔。黄摹写精深，皇甫思致渊永。余以为徐迪功之后，当共推此二人。世复有异同者，正杜少陵所谓不觉前贤畏后生者耶。 

　　余赴官南馆，京师诸公赠行诗不下数十首，唯董浔阳五言律三首最工。今录出以示谈艺者。其一曰：“执戟余方倦，搞词尔独雄。人分两都别，官为陆沉同。长路多秋草，虚堂急暮虫。更怜他夜月，清景隔江东。”其二曰“载笔新供奉，承恩旧帝京。离宫通秘署，江水切蓬瀛。待问称书府，高谈谢墨卿。迩来闻纸贵，知尔赋初成。”其三曰“行行远送将，此去羡仙郎。作吏真成隐，之官却到乡。千峰在城阙，一水限河梁。别后凭谁寄，秋蓠岁岁芳。” 

　　余友朱射陂（曰藩）最工诗，但平生所慕向者，刘南坦、杨升庵二人。故喜用僻事，时作险怪语。余戊午年致仕南都，诸公押衡山莺字韵诗见赠。射陂后一联云“烟灌野阴滋畎蕙，宫城署月响山莺”，其前一句余不能解，盖有所本，必非杜撰语。但余偶不能省耳，终是欠妥。其七言律之学温李者，可称入律。 

　　莺字韵诗，独许石城一联云“买得曲池堪斗鸭，种成芳树好藏莺”，殊有雅思。 

　　嘉靖中火灾后，朝廷将鼎新三殿，令两京各衙门官出银助工。时朱射陂为主客正郎，尝作一诗云“五云深处凤楼开，中外欣欣尽子来。敢谓鹭鸶能割股，愿同鸀鳱可消灾。司空惯见如无物，村仆何知叹破财。安得典金高北斗，即教三殿丽蓬莱”。虽则戏调之辞，然有讽有谕，切中事情。其即所谓六义无阙者耶。 

　　余见衡山有饮酒诗一首曰“晚得酒中趣，三杯时畅然。难忘是花下，何物胜尊前。世事有千变，人生无百年。唯应骑马客，输我北窗眠。”余爱其有雅致，绝似白太傅。 

　　余寓居姑苏时，尝过皇甫百泉小饮。百泉次日作诗来谢，中一联云“瓮非邻舍酒，鱛是故乡鱼”。后己巳年余移家归松，王玉遮来访，泊舟河下。酒半作诗赠余，舟中自取一轴书之，对客挥洒立就。中一联云“门柳旧五树，江鲈新四腮”。夫二诗摹写皆可谓极工，但中间稍有不同，而体貌殊别，乃知诗家作用，变出幻入，不可以神理推，不可以意象测。情景日新，由人自取。巧者有馀，拙者不足。盖若由于天授，苟所受有限，终不能以力强也。 

　　余尝至阊门，偶遇王凤洲在河下。是日携盘榼至友人家夜集，强余入座。余袖中适带王赛玉鞋一只，醉中出以行酒。盖王脚甚小，礼部诸公亦常以金莲为戏谈，凤洲乐甚。次日即以扇书长歌来惠，中二句云“手持此物行客酒，欲客齿颊生莲花”，盖不但二句之妙，而凤洲之才情，亦可谓冠绝一时矣。 

　　杨升庵云：长安大市有两街，街东有康昆仑琵琶，号为第一手，谓街西必无己敌也。遂登楼弹一曲新翻调绿腰。街西亦建一楼，东市大诮之。及昆仑度曲，西楼出一女郎抱乐器，亦弹此曲。移入枫香调中，妙绝入神。昆仑惊骇，请以为师。女郎遂更衣出，乃庄严寺段师善本也。翌日，德宗召之，大加奖异，争令昆仑弹一曲。段师曰：“本领何杂？兼带邪声。”昆仑惊曰：“段师神人也。”德宗令授昆仑。段师奏曰：“且请昆仑不近乐器十数年，忘其本领，然后可教。”诏许之。后果穷段师之艺。朱子答人论《诗》《书》曰：“来书谓漱六艺之芳润，良是。但恐旧习不除，渣秽在胸，芳润无由入耳。”近日有一雅谑可证此事。有一新进欲学诗，华容孙世基戏谓之曰：“君欲学诗，必须先服巴豆雷丸，下尽胸中程文策套，然后以楚词文选为泠粥补之，始可语诗也。”士林传以为笑。 

　　尝对孙季泉极称黄质山（淳父）之诗，季泉曰：吾亦见其诗，时有省眼句。 

　　近日镇江一庠友来松，乃邬佩之之子。佩之以诗名家，其子亦有文。余款之饭，见其扇头有细书诗数首，取视之。中有一联云“匣有鱼肠堪借客，世无狗监莫论才”。余极爱之，以为近代之诗亦难得如此者。后题名曰陆君弼，后访之。陆乃江都人，欧仑山弟子也。 

　　吾友徐长谷见诗文之佳，则曰此人肚内有丹。又尝见语云，公肚中曾结过丹，凡有语言便与人不同。此虽见谀，然长谷此言，自是正法藏中第一妙诀也。学者若悟得，便是如来高足弟子。然举此一大公案告人，无一人肯信。今人遍身穿着罗绮，光怪夺目，然肚中不曾有饭，何论于丹。 

　　昆山顾茂俭妹，乃雍里方伯之女，皇甫百泉之甥也。嫁孙佥宪家为妇，甚有才情。尝有春日诗云“春雨过春城，春庭春草生。春闺动春思，春树叫春莺”。余谓此诗可置《玉台新咏》中。 

　　嘉定一民家之妇，平日未尝作诗，临终书一绝与其夫曰：“当时二八到君家，尺素无成愧枲麻。今日对君无别语，免教儿女衣芦花。”亦凄婉可诵。此二事殷无美说。 

　　世有一诗谜云“佳人佯醉索人扶，露出胸前白玉肤。走入帐中寻不见，任他风水满江湖”。乃贾岛李白罗隐潘阆四人名也。 

　　●卷二十七书 

