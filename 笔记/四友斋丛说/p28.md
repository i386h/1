<!-- { "loadSidebar": true } -->
　　《金刚经》云：应无所住，而生其心。今人多作一句念，此二句是经中要旨。昔有人于五祖处参学回，偶诵此二语。六祖惠能于道中闻之，有动于中，遂往参礼。时五祖道场中法侣云集，惟惠能了悟遂传心印。今世人作一句念，殊失经文之义。盖“应无所住”是一句，而“生其心”是一句。若串做一句念，则是不生其心。然此心何可一刹那不生？一刹那不生，即入断灭相矣。故要时时生心，但不可住耳。夫此心本玲珑透彻，应变无方。若有所住即为有主，有主则碍，故不可住。至后又云：应生无所住心。此义晓然易见矣。此所谓毫厘之差，千里之谬，安得不辨正之哉？ 

　　今世人所谓《心经》者，亦是不知出经之由，故谬呼之耳。盖此本是“大般若经”，因其卷数太多，猝难寻究，故撮其旨要而为此经。以心为名，盖言其至要，如人之有心也。昔晋世出经目亦有阿毗昙心出经，序云：阿毗昙心者，三藏之要领。咏歌之微言，源流广大。管综众经，领其宗会，故作者以心为名。况般若者，为六度之导师，而此经亦领其宗会，故亦以心名之。言其为大般若经之心，则心字属在上，当呼为“般若波罗密多心”，而“经字”则其总称耳。何故直呼为“心经”？今举世人皆念“心经”，失其本旨，则义何由明？惟晁文元深於内典，其“法藏碎金”称“般若心经”，盖得出经之由矣。 

　　《莲经》内观音普门品，其所说偈语，不但理胜，即于本教中亦大有阐扬。昔李文正公初见某禅师，问如何是黑风吹其船舫飘堕罗刹鬼国，师不即对。文正忿然不悦，复詈声而问，师曰：“即此便是黑风吹其船舫飘堕罗刹鬼国。”文正于言下大悟。盖人一恶念生，即见诸恶趣，如刀山枷钮毒咒之类是也。唯念观音之力，即生善念，善念生者，恶念即灭。恶念灭者，恶趣亦灭。其言何等圆妙。虽吾宣尼老师而在，犹当北面。世欲轻议之者何耶？ 

　　四十三章经，极为浅俗，而世共宗尚之，以为佛之所说，不知何谓。 

　　经云：无有一善从懒惰懈怠中得，无有一法从骄慢自恣中得。 

　　又云：若以法眼观，无俗不真；若以世眼观，无真不俗。 

　　心禅师曰：若不见性，则祖师密语尽成外书；若见性，则魔说狐禅皆为密语。 

　　教中五千四十八部，只是一句，若会得时，即如六祖。只应“无所住而生其心”一句便能悟入，及其既悟，则此一句亦便应舍。若会不得时，则无论五千四十八部，虽五万四千，亦何益于大教耶。 

　　《法藏碎金》云：世间俗士而为名利缠缚嗜欲缠缚，其身不得自在。小乘人为空缠缚法缠缚，其心不得自在。唯大乘人免此二缠缚，谓之解脱。身心俱自在，得出世之乐，名曰涅槃。 

　　晁文元曰：百骸导引贵乎动，久久必和柔。此道家之妙用也。一心检摄贵乎静，久久必凝明，此禅家之妙用也。 

　　文元又云：我愿以无所住心退藏于密，令人不可窥测。如季咸善相，不能相壶丘子末后之相。又如大耳三藏得他心通，不能观慧忠国师末后之心。此语殊有妙解。 

　　文元又云：一念照了，一念之菩提也；一念宴息，一念之槃也。亦是切近功夫。 

　　尝疑庄子与佛氏，其理说到至处时有相合者。晁文元之论内典，亦常与庄子相出入。盖因晋时诸贤最深于庄子，又喜谈佛；而诸道人皆与之研核论难，寻究宗极。夫理到至处，本无不同；而出经者又诸道人也，盖佛之出世，虽在庄子前，而佛经之入中士，在庄子后，则假借以相缘饰，或未可知也。 

　　唐宋诸公，如李文正、黄山谷于教中极有精诣处。白太傅、苏端明只是个脱洒，然脱洒却是教中第一妙用。 

　　黄山谷与王子飞书云：人固与忧乐俱生者也，于其中有简择取舍。以至六凿相攘，日寻干戈。古之学道，深探其本，以无诤三昧治之，所以万事随缘是安乐法。读书万卷，谈道如悬河，而不知此所谓书肆说铃耳。子茂遂羸顿如此，亦是胸中不浩浩耳。密师温克，盖得其兄范公江海之一勺耳。恨公不识范公也。 

　　山谷与廖宣叔书云：见所惠简，喜承体力渐胜，所论忧患无种夺人生理。诚如来示，夫利衰毁誉称讥苦乐，此八物无明种子也。人从无明种子中生，连皮带骨，岂有可逃之地？但以百年观之，则人与我及彼八物皆成一空。古人云，众生身同太虚，烦恼何处安脚？细思熟念，烦恼从何处来？有益于事有益於身否？八风之波渺然无涯。而以百年有涯之生，种种计较，欲利恶衰，怒毁喜誉，求称避讥，厌苦逐乐，得丧又自有宿因，决不可以计较而得。然且猿腾马逐至于澌尽而后休，不可谓智也。所欲知近道之涂，亦穷于是。 

　　黄山谷谈禅极有透彻处，一时诸人皆不能及。如答茂衡通判书云：“不犯灵叟，无不可为。若沉滞寂空，不恤世谛，则为不回心钝罗汉，殊无用处也。”此语甚有妙解，即诸尊宿语录中，恐亦不可多得。 

　　苏长公在惠州与参寥书曰：自省事以来，亦粗为知道者，但道心数起，数为世乐所移夺，恐是诸佛知其难化，故以万里之行相调伏耳，则庶乎能自药其病者也，比世之讳疾者何如？ 

　　晦堂和尚尝问山谷以吾无隐乎尔之义，山谷诠释再三，晦堂终不然其说。时暑退凉生，秋香满院。晦堂问曰：“太史闻木犀香乎？”山谷曰：“闻。”晦堂曰：“吾无隐乎尔。”山谷乃服佛氏之教。只是将机锋触人，最易开悟。若吾儒便费许多辞说。 

　　黄山谷言：儒者常论佛寺之费，盖中民万家之产，实生民谷帛之蠹。虽余亦谓之然。然自余省事以来，观天下财力屈竭之端，国家无大军旅勤民丁赋之政，则蝗旱水溢，或疾疫连数十州。此盖生人之共业，盈虚有数，非人力所能胜者邪。然天下之善人少，不善人常多，王者之刑赏以治其外，佛者以祸福以治其内，则于世教岂小补哉？而儒者尝欲合而轧之，是真何理哉？ 

　　●卷二十二释道二 

　　白太傅云：夫开士悟入，诸佛知见，以了义度无边。以圆教垂无穷，莫尊于妙法莲华经。凡六万九千五百五言，证无生忍，造不二门，住不可思议，解脱莫极于维摩经。凡二万七千九十二言，摄四生九类，入无余涅槃。实无得度者，莫先于“金刚般若波罗蜜经”。凡九千二百八十七言，坏罪集福，净一切恶道，莫急于佛顶“尊胜驼罗尼经”。凡三千二十言，应念顺愿，愿生极乐士，莫疾于“阿弥陀经”。凡一千八百言，用正见观真相，莫出于观音普贤“菩萨法行经”。凡六千九百九十言，诠自性，认本觉，莫深于“实相法蜜经”。凡三千一百五言，空法尘，依佛智，莫过于“般若波罗密多心经”。凡二百五十八言，是八种经具十二部，合一十一万六千八百五十七言，三乘之要旨，万佛之秘藏，尽矣。 

