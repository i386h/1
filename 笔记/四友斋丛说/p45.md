<!-- { "loadSidebar": true } -->
　　古人以右为尊，至中古则尚左矣。记曰“吉事尚左，凶事尚右”。故《老子偃武章》曰“夫佳兵不祥之器，故有道者不处”。君子居则贵左，用兵则贵右。偏将军居左，上将军居右。言以丧礼处之，则凡平居燕会，其揖逊拜跪之礼，皆当以左为尊无疑也。今世南北之礼不同。凡客至相见作揖，南方则主人让客在东边，是右手。北方则主人让客在西边，是左手。人但怪南北不同，而竟不穷其故。盖古人初见必拜，先令人布席。南方人东西布席，则宾当就东，主当就西。盖一堂之中，东是左西是右，则是正以左为尊也。北方人北向布席，比肩而拜，则宾当在西，主当在东，亦以左为尊也。今南人不知布席之由，北向作揖，亦让客在东手，则是尚右，处以凶事，失礼甚矣。余考古人冠婚之礼，主人出肃客，则宾由西阶入，主由东阶入。岂有方肃客而处客以卑，自处以尊之礼乎？则又可以证升堂作揖，必当让客在西手者为是也。 

　　今之卑幼见尊长，亦皆推让尊长在东手，此初学小生最不知礼者。盖卑幼作揖，尊长但当在上面还揖，或主人谦损，降立在侧边答之。卑幼只当北面向上作揖可也。若必推在东手，则是比肩而立，以敌体待尊长矣。其可谓之知礼乎？余尝谓唯制礼者然后能用礼，唯定律者然后能用律。此言盖不虚也。 

　　余见人家子弟凡所以事其父兄者，皆以客礼相待。每遇生朝或节序，则陈盛筵以享之，如待神明，及享毕即弃去若刍狗矣。此所谓斯须之敬以待乡人可也。古人不如此，盖事父兄不可一时去心，虽蔬食菜羹，苟适于口，亦必荐进。盖无旦无暮，每食入口必念其亲故也。若能如此，则虽虾菜过于五鼎，不能如此，则虽五鼎亦何足道。人家子弟不可不知。 

　　尝一日访东桥，值其在息园与其弟横泾王子新三人吃饭，即请余至息园中同坐。是时横泾已老病不胜酒矣。少顷横泾辞去，送至槛外，命一童子曰“看七老爹出门”。东桥入坐，横泾径去。近来士夫家兄弟皆送迎，是以客礼相待，恐亦未是。 

　　吕汲公大防在相位。其兄大忠自外郡代还，相与坐东府堂上。夫人自廊下降阶趋谒，以二婢掖持而前。大忠遽曰：“宰相夫人不须拜。”汲公解其意，叱二婢使去。夫人独拜于赤日中，尽礼而退。大忠略不顾劳，人服其家法之严。今士人略得进步，则纵其妇陵忽舅姑矣，何况伯氏。史称大忠、大防与弟大临同居相切磋，论道考礼，冠婚丧祭一本于古。关中言礼学者推吕氏。如此等礼，今世士大夫亦不可不知。 

　　宪孝两朝以前，士大夫尚未积聚。如周北野（佩），其父舆为翰林编修。北野官至郎中，两世通显，而其家到底只如寒士。曹定庵（时中），其兄九峰（时和），举进士有文章，定庵官至宪副，弟时信亦京朝官。与李文正结社赋诗，门阀甚高，其业不过中人十家之产。他如蒋给事（性中）、夏宪副（寅）、许佥宪（璘），致仕家居，犹不异秀才时。至正德间，诸公竞营产谋利。一时如宋大参（恺）、苏御史（恩）、蒋主事（凯）、陶员外（骥）、吴主事（哲），皆积至十余万，自以为子孙数百年之业矣。然不五六年间，而田宅皆已易主，子孙贫匮至不能自存。宋大参即余外舅家，得之目击者。此四十年间事耳。然此十万之业，子孙纵善败，亦安能如是之速，盖若天怒而神夺之然。然一时有此数家，或者地方之气运耶，或诸公之遗谋未善耶，皆不可晓也。 

　　人见当时数家之事，有问于余者，余戏语曰：此病已在膏盲，非庸医所了。吾昔饮上池水，或庶几能知之。盖吾松士大夫一中进士之后，则于平日同堂之友，谢去恐不速。里中虽有谈文论道之士，非唯厌见其面，亦且恶闻其名。而日逐奔走于门下者，皆言利之徒也。或某处有庄田一所，岁可取利若干；或某人借银几百两，岁可生息若干；或某人为某事求一覆庇。此无碍于法者，而可以坐收银若干，则欣欣喜见于面，而待之唯恐不谨。盖父兄之所交与而子弟之所习闻者，皆此辈也。未尝接一善人，闻一善言，见一善行。夫一齐人之传，尚不能胜众楚人之咻，况又无一齐人之传乎。吾恐子弟虽有颜闵之资，欲其从善难矣。诸公皆读书晓事，此亦理之易见者也，何昧昧若此？太史公所谓利令智昏，何异白日攫金于市中者耶？ 

　　或问晋朝重门阀，而王谢子弟皆贤。何也？余曰：王谢门中唯有王仲祖、刘真长、许玄度、支道林诸人，往来不闻有此等客。 

　　吾松士大夫家燕会，皆不令子侄与坐，恐亦未是。顷见顾东桥每有燕席，命顾茂涵坐于自己桌边。东江每燕，亦令顾伯庸坐于桌边，不另设席。今存斋先生家三子皆与席，衡山每饭必有寿承、休承。皇甫百泉许石城二家，其二郎亦皆出坐，与客谈谐共饮。盖儿子既已长成，岂能绝其不饮？若与我辈饮，则观摩渐染未必无益，不愈于与群小辈喧哄酗酒耶。昔王右军与谢太傅修禊兰亭，而大令兄弟与谢车骑皆在。阮嗣宗为竹林之游，其子阮瞻亦欲与。嗣宗曰：“仲容已与，卿不得复尔。”若使仲容不在，则瞻亦把臂入林矣。故晋室士大夫子弟皆贤，正为此也。 

　　松江士大夫子弟不甚读书。昔黄山谷云：“四民皆有世业，士夫家子弟能知孝弟忠信斯可矣。然不可令读书种子断绝。有才气者出，便足名世矣。”今世父兄非不知教，子弟非不知学，正恐多财为累耳。则财之为害，可胜言哉。 

　　练兼善常对书太息曰：“吾老矣，非求闻者，姑下后世种子耳。”士夫积财无非为子孙之计，然古人有云：“贤而多财则损其志，愚而多财则益其过。”又黄山谷言：“男女缘渠侬堕地自有衣食分齐。其不应冻饿沟壑者，天不能杀也。”此者万金良药，士大夫不可不知。 

　　余小时见人家请客，只是菜五色肴五品而已。惟大宾或新亲过门，则添虾蟹蚬蛤三四物，亦岁中不一二次也。今寻常燕会，动辄必用十肴，且水陆毕陈，或觅远方珍品，求以相胜。前有一士夫请赵循斋，杀鹅三十余头，遂至形于奏牍。近一士夫请袁泽门，闻殽品计百余样，鸽子斑鸠之类皆有。尝作外官，囊橐殷盛，虽不费力，然此是百姓膏血，将来如此暴殄，宁不畏天地谴责耶。然当此末世，孰无好胜之心？人人求胜，渐以成俗矣。今存斋先生至家，极力欲挽回之，时时举以告人，亦常以身先之，然此风分毫不改。虽曰世道渐漓，然他处犹知敬信前辈，有善言亦必听从。独吾松之人坚于自用，虽仲尼复生，亦未如之何也已。 

　　东坡云：到黄，廪食既绝，痛自节俭，日用不得过百五十。每月朔便取四千五百钱断为三十块，挂屋梁上。平旦用画义挑取一块，即藏去义，仍以大竹筒别贮。用不尽者以待宾客。据东坡所言如此自计，吾辈一日之课，岂能及东坡十分之一？每日当用钱十五文足矣。 

　　昔司马文正公每日就寝时，自计一日之为。若与其所奉，果足相当，则帖然而卧。稍有不及，则终夕不自安。今之士大夫每日饱饫肥甘，不知临卧时，亦曾打算一遭否？ 

　　杨君谦七人联句记，虽位次亦皆明载，列成图样。王古直、徐栗夫南面坐，陈一夔、王存敬北面坐，侯公绳左边侧坐，赵栗夫右边侧坐，杨君谦坐侯公绳下，则主人也。乃知前辈燕会真率如此。今士夫非南面不坐，非专席不居，其礼虽甚隆而情实不洽，且乏雅致。余生而疵贱，岂敢为时俗之倡，但出之以见前辈风范耳。 

　　果山增高碟架，盖起于近时，三十年前所无也。然亦只是松江用，南京苏杭至今未有。果山极无谓增高，即诗之所谓于豆于登，是彷佛登豆而为之者。盖古人席地而坐，诗言或授之几者，乃是优老用以依凭。而骰品实置于地上，恐泥土沾污，故设登豆，且欲使稍高以便匙箸耳。今殽品已摆在桌上，不知要此物何用。增此一段繁文，又加一番虚费，始作俑者其无后乎？ 

　　我家与东江先生有姻连，其第五孙子登，余妹婿也。记得小时至东江家，见燕客常用六角银杯。后东江身后，其家分析，诸孙行酒皆用瓦器。余问之云：东江止有银杯二十四只，皆是此样。次子伯庸分十二只，冢孙子龙分十二只，余诸孙皆不及。夫官至尚书，不可谓不尊，然酒器止此，亦可称清白之风矣。近年以来，吾松士夫家所用酒器，唯清河、沛国最号精工。沛国以玉，清河以金。玉皆汉物，金必求良工访古器仪式打造，极为精美。每一张燕，粲然眩目。余意以为更得一二陶匏杂厕其间，少存古意，尤为尽善。然二者较之，终是玉胜。 

　　尝与陆五湖醉饮甚畅，余语五湖曰：“小时不知事，尝买古玉杯数件。后游南都，客囊渐罄，尽卖与朱文石家。夫老年饮酒必须畅适，若留心照管酒杯，是增一大不乐也。奈何欲快人之目而自取不乐哉？”五湖闻之，抚掌称快。 

　　尝访嘉兴一友人，见其家设客，用银水火炉金滴嗉。是日客有二十余人，每客皆金台盘一副，是双螭虎大金杯，每副约有十五六两。留宿斋中。次早用梅花银沙锣洗面，其帷帐衾裯皆用锦绮。余终夕不能交睫，此是所目击者。闻其家亦有金香炉，此其富可甲于江南，而僭侈之极，几于不逊矣。 

　　松江是天下大府，华亭亦是剧县。其讼狱之繁多，钱粮之浩大，上司文移之庞杂，山积波委，日勤职业，犹惧不逮。上大夫正当相体，以时进见，使郡县先生得尽心民事。庶可以仰承朝廷委任之重，况华亭乡官今已十倍于前矣。使府县诸公日有送迎之劳，则于公事不无少妨耶。 

　　古称豳民风俗之厚，其诗曰：“曰杀羔羊，跻彼公堂，称彼兕觥。”盖古人一受长养之恩，则于岁终必欲少伸其图报之私。而君臣如父子，暧然相亲于一堂之中，其厚也何如。今乡士夫皆郡县邑子也，既受其覆庇含育之恩，而一无所报，于心安乎？亦当于岁终羊持酒拜献于公堂，以伸一念之爱敬，而郡县先生亦必受之。盖所以通上下之情也。今郡县先生既一切不受，而士大夫亦聊以应一时之故事，皆非实情相与，徒费一番扰攘，上下俱失矣。 

　　近来上司出巡，其起身后，乡官俱进府县谢劳。余见前辈未尝有此，不知起于何时。或倭寇犯境，上司为地方而来，郡县先生亦与上司区画地方之事，故去后礼当谢劳。若地方无警，而抚按出巡，但纠察百司，查处银粮，乃举朝廷章程也。与乡士夫有何干涉？又进府县搅扰一番，无乃太烦渎耶。 

　　●卷三十五正俗二 

