<!-- { "loadSidebar": true } -->
　　白太傅《卯时酒诗》曰“佛法赞醍醐，仙方夸沆瀣。未如卯时酒，神速功力倍。一杯置掌上，三咽入腹内。煦若春贯肠，暄如日炙背。岂独肢体畅，仍加志气大。当时遗形骸，竟日忘冠带。似游华胥国，疑反混元代。一性既完全，万机皆破碎。半醒思往来，往来吁可怪。宠辱忧喜间，惶惶二十载。前年辞紫闼，今岁抛皂盖。去矣鱼返泉，超然蝉离蜕。是非莫分别，行止无疑碍。浩气贮胸中，青云委身外。扪心私自语，自语谁能会。五十年来心，未如今日泰。况兹杯中物，行坐长相对。”已上三篇非止言酒，兼见理性。 

　　种明逸至性嗜酒，尝种秫自酿，曰：空山清寂，聊以养和。苏东坡云：神胜功用，无捷于酒。 

　　叶少蕴言：旧得酿法极简易，三日辄成，色如潼醴不减玉友。每晚凉即饮三杯，亦复盎然。读书避暑，固是佳事，况有此酒？忽记欧公诗，有“一生勤苦书千卷，万事消磨酒十分”之句，慨然有当于心。 

　　苏子美豪放不羁，好饮酒。在外舅杜祁公家，每夕读书，以五斗为率。公深以为疑，使子弟密觇之。闻子美读《汉书》、《张良传》，至良与客狙击秦始皇误中副车，抚掌曰：“惜乎击之不中。”遂引满一大白。又读至良曰始臣起下邳与上会于留，此天以与陛下，又抚案曰：“君臣相遇，其难如此。”复举一大白。公闻之大笑曰：“有如此下物，一斗不足多也。” 

　　东坡《酒经》曰：南方之氓，以糯与杭杂以卉药而为饼。嗅之香，嚼之辣，揣之枵然而轻，此饼之良者也。吾始取面而起肥之，和之以姜液，燕之使十裂，绳穿而风戾之。愈久而益悍，此麴之精者也。米五斗以为率而五分之。为三斗者一，为五升者四。三斗者以酿，五升者以投。三投而止，尚有五升之赢也。姑酿以四两之饼，而每投以二两之麴，皆泽以少水，取足以散解而匀停也。酿者必饔按而井泓之。三日而并溢，此吾酒之萌也。酒之始萌也甚烈而微苦，盖三投而后平也。凡饼烈而麴和，投者必屡尝而增损之，以舌为权衡也。既溢之，三日乃投，九日三股，通十有五日而后定也。既定乃注以斗水，凡水必熟而冷者也。凡酿与投，必寒之而后下，此炎州之令也。既水五日，乃篘得二斗有半，此吾酒之正也。先篘半日，取所谓赢者为粥，米一而水三之，揉以饼麴凡四两，二物并也，投之糟中，熟撋而再酿之。五日压得斗有半，此吾酒之少劲者也。劲正合为四斗。又五日而饮，则和而力、严而不猛也。篘绝不旋踵而粥投之，少留则糟枯，中风而酒病也。酿久者酒醇，而丰速者反是。故吾酒三十日而成也。 

　　黄山谷书《安乐泉酒颂》后云：荆州公厨，酒之尊贵者曰锦江春。其色味如蜀中之小蜂蜜，和柘浆饮之，使人淡闷，所谓厚而浊甘而哕者也。士大夫家喜作绿豆曲酒，与米瓷同色。然使人饮之，心兴轰轰，害人眠食，所谓清而薄、辛而螫者也。诚使公私之酒，合去四短，合用四长，则为佳酝矣。大概锦江春以米入浆，不待味极酸而炊，故但甘而不辛。又用曲少，故不能折甘味，其浊则不待醅熟而榨耳。绿豆曲投水太多，又不以麦孽折其辛故也。若斗取六升，岂有薄哉？ 

　　东江先生《傍秋亭杂记》论酒云：内法酒总名长春，有上用甜苦二色。给内阁者以黄票，学士以红票，余白长行。内上用金茎露，孝庙初始有其方，与太禧白皆内臣监酿，光禄不得预。太禧色如烧酒，彻底澄莹，浓厚而不腻，绝品也。金茎露清而不冽，醇而不腻，味厚而不伤人，李文正公以为才德兼备之君子云。 

　　天下之酒自内法外。若山东之秋露白，淮安之绿豆，括苍之金盘露，婺州之金华，建昌之麻姑，太平之采石，苏州之小瓶，皆有名而皆不若广西之滕县、山西之襄陵为最。滕县自昔有名，远不易致。襄陵十年前始入京师，据所见当为第一。 

　　松江酒旧无名，李文正公尝过朱大理文徵家，饮而喜之，然犹为其所诒，实苏州之佳者尔。癸酉岁予以馈公，公作诗二首，于是盛传。凡士大夫遇酒之佳者，必曰此松江也。而实不尽然，盖永嘉绍兴有绝佳相类者。予尝以乡法酿于京师，味佳甚，人以为类襄陵云。 

　　杨恽与孙会宗书曰：家本秦也，能为秦声。妇赵女也，雅善鼓琴。奴婢歌者数人，酒后耳热，仰天而歌呜呜，曰“田彼南山，芜秽不治。种一顷豆，落而为萁。人生行乐耳，须富贵何时。” 

　　谢安石云：年在桑榆，正赖丝竹陶写。恒恐儿辈觉，损欣乐之趣。 

　　桓子野每闻清歌，辄唤奈何。谢公闻之曰：“子野可谓一往有深情，唯深于情者然后知此。”王夷甫言：“情之所钟，正在我辈。” 

　　韩持国立朝刚正，宋神宗谓之强项人也。然性喜声乐，遇极暑辄求避。屡徙不如意，则卧一榻，使婢执板缓歌不绝声，展转徐听，或颔首抚掌与之相应，往往不复挥扇。 

　　范德孺名纯粹，乃文正公第三子也，喜琵琶。暮年苦夜不得睡，家有琵琶筝二婢，每就枕即杂奏于前，至寝乃得去。 

　　赵子固清放不羁，好饮酒，醉则以发濡酒。歌古乐府，自执红牙以节曲。 

　　白太傅言：洛城内外六七十里间，凡观寺五墅有泉石花竹者，靡不游。人家有美酒鸣琴者，靡不过；有图书歌舞者，靡不观。 

　　又云：每良辰美景或雪朝月夕，好事者相过，必先为之拂酒罍。饮既酣，乃自援琴操宫声，弄秋思一遍。若兴发，命家僮调法部，合奏《霓裳羽衣》一曲。若欢甚，又命小妓歌《杨柳枝新词》十数章，放情自娱，酩酊而后已。 

　　白太傅有府酒五绝。其《辨味》一首云“甘露太甜非正味，醴泉虽洁不芳馨。杯中此物何人别，柔旨之中有典刑。”其《谕妓》一首云“烛泪液沾桃叶袖，酒痕春污石榴裙。莫辞辛苦供欢宴，老后思量悔杀君。”观二诗，白傅之风流可想见矣。 

　　白太傅《醉戏诸妓》诗曰“席上争飞使君酒，歌中多唱舍人诗。不知明日休官去，逐我东山去是谁。”白太傅《花前叹》内一句云“容坐唱歌满起舞”，则知古人不但用官伎，虽刺史亦与伎女列坐。 

　　白太傅与牛相公乞筝，牛侑以一诗，落句云“但愁封寄去，魔物或惊禅。”白答曰“任教魔女弄，不动是禅心。”古人风流调笑，其乐如此。 

　　牛思黯有能筝者，白傅戏之曰：“何时得见十三弦，待取无云有月天。愿得金波明似镜，镜中照出月中仙。” 

　　白太傅诗曰“古人唱歌兼唱情，今人唱歌惟唱声。欲说向君君不会，试将此语问杨琼。”今安得此辈而与以论曲哉？ 

　　《白傅集》有与牛家妓乐雨夜合宴之诗，牛是奇章公也，风流宰相。谢安之后复有此人。 

　　裴令公送白傅马，戏赠以诗曰“君若有心求逸足，我还留意在名姝。”下注云“盖用爱妾换马事，意亦有所属也。”白答之曰“安石风流无奈何，欲将赤骥换青娥。不愁便送东山去，临老何人与唱歌。”山谷有和白太傅《何处难忘》酒三首，后系以数语云“乐天不溺于酒，而寓之酒，故寄大梦于杯杓，而宛然道德规矩。彼无乐天之志，而欲从事于酒者，皆仲尼叩胫之宾也。”昔人谓苏公嬉笑怒骂皆成文章，余谓山谷启口出言皆有理趣，盖非谬语也。 

　　冯道与赵凤同在中书。凤有女适道仲子，以饮食不中为道夫人谴骂。赵令婢长号知院者来诉，凡数百言，道都不答，及去。但云传与亲家翁“今日好雪”。 

　　山谷与人书云：“承谕。小李数问动静，想琅琊不见问也。”一噱，小李疑是一角妓，琅琊亦角妓之王姓者。 

　　琅琊秀惠清歌，常有出蓝之声。比得数新曲，恨未得亲教当耳。鄂渚亦有二三子可与娱，每至尊前，未尝不怀英对也。山谷欲亲自教当，想亦似深于律吕者。 

　　秋月晴彻，颇得浅斟低唱之乐否。恨不见小庄与嫦娥争辉耳。 

　　东坡最好谑，观其与刘贡父嘲调之言：“余载在语林排调篇中。”盖几乎虐矣。《山谷集》中与人书尺，时有谑语。余爱其雅而旨也，故摭之以著于篇。 

　　东坡一帖云“王十六秀才遗拍板一串，意余有歌人，不知其无也。然亦有用，陪傅大士唱《金刚经》耳。”字画奇逸，如欲飞动。山谷作小楷，书其下曰“此拍板以遗朝云，使歌公所作满庭霜亦不恶也。”然朝云今为惠州土矣。 

　　山谷与赵都监帖，所寄尺六观音纸欲书乐府，似大不类。如此乐府卷子，须镇殿将军与大夫娘对引角盆高揭万年欢，乃相当也。 

　　文王割烹，武王饪鼎，叔旦举而荐之，管蔡不食，谁能强之？ 

　　山谷书自作草，后余往在江南，绝不为人作草。今来宜州，求者无不可。或问其故，告之曰：往在黔安园，野人有以病来告者，皆与万金良药。有刘荐者谏曰：“良药可惜以啗庸人。”笑而应曰：“有不庸者引一个来。”闻者绝倒。 

　　与俞洪范帖云：所论上党风俗可病，何时不然，八风与四威仪动静未尝相离也。虽古之元圣大智，有能立于八风之外者乎？欲断此事，当付之党进。党在许昌，有说话客请见。问说何事，曰说韩信，即杖之。左右问其故，党曰：“对我说韩信，对韩信亦说我矣。”即公不闻，洗耳而已。 

　　●卷三十四正俗一 

　　夫国之政理，未尝不始乎治而卒乎乱。世之习俗，未尝不始乎厚而卒乎漓。苟常乱常漓，则将何所底止乎？呜呼！然未有极而不反者。即三代质文之变，大率亦犹是也。今习俗已甚漓矣，所赖祖宗法度严密，天子明圣，故未至于乱耳。然习俗政理未有不相因者，则漓者乱之渐也。苟必待乱而后反，其伤必多。故余窃有深惧焉。然大祸之来，行将自及，则诸君可无惧哉。《传》曰“贤者作法，愚者制焉。”故群倡而力挽之，固所望于贤者耳。 

