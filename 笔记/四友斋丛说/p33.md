<!-- { "loadSidebar": true } -->
　　杨升庵云：东坡有诗曰：“论画以形似，见与儿童邻。作诗必此诗，定知非诗人”。言画贵神、诗贵韵也。然其言有偏，非至论也。晁以道和公诗云：“画写物外形，要物形不改。诗传画外意，贵有画中态”。其论始为定，盖欲以补坡公之未备也。 

　　六朝初唐之诗，其落句可观而诸集不载者，聊出之以存其概。 

　　陆季览《咏桐》“摇落依空井，生死若为心。不辞先入爨，唯恨少知音”。 

　　许圉师《咏牛应制》“逸足还同骥，奇毛自偶麟。欲知花迹远，云影入天津”。 

　　陈述《咏美人照镜》“插花枝共动，含笑靥俱生。衫分两处彩，钏响一边声。就中还妒影，恐夺可怜名”。 

　　赵儒宗《咏龟》“有灵堪托梦，无心解自谋。不能蓍下伏，强从莲上游”。 

　　陈昭《经孟尝君墓》“泉户无关吏，鸡鸣谁为开”。 

　　许倪《咏破扇》“蔽日无全影，摇风有半凉。不堪鄣巧笑，犹足动衣香”。 

　　黄叔度《看王仪同拜》“春花舒汉绶，秋蝉集赵冠。浮云生羽盖，明月上银鞍”。 

　　徐伯药《赋得班去赵姬升》“今日持团扇，非是为秋风”。 

　　裴延《隔壁闻妓》“徒闻管弦切，不见舞腰回。鞍有歌梁共，尘飞一半来”。 

　　裴延《咏剪花》“花寒未聚蝶，色艳且惊人。悬知陌上柳，应妒手中春”。 

　　唐怡《述怀》“万事皆零落，平生不可思。唯余酒中趣，不减少年时”。 

　　神迥《怀欧阳山人严秀才》“鵶鸣东牖曙，草秀南湖春”。神迥疑一诗僧也。 

　　吴兴妓童《赠谢府君》“玉钗空中堕，金钿行处歇。独泣咏春风，长夜孤明月”。 

　　沈炳《长安少年行》“泪尽眼方暗，脾伤耳自聋”。范洒心诗“乔木耸田园，青山乱商邓”。 

　　刘曼才《述怀》“百年未过半，万事良可知。无益昆仑壤，空绕邓林枝”。 

　　李君武《咏泥》“椒涂香气溢，芝封玺文生。色逐黎阳紫，名随蜀道青。一丸封汉塞，数斗浊秦泾。不分高楼妾，持况别离情”。 

　　周若水《赠江令公》“东海一朝变，南冠悲独归。何当沾露草，还湿旧臣衣”。 

　　章玄同《流所赠张锡》“黄叶因风下，甘从洛浦隈。白云何所为，还出帝乡来”。 

　　严羽卿《论诗》，以为当如水中之月、镜中之花，此诗家妙语也。又引禅家羚羊挂角香象渡河等语，正以见作诗者，当不落理路，不着言筌，学诗者诚不可不知此意。然观王右丞辋川别业与积雨辋川庄作李颀题璇上人山池诸篇，皆从实地说，何曾作浮滥语。今人则全无血脉，一句说向东，一句说向西，以为此不落理路，不着言筌语，即水中月镜中花也。此何异向痴人说梦，而羽卿数语，无乃为疑误后人之本耶。 

　　元杨仲弘所选唐音，小时见其盛传，然格律甚卑，但音调清亮，可备初学讽咏而已。 

　　近世选唐诗者，独高秉唐诗正声，颇重风骨，其格最正。 

　　近时皇甫百泉《解颐新语》，不但文字藻丽，而诠品亦精确，可为诗家指南。 

　　黄五岳作古诗评六十三首，亦非近代人语，当求之唐以上耳。 

　　“五岳赏陆士衡”照之有余晖，揽之不盈手。余谓此二句有神助，五岳亦有神解。 

　　●卷二十五诗二 

　　唐时隐逸诗人，当推王无功、陆鲁望为第一。盖当武德之初，犹有陈隋之遗习，而无功能尽洗铅华，独存体质，且嗜酒诞放，脱落世事，故於情性最近。今观其诗，近而不浅，质而不俗，殊有魏晋之风。陆鲁望则近于里巷风谣，故皆有讽有刺，而不求工于言句之间，可谓尽善，世称秦隐君。余则以为隐君有意于作诗，去二君远甚。《尝欲集》无功之诗，与《笠泽丛书》并刻以传，恨力不能也。 

　　沈宋始创为律，排比律法，稳顺声势，其铸词已别是一格矣。然观其五言古诗，大率以五言律诗句用之。夫律诗句不可用于古诗中，犹古诗句不可用于律诗中也。故五言律虽工，而五言古诗终输陈拾遗一筹。 

　　王右丞五言有绝佳者，如瓜园赠裴十一迪纳凉济上四贤咏诸篇，格调既高，而寄兴复远，即古人诗中亦不能多见者。今选诗者俱不之取，独以西施咏之类入选。此不知何谓。 

　　韦左司性情闲远，最近风雅。其恬淡之趣，亦不减陶靖节。唐人中五言古诗有陶谢遗韵者，独左司一人。 

　　五言绝句当以王右丞为绝唱。七言绝句则唯王昌龄李太白刘宾客擅场，余不逮也。 

　　风人推柳仪曹，骚雅去屈宋不远，然亦只是仿佛其体格耳。及观刘宾客诸赋，虽不规模骚雅，然议论超卓，铺写详赡，而铸词亦自平典，当出仪曹之上。 

　　余最喜白太傅诗，正以其不事雕饰，直写性情。夫三百篇何尝以雕绘为工耶？世又以元微之与白并称，然元已自雕绘，唯讽谕诸篇差可比肩耳。 

　　初唐人歌行，盖相沿梁陈之体。仿佛徐孝穆江总持诸作，虽极其绮丽，然不过将浮艳之词模仿凑合耳。至如白太傅《长恨歌》、《琵琶行》，元相连昌宫词，皆是直陈时事，而铺写详密，宛如画出。使今世人读之，犹可想见当时之事。余以为当为古今长歌第一。 

　　黄山谷《跋刘宾客柳枝词》云：刘宾客柳枝词虽乏曹刘陆机左思之豪壮，自为齐梁乐府之将领也。又云：刘梦得“竹枝”九首，盖诗人中工道人意中事者，使白居易张籍为之，未必能也。 

　　中唐已后之诗，唯王建最为浅俗。文苑英华寄赠内，建诗自上武元衡相公后十四首，中间如脱下脚衣先得着。“进来龙马每教骑”等句，此似今相礼者白席之语，鏖糟鄙俚，宋元人所不道者，何足以玷唐诗哉？ 

　　张籍长于乐府，如《节妇吟》等篇，真擅场之作。其七言律亦只是王建之流耳，如《早朝寄白舍人严》郎中云：“独暗有时冲石柱，雪深无处认沙堤”，此是何等语。 

　　杨升庵诗话云：李益有乐府杂体一首云：“蓝叶郁重重，蓝花石榴色。少妇归少年，光华自相得。爱如寒烟火，弃若秋风扇。山岳起面前，相看不相见。春至草亦生，谁能无别情。殷勤展心素，见新莫忘故。遥望孟门山，殷勤报君子。既为随阳雁，勿学西流水”。此诗比兴有古乐府之风，或云非益诗，乃人代霍小玉寄益之作也。 

　　且无论晚唐，只如中唐人诗，如“月到上方诸品静，身持半偈万缘空”之句，兴象俱佳，可称名作。若“庐岳高僧留偈别，茅山道士寄书来。燕知社日辞巢去，菊为重阳冒雨开”，如此等句，细味之亦索然者，而世传诵以为佳，何耶？岂承袭既久，亦世之耳鉴者多也。 

　　唐人小说云：杜牧之在牛奇章幕中，每夜出狭斜，痛饮酣醉而归。奇章常令人潜护之，及牧之还朝。奇章戒以节饮勿复轻出为言，牧之初犹抵饰。奇章命出报帖一箧示之，皆每夜街吏所报杜书记平善帖子，杜始愧谢。余尝疑牧之虽有才藻，然浮薄太甚，奇章似待之太过。及观其《少年行》云：“豪持出塞节，笑别远山眉”，其风流豪侠之气，犹可想见。及观其罪言与原十六卫诸文，则知牧之盖有志于经略，或不得试，而轻世之意顾托之此耶。则奇章之爱才，未为过也。 

　　齐梁体自盛唐一变之后，不复有为之者。至温李出，始复追之。今观温飞卿《西州曲》“单衫杏子红，双鬓鸦雏色”之句，及李义山无题云“八岁偷照镜，长眉已能画。十岁去踏青，芙蓉作裙衩。十二学弹筝，银甲不曾卸。十四藏六亲，悬知犹未嫁。十五泣春风，背面秋千下”。无题云“照梁初有情，出水旧知名。裙衩芙蓉小，■〈钅义〉茸翡翠轻。锦长书郑重，眉细恨分明。莫近弹棋局，中心最不平”。咏月云“池上与桥边，难忘复可怜。帘开最明夜，箪卷已凉天。流处水花急，吐时风叶鲜。姮嫦无粉黛，只是逞婵娟”。咏荷花云“都无色可并，不奈此香何。瑶席乘凉设，金羁落晚过。回衾灯照绮，渡袜水沾罗。预想前秋别，离居梦棹歌。”效江南曲云“郎舡安两桨，侬舸动双桡。扫黛开宫额，裁裙约楚腰。乖期方积思，临醉欲拚娇。莫以采菱唱，欲羡秦台箫”。又效徐陵体赐更衣云“密帐真珠络，温帏翡翠装。楚腰知便宠，宫眉正斗强。结带悬栀子，绣领刺鸳鸯。轻寒衣省夜，金斗熨沉香”。此作杂之《玉台新咏》中，夫孰有能辨之者？ 

　　罗隐诗虽是晚唐，如“霜压楚莲秋后折，雨催蛮酒夜深酤”，亦自婉畅可讽。 

　　杨升庵云：女侍中，魏元义妻也；女学士，孔贵嫔也。女校书，唐薛涛也。女进士，宋女娘林妙玉也。女状元，王蜀黄崇嘏也，崇嘏临邛人，作诗上蜀周庠，庠首荐之。屡摄府县吏事，剖决精敏，胥徒畏服。庠欲妻以女，嘏以诗辞之曰：“一辞拾翠碧江湄，贫守蓬茅但赋诗。自服蓝衫居郡椽，永抛鸾镜画娥眉。立身卓尔青松操，挺志坚然白璧姿。幕府若容为坦腹，愿天速变作男儿”。庠大惊，具奁嫁之。传奇有《女状元春桃记》，盖黄氏也。 

　　黄山谷云：元祐初与秦少游张文潜论诗，二公初不谓然。久之，东坡以为一代之诗当推鲁直，二公遂舍其旧而图新。方其改辕易辙，如枯弦敝轸，虽能成声，而疏阔迭宕不满人耳。少焉遂能使师旷忘味，钟期改容也。 

　　宋初之诗，刘子仪杨大年诸人皆学李义山，谓之西昆体。然义山盖本之少陵也，当时犹具体而微。至神宗朝，苏东坡、黄山谷、王半山、陈后山诸公出，而诗道大备。东坡山谷专宗少陵，半山稍出入盛唐，后山则规模中唐，简质可尚。 

　　南宋陈简斋、陆放翁、杨万里、周必大、范石湖诸人之诗，虽则尖新太露圭角，乏浑厚之气，然能铺写情景，不专事绮缋。其与但为风云月露之形者，大相径庭，终在元人上。世谓元人诗过宋人，此非知言者也。 

　　元人诗，昔人独推虞范杨揭，谓之四大家，盖虞道园、范清江、杨仲弘、揭曼硕四人也。四人之诗，其格调具在，固不可不谓之大家。但乏思致，求其言外之趣则索然耳。余于元人中，独取张外史、倪云林二人之诗。外史寓迹于黄冠，住杭州开元宫登善院。又往来于华阳洞曲林馆中，盖葛稚川陶贞白之流也。昔人谓其善谈名理，尝见其古诗数首，大率似阮嗣宗《咏怀》，其趣溢出于言句之外，其即所谓名理者耶。余爱而录之以俟知者。昔阮光禄道《白马论》以为正索一解人亦不可得，此不可与不知者道也。 

　　“不爱昆冈玉，不爱江汉珠。爱己有苍璧，有之利有余。吾生为我有，其利当何如。论爵不足贵，论富不能窬。达生命之情，顺生以自娱。” 

