<!-- { "loadSidebar": true } -->
    《月令》“孟夏苦菜秀。”孔颖达曰：“菜似马薤而花白，其味极苦。”明 曰：“按《夏小正》‘四月王萯秀，《月令》用《小正》为本，改王萯为苦菜也。 《诗?幽风》‘四月莠葽’，值成疑‘葽’为‘王萯’。今验四月秀者， 野人呼为‘苦葽’，春初，取煮去苦味，和米粉作饼食之。四月中茎如蓬艾， 花如牛蒡花。四月秋气生，胡苦葽秀。则一岁物成，自苦葽殆。《月令》 所书，皆应时之物。其言苦菜，即苦葽也。颖达所见，别是一物，不可引以 解此。”

    ◇蝼蝈

    《月令》“立夏之曰蝼蝈鸣。”孔颖达曰：“蝼蝈，虾蟆也。”明曰：“非 也。按虾蟆一名蟾蜍，不能鸣者蛙也。故（阙四字）牝鞠殪蛙，然则蝼蝈，蛙之 类也。《尔雅》云：‘鼃犹黾，在水者黾’，黾即蛙也，蟾蜍即虾麻也。 郭璞曰‘虾蟆’，非也。按蛙形小而长，色青而皮光，春夏居水边，相对而鸣者 也。虾蟆形阔而短，色黄而皮如砂，鞭之汁出如乳，医方用之治甘虫狗毒。是今 人悉呼虾蟆者，相承误也。按蛙鸣始于二月，验立夏而鸣者，其形最小，其色褐 黑，好聚浅水而鸣，其声如自呼为‘渴于’者，是蝼蝈也。”

    ◇王瓜

    《月令》“立夏之后十曰王瓜生。”诸儒及《本草》多不详识。明曰：“王 瓜即栝楼也。栝楼与土瓜形状藤叶正相类，但栝楼大而土瓜小耳。以其大于土瓜， 故以王字别之。《尔雅》诸言王者，皆此类也。今验栝楼，立夏之后其苗始生， 正与《月令》文合，故知先儒之说皆非也。”

    ◇正鹄

    《射义》曰：“失诸正鹄而反求诸身。”先儒皆以鹄鸟小鸟，画于射侯之上。 明曰：“鹄有二音，其鸟亦别。鸿鹄即胡木反，正鹄则古笃反。《广雅》曰： ‘鸦鹄，鹊也’。然则鸦鹄是鹊，鹊即是鸦。鸦性惊黠，射之难中，故画于射侯 之上，非小鸟也。小鸟无名鹄者，先儒未之详也。今射垛之上画乌珠者，是正面 画乌鸦也。”

    ○《论语》

    ◇而好犯上

    “有子曰：‘其为人也孝悌，而好犯上者鲜矣。’”皇侃曰：“犯上谓犯颜 而谏，言孝悌之人，必不犯颜而谏。”明曰：“犯上谓干犯君上之法令也。言人 事父母能孝，事长兄能悌，即事君上能遵法令，必不干犯于君上也。既不犯上， 必无作乱之心。故下文云：‘而好作乱者，未之有也。’”

    ◇指其掌

    “或问禘之说，子曰：‘不知也。知其说者之于天下也，其如示诸斯乎？’ 指其掌。”包咸曰：“孔子谓或人言知禘礼之说者，于天下之事，如指示以掌中 之物，言其易了也。”明曰：“斯，此也，此掌中也。指其掌者，孔子以一手指 指一手之掌中。此三字是当时状，非谓示以掌中之物也。”

    ◇祭如在

    “祭如在。”孔安国曰：“言事死如事生。”又曰：“祭神如神在。”孔安 国曰：“谓祭百神也。”明曰：“‘祭如在’者，是孔子之前相传有此言也。孔 子解之曰：‘祭神如神在’耳，非谓两般鬼神也。”

    ◇而有宋朝之美

    孔子曰：“不有祝鮀之佞，而有宋朝之美，难乎免于今之世矣！”明曰： “此孔子叹末世浮薄，所尚者口才与貌耳。如此则不得云。‘而有宋朝之美’， 盖此‘而’亦当作‘不’，传写误也。”

    ◇饭蔬食

    皇侃曰：“蔬食，菜食。”明曰：“经典言‘疏食’者，皆谓粗饭，非菜食 也。音‘嗣’，谓饭粗饭者，吃粗饭也。上‘饭’音扶晚反。”

    ◇唐棣

    唐棣之华偏其反。”而孔安国曰：“唐棣，棣也。”明曰：“《尔雅?释木》 云：‘唐棣，卜’，郭璞注曰：‘白卜似白杨树，江东呼为扶卜也’。又 云‘常棣’，棣，郭璞曰：‘今山中有棣树，子如樱桃，可啗’。则唐棣是卜， 非棣也。常棣是棣。”

    ◇食不厌精

    皇侃曰：“食粗则误人生疾，故调和不厌精洁也。”明曰：“‘食’音‘嗣’， 谓饭也。言舂米作饭，不厌精凿也。’”

    ◇食饐而餲

    皇侃曰：“谓经久味恶，如乾鱼肉久而味恶也。”明曰：“‘食’音‘嗣’ 谓饭也。饐，餲也，饭馊败也。《尔雅》云：‘食饐谓之餲’。郭璞云： ‘饭饖臭也’，则为得其义焉。”

    ◇肉虽多不使胜食气

    皇侃曰：“‘食’谓他馔。”明曰：“音‘嗣’，谓饭也。言孔子吃肉常令 少于饭也。”

    ◇迅雷风烈必变

    孔安国注曰：“敬天之怒。”明曰：“怒非也。敬天道变也。何以知之按雷 者阳盛之声也，位在东方，发于二月。风者，发生之气也，在卦属《巽》，于星 属箕。《易》曰：‘雷风恒，风雷益’。又曰：‘动万物莫疾乎雷，挠万物莫疾 乎风’。由此观之，风雷非天之怒，亦已明矣。”或云“《诗》曰：‘敬天之怒， 无敢戏豫’何也？”答曰：“怒非风雷之谓也。其谓天福善祸淫，故无敢戏豫， 虑其加祸尔。盖以祸淫为怒，岂谓风雷邪？”又难曰：“《左传》云：‘为刑罚 威狱，以类其震曜杀戮’，此非天之怒耶？”答曰：“此左氏之不通也。且震曜 杀戮在夏，刑罚威狱在秋，若圣人法雷而立刑，则当盛夏而决罪也。”又难曰： “雷风不为天之怒，《春秋》‘震夷伯之庙’，《左传》曰‘展氏有隐慝焉’何 也？”答曰：“《春秋》记异耳，《左传》言也。若以展氏有罪凶，为天所震， 则楚子商臣、单于冒顿何不震之盖夷伯之庙偶因震而圮耳，今人之舍如此者亦不 少矣。”又难曰：“今人有震死者何也？”答曰：“五行六气，能生人亦能杀人， 非独雷霆也。故人之生命有合兵死者，有合水死者，有合火死者，有合震死者。 然则雷之为物，与夫水火无以异也。”又难曰：“今震死之人如鬼神何也？”答 曰：“古人云‘蛇従雾，龙従云’。云既兴而龙神従之，或害物耳。水之深，蛟 蜃居之；山之大豺虎宅之，所谓方以类聚，物以群分也。但人禀阴阳之变，岂可 同于平常故衣服冠而坐也。”

    ◇颜路请子之车以为椁

    先儒皆言请其车卖之为椁也。明曰：“经止言为椁，是欲毁其车作椁耳，非 将卖之也。若卖车买其为椁之木，可以请于他财，何故特请其车也且经无‘卖’ 之文，何为妄说？”

    ◇其父攘羊而子证之

    明曰：“视其文势无‘子’字，后人加之耳。按上文云‘吾党有直躬者’， 此即攘羊者之子也。但云‘其父攘羊而证之’，于文自足。如今更加‘子’字， 翻使不安，必非游夏之文。”

    ◆《孝经》

    ◇仲尼

    今人读仲尼之“尼”与僧尼之“尼”音同。明曰：“非也。仲尼之‘尼’， 当音‘夷’，古‘夷’字耳。按《尚书》古文隅<尸二>、岛<尸二>、莱<尸二>并 作‘<尸二>’，今文皆作‘夷’，然则‘夷’、‘<尸二>’音义同也。又按《左 传》鲁哀公诔孔子曰：‘乌呼哀哉，<尸二>父’！晋王衍字夷甫，是用今文耳。 又汉有谏<尸二>，晋有潘<尸二>，犹用古字。按字书仲<尸二>之‘<尸二>’，従 尸下二，僧<尸工>之‘<尸工>’従尸下工，文字不同，音义亦别。代人不能分别， 乃一概而呼，实乖圣人之音也。”

    ◇曾子侍

    明曰：“孔子之行在《孝经》，可谓不刊之典。颜闵无问答，独与曾参论者， 诸儒之说颇有不同。且六亲不和有孝慈。颜闵之父和，而孝不显，曾参父严，而 孝道著。所以孔子与之论孝，兼亦虑其心不固，因以勖之也。”或曰：“何知曾 参之父严者？”答曰：“孟子云曾参之事父也，训之以小杖则受、谕之以大杖则 走者，恐亏其体，非孝之道。常锄瓜，误伤蔓，乃以大杖殴之。是其严也。”

    ◆《尔雅》

    ◇菟字

    《释草》云“萰，菟荄”、“蘩，菟蒵”、“蔩，菟瓜之类， “菟”字皆従草。明曰：“‘菟’字不従草。按草菜之号，多取鸟兽之名以为之。 至如葝鼠尾、孟狼尾、萒雀弁、{艹瑰}、茾马帚、茭牛蕲、蔨 鹿藿之类，其‘鼠’、‘狼’、‘雀’、‘乌’、‘马’、‘牛’、‘鹿’等字， 皆不従草，兔亦兽名，何独従草盖后人妄加之耳。”

    ◇蜚蠦蜰

    《释虫》云：“蜚，蠦蜰。”郭璞注云：“蜰即负盘，臭虫也。”明曰： “按《春秋》书‘秋有蜚’，杜注云：‘蜚，负蠜也’，然杜预以虫一名蜚 蠦，而郭以此虫一名蜚蠦，一名蜰。以《春秋》证之，即郭解误也。”

    ◇桑鳸窃脂

    《释鸟》云：“桑鳸窃脂。”郭璞云：“俗谓之青雀，觜曲，食肉。好盗脂 膏食之，因以为名也。”明曰：“非也。按下文云‘夏鳸窃玄’、‘秋鳸窃蓝’、 ‘冬鳸窃黄’、‘棘鳸窃丹’，岂诸鳸皆善为盗而偷窃玄黄丹蓝者乎盖窃之言浅 也。‘窃玄’者，浅黑色也；‘窃蓝’者，浅青色也；‘窃黄’者，浅黄色也； ‘窃丹’者，浅赤色也；‘窃脂’者，浅白色也。今三四月间，采桑之时，有小 鸟灰色，眼下正白，俗呼白鵊鸟是也。以其采桑时来，故谓之桑鳸。而敦注谓 ‘窃脂’为盗脂肉，一何谬哉！”

卷四

    ◆《文选》

    ◇五臣注文选

    五臣者，不知何许人也，所注《文选》，颇为乖疏。盖以时有王张，遂乃盛 行于代。将欲従首至末，搴其萧根，则必溢帙盈箱，徒费笺翰。苟蔑而不语，则 误后学。习是用略举纲条，余可三隅反也。

    ◇吴都赋

