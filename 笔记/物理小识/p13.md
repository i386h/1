<!-- { "loadSidebar": true } -->
　　以数表几而像亦类之　纬书以斗占物以天纲类应也荧惑主童谣非防而何王逵曰风雷在天无形以干位戍亥肖属配之故风像犬雷像豕雨坎像男电防像女古之卤簿神旗皆绘画云元虞裕谈撰曰东方气雷南气电西气虹北气云雨雪雹中央气露皆配位也梦曜入懐生子大贵何异熊蛇诗分牀瓦日符画氐房月符画昴毕则氐房间有日星昴毕间有月星东西照也相人形骨内经见端矣精者相其神晁氏曰小运本説文空亡本史记李虚中言吕才称本季主而复讥勾绞禄马文山言五十一万八千四百毕矣一日止生十二人耶十一曜出文殊经薛仪甫言以最高占土木同度为限亦以推命愚谓黄帝运气五六交轮即是易图而丛辰日苑因之触其类应一瓦一石皆以禨示子曰心之精神是谓圣
　　雨占　黄子发相雨书曰以戊申日日欲入时日上有冠云不论大小四方黑者大雨青者小雨北斗中有云后五日雨河中有云三枚相连三日大雨六甲日四方云皆合者即雨跃鱼云游疾者雨谚云雷多于戊己丙丁日下赵云州云凡遇戊午己未日天必变雨或亢壁宿直日可免吴谚正月建三亥湖田变成海陆泳吴下田家志曰初三月下有横初四暗盘有月交二十五日有雨则主久雨三月三日听虾蟇呌验湖水之高下今俗皆倡神以视所止为验谓之打水又谚曰春雨甲子乘船入市夏雨甲子赤地千里秋雨甲子禾头生耳冬甲子飞雪千里又云戊午元同甲子期始终七日最稀竒七日多晴两月燥七日多雨两月泥甲申雨主米暴贵春主五谷不收夏主伤田禾秋主六畜死冬主人多病方言云甲申犹自可乙酉怕杀人又壬子雨则久阴又云甲子丰年丙子旱戊子蝗虫庚子乱若逢壬子水滔滔俱在正月上旬看不怕正月二十阴只怕二十一日晴三月三日晴桑叶挂银瓶六月初三晴山篠尽枯零四月十六乌漉漉不论高低一齐熟四月廿八小分龙是日常雨恶干风六月西风吹遍草八月无风秕子稻重阳无雨一冬晴立冬之日犹分明雷内露在十月里来年五月内有水久晴视戊己久雨视丙子夏壬子雨牛食多腐雨下六壬头低田可便休愚者曰此数者与壬子水日占雨者同岂有一日九州皆同下雨之理青田以此日望气占之气在天然去地近移数十百里即变其法分五色五行之形以黎明从高处望之与日辰相生或相解论理隔日阴晴于日出入前察之最验大率春夏定验秋冬应稍迟田家五行以多积而验之风雨故自有候其以甲子言者理不出于盈虚而触其端几耳所谓验者但十得五耳邵子曰圣人知九余三凡人知三阙九【暄曰以各方之土地云物验雨旸者十应七八以各方之时令晦朔验雨旸者十应二三以干支合者不应也　中通曰风角详后汉李寻郎顗传后实本黄帝八风也介葛卢公冶长管辂皆能鸟占此与干支诸例同一触几惟相人堪舆望气犹属质测也黑室辨丝望气乃验触几以诚而平时穷理断非茍然】
　　南北方旸之异　南方近日之度火土之气时为太阳暴照如人身热则汗液也北方逺日又春夏多风致火土之气防越故恒少闽中春月恒夏月日出则酷暑旋复有如满刺伽国处赤道下四时皆裸赖日日有雨以解蕴隆可见旸为雨之根也【互详风土条而徴条】嵗候　越絶书计倪对越王曰太阴三嵗处金则禳三嵗处水则毁三嵗处木则康三嵗处火则旱籴有时敛则决万物不过三嵗而发矣天下六嵗一六嵗一康凡十二嵗一饥从寅至未阳也阴且尽之嵗収五谷以应阳之至也阳且尽之嵗发籴以収野宅牛马棺木以应阴之至也此皆十倍次五倍甲货之户粢乙货黍丙货赤豆丁货稻戊货麦已货大豆庚货穬辛货菓壬癸无货由此观之其嵗候之所自始乎要亦盈虚消息之槩也草曰四立分至占风方雨候云气此中节之几乎量日月影非矣雄雷早雌雷水亦以初几言之东风生虫西风杀虫【称自发科扬花后忌东风若南与西不忌也夏至后十日内有一日非风则虫尽去然迟稻又恶北风谚曰禾畏东风麦畏西棉花畏北】栽忌东风酿厌东风寒则物坚也芋喜东风芋毒不择也美草则娇【春西风无雨东则雨夏北风乃雨夏发东风秋间生虫】清明喜晴芒种宜迟雨八月朔雨角田下熟丸月朔起占来年谷南风米贵重九尤闗十月雾曰沫露相去二百五日水至冬至囊诸种窖之五十日取验多寡则知来嵗所宜此气几也【中元雨曰翘防除夕元旦之秤水犹冬至土炭也】徴诸物者梅少实则秫少杏花多则宜豆谷雨雨则多鱼上已则占蛙声鹈鹕主水檀叶定候【鳯仙芒种前花野薇立夏前花藕夏至前花笋透林鲫脊骨曲皆主水】颍谚曰黄口禁乔麦斗【夏中黄不鸣则乔麦可广种也】六月六日主虫【清晨雨虫生园畦上午雨虫生田下午雨虫生山】薜荔果臝劈开满者年丰东坡曰益智候禾【海南产益智花实皆长穗而分三节观其上中下节以早中晚之丰凶】郑所南曰琼花占嵗犹之师旷以先生占草也【荠先生丰葶苈苦水藻恶蒺藜则旱艾则病蓬则流】宓山愚者曰自杜台卿广月令而察物变纪种采者二十四气咸列程品要而言之分至八节举其槩耳实以物性之阴阳应地上之寒暑以太阳纬度为进退也【中通曰冬春种植二分移接清明浸稻种白露后种麦菜此八节之凖也如元日浴蠺连取柏露二月采黄精朮百合腌鸭卵勿过清明傅肱蟹谱二月初三蟛蚏出海清明后种姜社日治果木惊蛰禁蚁上庚纳鲤鳖上已造麯母采何首乌炼松脂寒食留饭□干四月采茈胡狶莶夏枯乌头乌贼过小满小青梅过小满黄蠺过小满无丝葵过小满则长芒种栽栀挿榴杉端午收竹神水桃柏叶练葛红花术取鹊脑豕首血和雄黄夏至取蝼蛄夜至者三伏造酱饵硫曝瓜菜种六月六储水七夕采萍收角蒿八月脱果包鹤膝采大黄九日占风制朮种莺粟或曰中秋午种乃生霜后取漆采桑叶金樱凡药以秋收者多十月壅椒种参耆十一月种桑取熊胆冬至荠生苖种附子十二月伐木不蛙四月七月亦可腊雪应百二十日之雨不特冻土杀蝻也岭南以霜多亦占来丰腊收栋汁挿柳椐此但随节纪之亦可前后地视日度雨旸最切耳壬丙定梅岂足拘乎】













　　物理小识卷二
<子部,杂家类,杂说之属,物理小识>
　　钦定四库全书
　　物理小识卷三　　　　　明　方以智　撰人身类
　　鼻祖　朱隠老曰人寐则目不用次耳不用鼻息则昼夜寤寐不息者也浮山愚者曰始生鼻与命门为小环渐长而成任督之环故鼻独直而有二孔自为代错也十二经十五络三隧八奇总应呼吸如草木之根叶时时上下归塘昆顶贯输环轮而无一息或间者也平旦寸口百脉会焉习莫察矣圣人以亥巳之昼夜知子午之昼夜而与百姓同用夘酉之昼夜帝出乎震吾得夏时谁并悟乎息者消息休息自心生死之几也心息相依以入深深通昼夜而知则游即太息也黄石斋先生疑万三千五百息与易防不合老父十五年得之盖九洛之度符也六十四日大周者也槩也中有盈虚三隧　任督旋者宗气也隂行脉者荣也阳行分肉之际者卫也一呼行三寸吸如之五为常六为闰行阳周诸腑行隂周诸脏各二十五度与五十度周脉相合而会于寅行八百十丈循环无息者也马莳谓呼三吸一八会之气防于膻中行于上焦谓之宗气荣言运也由中焦生太隂主内卫言维也由下焦生太阳主外呼出心肺吸入肾肝总言之也【中通曰言出气海有出无入而口受饮食胃气亦长者也鼻吸上脑而胷中应之三隧之脉自应之记此以问神明者】
　　二路　上下通止二路前则通于脏而藏精后则通于腑而输泄口二窍前曰喉肺管也会厌司开以言司闭以食肺下连心心系肾肝肺此五藏满而不实者也后曰咽食管也胃脘为贲门入胃从幽门循小肠阑门接大肠及直肠出魄门此六腑实而不满者也小肠泌别清浊阑门旁为膀胱达前隂上管其下管即肾系也愚者曰口二窍上有鼻孔下二窍前后溲而前复有二窍也精属肾而曰五脏藏精脏不泄而独肾泄盖小心焦火泄之也故曰口之合脏腑者脾胃也味养气而言吐纳也宗防之合脏腑者肾精小心焦火藏用者也目之合脏腑者神于明也色通内外而心直受之几也耳之合脏腑者神于暗也声通内外而心旁受之几也口出耳入言以风力鼻独识气上脑为近也唇以表脾而四肢合肝皮毛合肺骨则肾主之矣脏与脏交者心肺以在上也腑与腑合者胃大小肠在中传受也脏腑相合者肝胆脾胃之司左右也肾与膀胱则形不相通而气相属者也此不可以不知【中徳曰膀胱无上窍似緜纸之透汞焉有下窍而听气之收放经曰气化则能出矣故肺气无病则阑门泌别依时　中腹曰鼻之于目山泽通气口之于耳雷风相薄】三部九　两额动脉太阳所行以头角气上部天也两颊动脉鼻孔两旁近巨髎阳明所行以口齿上部地也耳前动脉陷中少阳所行以耳目之气上部人也手太阳经渠以肺中部天也手阳明大肠合骨以胷中之气中部地也手少隂神门以心中部人也毛际外羊矢下寸半陷中五里分卧取以肝下部天也太谿以肾下部地也鱼腹上直五里下箕门分沉取以脾跗上冲阳之分穴以胃下部人也三而三之合则为九九分九野为九藏神藏五形藏四也内经顺三才以表举其实人皆在中
　　十二动脉　太渊在寸手太隂肺也阳谿在手合骨上手阳明大肠也冲阳在跗足阳明胃也冲门在腹下前股沟缝足太隂脾也隂郗在神门内手少隂心也天窗在喉旁手太阳小肠也委中在腘宛足太阳膀胱也太谿在踝里旁足少隂肾也劳宫在掌心手厥隂心包络也和髎在耳与目之间手少阳三焦也县钟在外廉踝之上足少阳胆也太冲在足大指上趺足厥隂肝也此以十二经循环言两太隂肺脾两阳明大肠胃是湿土燥金相代错以化用也子随母居土旺金盛故太隂为脏位与阳明隔而气相合为腑也两少隂心肾两太阳小肠膀胱是君火寒水代错以化用也火从水化水随肾至故少隂为脏位与太阳隔而气相合为腑也两厥隂心包肝两少阳三焦胆是风水相火代错以化用也相火寄于肝肾胆者肝之腑心包者肾之配故厥隂为脏位与少阳隔而气相合为腑也一少阳二阳明三太阳一厥隂二少隂三太隂故少阳与厥隂阳明与少隂太阳与太隂相冲合也少阳中见厥隂合矣阳明与太隂合太阳与少隂合则峙合也阳明中见太隂言病生于湿土也厥隂中见少阳言病乃相火为之是从中也心肾小肠膀胱水火互根各随见证而治是从本从标也少阳之病直治相火太隂之病直治湿土是从本也风从火断则汗之燥与湿兼则下之燥通大腑湿利小水皆下也肝胆三包心小皆火脾胃肾肺大肠皆湿十二经有约几焉张玑诊手而复诊趺阳太谿正谓三阳以胃为主三隂以肾为主也【中履曰手足十二经循环六气表里别详一图是老父独悟者也】
　　内经尺寸脉　尺外以肾尺里以腹中附上左外以肝内以鬲右外以胃内以脾上附上右外以肺内以胷中左外以心内以膻中前以前后以后上竟上者胷喉中事也下竟下者少腹腰股膝胫足中事也防论曰外以阳内以隂肾肝胃肺心皆近背之阳故从外取腹鬲脾胸与膻中皆近腹之隂故从内取也大小肠皆在下焦腹中故之尺里枢要亦以左尺主小肠膀胱前隂之病右尺主大肠后隂之病今脉诀乃以大小肠之上部限右尺三焦谬矣然愚者又有説
