<!-- { "loadSidebar": true } -->
　　戏科斗　樟脑黄蜡和匀染黑投水中作科斗自然走动但欲洁净油手止之即住
　　玻镜吸摄透画法　置玻瓈镜于暗室之窓版则物形小缩透入几上之纸可细描也写真甚肖花木虫物皆可彼日食分杪者开小牖于屋瓦恰与日行之道符透入玻镜穿暎屋内地上分杪丝毫不差果异术乎乃至理耳【暄曰逺西此法谓之物像像物】
　　厌法　李霖寰大司马征播杨应龙败逃囤上李公以大礮攻之杨祼诸妇向礮礮竟不然此受厌也崇祯乙亥流贼围桐城上架礮贼亦逼人裸阴向城时乃泼狗血烧羊角烟以解之礮竟发矣故铸剑铸钟合制丹药皆忌裙钗之厌
　　气之所结皆成坚石　诸兽腹中之石子曰鲊荅以求雨外纪渤泥岛有兽似鹿名把襍尔腹中有石能疗百病皆其气想所结成者也通论之人患石淋有石块刀斧不能破又尝见龙胫骨中髓皆是白石蛇蠏蚕皆能成石程氏遗书载有波斯人发闽中古塜棺内俱尽惟心坚如石锯开有山水画女凭栏葢其注意所结如此宋潜溪文集临川浮屠寂后火焚惟心不化出五色光有佛像非骨非石又徽士死茶之心内包观音像如刻成此皆志局不分精灵气液因感凝形正如孕女感异像而成鬼胎犀有所见而想形于角可悟惟心所造实无而成故大乘破鬼窟而圣人表正经
　　异事类
　　木血　坚木多年其汁有赤者陆敬叔伐木见血谓之彭侯蜀志巴东有公孙述折柱长三丈破之有血出枯而不朽老则为怪有物凭之至若武夷仙人架舩水心岩沉香棺则古来水漂者而木坚不坏也谓凿取方寸以祈雨者则神之而适验耳
　　怯夜幡　冯贽记事珠曰胡阳白坛寺幡日中有影月中无影不知何故号怯夜幡龙马言曰氷蚕丝绡月下无影太阳则正明耳
　　雷电铁索　茅元仪野航史话曰南唐陆昭符刺常州雷雨暴至电光如金蛇绕案昭符叱之雷电遽收惟得铁索此亦异事当为格物者立一案也老父曰余游凌云寺雷电中忽飞一石长七尺乃信火气腾迅常遇物与挟而来或曰怪乎曰宋五石陨六鹢飞而内史叔兴以为非吉凶所生管辂为王基筮曰君家有三怪而非所忧基家卒无患君子信其常而已
　　赤虫防　元史于燕都建宫殿时掘地见赤头虫无万数术者曰将来代国家者此物也崇祯壬午年皇极鸱吻出烟近察之乃细赤蠓如是飞者三日癸未孟冬享太庙卫士夜惊有黑物如牛髙数丈自午门奔端门出此是黑眚而赤虫则从古未有也
　　鼠徙　占曰鼠无故皆夜去则邑有兵唐武德元年李密王世充隔洛相拒密营中鼠一夕渡水嘉靖时有羣鼠衔渡万歴戊午己未江北有方鼠千万衔尾渡江南芦麦尽为所咋其鼠头方尾长天启时田鼠纠结如桴蔽江入芦苇根苗立尽张养默言短尾方喙小于鼠而足方长崇祯壬午鼠衔尾渡江
　　釜飞釜鸣　物理所云牛胆涂釜釜鸣妇秽衣防釜釜飞又云防釜不沸者有物如豚居之去之无也釜鸣欲飞夫妇男作女拜女作男拜则厌之又秘书云瓦甑之契投枭自止注云取甑书契字置墙上有枭鸣时投之则甑鸣自止【中通曰釜受火气太甚通体皆红既红则一釜全成火体矣火性向上釡既成火故腾空飞起耳然釡虽全成火体而铁性尚存薄铁不耐重火故腾空则颤颤有声暄曰甑上闭下热气贯却则鸣釡灶近地郤气贯亦鸣】
　　钟鸣欲飞　铜山崩洛钟应固也大林寺钟哑其甬铣璺也地中火气迅坪而起如雷之出钟适当之则鸣其气重则飞耳梧州云葢寺有铜钟上铸汉太宝元年愚按是南汉刘鋹时年号也辛夘夏忽有声久之翁翁然韽有动状愚以地梨蒜韭汁水泼之以溺筩湿其地遂止
　　太岁肉　徃见小说言太岁飞入人家如人头多窍而赤色刘餗传载董表仪家掘得肉块以为太岁弃之河亦无恙又按异物考载呉戍将邓喜杀猪祀神治毕县之忽见一人头徃食肉喜射中之咋咋作声绕屋三日近赤祥也后人白喜谋北叛阖室受诛京房易妖曰山见葆江于邑邑有兵状如人头赤色得非所谓太岁乎江隣几以徐积所埋之物如手者即白泽图之封食之多力者也山海经敦隅之山及开明南北东西海外并有视肉郭云聚肉如牛肝有两目食之无尽此皆封类可食者升庵引作垹霏雪録洪武乙亥山隂天乐瀛掘得一物如小儿臂红润如生萧静之食肉芝如人手肥红九真守陶潢土穴中得白物如蛹长数丈割肉如豚三军尽食











　　物理小识卷十二
