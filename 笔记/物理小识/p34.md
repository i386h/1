<!-- { "loadSidebar": true } -->
　　栢　埤雅曰栢性指西犹磁之指南也擦栢叶小而岐蓊栢即侧栢璎珞杉栢可寄枝刺者桧也栢利于造舟敝苓为合香用宜以子种
　　桐　刚桐油桐也榇桐青梧桐也宋诩谓二者作琴非也琴用白桐乃泡桐也世传桐断地脉乃油桐也油能杀虫枯木有多年结子者有三年结子者南方有赪桐刺桐泉州号刺桐城海桐可为籓障可接杨梅别一种也
　　杉　杉煔不宜水壤种之亦发然挺茂不久焦枯也温杉叶细刺杉叶粗一种桱木似杉而硬宜芒种时遇雨斩肄插之庐山大林宝树即杉松也【暄曰闽有水杉叶似垂栢其材剥之可卷作甑盘等器名曰卷木甚轻】
　　楝树　楝为噐不裂联子密种则骈结如垣墙然宜芒种时有成紫花者其子浸腊水贮瓮中至夏月涤噐蝇永不近取其子晒亁杂冬舂米内不生蛀虫居家必用曰黄栋芽可为木蓼【乘雅曰獬豸食之火兽也喜其洁蛟龙畏之木虫也激其怒】椶　栟榈春种子勿裁之太早木盛时春秋二分各裁六叶其子未透而苞者名曰木鱼肥穉堪葅东坡云赠我木鱼三百尾畏鸡粪经之则朽
　　桑　春断枝瘗之生条腊月迻种平其根翦去俟次年离跗四五寸翦去后年亦如法翦始成木灌宜郁栖不宜粪桑根下埋龟甲则茂盛不蠧桑条宜燥土则根易生湿则条烂矣抱朴言桑为箕精能助药力愚按夏季取桑柘火以木黄而绵则火气长故利关节拔气夺邪也惟烧肉忌桑柴
　　火蕉　日照火蕉则其叶上脊缝一条无影而两傍垂翣者有影月中则皆有影烧钉钉之则茂彼火性盛故合日也厌胜谓之辟火千年则结枣大如瓜凡数十年而花数十年而实
　　木蜜　名枳椇木不宜近酒室使酒味薄材作枕醉者易醒语曰厉汉指头中州呼拐枣一名槏构
　　盐敷树　生五棓子之盐敷树烧炭而火性不死少顷于炭中复熖故烧炭者简去此木虎被药箭寻遇此树食之则毒药性解后魏书云勿吉国水气醎凝盐生树上今按真腊国有咸平树山海经槖山多郭璞注七八月穗有盐粉可酢羮是五也
　　糙叶树　物志谓之枯条叶性澁可以止滑一名朴树其子可种即白驳木榆类也叶沙磨噐细于木贼蜡梅叶亦沙可用
　　蜡树　水冬青叶细于女贞五月养蜡子七月收蜡不宜尽采至来年四月又得生子其蜡晒亁以越布防甑口置蜡布上置甑釜中水沸蜡融入噐凝白可为烛材其滓以囊投热油中则蜡尽油遂可为烛凡养蜡子经三年停亦三年或伐木生新条养一年停一年江南有水蜡树则不似冬青至冬落叶又一种也蜡烛用桕油者坚又水槿叶细花黄一名水椐冬斩条插易成大木可以放蜡即水蜡一类【中通曰岭北蜡树初生叶近红老则皮节香】桕　乌桕宜接其子外白膜蒸镕之凝为烛材其子内肉杵榨之为清油然不宜食以之逐水则可
　　坚木入水不朽　墨是可有坚木曰则独鹿入水千年不朽利未亚坚木有文入水土不坏勿搦祭亚之国城建于海中亦以千年木为桩约皆椰桄类也顾玠曰初栽椰用盐一二斗置根下其木最坚偲儡木渍盐水中百年不朽【中通曰穆公云孛露有树生脂膏极香烈名拔尔撒摩傅诸伤损一日夕肌肉复合涂痘不瘢以涂尸千年不朽壤】
　　榆　榆长则皮脱甚洁其材绵而坚其汁滑有倒垂者椐榆则枌属也北方食其荚有小树似乌饭叶而背白润其纹可照啖之最滑如犁头草岭北号曰小榆卢氏曰南方无榆而有杉愚按无北方之大榆耳楖榆山榆皆有山榆即楩其实曰无荑
　　梓楸　梓种于林则令诸木内拱断根瘗之遂长条枚取以分种或曰槚即榎也尔雅大而皵楸小而皵榎腊月种之材理有云朶纹物理所云梓木为柱在下则有声云木争位又曰梓木为舟起蜃造舶不用
　　枬　枬宜腊月种子赤者材坚子白者材脆年深向阳结成旋纹者曰鬬栢楠又一种曰石枬可辟白蚁栩　栩即柞栎伐则灌生而叶大可包物也其斗为染皂材俗名黄栗可为腐夏统采梠杜甫食橡皆一物也又或书为槠而后分之槠平声
　　槠　小叶似茶木色似枬少黑结实小状似栗梂猬自裹味有甘苦二种可作腐食材最坚白蚁不能齧【中履曰江北呼圆槠金陵人呼为椐】
　　楮　楮易生其汁最黏其实补人其皮作纸一名谷或呼为构旧说雄叶无桠愚者曰叶肥则圆瘦则桠然一树而有桠圆何耶当以结实皮白为雌皮斑无实为雄或呼谷桑【中通曰楮子麻子同撒秋冬留麻为楮作暖来春刈麻放火烧之楮乃盛发腊月斫皮其梗可薪】
　　枫　分根侧条种脂为白胶香忽生癅为枫人深山传有不落叶之枫则树似枫而开桠者其中仍多两桠或不开桠者韩雨公曰枫松皆可造乳者钻入萞巴菽可令成瘿张程曰箕峯有枫开两岐红花其叶茎亦红槐　材坚其芽可芼结子角如豆可种其花蕋和灰蒸之供染初生槐弱以麻胁之其倒垂槐曰龙爪槐枝脆灵谷寺门者是也尔雅注叶大而黑者曰櫰槐叶昼聂合而夜炕布者曰守宫槐杂记曰老槐生火胶挠水则清
　　椿　樗栎疎而臭其叶脱处有臼故樗蒲锦以此称之椿木实色赤而叶香芽可茹亦可生食根侧分小木种之其材为船底不利为船腊则称为梁燕不来虚舟子曰以柏作东戸而椿楣其上则争位有声
　　杨栁　乔者杨弱者栁杨有青白赤赤近水生根须可栵以防壖堤栁有大叶长叶倒垂者曰宫栁腊月斩大榦燔下焦而深插之稊则岁可髠而复条肄也谚云根宜焦埋到腰一株死有百株杨青白髠头赤须长肤青白者材可雕刻又名榉杞栁白皂叶亦似杨材供剞劂【榉叶染皂材中切版】
　　柘　柘叶可饲蚕其丝为清响隔年不采者春再生必毒蚕故夏月宜击脱之柘木以醋调矿灰涂之一宿作间道乌木
　　樟树　春易叶初秋复发叶子见霜黑可作香韶州锯之升脑江右名豫章而不取脑其土别乎豫章老则出火自焚种不宜近家室【矮脚樟即乌药冬不凋结红子名雪红】
　　漆　漆不取液则自毙惟霜降后取者良樊重先为人后得其用者也种宜腊月朝鲜国有黄漆树似棕六月取汁漆物如金今广漆则黄江漆则黑【中德曰旧说五更露中取漆可以多得日出则无漆矣凡取漆者耗神】
　　草木胶　金漆椑漆之外有猫头刺汁以雀鸡肠草汁以黏蝉芨楮榆皮滑条皆黏粤有石苇如莴苣而肥厚边有锯刺女以胶髪又有霸王鞭刺作篱断汁甚浓犹泽漆茹防薜荔之断汁也蜀羊泉即漆姑野蜂采汁为巢蒂者外域块香皆树汁也树汁皆可炼胶【中通曰入漆者油其手合者水中为之】
　　皂角　肥皂子短而肥色紫皂角长如刀色黑木有长刺名天丁猪牙皂小如猪牙色黑香皂子圆小而香色白四木形叶不相似惟子气味同取皂以篾篐树加楔之则皂角尽落【中履曰皂角不结实则凿孔入铁五斤泥封之次年实倍悟知皂角入锅爆落固相感相制而用也】
　　黄楝头　黄楝头树分叶如椿大者合抱春采其叶味苦而甘一名回味可治痢而治霍乱尤效皮可合香本草纲目遗此未收【俗讹呼黄连头】
　　椒　椒气下达无花而实精胜在肤须烧地泼醋隔纸铺椒以盆覆之谓之出汗孟诜曰五月食椒令人多忘而生地椒红丸服三年则精自秘吴猛有诀局方有诗证之但今江广土椒闭气川椒口白其目黑光如漆有蔓生者尔雅所谓椒榝丑莍也秦椒大如指开六出白光檓也胡椒出畨国亦系蔓生有白色者或曰即毕澄茄酉阳言胡椒结子相对叶晨开暮合合则卷其子于叶中【中通曰椒喜麻籸灰粪土忌水浸根以发纒树根或种白芷生菜皆避蛇食椒中履曰中秋后晴天带露收椒隂一日晒三日则红而裂】
　　梅　有鹤顶梅消梅冠城梅皆实大五月熟时梅有六月熟者早梅四月熟冬梅花白实小有玉蝶梅緑蕚梅红梅再接即重台春分前秋分后接用桃杏体及本体红梅白叶一花三子曰品字梅紫梗疎条蜡梅别一种其磬口者佳芒种时种其子
　　桃　金桃金色上有朱点银桃白王母桃半斤桃鹰嘴桃绵桃皆甘其矬者曰瑞香桃皮黑肉脂曰墨桃无毛曰杏桃有匾者绯桃正红孩儿桃肉红玛瑙桃红白间碧桃白皆有千叶千叶者不实春分前秋分后接于本体畏水十年脂凝而枮刀劙而流之又延十年深山有山桃四月花燕有玉桃则实似樱桃而肉红色者外域有桃大如斗者其核充蟠桃核【谢肇淛曰黔中日月桃一枝分红白】李　有御黄李金沙李蜜李青脆李白李紫李早李晚李苦李李直方以緑李为首号曰嘉庆今嘉兴有醉李古云檇李以是名耶分根种接与桃同壅宜豕通埤雅云性颇难老老虽棘枯子亦不细大名府南乐县有枝头干如李而干熟于树肇庆有沙棠果则如李而无核者也徐曰惟李核无仁古谓王戎钻李核殆寃樱桃　深红紫者早熟浅红迟熟曰蜡桃月令仲夏含桃荐寝庙则早熟也枝节间有根须下垂春前插之子浆时得粪气则易熟润州樱桃核而不仁其曰脆樱桃则郁李也信阳州有半红白者曰玛瑙樱桃
　　柰林檎频婆榅桲　柰有红黄白北方呼火刺宾陈子良曰大长者柰圆者林檎一名来禽俗名花红红多曰海红频婆果似花红而大燕地如拳可留至夏此种秋分后接以棠梨春以草稕县于枝端树易生蠧秋前藏木杪可剖之过时则入根跗矣关陜榅桲木如林檎铁梗棠而花白緑色其实似樝但肤慢而多毛庆阳楸子似柰而小同林檎汁熬为果单
　　枇杷　以叶长而名接则核少不接者夀壅宜水淋淡草灰不宜粪秽向以为卢橘按相如赋卢橘与枇杷并称则非一物矣肇庆优昙鉢似枇杷无花而实粤闽黄弹则似枇杷而无核枇杷核能去霉垢故能化痰杨梅　紫者杨诚亝所谓玉肌半醉生红粟墨晕微深染紫裳者也白者扬州所呼圣僧也春分前接用海桐壅宜水淋淡草灰吴下者大赞宁曰杨梅核碎必八块北戸録曰潘州有白杨梅俗以火酒浸之
　　蔗　容斋五笔曰蔗有四色广川一种数年生如大树长丈余赤者名昆仑蔗岭以北皆种之曼倩神异经云节蚘虫即甘蔗【生汁寒煎糖热少食糖水甘养胃多食则动湿热】
　　蕉子　闽粤版蕉结子大而味淡佛手蕉小而甜有羊角蕉牛乳蕉有四季结子者生食甘冷蒸而亁之最佳开红花曰美人蕉岭北即不易结子蕉皮可为布叶蒸而干之可以苴物【全人曰截蕉花头则结实大】
　　蘘荷　升庵谓蘘荷即甘露以急就注也东壁谓蘘荷即子虚猼且而不知猼且乃巴蕉之转声也蘘荷似蕉而小又似芦稷三月开红花夏结緑刺房内有黑子其根似姜可菹蛇不喜此故又治蛊
　　山茶　红白宝珠肉红曰杨妃有磬口鬯口黄白四季者可以寄枝白曰玉茗坡诗叶厚有棱犀甲健花深少态鹤头丹咏宝珠也冯时可滇记滇多茶花大于牡丹木髙十丈余沐府有宝珠楼又一种曰茶梅其蕚如山茶而小凌冬不凋
　　海棠　梅圣俞云胭脂色欲滴紫蜡蒂何长咏垂丝也可寄枝于樱桃坡诗曰暖风轻春睡足咏西府也腊月间插之亦生其不花者以已花之木为鍼内其根跗则花矣铁梗有四季花者贴梗丛生洪适咏黄海棠李诩曰冬至以糟水浇海棠根则盛而鲜壶中赘録曰世谓海棠无香蜀潼川昌州海棠独香贾躭言大足县产者香
　　金松　台州金松垂条结子如碧珠三年子乃一熟每岁生者相续璀璨相间子治肠风
