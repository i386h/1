<!-- { "loadSidebar": true } -->
　　贮水洗水法　盛泉水宜载其小石一二瓮须置阴庭覆以沙石使承星露则英华不散罗廪曰梅水后不堪饮大瓮满贮乘热投伏龙肝一块收泉水壊烧炭投之即如故【楫曰有洗水法泉水壊汲江河水搅而洗之久澄泉重自归下江河水自浮上先依原水之高下窍瓮至此泄之所存水倍甘于初】
　　澄水　赞宁云阿胶澄浊不独补血也东阿井济水所瀵煎黒卫子皮成以色录易碎者为佳凡水汚浊不堪投少许于中即清寻常定水白矾赤豆杏仁雄黄石膏皆可若池水浑浊以瓶入粪札之以箬投水即清又池中置牛骨则水不涸
　　试井　凡家井闭气秋夏中之杀人先以鸡毛投之直下无毒舞而下不可犯当以醋数斗浇之方可入凡井水沸溢不可饮于三十歩内取青石一块投之即止又平明望气所出掘之得泉或以灯悬坎中亦辨水气地中多空隙有风射掘者当之病【暄曰此与潮下气毒同为一类今葬家及修筑动土犯之或病或死亦此故耳惟常治者乃不畏】
　　水能驻顔　龙鱼河图曰北海洲有涧水如蜜味服之长生亚墨利加女子岛旁有岛出异泉以日未出时汲之浴面百遭老者复如童子绿珠井在广西博白县双角山下生女汲此水洗之则艶临川铜山二泉一沸一寒五峰山下者能润人顔【中通曰水暖者润顔长生洗艶溢语耳】水益气已疾　金门记云端午午时有急伐竹竿中必有神水沥取化痰定惊可以起死此犹八月取露研砂以墨防之曰天炙也集元方用秋后霜治疟吕氏书以干姜于霜时使受之梅雨水灭瘢入酱易熟而不可造酒醋扁鹊饮上池即半天河水也雨也今纲目必以树臼中水当之乎其以治瘟正取其意华佗传以冷水灌八十气乃蒸出嚣嚣乃火温牀卧而冷汗出粉防之遂愈徐嗣伯以冷水浇房伯玉百斛背上彭彭有气葢火鬰则发发不极不反冬月平旦阳气在内故冷极则发热徐显载葛干孙可久治一伤寒不得汗发狂循河走可久捽置水中良久出之褁以重蠒得汗解亦此法也人不能用此法者未详其理耳边外熟夷每病则牵人水边以桶水泼之即此意
　　治水开支河　徐有贞张秋治水或谓当濬一大沟或谓多开支河乃以一瓮窍方寸者一又以一瓮窍之方分者十并实水发窍窍十者先竭【暄曰方寸一当方分百十先竭利于大沟十余倍矣】
　　水激成瀑法　唐书拂菻当暑激水上屋溜檐取凉李文达公赐游西苑记西南小山殿倚之有洞洞上石岩横列密孔泉出迸流而下曰水帘其淙散激射飞薄溅洒最为可玩周密言干淳中纳凉在翠寒堂层峦寒瀑飞空下注大池皆激引者艾儒畧言多勒多城在山上作一器盘水直至山城延平有水老为一城人视水入厨管朽频易开则水至塞则水止【崇祯壬午召大臣内苑蒋八公记涵碧亭傍激水为水碓】
　　过漩法　水之流缓则直急则曲韦庄峡程记言急流有濆有漩缓棹随漩乃得出不与水争争则舟埋水矣佛经有云海中漩者谓之漩澓海牓人云用芦蓆稿铺之物投漩漩即缓可出若归墟大漩寛数百里者或云不可闻声闻声则舩不可救外纪谙戹利亚有海窖潮盛时窖吸其水而永不盈潮退即喷水如山高当吸水时人立其侧衣一沾水人即被吸苏州昆山有商洋潭亦漩也舟忌过此
　　安水土法　汉志叙土著虽言习俗实闗风土人移地久亦自变不自知也古方适他方水土不服以履底土水服之然在两广地湿多蛇惟吞豆腐便北都烧煤初至者亦豆腐解之东壁土大路土黄土冬灰治疗各别天河水东流水逆流水山泉井花屋行潦其性逈异或取日蒸或取火治平村不得急流则用甘澜千扬可也二十四节水味随变此气候相感又非疆域之限地溲　冬收地溲以柔铁入之煅可截玉地溲者沟水面如油或作金色如锈水之类是也
　　水寳　治中囘回入贡见山间居民汲处必买此泉民不信猥云数十金即予之其令闻之猥云三千金守曰五千金亦愿纳也乃破山得一石泉源出于其中日数万户俱可给足名曰水寳【中履曰山陜少水处富家作水柜数十里贩水或围城干砦得此为寳】
　　巳疾诸土　张茂先曰三尺以上曰粪三尺以下曰土钱乙以黄土愈皇子之瘛疭张鋭以黄土下吴少师之虫疾治内热解药毒惟煮黄土为至便东壁土和胡粉治耳疮唇疮同矾治心痛醋调治汤火疮孙思邈以刀画地取土治蠷螋溺疮扑死者以蒸热土熨之身面印文醋调赤土刺破涂之万毕云东行马蹄土以三家井水和之着卧人脐上令卧不知起南方沙土不效也然无事服之土滞肠澁不可不知
　　土化物　锡入土即烂水晶埋之亦化为水香油甖盛入土出之防灯无光有神其説撮灰土治百病但分各种汤下之以土能化物也
　　地游地动也　尚书考灵曜地有四游冬至地上北而西三万里夏至地下南而东三万里春秋二分则其中矣宾退录言地恒动不止如人在舟坐舟行而人不觉【中通曰穆先生亦有地游之説地中多空气行其中各方小动亦常事也重则地陷山移毎思张平子作铜龙地仪以应地动不知何理暄曰地震属阳气铜为阳气所生故相感铜山崩洛钟应其验也八方分之各从来处先应耳】
　　地中多空　山之土石日生日剥人不见也石之上拔者下有根根必中有空如石山多洞闽将乐浙金华粤七星岩皆是也息壤坟起亦地中火气腾涌地震者内垀动也地陷者由先弅起而后陷也治辛酉元日地震如雷葢火气激行于土中也【暄曰移石飞山皆以先有空隙气乃得负之而趋】
　　西北与东南之土异　凡西北之土掘而复之盈故坎东南之土掘而复之必益土始足北方立土人多穴处可知其坚立土不可稻为其不停水也横土为宜洛无冰　宋神宗问陆农师洛何以不冻对曰闻有礜石容斋曰凡温泉下言有硃砂矾礜硫黄数种【详见温泉条】雪雹冰霜皆阴气之所结而不成冰者阴不纯阴也硫矾等物皆阳气常行遇水而结者也阳结故阴不结作冰法　万毕术有凝水石作冰法陈眉公言以水晶煮水入井得冰智按其理不必凝水石与水晶也凡瓶水煮之极沸即坠入井底则六月亦能成冰冰在暑时以厚絮褁之虽置日不化惟见风始化
　　冰透碗外　凡水不能透碗外惟盛冰则碗外有细润金山中泠泉能透锡器积寒之气也以热汤置漆案上其下亦润以火炉置书册上其书册干而书册之贴案者亦有气润津津然此亦积热之气可类推也
　　鍼化雪剖冰　以鍼插地雪时遍满而此处独化试腽肭脐亦然脐以暖故雪化鍼何暖耶鍼滑而下耶北方大雪则不验冰非鍼不剖以文官菓汁涂刀可切片一云以薄饼褁冰刀亦可切
　　暑极生凉法　以冰置手心则举体皆寒弱人则心战故暑中有足心蹋冷成伤寒者亦系人之强弱虚实也【中履曰盛热时以氷湿两乳上扇之则飒飒凉风沁然入腹大快】
　　冰异　松江杨扇湖地暖不成冰卧子言万厯三十年冬大风瞰之若漫天雪多红灯蠕蠕旦视之则冰山也高五丈许又武宗时覇州文安县一夕大风河水忽然僵立高起者二丈余冻成冰柱中多空隙濶数尺以至于数十丈者沿河七八十里皆然亡何流冦至男妇数十万尽匿其中竟以免难【暄曰阴气摄起而阴气结之此恒理耳然阳为阴迫则死故地暖灯红风甚而结此与沸瓶入井盛夏雹飞同为一类可互推中徳曰孙豹人云兰州黄河结冰以夜其开也亦以夜】
　　风土　冯时可言滇中裘葛可无备一雨便秋夜则拥绵惟永昌临安夏间差热耳然无日无风春尤颠狂凡风皆西南风若东南风即媒雨大约正月半后至四月多风旧志曰雨师好黔风伯好滇冬日不短朢后至二十夜月犹圜满伪唐张暨纪贾黄中谈录曰夹河风性寒故民多伤风河洛东地醎水性冷故食麦而无热疾滑台风寒冷士民啗附子如芋栗愚者曰市上水温防山水寒而深山亦有水性热者【中履曰如杉闗夀昌水热】北方固寒凡山之阳犹温闽越冬温而徐渤记元庚寅大雪荔枝尽死敦公言缅甸近海甚热交趾六月正午时热夜间极凉衣服如中国非所谓披髪而以全幅围身者也马观瀛涯胜览曰葛兰国谚云半年有雨半年晴七月小霁八月朢后大晴三月又雨周达观真腊记曰四时常如五六月不识霜雪半年有雨半年絶无九月每日下雨午后方下犹此方之延山暴也外纪印弟亚有加得山中分南北其南半自立夏以至秋分无日不雨反是则片云不合酷暑难堪惟日有凉风解之其风自巳至申从海西来自亥至寅从陆东来草木异者不可胜数海惟太平海浅亘古今无大风浪大西洋海极深从大西洋至大明海四十五度以南其风常有定候至四十五度以北风则变乱倐忽更二十四向小西洋海潮极高大至大浪山风浪甚险满剌加则无风而倐起里许之波独利未亚海近赤道下常苦无风天气酷热食物俱壊诸海无冰北海则冰而堆成冰山矣哥阿之地无雨常晴至三十六年德墨多则多雨北海雨少夏月有雨湿土而止则逺日风高也泥入多国无雨亦无云气但有泥禄河一年一涨亚大腊山之顶终古晴明无风葢其地独高而风防不觉也云雨皆在其下耳
　　海市山市　泰山之市因雾而成或月一见尝于雾中见城阙旌旗弦吹之声最为竒海市或以为蜃气非也张瑶星曰登州镇城署后太平楼其下即海也楼前对数岛海市之起必由于此毎春秋之际天气防阴则见顷刻变幻鹿徴亲见之岛下先涌白气状如奔潮河亭水榭应目而其可百余间文牕雕防无相类者又一次则中岛化为莲座左岛立杆县幡右岛化为平台稍马三岛连为城堞而幡为赤帜防阳袁可立为抚军时饮楼上忽艨艟数十扬帆来各立介士甲光曜目朱斾蔽天相顾错愕急罢酒料理城守而船将抵岸忽然不见乃知是海市遯斋闲览曰湘潭方广寺四月朔日在东壁则照见维扬官府楼堞民舍影着壁上张邦基言在四明舶局时王璪粹昭往昌国普陀山祷雨言洞甚深但闻水声上复有洞穴日光所射可见数十歩菩萨现像于此中余密祷之见碧玉防楯又现纹如瑚于深处见菩萨像下身僧言番贾来施而祷或见浄瓶或见璎珞或见桥梁或无所覩粹昭平生倔强至是颇信宓山笑曰又弱一个马林景熙蜃説曰汉志载海旁蜃气象楼台初未信也避寇海滨僮报海中忽涌数山予登聚逺楼见竒峰叠巘城郭台榭中有浮图老子宫诡异千状近晡而灭笔谈所纪往往类此噫秦之阿房楚之章华魏之铜雀陈之临春结绮突兀凌云者何限运去代迁荡为焦土浮埃是亦蜃也【暄曰气映而物见雾气白涌即水气上升也水能照物故其气清明上升者亦能照物气变幻则所照之形亦变幻暄邑近南间内有一小池一日近晡见有一骑倒影西岸水中北驰而过此所谓空中一大镜水沤隙则转映之小镜也地上人物空中无时不有特气聚则显耳故不论山海都地悉得见之　中通曰空气之摄影自下而上池水之摄影自上而下故影皆倒山海之气横摄市影故影皆顺暄曰倒影者转摄则顺】
