<!-- { "loadSidebar": true } -->
　　咽津辟谷　澥上三珠曰舌柱上腭搅上下齿取津液咽之一昼夜咽三四百或频呷一二匙水水能止饥但不可多多则肚疼又不可饮白汤白汤令人饥又勿食盐醋物令人少津液乆之欲食须先薄粥而后饭以肠约勿顿饱也最上伏气【暄曰伏气须学息能答厌防若入咽以津盖之如是致满亦可辟糓】
　　夌餻　邺中记清明杏酪姜粥俟凝冷裁之曰夌餻通攷并州作干粥今以冻汁加料切块曰寒酪
　　食松柏叶法　杏仁甘艸各一斤核桃仁小茴香贯众白茯苓薄荷各四两桔梗二两为末毎噙一撮遇诸艸木叶皆可食又如意艸与小榆叶照成纹者最滑可合食松柏叶【有土甘草方茎叶似栀子而尖冬亦青嚼之似马金囊甘草味而滑末后梢澁酒麯采之亦可合食松柏叶马金囊出滇中即马防榔或云如意艸可吞细磁】
　　行路不饥渴法　芝蔴红枣糯米正等为末蜜丸水下可一日饱其不渴方用甘草薄荷乌梅干葛盐白梅各一两何首乌三两白茯苓四两为末炼蜜丸之【暄曰闽中脚夫末水栁叶止渴】
　　青防　采南天烛叶蒸糯米暴之如此九次斗缩为升本用补人又可出路【中履曰即青精饭】
　　糟茄　入石緑切开不黑糟宜黄道日蒂用线勒去女麯餈　建昌呼女麯为艾采叶舂米作餈按女麯是茸母居家必用曰三日取防麴草汁和粉作龙舌防即防耳草也
　　消面饼　洪林曰王承宣捣萝卜汁溲面作饼甚易消化
　　三黄糟　三伏中糯米一斗罨作黄子以一斗用酒药造成白酒浆以一斗炊作耎饭合此三者拌匀入瓮泥箬密封日晒至秋冬用或和在酱内
　　三和菜　淡醋一分酒一分水一分盐甘草调和之煎滚乗热下菜与姜丝橘皮丝各少许白芷一二片掺菜上重汤顿勿令开至熟
　　水菜　京口箭簳白一科数十斤堕地碎者畦起即洗而风半月干之乃以炒盐川椒细切姜【或加莳萝小茴】入脑心就以菜秒自捃之入瓮内瓮空十分之六以沸水冷而浸之闭之春夏取啖如水晶毎水菜十斤炒盐四两神隠方腌菜入甘草淹三日倒翻其菜去其卤水仍忌生水倒后还灌卤水七日又倒之
　　十香防　浸豆一夕煮熟俟温和面遏生黄衣暴干收贮四季可作防也杏仁熟煮去皮再浸七日取畧苦者水淬榨干作丁加官桂良姜姜丝陈皮蘹香川椒紫苏薄荷酒酿倍之同豆面黄封瓮中以豆□即烂为度其桂椒良姜陈皮皆末之
　　包　墨从近蒂剜盖去瓤覆滴余水乃以十香料和面筋腐干如粟而仍盖之定投酱一月可取中物食之甚玅此法起于泰州
　　茶　茗载神农食经古荼即茶【汉志荼陵音茶详通雅】韩翃谢茶启云呉主置茗晋人分茶晏子三茗自古以肰惟桑苎以制显耳宓山约之曰种以多子稍长即迻【大即难迻】灌汁逺沁山宜西南以受露多也采宜糓雨前后罗立夏开园【中徳曰两前芽嫩摘以指甲勿伤老节夏不如春或秋一摘俗尽下其老叶以明年再生也树老则烧之其根自发宜糠与焦土种恶停水】制有三法摘叶防晴其发香热锅青使人旁扇倾出烦挼再焙至三而燥一法沸汤微燖防干绵纸借而焙之一法蒸叶防干再以火焙收防锡缾或箬借或沙瓮矾黏入炭箬封固倒庋阁上承以新甎以湿蒸自上而下也纸木香药食檗诸气近则受染慎之哉【中通曰箬能隔湿下路方砖奠沙沙下铺箬乃不上潮故竹丝编箬盛茶外黏封不受烟而近灶阁之不壊瓮泑亦生润故用沙瓮以矾礜黏其外最玅】是处产茶焙制斯异名茶皆炒以蒸焙赵长白茶史载事耳龙鳯饼紫茸惊芽何为乎松萝去尖与柄与筋畏其先焦也炒薪宜枝不用干叶文火武催急翻半熟为度生则黑矣旁扇祛热乃免黄褐掀出磁盘尤须急扇乃重揉之再以文炒或三乃干带润覆之则气罨郁更一焙焉待冷上霜优劣定于始铛清浊系乎末火确矣冯可宾曰白岩乌瞻青东顾渚篠浦皆而罗氏居小秦王庙后洞山向阳蒸以叶之老嫩定蒸之迟速皮梗碎色带赤其也太熟失鲜茶焙嵗修别茶熏干焙帘勿用新竹烟炭剔去上摇大扇火气旋转乃匀耳【中履曰林确亝梅川种茶亦制片北源藏溪法六安贡尖近亦能用诸法大微燖后泡令先洗叶炒之香亦相似】山泉上江水中井下山足泉重扵顶砂冽扵石永叔曰张又新载刘伯刍七等陆羽语李季卿二十种多反茶经辨南零特怪其又新附之耶王禹偁賛谷帘汤中能称三叠茶经忌湍瀑此非瀑邪其收潭邪瓮置溪石纱覆承露梅雨投伏龙肝变则火洗可也芷园日记曰天水都好须器中乆俟其色变虫去色香味始玅山泉留亦变也汤最忌烟红炭瓦铛急扇勿停小砂壶数具时分三投【冬下投春中投夏上投】何计银铫龚春邪苏廙十六汤文澜俊语也李南金用背二渉三为合量罗鹤林欲扵松风涧水后迻缾去火而瀹之罗廪曰汤老矣去火何救哉愚者曰上池水以淡为甘山泉重冽宜多一沸沸之与止代错无穷各取当机耳色白香冲味恬而滑絶非草气不较花芳此最上乘云林香花収茶【清閟集曰早取将开蕋入茶封之烘干取茶入瓶】乆夫绡纸苴花纳茶润借纸裛【或瓶收花香去花贮茶】皆第二义也许次抒叶清臣邢士襄闻龙张源诸公笺録各图快语洒濯味须遇其人自非眠云潄石何暇领此哉姚士麟曰闗中油酥饮永顺烹以草果番人膜拜迎茶此茶马御史所以设也【马眼光照人全身齿少毛附掌粘者无病上马给茶百二十斤中七十下五十商每芽引三钱叶引二钱阑出者死汉中野茶长篓曰篦上马给茶十五篦常马不过六篦】吴麟长曰南楚熏曝成茶且襍树叶出塞即香盖地寒则草香发羶酪赖此去病故防之苦防出广防顶乃苔也普雨茶蒸之成团狗西番市之最能化物与六安同修江出栾茶治头风乃石楠叶也
　　襍饮　稠禅师以五色饮献隋帝以滂藤为緑饮今按冬采柏枝线架悬瓮中纸封其上隂干取出泡汤正碧龙脑薄荷叶泡水则香而白大麦炒而泡之为黄饮珉瑰花蜜留泡之为红饮杜寳拾録夀禅师精医作五香饮沈檀丁与泽兰甘松也
　　沈香熟水　烧净瓦微红置一片沈香以瓶覆定约香气尽速注沸汤扵瓶中密封陶九成云削沈香小钉刺林禽中汤泡之佳丁香五粒竹叶七片亦可泡神隠曰橘叶樟叶皆可隂干纸囊县之用时火炙使沸汤沃之封其口良乆饮之
　　醍醐酥酪抱螺　牛湩贮瓮立十字木鑚两人对牵发其精液在面者杓之复垫其浓者煎撇去焦沫遂凝为酥其清而少凝者曰醍醐惟鸡卵及壶芦可贮不漏有苴白餹为饼者有作乳线者或少加羊脂烘和蜜滴旋水中曰泡螺皆寒月造切莱菔一二片去其羶
　　豆腐　朱子诗种豆豆苗稀力竭心已腐早知淮南术安坐获泉布盖本草言豆腐为淮南王刘安所作者也黄豆斗加菉豆升磨调油滓沥煮后防石膏者玅入莱菔一二片即不成腐浆合盐醋入釡化红水豆油衣掲干者先浸泔水后热之烂【中履曰陈者以秫粉或麦芽屑染而煮烂霉则不烂掲而卷之曰豆腐烛】
　　加色腐　仙人草取汁入米则成緑豆腐延平人好食之薜荔果臝名石莲蓬取汁加胭脂则成红豆腐橡斗栗磨之定粉则成黄豆腐蕨粉为黑腐蒟蒻磨汁为褐腐其作罂粟腐则与芝蔴腐同法研细绢滤去壳入汤中如豆腐浆下锅入菉豆粉搅成丸粟二分豆粉一分染色任意
　　红腐乳　细豆腐少压切块煮过摊置无风处覆之生黄緑毛长寸许以竹挺签入透心为度乃拭去毛以飞盐及茴香时萝川椒陈皮层层淹之瓮口余三分以红麯上酒浓底浸百日用【暄曰耎腐为之可以不毛又法压干盐淹畧晒一二日浸半年开用可以不毛】
　　笋供　林洪曰霍如庵以方片笋和白米煮因举济颠曰拖油盘里煿黄金和米铛中煮白玉肰参玉版禅正在独味谓之傍林鲜文与可守临川正煨笋午饭忽得坡诗想见清贫馋太守渭川千亩在胸中不觉喷饭满案山亝供曰沃土种竹土发十拆即鉏出之勿见风以布封还拭之蒸熟最佳煮乆汤积为油入少盐炭煏之其味独全山隂笋鮝是其类也天目庐山拳笋乃小黄竹笋也南岳笋而干之亦胜闽之沙笋【中通曰杭州笋大如桶坠地即碎用竹刀切庐山笋青而瘦南岳笋黒而肥有汁故之为饼中履曰笋谱瓯越防笋七八月生缙云南多防笋七月生至十月味稍苦芭竹笋九月生雪竹笋五月生方竹笋八月生大抵浙闽以南四时有笋鬻笋有出汗法逺行乃不坏先平列立尖以黄土覆之浔汤泼之一夕出汗乃取入篓最畏糯米糖酸之类香橼柑橘皆然】
　　笋油　浙煮笋作笋鮝武火一日文火养一夜后采之笋皆入此中煮积之即笋油宜兴亦有之此如南京之老汁也凡熟牲家积多年之计子孙分家以此为贵得此少分煮菜则夏月不臭又有取椿油法
　　雪蒸饼　薄切涂蜜或以油炙之铺纸上散火气或以油焠芋粉以糖霜养之杨诚斋曰削成琼叶片嚼作雪花声千层曰蓑衣薄者曰不托北谓之白下髙座寺薄饼乃熟汤和而烙不黄者以沤兰卷之
　　蛋　鸭蛋以碙砂画花及冩字干以头髪灰汁洗之则黄直透内老学庵笔记齐民要术有咸杬子法以杬皮渍鸭卵今呉人用虎杖根渍之犹古法智按池州出变蛋以五种树灰盐之大约以荞麦殻灰则黄白襍揉加炉炭石灰则緑而坚韧【中悳曰牛胆冩画鸭卵干后煮熟皆青文望曰灰盐鸭卵则黄居中以金防根煮鸡卵白皆红中通曰今人作花蛋者黄蜡火化以笔蘸画之乃入醋浸则有蜡处其色即变煮之成花　暄曰刻蛋以生漆和樟脑画之干而醯之】
　　烂物法　枳实烹鲜骨耎薄荷不腥蜜涂郭索煮之则青柿蒂同煮亦青醉见灯沙宜置皂角或醋或蒜或用茱萸一粒置蠏厣中经年不沙杏仁糜羊胡桃去臊铜器煮则男损阳女暴下酒灌封烧可也荷花蒂煮肉精者浮肥者沉急性熟鹅白梅瀹鸡灶取瓦一片同煮老物皆烂神隠曰羊滚汤下盖定慢火獐鹿冷水下不盖鹅用樱桃叶数片陆防家世旧闻曰楚公陆佃农师北使携归为隙灮所射辄死性能糜肉燕山録曰以防煮鼈以蚊煮犬省力易熟俗诠曰旧篱篾入锅熟物或楮实同煮封口易烂今庖用沙仁以益脾也其驿递官防有秘方则干蛆末也凡大小最烂物而蛆又其化者其曰沆瀣浆乃以甘蔗萝卜切块煮烂者也至于铁烙鹅掌艾灸鼈腹何乃为腴口计而暴殄若是乎古人遇物理则记之耳切忌侈靡为饮食之人
　　火体荐　勿见水以醋洗盐压五日县风中瘗灶灰中若三伏中如前揉压三日毎斤加盐五钱石灰汤冷洗之浥以香油烈日燥之熏以竹枝烟不生虫此瀫水法【中徳曰夏月内与鮝鱼炰干留不壊且鮝不招蜈蚣中履曰煮腊物投红炭淬之则不籨】
　　芙蓉肺　取整者以水入管中洗之一肺用水二石则白亦不必用藕洗也【中通曰旧法以藕汁同血煮则白】
　　省柴法　南京以三芦炊一顿饭冯道济言四两柴可熟以上闭气而灶中四围以湿草鞋立之细柴烧釜脐也蒸物用少水坚闭自烂其闷饭洗米一盌水二盌则不必撇汤但遏火而自干矣
　　炒白菓　白菓用粗糠炒即易熟而不焦
　　用椒法　防菜将成擂胡椒洒之即辣若盖其釜则虽多不辣
　　用芥　陈芥子入细辛少许醋与蜜同研则极辣脱栗皮　煮银杏栗子用油纸在内则皮自脱破栗脐灰烧不爆或曰眉上埒之
　　菱　煮过以矾汤绰之红緑如生煮菱要青用石灰水拌过先洗去灰煮则青【舒州李惟熈曰芡花向日菱花背日故寒肰干菱米正平不寒也】
