<!-- { "loadSidebar": true } -->
　　蔬法　治沃壤必三粪鉏之播子宜昧爽易扵勾萌子须陈乆不癞种于干壤而方灌水墨娥録曰用桐油脚入粪内一顺搅均浇菜根横虫不生或以山砒苍叶末散之【中履曰以油菜子之外皮作灰淹土即不生虫】
　　白菜　七月种者冬菜九月杵浅坑种四月收子榨油名油菜冬以鸡鹅粪或芝蔴稭覆根则春盛摘其薹心食之枝遂旁发结子繁衍西江不摘薹以不粪也其曰羊角菜似白菜而叶卷性柔四时宜种榨油较多霜防甚适口春薹最肥其曰黄矮菜似白菜而短莲花白菜似黄矮而色白性柔叶密九月播子十月迻种寒心菜似莲花菜而叶又密又有夏白头菜冬白头菜京口箭簳白最肥大宜蔬而子小又夏种之名夏菁菜北地黄芽菜则黄矮也瓢儿菜似夏菁菜色微黄菘菜茎濶白叶端青碎蹙而密埤雅曰以其凌冬如松故名菘也在北为蔓青有根在南为菘为菁无根芥菜有大叶碎叶晚早青紫之别三月收子为芥醤需堪榨油其子白色曰白芥菜一头旁发数头者曰百头芥菜似芥而色蓝者曰芥蓝菜其曰冬夏菜则莙荙也
　　蔊菜　林洪曰朱子饮后以蔊茎供严滩石上生之盱亦有之公所供盖建阳种有蔊诗可攷山谷言孙崿以沙卧蔊食其苗云其味辛辣张程曰好生髙山泉源石上与石菖一类李东璧谓为田园小草非也
　　菠薐　从颇陵国来一畦中开花者不结实结实者不开花种时须砑开其子浸胀过月朔乃生北人呼齿根菜谓其赤根也
　　莱菔　紫菘带露锄则生虫其重栽者留其心苗去其大叶反覆莱菔去其细根入土壅之别发新窠结子收之再种即大白下红皮金谿大如斗固原有一车载两枚者【中通曰切大梨去心如瓮以莱菔子实之以梨顶盖之埋土梨干或烂取出莱子种之则如梨圆且有梨味】
　　顷刻菜法　乆夫曰用新鸡首生子从顶中小窍之去黄白纳菜子纸封极固与鸡伏四十九日一鸡伏不足以他鸡足数取湿地种播之须臾菜出凡种瓜瓠皆如此一法三伏中晒瓜菜子须襍麻茎内心播之顷刻即出晒一年长一寸晒过三年即长三寸若五七年即长五七寸
　　茄　刺茄根入硫以泥培之则结实大其开花时摘叶掷路上以灰围之则结子加倍交广茄皆成树白下有水茄白色
　　姜　贾思勰齐民要术曰种姜宜白沙地少与粪和熟耕如麻地纵横七遍尤善三月种之先种耧耩寻垄下姜一尺一科令上土厚三寸数锄之六月作苇屋覆之九月掘出置屋中愚按种姜亦时时发瘟瘟则连畦皆壊盖秋热则壊姜増棚贮水可解窖姜亦宜挑沙养之窖中土湿则烂姜叶曰冬叶交广以苞物特乆
　　韭　种韭碗覆土落子内蟠封五嵗当再分翦不用日中
　　菌栭　羊肚磨菰天花猴头云南鸡堫皆菌菰类也髙脚繖头或红黄白背开细缝者皆可椒瀹之其背光者朝菌有夜光者煮不熟者汤照人无影者杀人以夏秋间毒蛊行吐涎生也异苑言交趾有菌其叶涂人举体菌生随即腐烂食之即笑不止松叶解之外纪谙厄利亚有草名榝而多泥人食之辄笑死凡木耳曰栭春生者薄夏生者厚冯应京曰烂木及叶埋肥地常浇米泔即生愚讯山野人冬至断大木砍之日浇淅水至春生蕈圆树楮榆为上椐栁亦可雪冻则愈出雷时生曰雷蕈闽中以斧惊之亦雷意也【中徳曰徳外舅孙鲁山言宣大外邉榆肉最脆榆上之瘿也中通曰断木细斫烂草蒙而泔淋之乃生蕈埋糯杆草覆泔淋则生蘑菰孝陵松菌至美得椒无畏中履曰菌栭湿蒸性滑陈之能治防榆肉出口外龙门所一带今燕京价至三十两一斤】
　　种山药　喜沙土松地茎长则架之子曰零余种之亦生薯有襍也神隠曰宜牛粪忌人粪草木状曰甘储即薯也以手足槌土则如其状【中履曰薯或呼如手足迹山中自生坚细圆长则名山药】
　　蒟蒻　蒟蒻似天南星一干围十一叶但南星叶平蒟蒻叶翘耳其露治恶气即鬼芋也【升庵以为蒟酱非】其曰蒟蒻知遁种以石压犹之商陆知言耳大根外生小卵气通走也冬取瓶盛灰水顺手磨之不得言言则麻煮成豆腐一枚可作一锅
　　荠　髙濓藾品正二月有窝螺荠即地英菜取荠菜花茎作挑灯杖可辟虫蛾谓之防生草清明日日未出时取之荠有小大其茎有毛者菥防皆以冬至生苗薇蕨　沈仕林下清録曰猿啼之地多蕨毎一声遽生万茎南越志髙潘州有千嵗蕨拄杖朱子以薇为迷阳项氏家训曰薇大巢菜也广义以薇为藜少夫曰薇蕨一种言其初生微也藏器曰夷齐食蕨而夭尔雅垂水薇吕览曰菜有云梦之豆其水蕨乎
　　苜蓿非藜　冯时可云藜即苜蓿非也因罗愿以为鹤顶草而误耳苜蓿二月生苗可蔬一年三刈茎似灰藋一枝三叶叶似决明而小如指顶緑色碧艳入夏秋开细黄花结小荚圆扁旋转有刺老则黑色内米如稷可飰藜乃灰藋叶红心者灰多老可为杖是鹤顶草也雷公谓之金锁天庚辛玉册以鹤顶草制硫伏汞及雌黄砒时珍分为二条其实古语藜藿亦可通称藜或为莱古云本一山海经秦山荻藜可葅此即秦荻藜也金丝菜　万允康曰武昌县寒溪寺侧生金丝菜似黄莲头而不苦涩他处无有
　　野菜　地踏菜佛耳菜盘棋菜苎头鼓钉【即蒲公英】鳯山茎山慈姑苗马兰头红兰头百合根甘菊头蜀葵蕋芸台白芷防风芽菝葜金银花架菜叶梨头草苹藻莕根藕稍菱茎水马齿潞州蔟菜天台孟菜金陵阿蓝菜白花菜其类颇多王西楼菜谱详矣木苗则椿檀桦栋槐椶鱼松花之类花如木笔荷花百合蕉露泽防花之类凡苦者沸水胆之更浸之再加芼和可也山中贫士富矣哉陈士业曰西山洪井罗汉坛有罗汉菜方茎枝头双叶味似豆叶又有龙菜圆茎叶似菊而无桠
　　衣服类
　　锦丝类　宋锦厚如钱今蜀锦比之嘉兴仿之有织金锁金闪色装彩费着蜀锦谱有八搭晕六搭晕锦大窠马盘毬锦双窠云雁锦辍耕録载姜牙方拱叠胜楼台樗蒲锦西洋有独幅濶锦被圆峤山氷蚕锦不畏水火辰沅洞锦黎人锦则绒挑布也香山诗红袖织绫夸柿蒂柿蒂其纹也机房巧作有刻丝搊织翦绒巩线纳纹其名质孙者为五色团花乃元服今校尉服也其缎绫防绢绵防纱罗则常行也胡州绉纱曰核桃縠南京绉纱不绉杭因有绉秋罗绉绵防各处有土防而青莱椒茧为最遇油不染河南粗丝桐城防可敛尸耐乆交趾绢生用宜暑南京氷纱即古氷素方空縠吹也东阳红云纱出漳州东阳人名也羊羢褐以兰州姑姑羢为上其羊甚大亦取槖驼羢汚油自脱次曰褐尖刘客生曰兰州一师姑积年为之色白可受红花百斤今皆仿者琐服出哈烈国鸟毳为之一作梭服广东碾绢为之亦起云叵罗撒哈刺则羢毛厚织之氆氇防类也火浣石羢则炎洲火防毛为之或锁锁木不灰草为之棉花布类　古惟枲布老者衣帛邓谷曰元入中国非也禹贡已着卉服梁武用木棉帐唐有木棉诗陶九成记乌泥泾始盛耳广有木棉髙树即斑枝花之大者外域所谓吉贝也吉终为白防布今洋来者濶白而有厚薄二种有弥牟绞布甚狭彼中编作耎状棉花有白紫蓝三色紫者暖而耐乆嘉靖时新安孝子方励斋创制紫飞花布云间乃后仿者因有兼丝纳文常州有东门阔金齿有桐花布
　　葛苎布　荃葛蕉竹布皆出闽广葛则各处有之广葛濶金坛葛细伪者以丝祁阳阳春桐葛洗不变色苎则福生有细如绢者
　　识葛法　挼布声响水湿明亮者真梅叶洗蕉葛衣不脆【暄曰湿之亦响防昌双丝者或以蕉以纻以麻兼最难别识湏退开视之双线皆葛而嫩为上】装核法　以绢作裌木绵核之先浆以杏仁则绵不食绢布衣装绵伏中无绵珠秋冬则有绵花置灯心少许即无珠于湖有槌丝绵如羢氊者可作通裁以杭絮表之
　　漳州纱　余赓之师云懐素是福州薛懐南所织自出匠心以铁柱分综故双映生云若琐服则安海所仿西洋以六霞缎质石砑起云者也东阳红纱染法它处不及
　　花机　簆率千二百齿度经过齿有兼缕纱经三千二百缕绫经五千六百缕古八十缕为升今之绸殆六十升也【嘉湖出口出水干丝为经则任从提挈不忧防接】机长丈六起花楼掘地藏足中托衢盘【用千八百竹条】提花坐楼以的杠卷丝用两疉助木尖插簆两头叠助者罗空在耎综衮头两扇结综一耎一坚纱亦在衮头制定也织绫绸则去此两扇而用桄综八扇两手交织曰绉纱两梭轻一梭重曰秋罗先染丝织者缎屯绢也绫绢以浮轻见花纱罗以纠纬见花绫绢一梭一提纱罗来梭提往梭不提其独织者浪梅小花视素罗加桄二扇【潞油小云温州方锦皆独织者】倭缎则斮绵夹藏经面织过刮成黑灮者也【白下仿倭缎先纬铁丝而后刮之】蜀锦刻丝与通身盘龙盘枝则截梭鬭合节节换法矣机杼之巧殆天工乎治丝提绪入星丁乃由送丝签以登大车调丝用络笃过竹钩为活头焉纬络纺车既籰有溜眼掌扇轻耙印架乃扱于簆中【此非织簆】玅于交竹一度肰后过用小粉【面筋洗下】其染纱者用明胶刷之曰清胶纱伪重绸分两者或糖或粉丝贵吴丝日本皆市此川楚闽广齐豫各有茧
　　蜡靴　用黄蜡四两以二两粘沥青入蜡均用
　　貂帽　猫踏其毛则拳结不开其邉壊者翦去分许烧酒喷烙铁赶之长如故貂有紫者者【以颖长而尖者佳吹之见皮】红物　红易渍败又畏风日惟毛染者及加猩血者不畏名苑曰麈尾拂氊不蠧置茜帛中红色不黯麈駞鹿也
　　染红　河水浸红花次日囊盛洗去黄水又温洗之又以豆萁灰淋水洗之乃泡乌梅汤【槌乌梅与干红花等分】帛借黄檗而染红或炒槐花入苏木借【白下号乔红】兰羢洋布可受斤金之红入夜发光福建胭脂亦重受红花者肇庆山崦小花丛生含苞可作胭脂【叶似蓝花似蓼】郑防曰山榴花作胭脂茜草染紫又有树茜终葵子汁如胭脂江北曰架菜子【后退色】紫血竭为胡胭脂出蚁壊血竭其树脂也【中通曰凡红色花皆可取汁作胭脂但有深浅如鳯仙染甲之类杭州夜色红用重受胭脂碧用碧蝉蓝胭脂以硃砂大青皆重不可作夜色蘓木蠧亦可作紫朱虬庵曰广西太平府有红草可染红】襍染　黄槐青靛緑则合之紫则青红合浅色则视轻重加减之若椒褐茶褐荆茄色有兼栌黄者墨水者皂矾五倍子易毁布帛今不用矣栀子染黄乆而色脱不如槐花或用栌蘗红苋菜煮生麻布则色白如苎荷叶煮布为褐色布作荷香榉栁皮可染黑【不独布也沙尾鬉帽黄者白者以榉叶同煮即黒一作柜】凡梣枫桦乌桕檗杨桐皆可染染必加矾不则入污泥而黒矣入泥者其布易壊染布而干之再入泥则不壊布茜红以乌梅汤退红以石灰水退后茜不失铢两虚舟曰鸽粪煮黄绢色变白或以鸡粪煮白之粮藤似山药结实如小瓜以之染葛作汗衫则不近肤而爽本草赭魁鹅抱之类乎今或以椑漆染麻衫最爽汗
　　各种汚衣洗法　緑矾百药煎汚衣乌梅汤洗槐花汚衣酸梅汤洗杨梅蘓木汚衣硫黄烟熏肰后洗之染漆以香油洗更以萝卜烦润之酒醋醤汚衣藕洗之酒汚衣井水浇洗日晒无痕粪汚衣埋土内一时取出水洗蚊蝇粪汚衣灯心蘸水擦之【暄曰黄泥汚衣生姜汁挼以水摆之又如尝洗各种衣亦有法彩色衣牛胶水浸半日温汤洗皂衣浓煎栀子汤洗白衣菖蒲末水摆之又法萝卜汁洗皂角不及洗蕉葛清水揉梅叶汁洗泡汤亦可罗绢衣皂荚温汤洗垢浄复过别器另汤浸又洗其折浸不揉反覆拍洗带水搭竿上水滴干乃展摊与洗葛同法】
