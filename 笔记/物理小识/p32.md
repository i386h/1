<!-- { "loadSidebar": true } -->
　　窑器本末　柴汝官哥定宋窑之名也元美曰柴窑柴世宗进御叶窴言钱镠烧陆龟防咏越窑夺得千峰翠色来则唐有矣定州白磁有芒遂命汝州造青窑器均州五色皆汝之类也江南处州龙泉有窑政和间京师自置官窑南宋邵成章提举内窑号邵局最佳余则有乌泥余杭续窑枢府窑之类陆文裕曰宋处州章生一生二兄弟至龙泉之琉田窑而生一陶者百碎而色淡故名哥窑以铁足有声为验仿定者曰象窑亦苦无声格古録曰霍州器元金匠彭君宝所制髙丽窑似龙泉大食窑则拂菻药烧五色者也麟洲窥天外乘曰我朝专设于浮梁景德镇永乐宣德内府烧造以骔眼甜白为常以苏麻离青为饰以鲜红为宝成化尚五色烂而回青未有也回青出外国正德间大珰镇云南得之炼石为宝者也嘉靖间回青虽盛鲜红土断絶而上忽命烧大缸围至六七尺穆宗登极诏发宣德鲜红式造抚臣徐栻言此土已絶只可采矾红今上时且添造棋局矣楙为九江分守曽督运二缸云吉州永和窑宋时开至今有舒翁舒娇之器土人传文山时窑变遂废建窑今在德化县土产程寺后山中穴而取之乃大块白石舂碎为粉澄倾石井始埴为器白土性急加泑不得满满则璺惟佛像满泑者以下空也于司直曰永乐压手杯宣德霁红杯盘发古未有以西红宝石末之入泑凸起者也茶卤壶匾礶炉瓶盘碟敞口花尊暗花坐墩皆精成窑草虫可口子母鸡劝杯曰鸡缸神庙光宗皆尚前窑故价最贵嘉窑泡杯坛琖甚佳葢永尚厚成尚薄宣青尚淡嘉青尚浓成青未若宣青苏渤泥青也宣彩未若成彩浅深入画也其同者汁水莹厚如堆脂汁纹鸡橘也质料腻实不易茅蔑也磨防岁深火色退浄也西番有干提窑无泑作饮水器【中履曰鲜红止烧二缸十二盘今盘片一块值百金红光四射】
　　磁器之泑草木汁也　愚者饶人皆从袁州市麻烧而淋其灰汁即泑也其余瓨窑亦取芦萁柴烧之而淋取其汁但有精粗耳瓨礶等泑或取草灰汁其黄色瓨泑则常土坏而取赤土汁上之者也【中通曰烧芝麻稭而淋其汁以染色则成紫淋灰以浣亦取其滑也楫曰景徳镇烧器土皆自婺源来细埴而灰色烧成乃白吴彊曰麻仓窑有土可作泑在婺源界】
　　窑器之青乃石土所画也　庐陵安福新建出黒赭石磨水以画磁坯初画无色入窑烧之则成天蓝景德窑尝取诸婺源名曰画烧青一曰无名子苏渤泥青则外国来者
　　琉璃窑　北京烧琉璃砖瓦在阳德门登丰门用坩子土马牙石入黑铅烧成刘晴川魁当嘉靖建雷殿时曽以此事费用入谏南京报恩寺琉璃塔中具五色则方山冈琉璃门昵土所作也
　　黏磁器　白芨石灰为末用鸡子白调匀碎处缚定待干但不可见鸡汤粘官窑以青竹烧沥合鸡卵青缚窑破处汤内煮一二沸放阴处三五日其牢如钉定窑则浓楮汁可粘【中履曰生麪筋入石灰久杵忽化水可粘磁器但不可于水内久浸】
　　舟　桅之髙少舟之长五十分之一樯枰之衡为舟之濶其底深浅视腊之棱其柁与其底平小舟之柁杆则可上可下船谚曰船有七飞禽八走兽九板一木又有寸木不见天此其概也艌以竹青油灰吴舩岁一油之溪船底平江船底深梭船底尖江湖用两广用阳桥江湖帆在桅左广帆在桅右蜀用布帆洋船下有直木皆重底也其用轮者古有之矣袁褧曰韩蕲王黄天荡用飞轮八擑踏车槃回江面史防曰刘裕曽用之舟内轮转外不见人张燧曰虞允文采石之役舟中踏车行船发礟
　　洋舫　万歴甲辰七月红毛艘渡闽求市沈士将军遣之去其人长身红发深目蓝睛髙鼻赤足剑走舟上若飞登岸不能疾行舟长二十余丈双底木厚二尺外沥青锢之桅三接其帆用布一桅坚树其二桅以风之恬猛为升降中横一杆桅上有斗容四十人系绳若梯上下了逺下列发贡铳前用木照后用柁黑鬼善没为之使此李衷一所记也利玛窦言舶三等小者舟腹自上达下仅畱一孔四围防水不漏下填以石风涛起时惟操舟者缚身樯桅一日行千里中者容数百人大者上下八层桅长十四丈有舶师歴师将卒客商千人江船用铁锚洋舫用木矴多则独鹿木其缝以椰索贯而沥青石脑油涂之
　　洋船钉　海咸烂铁且妨磁也故用铁力木碇桄榔簩竹作钉今以蛇皮内膏浸钉钉船则不妨
　　屋　四阿两下荣楹楣栋必不易也榱桷栱斗承尘藻井致饰耳栋之半为檐宇七柱则上十五宇髙一尺则光多一丈准车工尺周法也枕梁交卯甎山省翼挑坊挂角四两千斤谓之尺经首籖卜禨中椽宜偶藏初柱脑则破之矣喻皓有营舍法欧阳归田録开宝寺塔喻皓所造势倾西北皓曰风吹百年当正【中通曰北隅层势收分少耳风无吹改理】西方以山墙开堂门有无柱者江陵有一柱观灵谷有无梁殿盝顶燕窝复阁雪洞轩廊假石入者迷出有之矣【计凌仓有园亭书多少朱门锁空宅主人到老未曽归暄曰瓦深则风日难下墙厚则寒暑不侵借地则燥湿无渉此居室摄生之良法也】
　　犀角器　黒中黄花曰正透黄中黒花曰倒透黄中又黄黒中又黒曰重透分水犀能分水骇鸡犀白缕如丝通天犀具物形真宗赐防准者犀因玩月形生角象被雷惊纹入牙信矣骨咄犀碧色蛇角也暹罗犀皆有粟纹角脑后有髙起阜其鼻角亦佳有全黄者交趾有山牛角曰毛犀无粟纹有花斑凡制犀角器初白久黄有以矾入凤仙根糟黄者或以马蹄伪之宇文昭金志言秀州周通直家有正透犀其中一点白以纸灯近之即时灭有湿气疑是水犀赞宁曰此兽夜有光通天骇鸡犀置屋上百鸟不敢集大雾露夜终不沾濡角为钗导辟尘若行蛊毒乡食以角搅之无患箭中欲死以刺疮中即沫出而愈温峤燃之见水怪燃水犀也薄片夹腋下碾之如粉所谓人气粉犀也犀杯贮茶及涂胡桃油色易枯【中通曰匠作有规矩杯乳杯花草山水苏作为佳今广亦仿苏作】
　　象牙器　粉红有粟纹象之板齿有花防其曰殊角者海象牙也红猪牙如蚌枣色如象牙纹鱼牙如象齿周礼榆贯象牙能制水怪老象有六牙常自脱而埋之煮象牙用醋卤煮之自软一云木贼软牙牙黄者浸木贼水复白曲者直又插芭蕉中白或用豆腐滓浸擦【暄曰量刻防但以醋浸一七亦软】
　　海甲类　玳瑁六叶其厚而黄多有物形者贵其移斑火板以石灰铅粉鹻水点于牛角者伪也刘郁曰八儿为玳瑁之遗精蛟鱼食之吐出年深结成其价如金龟同似玳瑁有黄甲无黒斑鹤顶乃海中鹤鱼之首摩印其两颊之红于其顶骨也鹦鹉杯乃螺也鱼防则火钳鱼骨也海鱼鳞厚大者亦可为饰其曰海胆者外状痱磊巨细不一大及鸡卵亦可镶为杯瓶之属海杖者长数尺大鱼之须也交趾虾须有长七八尺可为拄杖者竒方捣驴骨烂实于柔铁围之同地榆五加皮急性子煮之为器纹如象牙海槎録曰儋州红蟹壳形有十二防堪作楪子北户曰金龟甲虫可以养粉广州市上甲丁虫以为首饰工人脱瑁筒等倒县泼醋即开火爆　火药自外夷来宋开宝二年岳义方上火箭张和仲记虞允文采石舟中发霹雳礟乃纸为之实以石灰硫黄坠水而火自水跳出永乐立神机营西隖以尺测量精矣唐有火树银花想已用之耶硝入杉灰则直发硫则横爆加黄矾则硑烈箬瓢灰则悄声碾西匡石粉则发时不先光试之堆相间丈而防一及诸堆者万杵者也掌上燃之毫无所伤以其疾也入铁蛾樟脑则成花今名烟火御铳者湿絮鱼网土囊柔能制刚也岳珂程史曰汴城旧多曲折蔡京方之尼雅满沃哩布视城而笑植炮四隅随方击之城既引直一礟所望皆不可立矣魏子一曰敌台宜筑三角附城如菱叶两腋皆有小门可出而外礟不能攻也城址砌石上即以土筑之礟子入土便陷不出【暄曰末干箬可代硫】
　　剞劂法　以旌德拳刀手为上画楷行草方能生肖金陵江广皆雀刀闽用挑刀梨枣白枣以油涂之黏稾后洒石灰润水去瓤防画分明易于下刀刀贵闽淬以得洋铁也【中通曰虽梨板亦止印二万篇则糊涂矣故须煮板能久但下刀难耳暄曰用石灰盐煮易刻耐久且不生虫】
　　吕宋皷　吕宋新贡之皷以藤防其面击之声颤不已又见方面皷田猎用之古以雷击牛死之皮为皷可以威逺辟邪【中通曰杨弱生亲见之】
　　醒钟　犍钟者先醒钟轻椎得声然后重椎则声发而钟不衅铸钟顶留孔其多孔者钟声亦发磬则气上出铁磬亦留三眼谚云磬畏茈茹
　　商嵌铜器　以肥皂涂之烧赤后入梅锅烁之则黑白分明
　　金刚瓒　金刚钻钝置瓦上烧赤复锐小者黒大者白抱朴子曰生水底如钟乳体似紫石英惟安南髙石山一角羚羊能碎金刚石东壁曰白貘骨能碎之而麢羊角亦能碎貘骨周宻云如鼠屎青黒色鹰隼粘食遗粪而人取之者讹也独孤滔曰紫背铅能碎金刚瓒虚舟曰细岛砂能磨之使之长方成锋即金刚切玉刀矣有极大者莹白放光香山隩首勒嵌之以此竞贵十洲记西海流砂治昆吾作剑如铁光明如水晶貘熊防铁粪可铸剑驼火鸟粪亦然故周宻说不明耳凡宝石真者必坚皆能刻磁好水晶之棱亦能刻磁
　　耎铁刀　绕指郁刀也以银和纯钢百炼之即可屈而放之即直吕宋有来者
　　淬刀法　山间水出而殷者曰绣水淬刀刻玉地溲也一曰虎骨朴硝酱刀成之后火赤而屡淬之一以酱同
　　硝涂錾口煅赤淬水一以羊角乳发为末调傅刀口不必蟾酥涂而自然灰埋也旧有诗曰酱能雕白玉盐可濯黄金移门广牍曰地榆一两葱蒜汁各一盌同煮二时便可容刀刀生鉎以木贼草去之或用炭磨若新硎涂鸊鹈膏则不生鉎【中通曰服玉者以苦酒地榆酒消之为水苦酒者醋也是酱醋可刻玉暄曰涂药煅刀必竪钳否则偏】
　　藏针　粉包之或烧石灰虚舟曰胡桃烧灰可藏针或曰石灰收针不滑宜以油抹用头发收
　　料丝　滇金齿卫用玛瑙石英屑汁以北方天花防之乃凝练为丝以作灯李西涯书作缭丝大内青琐即此物亦能假琅玕珠谓之瑟瑟闽中乃以铅炼永昌烧围棋子亦以铅料丝磨浆能止血破血犹之白定瓷末之能止鼻衂涂疮瘢也【近丹阳松江能作料丝】
　　沙壶发光法　先掘土坑下置沙盆乃以细茶多用沸泡壶中置沙盆上复以沙盆葢之上覆以土七日起之如此者三壶放光如镜矣
　　忍蜡炷　黄蜡松脂槐花各一斤浮石末四两一处镕之用灯心布浇一日夜仅防一寸此王西岩方一曰槐角倍白胶香硫四之一镕化一处以小竹筒置一竹心将药灌之冷去竹【中通曰以绵纱绳浇蜡则屈曲收之随用又圣灯法浮萍瓦松逺志黄丹蛤粉等末每油一两入药一钱防灯可照一月之久口外人以桦皮卷蜡作烛与山民烧松节竹片何异】烛　玉山桕油加蜡最坚他处桕油葢蜡过冬则暗矣木天蓼子亦可为烛眉公曰蜀葵点作火把雨中不灭川井油点火不畏雨何必洞防之豹髓锡屑苏油乎羊脂烛无烟明角灯宜之蜃脂为烛烟成楼台内方曰干漆海金沙火硝硫各一两黒豆沥青黄蜡各二两镕化以布灯心作条染之风前不灭一曰止用蜀葵稭风中不灭
　　止烛防法　郎瑛曰烛心防以线缚之愚者以盐补则泻止或以筯倚之【兆兖曰烛用腊水浸过虽三伏日不防】
