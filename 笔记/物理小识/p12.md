<!-- { "loadSidebar": true } -->
　　阳焰水影旱浪　燕赵齐鲁之郊春夏间野望旷逺处如江河白水荡漾近之则复不见土人称为阳焰葢真火之气望日上腾而为湿润之水土所鬰留摇飏重蒸故逺见其动莽苍之色得气而凝厚故又见其一片浩然如江河之流也地出硝山出硫皆属火化硗泻之原冬寒生其理亦同若江南沮淖则但见苍莽不见阳焰而硝与硫与皆不自此产矣晋符坚载记曰建元十七年长安有水影逺观若水视地则见人至则止亦谓之地镜陆友仁曰宋寳祐六年四月常州晋陵之黄泥岸亦有此异相传呼为旱浪愚者曰日中野马飞星爚然者阳焰之端也竒者为水影旱浪实则凡光生焰焰自属阳凡光似镜镜能吸影光与光吸常见他处之影于此处云分衢路日射囘薄其气平者为阳焰旱浪其气厚者为山市海市矣【暄曰乙酉十月尝晨登高山见之凡四望山腰以下悉为白浪所浸莽若江河久之乃隐兆兖曰高山铺云海常也旱浪乃是白气】
　　脂流　北史屈茨川在兹国西北大山中水如膏流出成川行数里入地状如防糊甚臭人齿髪落服之再生疠人服之亦愈水经注高奴洧水肥可然梦溪笔谈曰鄜延出石油即高奴县脂水也生于水际沙石与泉水相襍惘惘而出土人以雉尾裛之可采入缶中张华言延寿县南山有沟脂始黄后黑谓之石漆方镇编年录谓之地脂时珍以为石脑油一曰硫黄油今云南缅甸广之南雄皆有之高丽有火油临卭有井油外纪寡斯大山孛露有泉如脂膏人取燃灯或作油漆用凡井油火以水浇之愈炽以地灰扑之则灭【中徳曰王烈得石髓以与嵇叔夜成青石亦此类乎信坑水可接骨绣水可以淬刀皆水之有脂者】
　　暖谷温泉地中阳气所结分砂硫矾礜未确也　山海经道州有暖谷江浦志秦少游述天下温泉十三处陆友仁言匡庐汝水尉氏骆谷骊山和州之惠济渝州之陈氏山居为最述征记曰东莱郡出温泉恒沸鸟坠輙烂安成纪云宜阳乡出温泉耒阳县出温泉博物志云不周云川之水温如汤梁州记云汉水南有温泉周围数千歩冬夏常沸可熟鸡子未至二十里便望见白气冲天袁山松宜都山川记曰银山县温泉夏才暖冬大热上常有雾气浴病即愈零陵县记云温泉中有伏石分流其阴寒其阳沸刘义庆幽明录曰艾县辅山有温冷二泉热煮鸡豚冷若冰雪流数丈而合又汜水北合娄山鄤水之温泉至冬则暖泷水合云水处有汤泉投腥即熟有细赤鱼游之即始兴记之温泉赤鱼也沮阳城大翮小翮山有温汤下足便烂不得言言则愈热南阳宛县有紫山汤谷鲁阳县大和川合温泉水汤侧有石铭曰皇女汤武周县有黄水合火山水有火井火防火井之旁有温井魏土地记曰代桑干城水北有温汤疗疾下洛城桥山下有温泉涢水迳新城防温水热可燖鸡鱼腹之盐水与温泉对注汝宁商山有温泉南康郡志逺公硃砂泉诗曰一峯高拂白云边下有硃砂如火燃已是气蒸千里暖如何涧石溜温泉即周景式所云主簿山之温也在黄龙山北麓有二池张渤吴录曰丹阳江乘县汤泉六处禽鱼立烂而煑豆谷终日不熟笔乘亦载之升庵言云南温泉甚多而安宁无硫磺气后周王有铭曰白矾上彻丹砂下沉可知温泉以丹砂为上胡仔渔隐丛话取黄山硃砂泉春防红可茗骊山是礜泉郭青螺豫章诗话言福州之温泉以温田膏稻庐陵太兴新田二温泉分宁最热毛竹山泉则温临川铜山二泉一沸一寒五峯山下者能润人顔今北京西山画眉温泉大小汤凡三而遵化县北之温即古称徐无城东之温戚继光甃之蓟马兰峪温泉最甘馨天宁四温此其一耳和州二温一无硫气智按即陆友仁所云惠济泉也敝乡温泉出于石穴天下处处有之不能悉记先儒曰地中阳气遇湿而结为硫雷火亦有硫气阳气也唐子西取硫置水水不温以此驳之熊三拔谓别无硃砂礜矾之别金尼阁曰西国有七十余汤各标主治布那姑山皆硫不闻泉汤也葢阴质阳气为汤阳质阴气为焰为凉汤泉以贮器还凉汤泉冷泉各煑沸必同时晋长明灯色青不热质存气易此其徴矣【暄曰温泉疗泠与硫同治其不作硫气者有所隔别如重汤煮物也然阳遇水而死为硫水遇阳而死为矾水火相切互有所变故矾可収硫毒　中通曰阳气聚而过或出温泉或结硫或为火井非硫来温泉也凡硫礜防皆阳气为湿閟于土者礜砒与铜□相因防则最烈于烂物惟硫専显其热耳硃砂与温泉无与】
　　醴泉甘露有数説本以甘而立名也　九成宫醴泉铭魏徴撰欧阳询书开皇时以杖导之有泉涌出因名醴泉彦逺跋曰汉儒言地出醴泉天降甘露为瑞则列子神瀵之类也尔雅曰甘露时降万物以嘉谓之醴泉智按尔雅作甘雨时降则以时雨为醴泉禹本纪言昆仑有醴泉法苑珠林言泰山东有醴泉亦非含文嘉中候所谓之醴泉也九成宫之泉犹山谷之题新喻醴泉耳王仲任论衡因尔雅醴泉为甘雨并疑景星非着天之大星得毋以上文景风为景星乎山海经沃摇山民饮甘露吕览言三危揭雩之露拾遗言昆仑甘露如丹一统志雅州防山有甘露其凝如脂其甘如饴曰日膏天油神浆言瑞应者名之也度尔格国树如橡栗夜露凝为蜜食之极甘杜镐云甘露非瑞也草木将枯精华顿发谓之雀饧建康实录陈末覆舟山蒋山松柏林冬日尝出木醴后主以为甘露果瑞耶王巩曰周章仲元宰衡阳甘露降松竹如珠取一枝示贡父贡父曰雀饧也饮之令人疾都尉高懿防槐有甘露郑敬曰但树汁耳智按此厌瑞之説也不碍为药本草甘露服之润五脏大食国収露暴成甘露蜜
　　沙异　炖煌城南有沙邱城太古时常自鸣一名神沙山其沙色黄沙下有泉曰沙井人登岸闻鼔角之声刘敬叔则云凉州沙邱覆师积尸后有鼓角声贩玉璞者言其沙可以碾玉塞外多沙谓之沙漠有流沙沙逐水流沈存中言有陷河一失足人马俱陷望日落起晕则难行一曰沙海行者驱驼先行以驼防知其处也辽阳有沙泉泉涌出其沙可磨寳石度尔格国有沙海沙乘大风如浪行旅过之常为所压太西漏沙色白小圜如一故以之代刻漏杉闗以北细沙皆方棱而带金晃之色金防孜北征记封王佗号凤凰山有沙城海子沙中穴即鼢防穴沙有黄如金白如玉又有青黒者全边记曰边墙难修忽然沙起则沙与城平北方十日之内必有一风名黄沙天甚者昼晦北方风高地燥沙尘易起不似南方泽多地润者也邓左之曰章门飞沙廻抱如堤隔宿坎之明日复满偶有下者已复故处雩都固石之沙图相传异之则异矣愚者曰知其故则常矣【欧阳宗衡曰固石距雩百余里溪中有洲寛厰里许周匝皆水石山屏之中皆白沙平铺光润如砌玉欲见图者隔宿祷之其出也鸟迹鱼文卦例飞符蜃阁海市枯木寒鸦无不毕具错综变化前后见者各出机轴无有重复其来无首其去无尾幻哉　暄曰此如河冻瓦凌恒有鱼龙狮鳯及花艸之形皆风力所成者世有其象即有其气有其气即可以缘物而显　中德曰全边略记是先祖赐环职方时所编】
　　立土横土各有崖文　河北多立土人凿洞以居其崖上有纹者削之而纹如故也平阳府候马驿浍河两岸石土上皆手迹或掌或拳若印削去之其中复然薛文清公以崖层纹为阴阳之摩荡陆子渊曰实是水所漾耳虚舟子曰大同山中有人骨在山腰上下五六十丈皆石惟中一带四五丈高皆髑髅胫节龈龈然闗中山亦有之岂上古之水所漾耶何人骨能久留至此耶如武夷之仙蜕岂似之而非耶葢土石自然有文有色故各有肖犹冰凌之成花鸟形也
　　浑河卤地有宜　宁夏汉唐渠利支沟用板壅泥而水过之卤泄板下故稲比江南上谷浑河入畿柳庆亦有浑河禹力沟洫正所以収泄也北塞风劲紫土童然惟夏月发生除松柏外秋即凋矣故种植与南异粱稷稆稻其宜耳粤近海田淄泥不用犂耙冬春乘桴播种稻高秋剪剪后潮大来沃草乃烧淋以煎盐【杜粤人记黄山下浮田泥上水浮土乘板播种与葑田异】
　　占候类
　　占几　易四道以尚占终受命如向精摄神变至诚神明醻酢佑之非情识妄想之所能及也逺公曰易以感为体故无体不因乎几无可言矣平素穷尽至理临时触几而应之镜听筳篿其为无心之符一也严君平闗子明葢深得圣人尚占之情者乎扬邵张燧本以明其故而应几因之人心自灵蔽于欲忿因二以明失得之报凡民十皆得五何况通神明类万物者讵定以管郭惊竒耶三式卦影莫不本此以术造駴有之故圣人藏诸易而不凟告也【中履曰不以通几混质测讵以质测废通几乎两间之象无非类应配几也幽明之感无非常变顺逆也人事天道果二乎哉圣人引触不可思议自非神明难信及此】
　　藏智于物　説卦传类万物于八卦悟此几乎礼运本天殽地举五六十二之相旋悟此几乎以天盘加地盘而生克制化随变应节易轨三式皆有经纬宇宙焉常运经也占以人歴其位者纬也焦热沍寒视歴此者何人耳愚者尝言以推移之宙消贪心以规矩之宇辨物则而万念俱可毕矣去者已去来者未来今又逝也贪执何为逹人乐此而荒狂又窃之故必明六合五破之宇处处皆然乃知物之则即天之则即心之则也管子曰宙合谓宙合宇也灼然宙轮于宇则宇中有宙宙中有宇春夏秋冬之旋轮即列于五方之旁罗盘而析几类应孰能逃哉圣人不恶动藏智于物故图书象数举其端几而衍易以前民用损益盈虚推行变化在其中矣要不离乎统类配应之时位也人人本具愚夫取防犹且不爽况斋戒至诚而叩神明静正之士乎故曰至诚如神【中通曰宙轮宇中此真破天荒之一决也心本不自知其心愈穷愈幻而心所造之事心所见之物森然不紊也自非格物之比量岂享物格之现量哉消心之言止贵平心心平乃虚虚乃明乃能烛物之理而不被物惑亦不为谈物者所惑亦不为扫物者所惑果然不惑则因物付物之本空也卦气太元洞极元包皇极潜虚蔡畴以至太乙用十六象正三推八八皆衍数之节度而理自冥应者也】
　　贞悔　章俊卿曰贞悔自箕子发之朱子以始终主客近逺言按秦伯得蛊曰贞风悔山是以内外卦言重耳筮贞屯悔豫则以本卦之卦言葢屯颠对屯鼎望对皆互为正变也陆防曰季札以乐卜赵孟以诗卜襄仲归父以言卜游夏以威仪卜故占者精诚而已老夫曰因二济民贞胜在中观玩何所非占然三兆八筮正所以一其心也【中通曰凡两端皆贞悔皆消息也世应飞伏无非此几而贞胜则一也】触几惟变所适　左传诸占多言之卦岐疑决于目击此不可言传也虞翻为权筮取荆州得节五曰不出二日程逈筮蛊曰四则有获变兑毁断干首当杀完顔亮虚舟子为刘平筮姤三曰殿元也触臀无耳崇祯庚辰石亝先生与老父占益三曰必赦而我不与果因悼灵王大赦而黄公先移北司矣卜年如周其厄如夏谨识于此
