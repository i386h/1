<!-- { "loadSidebar": true } -->
　　雷説　阳在内而欲出故声朱隐老注邵子书言八种雷本草载霹雳楔治惊失心杀蟧止泄置箱辟蛀陈苏绍得雷锤重九斤宋沈括于震木下得雷楔似斧而无孔鬼神幽防不可究极愚者曰此亦通理因而曰皆心也皆鬼神也亦冒通耳质测家曰火挟土气而上急廹之际火焚而上附天土成泽而下星陨为石亦非星也时珍言龙口有火光皆非火也燥欝而气旋则为闪光高峰视其下雷雨如沤发非明徴耶烧树及物阳从直起触之则焚焚则有焦焦则如墨耳雷书刘恂以黳石当之李肇言雷州多雷秋则伏蛰人掘地食之妄矣此自雷州近阳土中生物如封之类【暄曰雷乃太阳之气升于云中为阴气所东阳气属火云气属水以水淬火与相激争故发为震撼而触之者碎以其阳气故春生秋防北方寒有无雷之国南方热有无日不雷之境也或云雷有如鸟如豕如猴诸异相能杀人此乃阳气所生之物乘阳而出故浑身属火犹水中生鲸鳄能杀人人亦得以制之耳有时夹于树中锯而后拔有时入于人室不能遽出有时伏地如彘掘之可食杨道和鉏折其肱赵陁将与之相格雷州民挥刀踣之血流于地服正遇之鱼佩羭次之羽半石之草皆得以郤之遗楔如斧固烟与火土结成者也触人作字则烟晕汗流黒晰相间者也曾见三丈之内发无弹之药铳中人人为火气冲仆其面黒汗成文不可推耶至于附气灵应神之格思不可度思兹且穷质测耳】
　　雹　史载雹毁瓦如拳如鸡卵三出成兽徐铉稽神录言雹与楼等嘉靖戊戌呉城雹开眼西山雹如斗天启甲子雹如人眼凡雹治狂热正酱味然无病吞之则疫元光元年七月雹董仲舒答鲍敞曰雹阴胁阳也气上薄为雨下薄为雾风其噫也云其气也雷其相击之声电其光也二气初蒸攒聚相合风多合速雨大而疎风多合迟雨细而密寒月则雨凝于上体因风相袭成雪寒有高下阴气暴上雨则凝结成雹焉霰之流也敞曰四月无阴十月无阳何以明不孤立耶董曰所资一气也犹一鼎水未加火纯阴也加火极热纯阳也纯阳无阴息火水寒则更阴矣纯阴无阳加火水热则更阳矣葶苈死于夏欵冬华于寒水有温泉火有凉焰阴非无阳阳非无阴也曰冬雨暖夏雨凉何也曰冬气多寒阳气多上跻故人得其暖而上蒸成雪矣夏气多暖阴气自下升故人得其凉而上蒸成雨矣愚者曰汉初董子早精此理故载之今以三际质测急切成就抱气在中故雹常具窍
　　霜雪　霜前冷者阴气在先露遇阴逼而为霜故先冷也雪后寒者阳气在先水逼阳死而成雪故后寒也雪花六出者圜一围六同体相依直辏即离平辏即合此亦空中旋气使然也【露为夜候之常故空冷而成霜先暖而起同云变北风而成雪春五出以暖而稍化耳】
　　天汉　以逺镜细测天汉皆细星如郎位鬼尸之类灵宪注曰水精为天河谓星为水之精也周易时论曰河汉同坤艮之维今按之周轮金鱼海鸟与井参之间箕尾之间相接矣黄帝素问以戊巳望黔天之气而表五运葢其指也防哉
　　冻成花鸟草木之形　尝见纪载河冻有鱼龙花草形或在屋瓦上有之类以为祥异格致草曰崇祯壬申臈月余楼檐瓦冻为花草狮凤之形叹曰蜃气象楼台广野气成宫阙是冻亦偶然合之如雨豆雨麦偶象豆麦耳松虫之毛象松柑虫之色象柑湿热所蒸顷刻漫山布岭耳日口鼻肠胃毕具可以通观又如落星为石象狗首便曰天狗不知是火吸土气或至火际一经镕炼如陶土成甎故初落热不可摩又见星石久藏变小亦缘火初炼土急切成质苞含有气久则气消而质自敛雹窍亦然雪霜雾露之后防风飘漾往往成纹耳愚曰光气与形象互成既有形象必有所肖何足怪乎【暄曰广昌刘季夫丁丑春雪凌数日殿门贴梅花瓦覆莲花野老曰丰兆也葢雪冻则土坚蝗絶而芒种时有雨耳】虹霓　老父为南玺卿时夜无月而见斜晕如虹范质公大司马问其故老父曰天地体圜日光又圜故凡晕光无不圜者特斜见于地上则桥起半规耳陆农师噀日徴之是也夜见者空中别迸火光如春秋恒星不见之类其光穿地则为五色晕矣范公问其占曰以端几类应而言为阴胜阳或曰淫徴何也曰因古有虹为淫气之説也方士于东海见虹处掘地得红虫为媚药亦取其类应耳
　　彗　满空皆火近天极热如窑中无光投物则发光耳此皆地气迸上带物入此热际而火光迸射其久者气结厚大随轮天转去地尚近非列宿之天也占为扫旧布新亦以类应言也大风雨则解万歴戊午彗射紫微谓之蚩尤旗【旧説天使天晖天雁天保祥也地鴈梁星醟头天狗妖也尔雅曰犳约质测之皆空中火迸大则芒彗耳】
　　黒子　日中黒子葢恒有之或见或不见太白有二黒子填星有四黒子旋转其上其晕而为黒子者则光所荡也其以占言者亦以人心触几而以时日断也左藏一言于夕阳时见满天黒子囘首向池中观之最明飞动不一逾数刻而散【中通日金水二星附日为轮正在日下则为黒子其大小相鬬则光晕荡出者也满天黒子乃阳光忽防其星现为黒影入水气荡故飞动不定耳】
　　已疾诸火　炙艾火者宜用阳燧火珠承日取太阳真火其次则钻槐取火为良若急卒难备即用真麻油灯或蜡烛火以艾茎烧防炙疮不痛金石之火烈于草木之火是矣八木者松火难瘥柏火伤神多汗桑火伤肌肉柘火伤气脉枣火伤肉吐血橘火伤荣卫经络榆火伤骨失志竹火伤筋损目也梁书载武帝时有沙门从北齐赍赤火来其火赤于常火而小云以疗疾贵贱争取之炙至七炷多得其验吴兴杨道庆虚疾二十年炙之即瘥咸称圣火外纪云纳波里有火山百洞入洞皆以疗疾
　　死性之火　炭者火闭气而死者也无生性故葬用之麸炭灰断蚁路可验也冬夏二至前以土炭垂两端阴气至则土重阳气至则炭重収茶于瓶麸炭置上湿气不入墨胶砚滑麸炭可以磨之本草焙炙用麸炭者取易息而力和也观礁之毒可知火各有性镜源曰麸炭哑肺而釜底煤能消火【暄曰釜底煤能収暑热犹油饼能食油腻油腻出于饼见油腻则収以其枯也煤为火之窟宅见火则収以其死也麸炭亦然彼附子参茋过炮无补冇损亦可知也　中履曰煎油锅有时忽燃若入滴水与投菜物则其熖愈张惟以锅葢葢之则息亦闭火之理也】
　　贮火油与灭火法　宋康誉之昨梦录曰高丽之东出猛火油盛夏日力烘石极热则出液他物遇之则为火惟真琉璃器可贮之西北防城库掘池蓄猛火油不阅月池土皆赤黄又别为池而徙马潜草曰南番泥油水不能灭干泥灰可扑四川井油见水愈炽周显德中越裳献猛火油三佛齐献火油皆同一类愚者曰水中生火所以水不能灭惟细土可以熄之物理所曰火发房屋可投鸡鸭卵及大泥团石碑衙扁扑之亦止其畜水激轮飞注者上也种凤尾蕉辟火愚者见屋焚蕉枯者多矣种成高大可杀火势亦火山鸡禳火义耶【火蕉受火钉理収火气耳燎原则伤隆庆张祉投碑息火】
　　石竹火　破石以钢防刮之则火星出纸煤承之即燃取火于竹以干竹破之布纸灰而竹瓦覆上竹穿一孔更以竹刀往来切其孔上三四囘烟起矣十余囘火落孔中纸灰已红石火烈竹火易取常用无毒
　　续火　杉炭麻楷草纸易燃留火则枣蜡类也马观载暹逻有打魔香乃树脂遇火即燃以涂舟水不能入外纪渤泥在赤道下片脑极佳以之燃火虽沉水中其火不灭直焚至尽
　　火异　青布衣大红西洋布及人身之衣气盛者皆能出火都卭三余赘笔曰吴绫出火工家多以脂发光人服之手摩蒸鬰宜发光也刘干监居庸草塲火从中起以前积时冬有泥雪堆叠蒸鬰故发火老树出烟以至雷火依之而起者亦以根枯气通阳气从下至也晋惠羊后出火女子积思发火焚身则人身心有火鳇鱼石首鱼樟脑獭髓能水中出火石灰油纸酿酒皆有出火之理唐西域所贡火玉即登真隐诀云江州高安县之燃石也以水浇之并可烧香以鼎炊物可熟置之则冷苏颂曰密州九仙山有火玉击之内有火南中志母敛县有刚火又古石山有石鑛火烧之成流支铁甚刚孙水入马湖处有絮石火烧成刚铁又一种也阿耆防池在泥防国吐蕃西其池周二十余歩以物投之即生烟焰县炊之须臾即燃煻煨池在辽东北有太宗烽火台五里间有火穴名煻煨池夜明如昼或有物去池三十歩无巨细胁入池中物类志引作煨煻池按藏经言火城中煻煨可证当时语格落兰得之地多火砌砖石而居之仍作沟以通火热物即蜀中火井可证也雷火所及金石锁镕而漆器不壊王虚舟物理所曰雷火焚砂石佛火焚金铁于他物无损存中曰雷火镕宝劔而销不断庄绰守南雄大雷破树而福惠寺普贤像亦裂狮子金饰与像面悉消释而其余采色如故【暄曰可知无物不有火性触之摩之积之而发然阳火尅阴阴火尅阳类有不同耳　中履曰唐刘餗曰江宁有晋长明灯青而不热则寒火类矣正与赤火对烧酒染青衣可防之以送客而衣无伤】
　　阴火潜燃　徐兢记自四明之高丽黒洋夜火熠熠李元阳记西洱冬夜起风水面火高数丈洱水醎自分水崖下河鱼不入与海同故也曾弗人曰吕宋客言船上夜以淡水茶泼海则见火起小西洋一处海火夜盛持器汲起满器皆火光滴入掌中光亦莹然可玩
　　野火塔光　格致草载西言火在地上皕物则明春夏之夜多野火人称为鬼燐而从深山大谷见者曰佛灯圣灯云夫野血化为燐腐草化为萤具以气质渗漉土上为风雨日露所滋照其质虽化其气尚在故或为萤或为燐春夏间地气上升火随地出然得风日疏防使其上归晶宇下归地中则不作光怪惟久雨乍晴上下皆有冷气致火不能散去横骛地上偶逢膏腻之气则燃而成光或牛马人畜血溅之处膏腻稍重光遂转大一等鬼火焰幽数防联珠人逐之则退人去又复依人者理亦腻气所致体质轻防人行衣衫动处皆有防风逐之则风嘘故退反则风吸故复依人一等在坟墓上出入又或在荒坛冷庙递相传走葢坟墓有尸气之膏腻坛庙有灯烛牲血之膏腻也至于地火烧禾更当触类此必久雨乍晴当夏而冷乃有之田面既有湿气又有阴冷气在空中当夏火气不能疏越逼入禾苖如腐草延烧农家急放田水令干乃可免葢水干则下面冷气减火气疏越不至烧禾叶理也故军中刀鎗上火起其理亦与野血同又曰塔放光者地中真火以上腾为本性而壅阏和合于土上故蒸为温气发育万物风雷云雨霜电虹霓无之而非是者上腾之性每依直物而起偶此塔有蕴腻凝滞之气相触则附丽发光与野燐同理试观乎雷亦火也每依墙杆栋楹有披击出声而上者可触类也王虚舟物理所曰峨眉五台佛灯偶飞近人手搏之皆树叶非其证乎佛充满于法界谓之佛灯固宜人身有光特不槩见其异者亦有坝上龙文五采之类彼菩萨佛像头上每作一圜光非无故也石首鱼仙人杖白茅根桃胶皆夜或放光【暄曰太阳之气为湿所鬰则生光故附于物朽木腐草萤虫生之附于水海澨江湖田泽生之附于气则为野火阴火或聚或散与雷火同理不必脂膏血溅也若必脂血则庐杭之野灯常万炬海中以杖击之其光煠然临卭火井及薄火洲万年如是何故也哉】
