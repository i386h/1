<!-- { "loadSidebar": true } -->
　　闲居笔记。吴大郡王二爱姬名梅娇杏俏。丰姿并俊。尤善诗词。梅作词。夸已嘲杏曰。一种阳和。玉英初绽。雪天分外精神。氷肌玉骨。别是一家春。楼上笛声三弄。百花都未知音。明窗畔临风对月。曾结岁寒盟。笑杏花何太晚。迟疑不发。等待春深。只宜远望。举目似烧林。丽质芳姿虽好。一时取媚东君。争如我青青结子。金鼎内调羹。杏亦作词答梅曰。景傍清明。日和风暖。数枝浓淡胭脂。春来早起。惟我独芳菲。昨夜几经雨过。似佳人细腻香肌。堪赏处。玉楼人醉。斜插满头归。笑梅花何太早。萧疎骨肉。叶密花稀。不逢媚景。开后甚孤恓。赋性冰心玉质。甘受雪压霜欺。争如我年年得意。占尽曲江池。

　　刺绣
　　吴中女郎王道薀。诣尼庵。见二尼刺绣。尼谓道薀能诗。请咏其事。薀集唐句云。风卷杨花拂绣床。为他人作嫁衣裳。因过竹院逢僧话。始觉空门兴味长。　白香山题刺绣图云。倦倚绣床愁不动。缓垂绿帯鬓鬟低。辽阳春尽无消息。夜合花前日又西。　朱绛诗云。独在纱窗刺绣迟。紫荆枝上啭黄鹂。欲知无限伤春意。尽在停针不语时。

　　元载妻诗讽
　　元载擢拜中书。妻王韫秀寄诗姊妹云。相闼已随麟阁贵。家风第一右丞诗。笄年解笑鸣机妇。耻见苏秦富贵时。及为两朝宰相。贵盛无比。秀以诗喻之曰。楚竹燕歌动画堂。更阑重换舞衣裳。公孙开馆招佳客。知道浮云不久长。载不悟卒及于难。

　　●坚瓠补集卷之三目录

　　饷茶诗 
　　扫地诗 
　　听月楼 
　　七姬庙 
　　韩侂胄构祸 
　　李桢像赞 
　　养心歌 
　　慈湖誉蚊 
　　古雨 
　　词赋沙字 
　　赵嘏 
　　唐酒价 
　　浇书摊饭 
　　马嵬 
　　沈石田诗 
　　子由寄诗 
　　文信国词 
　　赠妓 
　　黄华老人 
　　茶夹书灯铭 
　　赏梅悬灯 
　　谒陵官假宿 
　　刘仲修词 
　　孝宗孝养 
　　诗词偶误 
　　甜酒 
　　蛙给廪 
　　吴越分界 
　　吕仲实诗 
　　生同年月时 
　　京官骑驴 
　　咏着鹤 
　　士人自重 
　　飞走为颂 
　　京师事物对 
　　酒馆扁对 
　　鹊桥 
　　王荆公菊诗 
　　饭后钟 
　　碧纱笼 
　　机工善诗 
　　西山睛雪 
　　女帅勤王 
　　范兆祥 
　　鼓吹续音 
　　镜听呪 
　　元宵词 
　　匀面尙黄 
　　林石逸兴 
　　儒生对句 
　　禁城花柳 
　　王文端雅量 
　　谢禁缠足表 
　　又 
　　梦受廷杖 
　　芙蓉别院 
　　教学行 
　　中峯诗戏 
　　得句撞钟 
　　决僧判 
　　西山游女

　　坚瓠续集卷之三
　　长洲石农褚人获学稼纂辑

　　饷茶诗
　　陆起顽先生【世帘。】饷茶诗云。瓦壶欲燥炉烟冷。汲得清泉思瀹茗。岕叶收藏动来年。色香已散存枯梗。春深榖雨正新晴。屋角钩辀鸟弄声。读倦不禁消渴甚。雅怀玉露吸金茎。山中一夜惊雷荚。处处春云披绿叶。倒箧倾筐摘取归。焙来不失卢仝法。蒙君遗我小龙。团绝世珍奇出草丛。幽冷自来同气味。启封如与故人逢。呼童拂拭安折脚。火候还叫细斟酌。蟹眼初生雪浪翻。渟瓯浅碧堪奴酪。梦回酒醒郁无聊。频啜愁中意亦消。解道茗柯多妙理。茶星烨烨耿清宵。

　　扫地诗
　　李如石先生【实。】隐上清江。作扫地诗。有屋清江上。湫隘正短檐。上苫芦有漏。下爬土不平。斗然狂颷起。埃圿散复攅。黄叶呼败草。策策走几前。儿童弃竹马。尘饭杂泥丸。念不习小劳。惭负粥两餐。念不勤四体。何殊豕在圈。把篲一拂埽。有若风雨旋。心与手俱妙。技与道俱全。涣然卷雾去。豁然云离天。一切蚍蜉子。惊谓何神仙。拥篲卷藏之。亦何有力焉。幽屏无事事。聊事一室闲。

　　听月楼诗
　　明余姚解某。馆于富室。为东翁题匾于楼。以听月颜之。东翁不解。先生因题一律云。百尺楼高接太清。凭栏侧耳甚分明。碾空吚喔冰轮响。捣药叮当玉杵鸣。乐奏广寒音袅袅。斧裁丹桂韵丁丁。陡然一阵仙风起。吹落嫦娥笑语声。

　　七姬庙
　　元季兵起。潘原明。名元绍。为伪吴行省左丞。妾七人。程氏。翟氏。徐氏。罗氏。下氏。彭氏。叚氏。叚年最幼。王师克城。叚氏曰。主君待吾厚。愿先君死。以绝念虑。然后六姬从之。潘藳葬之东城。张羽为之传。宋克书碑藏冢中。至嘉靖中碑始出土。人建祠祀之名七姬庙。朱云子先生七姬墩诗。须髯恤死况巾帼。又况妾媵及韶质。潘郎有美六余一。艺色相亚无妬嫉。兰心蕙态和且秩。重兵压境主战栗。顾谓诸姬宜努力。叚姬闻语不待毕。从容蹝步入幽室。练巾绕项悬玉骨。六姬相继意如壹。仓皇宁具唅与袭。焚尸藏骸冢无突。短碣荒园久芜没。百五十年方始出。此事未见前朝册。田横葛诞称气激。浴铁之徒丈夫烈。嗟嗟诸姬婉而弱。死义千金莫能夺。一之为甚作者七。不显其名采风责。君不见小怜后服承恩泽。重奏琵琶代王宅。续命菖蒲化荆棘。

　　韩侂胄构祸
　　赵汝愚藉韩侂胄力。通宫掖。立宁宗。侂胄所望。不过节钺。刘弼从容谓。汝愚曰。此事侂胄。不谓无功。亦须分些官职与他。徐谊亦曰。侂胄异时必为国患。宜饱其欲而远之。叶适亦曰。观侂胄意。止望节钺。宜与之。朱熹亦曰。宜以厚赏酬侂胄。勿令预政。汝愚谓其易制。皆不听。止加侂胄防御使。侂胄大怨望。遂构汝愚之祸。赵从道有诗云。庆元宰相事纷纷。说着令人暗断魂。好听当时刘弼语。分些官职乞平原。罗大经诗云。斋坛一钺底须悭。坐见诸贤散似烟。不使庆元为庆暦。也由人事也由天。

　　李桢像赞
　　王文恪公集载。正德五年。吴下大水。饥莩载涂。有司奉命检灾赈饥。往往旁绿以为利。予伏林下。窃伤之痛之。甪头巡司李桢者。领檄散财。于鳏寡甚均。且有忧民之言。予甚多之。乃因其像。赞之曰。勿谓位卑。其才乃充。勿谓惠小。其心乃公。屏盗之迹。时乃之职。拯民之痛。时乃之功。盖一命之士。存心于爱物。则九重之仁。不隔于困穷。噫彼贪浊位。都显荣。受若直。怠若事。瘠其民。肥其躬。虽曰侈然莅于上。得不赧尔愧于其中耶。夫李桢不知何郡人。一巡司耳。得附文恪公之文以传。谁谓帘吏不可为乎。

　　养心歌
　　说圃识余。载养心歌甚妙。惜不知谁作。歌云。得岁月。忘岁月。得欢悦。忘欢悦。万事乘除总在天。何必愁肠千万结。放心寛。莫胆窄。古今兴废言可彻。金谷繁华眼里尘。淮阴事业锋头血。陶潜篱畔菊花黄。范蠡湖边芦月白。临潼会上胆气雄。丹阳县里箫声绝。时来顽铁有光辉。运退黄金无艳色。逍遥且学圣贤心。到此方知滋味别。粗衣淡饭足家常。养得浮生一世拙。【考此歌乃邵尧夫作。】

　　慈湖誉蚊
　　杨慈湖作夜蚊诗。极力誉之。谓其入耳皆雅奏。触面尽深机。胜于人之耳提面命。盖以蚊为灵于人也。异哉其见乎。夫蚊为恶物。自古及今。莫不恶之。况誉蚊而贬人乎。慈湖主张象山之禅学。一时从其学者甚少。故愤而发此言耳。黄借庵驱蚊赋。谓虎可德化。鳄可文驱。蚊最不灵。为血肉丧躯。其借蚊以垂戒。则正论矣。

　　占雨
　　范石湖诗云。朝霞不出门。暮霞行千里。今晨日未出。晓氛散如绮。心疑雨再作。眼转云四起。我岂知天道。吴侬谚云尔。古来占滂沱。说者类恢诡。飞云走群羊。停云浴三豨。月当天毕宿。风自少女起。烂石烧成香。汗础润如洗。逐妇鸠能拙。穴居狸有智。蜉蝣强知时。蜥蜴与闻计。垤鸣东山观。堂审南柯蚁。或加阴石鞭。或议阳门闭。或云逢庚变。或自换甲始。刑鹅与象龙。聚讼非一理。不如老农谚。影响捷于鬼。哦诗敢夸博。聊用醒午睡。罗景纶云。此诗援引占雨事甚详。谚有云。日出早。雨淋脑。日出晏。晒杀雁。又云。月如挂弓。少雨多风。月如仰瓦。不求自下。二说尙遗。余欲增补二句云。日占出海时。月验仰瓦体。

　　词赋沙字
　　曹秋岳先生【溶。】赋满庭芳词。赠沙较书。即赋沙字。艳似淘金。清还碾玉。怕人唤作风尘。溪边送约。落雁故频频。漫说愁来醉卧。趂坡陂高下铺匀。踈狂处。量他一斛。揑就小腰身。　羞随轻浪滚。莲花步缓。软尽无痕。怪当年叱利。假借堪嗔。今日谁能拘管。算恒河自有仙真。情何恨。千堆白雪。占稳凤楼春。钱塘朱若千为之序。

　　赵嘏
　　唐赵承佑【嘏。】颇有诗名。不拘小节。淮南丞相坐赠歌者虞姹诗曰。绮筵无处避梁尘。虞姹清歌日日新。来值渚亭花欲尽。一声留得满城春。后因酒失悔过。以诗上卢中丞曰。叶覆清溪艳艳红。路横秋色马嘶风。独携一榼郡斋酒。吟对青山忆谢公。

　　唐朝酒价
　　宋真宗问臣下。唐酒价几何。丁谓对以每升三十。真宗曰。何以知之。谓引少陵速来相就饮一斗。恰有三百青铜钱为对。真宗喜之。后人因李太白。有金尊美酒斗十千句。以为李杜同时。何故所言酒价顿异。客有戏噱者云。太白谓美酒。恐老杜不择饮。是村店压茅柴耳。然十千一斗。唐人诗多用之。如白乐天共把十千沽一斗。又软美仇家酒。十千方得斗。又十千一斗犹賖饮。何况官供不着钱。王摩诘诗。新丰美酒斗十。千崔辅国诗。与酤一斗酒。恰用十千钱。讽咏甚多。而三百一斗。惟见少陵诗。当不足以定唐酒价也。但唐食货志云。德宗建中三年。禁民酤以佐军需。置肆酿酒。斛收直三千。北齐卢思道尝云。长安酒贱。斗酒三百。少陵引此。亦未可知。

　　浇书摊饭
　　陆放翁诗。浇书满饮浮蛆瓮。摊饭横眠梦蝶床。东坡以晨饮为浇书。太白以午睡为摊饭。

　　马嵬
　　唐书。谓杨贵妃。缢死马嵬路祠下。以紫裀瘗道侧。太真外传。谓贵妃缢马嵬佛堂前。梨树下。褁紫裀。瘗西郭外一里许。道北坎下。而元人传奇。有马践杨妃之说。真珠船引宋人李恭赋杨妃菊诗。命委马嵬万马泥。为证。按杨妃菊诗。见山房随笔。宋李节所作。节字恭山。诗见乙集四卷。首句云。命委马嵬坡畔泥。非万马泥。亦非李恭。长安志。马嵬故城在兴平县。孙景安征途记云。马嵬人名。于此筑城避难。然未详何代人。

　　沈石田诗
