<!-- { "loadSidebar": true } -->

　　乌思藏大乘法王居西天日落佛国东土永乐三年诰封万行圆融如法最胜弘慈广济护国宣教正觉如来大乘法王西天上善金钢普应大光明佛凡三十六字法号十一年喃葛儿藏卜来朝封为灌顶弘慈通慧国师给金印嘉靖十年应袭昆葛锁南扎叭坚参巴藏卜西番字表一通时通把人等译之曰上位人皇帝主大法皇帝前乌思藏应袭大乘法王昆葛锁南扎叭坚参巴藏卜差使臣昆葛班鸠儿等拜奏上位登大宝位万万年金身坚固犹如须弥天下太平四海一家圣意公无间远迩我乌思藏高僧剌僧俗人等时常祝延圣寿万万岁今干鼠年具印信番本一道并年例方物赴京进贡铜佛铜塔舍利珊瑚犀牛角紫红白足力左髻海螺黑香硼砂茜草葫黄连毛缨红白黑铁刀氆氇等件又厢山欺甸子无量镀金佛一尊画像释迦佛一幅舍利十颗金五钱 

　　○朱正增 

　　正增本姓穆正德间魏彬诱见投充义子赐姓朱氏与周一澋即周伴儿马时明即马福寿人李云嵱即李躧住右至灵聂一然即聂道儿附权奸魏彬陈应循等以赃克军嘉靖三年复以传奉夤缘奸家大夫在仪制劾之曰先朝宿蠹盛世遗奸钻剌荣身贿赇脱罪朦胧陈乞岂天听之能周依附营求信国法之难宥有伤圣化自玷宗风乞正典刑以杜奸蘖十年十月有旨都饶他着照旧焚修又给还度牒皆显灵宫静虚观道士也自后滥觞而左道兴矣邵人陶人符箓妖惑最盛而陶之魁陶仲文黄冈人由仓官封恭诚伯禄一千二百石隆庆初追戮 

　　○道士主礼乐 

　　我　朝祭祀赞礼者太常寺之道士奏乐者神乐观之道士皆异端也天神何为而格哉至于府州县则乐奏于道士相礼者乃吾儒也圣贤与异端正相攻击而侏儒在所必诛者安肯复来享乎周礼天子大祀礼主于大宗伯乐主于大司乐此所以尽诚尽物郊则天神格而庙则神鬼享也洪武四年择监生及文武大臣子弟在学校者充乐舞生此祖宗崇正辟邪良法美意也何莫举而行之哉又正统三年禁祀孔子于释老宫祭物非所产者以所产代之如今之小县不出鹿者以羊代鹿而近日上司至以山县出鹿者令以羊代仍追鹿价入巳诚敬何在呜呼尔爱其金我爱其礼也曾谓仲尼享此不及物之祭乎 

　　○布政使司城隍庙 

　　京师都城隍庙以天下十三省城隍之神配享礼也仲夏皇帝遣官致祭南京仲秋祭之则各省当立布政使司城隍庙乃礼也如浙江则当题其主曰浙江等处承宣布政使司城隍之神而以杭州府城隍之神配享置主于殿中之左又次而以仁和县钱塘县城隍之神分配于东西两庑庶几事体合宜今但称杭州府城隍是上无一省而下无两县也与府县分祀孔子之制有异又总制部院三司莅任之日必斋宿谒庙而反行四拜礼于一府之神是以亲临上司而跪拜于属官也何冠履倒置幽明悖礼之若是哉不若斋戒拜谒于先师孔子之庙亦为合礼也世有议礼君子举吾言而奏行之以正祀典以妥神灵亦可以补国家二百年之缺典也 

　　○武安王 

　　后汉延岑自称武安王于汉中又秦将白起则封武安君后关云长亦封武安王有客为余召箕一日降坛其势甚猛书云威镇华夷义勇三分四海才兼文武英雄千古一人余曰公乃武安王邪复书曰诺余曰闻公之灵誓不入吴何以至此又书曰赤兔腾霜汗雨零青龙偃月血风腥晓来飞渡乌江上始信天亡最有灵客皆愕然葢不独见公之英灵千古不昧而隐然非战之罪自寓于言表矣神之无所不至故如此其着邪今通志常德府龙阳县本汉武陵郡索县地东汉为汉寿县而武陵县阳嘉中一名汉寿吴曰吴寿又刘宋有晋寿郡今城都也亦其一证云 

　　○神助阵 

　　嘉靖乙卯倭寇大作一攻会城余鸠集乡兵千人为保障计犹恐人心不安乃择日筑高坛于西郊以顺金方肃杀之气刑牲歃血为文告天以求助于古今名将自武成王而下三十余人后贼临方山四日不退乡兵迎敌不战而遁四方被掳人回云贼人西望见云中神兵众多金甲神将形甚长大旗帜分明是以不敢交战而去也众皆闻言踊跃感悦灵应巳畧载之回澜桥记中余忆古今此事常有如晋王导以仪物鼓吹求助于钟山之神以御符坚其后八公山草木皆兵唐太山阴兵助战以破李师道我　朝真武之神助成祖以破胡虏又杭州都指挥使李公祭告岳武穆王墓请岳云所贻铁创以破桃花洞贼是也此皆正神大道吾儒所当行者但如唐之使妖僧诵咒祈禳宋之宰相闭门修斋诵经则不可耳方倭寇焚烧湖市时城中官府及乡士夫亦有就寺观设醮烧香祈保退敌者左道惑众可耻之甚也正神乃肯助正人若邪神必反助妖人矣因思国制旗纛止所图天王等像又不知何名或昉于天宝间不空三藏之术也 

　　○家神郄盗 

　　烛溪湖胡家有羣盗破门而入见其家堂上有三四老人会饮灯烛掩映鼓吹不绝贼皆惊走实其夜无人也乃家之先神耳异哉 

　　○吕绍先　何仙姑 

　　品嵓字洞宾幼名绍先京川人二十不从婚娶会昌咸通时举进士滞场屋者二十三年五十道始成祖渭礼部侍郎父让海州刺史余尝召箕洞宾降书云轻挥羽扇平分湘水烟霞泉石为佳侣清风雨袖胆气粗洞庭飞过经千里饱嚼瑶华醉斟玉髓乾坤收拾葫芦里一声长笑海空秋数着残棋山月起末书曰踏莎行余请作西湖赋即运箕如飞笔不停辍有云攀碧落之两峯卧白云于三竺六桥水流渔与俱四贒堂寂鹿独宿为佳句也客有戏之者曰公之仙姑何在即书云仙姑至矣箕停少选复书云阆苑蓬莱自可人东山人驻几千春要知古女消息碧汉青天月一轮余曰非藏何仙姑三字邪 
　　复书曰然然然余出一句曰日月为明分昼夜求之属对箕即应之曰此拘于字难对聊对一句乃书曰女生合姓别阴阳客又戏之曰适见洞宾否箕忽震怒者久之复书曰仙友从来有洞宾尔今问我是何因婉妗自许逢周穆姜女谁知与乱臣烈火精金应不铄苍蝇白璧未尝磷道心清净浑如水不学凡间犬豕人何仙姑者广东增城人生而顶有六毫所居地有云母忽梦异人教之服饵唐景龙中仙去今有云母岭永州志云何仙姑幼遇异人与桃食之遂不饥能知人祸福宋类苑云潭州夏钩过永州问姑曰世多言吕先生今安在姑笑曰今日在潭州兴化寺设斋钩到潭日取寺中斋历视之其日果有华州回客设供葢吕洞宾自称华州回道士见岳州一统志又浙江志载严州妇女唐广与夫相离从师修道径谒何仙姑后遂得仙则仙姑之事信矣 

　　○革天师 

　　天师之名起于庄子徐无鬼篇曰黄帝再拜稽首称天师而退在汉为五斗米贼今于潜乃道陵所生处宋林积为南剑太守送张天师之子于狱而奏曰其祖乃汉贼不宜使子孙袭封元诏三十六代张天师朝京锡以金印封留国公主领江南三山符录道教事太祖兵取江西张四十二代孙正常字仲纪遣人来见自后六朝京师洪武初上谓羣臣曰至尊者天天岂有师也以此为号亵渎甚矣遂命去其旧称俾为大真人改天师印为真人印秩正二品二十四年授真人张宇二品银印后别授六品铜印文曰龙虎山正一玄坛之印英宗易以金印文曰正一嗣教大真人府之印弘治间赐以玉印文曰阳平治都功印葢府有张道陵所传玉印一枚其文如此乃云篆而阳平治即蜀之阳平山二十八治之一道陵起处也朝廷恐其随身有失别作此赐之嘉靖十七年真人朝觐与余舟联泊彭蠡湖星子驿口半夜雷雨大作霹雳震死赞教一人亦快事也凡一千四百余岁相传五十代至隆庆元年乃革天师之号止称真人追夺其玉印又圣世一大快事也 

　　○风流神 

　　洞庭包山林木阴森居民稠蜜近有风流神在东湾茹家园轩中能呼人姓名谈世隐事自言终南山道人每出酒果乐宾彼则暗处陪语蒙蒙洞洞言兼谑浪亦善吟咏有曰自入空山历岁华几经叶落几经花诸君问我原踪迹太华峯头第一家洞庭秋水碧玻瓈日浸东方月浸西万里红尘浑不到可能着我道人栖瞑倒一抹起山城返照林间石壁晴多少楼台衘倒景独能容我看分明其所说事验于前而昧于后不知其为何妖也 

　　○闭气道士 

　　尝见一道士能为闭气之术每夏夜祼卧任蚊蝱噆身畧不扇动待其齐集甚众然后禁闭其气肤理辏实若吸住其喙牢不可脱者虽起而行走亦不失落飞声嗡嗡然良久甚疲乃放气纵之使去其呅嘴敝再不复能噆人矣或有就身扑杀者亦不之禁曰此物毒人杀之无罪过也 

　　○使鬼法 

　　世有采生摘割之法今越人亦能之有宋文元者以教书在余外祖余杭徐家能役使鬼每呼仙童则其鬼即至但无形声耳命之移卓椅则卓椅行动自能整齐命移置庭中自能出户命之斟酒杯盘自行或翦纸为神形贴于壁上以水一碗命之手执则其碗自吸于壁而水不倾覆一夕有锡工同寝宋恶之命击其床则飞砖走石魂惊魄丧乞哀移寝而止不知果何术也母舅历山公从业今时时能言之 

　　○鬼杀咸宁 

　　嘉靖间大学士夏言侍郎曾铣皆不得其死及咸宁侯仇鸾疾笃亲见二公守之乃于床上稽首谢罪对妻子名言之竟以疽发背死复剖棺枭首人以为报施之应云汉田蚡论窦婴灌夫弃市乃十二月晦也春蚡疾一身尽痛若有击者喍服谢罪上使视鬼者瞻之曰魏其侯与灌夫共守笞欲杀之竟死具见本传二事正相类也 

　　○于肃愍公辟鬼 

　　肃愍公为诸生时忽窓外有巨人持一扇乞诗公醉中即挥笔书曰大造乾坤手重扶社稷时其人大惊悲跃而去乃鬼也所遗扇则蕉叶一片耳余祖言之 

　　○失母之妖 

　　上虞民家母捌拾余夏月风雨大作忽失所在其子追访七八日无可踪迹遇樵人见于蒿山顶上端坐荆棘中问之不语乃呼其子视亦无知觉后数月乃复旧也又余姚郭家娶媍纔十余日行至灶前忽然不见家人寻觅不得后五日闻在山中巳将死家人往救醒问之云被三四人拖抱从屋脊上飞过与淫媾如醉梦中今偶从松树堕下也后或看守不谨即又摄去其夫大惧乃卖于王新建家其妖始绝因忆古人所记鬼摄少年美姬者多矣未闻娶此老媍尤恠也 

　　○见鬼投井 

　　张辉平南人广西解元景泰元年为香山教谕忽见官舍井中有红衣人出而招之辉素有胆气呵之走上莲花峯而灭次日会饮县堂与县丞争位交殴归而投井死冯定苏州人进士成化中以副使赴京听选朝罢径至宗人府府中有一井甚大定忽下马趋至井旁顾其中拱揖者三四从者见之方惊骇定忽解带置地涌身而入急救之死矣 

　　○四神四灵四祥 

　　天有苍龙白虎朱雀玄武四星之精降而在地则为龙虎鸟龟四兽之象兵家为之四神麟凤龟龙礼谓之四灵麒麟狮子福禄玄虎我　朝谓之四祥五充之论四灵有曰燕飞轻于凤凰兔走疾于麒麟鼃跃躁于灵龟蛇腾便于神龙则是一无所灵矣惟甲可卜有国所宝不疑卜废又何灵哉宣德癸丑翰林院编修许彬进四祥诗此所谓一蟹不如一蟹也 

　　○麒麟 

