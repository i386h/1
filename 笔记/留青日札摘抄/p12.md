<!-- { "loadSidebar": true } -->
　　传闻二处所抄不及十四五葢行赂于权要者十二三顿寄于亲戚者十三四郿坞久营兔窟多术安能根连株拔风翦霆灭如我　高皇帝藉没胡蓝二党时邪其籍中龙卵猫睛诸奇货皆得之仇鸾海上将领并贼汪直求和易者越王宫殿图乃仁和丁氏物文会等图乃钱塘洪氏物皆总督胡公以数百金转易者清明上河图乃苏州陆氏物以千二百金月冓之纔得其赝本卒破数十家其祸皆成于王彪汤九张四辈可谓尤物害民也嵩贼生辰总督诸公皆以紫金镌为文字缀以锦绮以珍珠为缨络以珊瑚为阑杆杂以宝石袭以香药网罗围绕彩绣灿烂眩目骇人以供一时之翫以悦奸臣之心罪不容诛矣 
　　又闻有八宝溺器金丝帏帐及违禁诸异具先巳毁灭而嵩当斥逐时身负奇珍狼仓道路为人搜夺卒至乞食殒躯世蕃又纵姬妾宣媱以繁荫袭饬美人队伍以代樗蒱其孙严绍庚严鹄等尝对人言一年尽费二万金尚苦多藏无可用处于是竞相穷奢极欲鬼殛神号而祸败立至矣所恨者不父子祖孙骈斩藁街以为天下后世快耳论者又曰若并其壻媍之家及鄢懋卿诸党而尽发之则所得又当百十此也足国裕边斯亦良策又何必丈量疆土加赋困民也哉 

　　○鄢懋卿 

　　鄢懋卿者江西丰城人嘉靖辛丑进士贼嵩义子也又结昏姻之好嵩之牙羽翼固未易屈指数而阴谋盗行则皆懋卿助之科道论劾自知难容而贪噬之心尚未厌足于是乞好差以图归计乃以都御史经理东南塩课诸务声势赫戾睹记所未有者每历淮扬诸大镇则馈索不下二三百万金风力所加甚于诏旨及至吾杭则三司望尘而詟慑府县闻风而奔走如点选妇女以充内人八轿之夫役多至百名置造金银汤鼓器皿以充筵席之供亦费千百两猛如倭寇室家惊皇山岳震摇又受灶户赃私六万之奏乞分外优免田丁贻害平民万死有余辜矣呜呼山一倾今不知其所积竟何如邪 

　　○陶世恩 

　　陶世恩湖广黄冈人其父仲文以仓大使当刑假符箓进用官至礼部尚书恭诚伯世恩以恩亦至尚宝少卿傅习伪书招聚奸党妄造方药希固宠荣乃进小亟等丹而陶仿者其从子也则进九白及兠肚香袍刘文彬进经验仙丹陜西鄠人王金先以献五色龟芝得幸亦进百花等酒令人饮之能使丹田即刻火发三原申世文进丹名曰天水生元至于武当山道士太康高守中进三元等丹皆用麝香附子诸热毒之剂假以延年羽化名其实皆房中术耳未几驾崩隆庆初伏诛呜呼此辈妖人惑君不足深责当时师保诸公岂不与闻邪漠然付之不知坐视君父之阽危而不谏救尚自鸣曰贒相便当愧死矣 

　　○马祖师 

　　嘉靖三十四年秋杭人讹传马祖师至云能入人家迷惑人至死变幻飞走异形多能蝴蝶人御之则刀杖反伤其人或害及家人妻子于是昼夜鸣金击鼓喊声赶逐无分乡市人不聊生不知所为皆相传书符贴于门户虽深山穷谷皆然也葢此言起于苏常乃妖人马道士幻术惑众将谋不轨而特盛于湖州时余在金陵至苏州则廵按御史尚维持出榜谕众擒其奸徒正法讹言者枷号以安民心而马道士卒遁去余方抵家则吾乡哄然矣惟湖州士民崇信虽仕宦大夫显显有名者亦受其愚云以盆水照影则贵贱迥别或有影带貂珰幞头纱帽兠鍪诸色种种奇恠者亦有带平天冠如帝王像者彼即署名簿籍豫定官爵大小高下大率如所见之影羣居乌程云雾山中乃三十六年秋也 
　　约九月十四日举事倡乱以白巾为号先二日有邬彩者发其谋于主簿田本渭白于知县蒋弘德合谋缉捕贼首蒋鹏蒋潮越城逸去集于乌镇双林烧劫民舍地方被害十六日总制胡宗宪檄知府李敏德委千户蔡懋恩李钺督兵擒之亦放火杀害无辜数百人而马道士终不获搜得花名簿三五册中多士大夫皆与胡公厚善者因焚其籍不治然而小民疑畏迯窜者多矣遗弃家产田地反漏名士夫所得如籍没者然甚获厚利此又可笑也使再迟数月则祸变绵延有大可忧者白莲教之祸可不严禁之邪宁波志载三十七年春马道人能翦纸为兵念咒即能布陈夜入人家男媍睡时多为所压不能醒虽醒气犹索索不苏有因而死者书符作龁齿其龊齿定四字虽边海州县无不至后遇广西人云亦被其扰也 

　　○李良雨 

　　隆庆二年五月陜西民李良雨本男子无恙忽变为媍人与同伙一人合为夫媍其弟李良云报官奏闻此阴盛阳衰之妖也因考建安七年越嶲男子化为女子占主易代余作诗云日不可为月山不可为川如何天与地倾倒如转圆山西古出将刚气今不全乃有彼丈夫而化为婵娟姓李名良雨草木雨露偏木性失曲直克土不生烟同火自匹妃嗣续恐弗延兹谓阳从阴阴疑易阳权造化岂小儿变幻等沧田丈夫不雄飞雌伏亦自便把酒发浩叹不饮空潸然闻诸山西人实无此事一县官妄申廵按宋纁纁以奏报后取其人亲验行至某驿羞愧自缢死实县官者绞杀之也 

　　○非夫过言 

　　古人有言君子居是都不非其大夫夫所大于夫者以其道大德大而业大如孟子所谓大丈夫是也夫既大矣而君子是之也固宜乃今或不然不大其道大其势不大其德大其财不大其业大其弊虽谓之小夫可也则吾之非之也亦宜是故非文事所以是经也非武备所以是纬也非民风所以是本也皆即吾之所居所见而非之者也若夫其大者则吾尝是之矣苟能因吾之所非者而自非其非则吾亦将因其是者而复是其是矣刍谈荛议或在上者之药箴石谏也与 

　　○非文事 

　　国家用人率重科举而科举取士率重文章科举　制也不可易也文章华也不可核也又况文之未必尽章矣乎试即其所举者而考其实则言行未必其相符而德业未必其相副也葢是者恒十三而非者恒十七矣或有白头之老叟亦有黄口之小儿富者以财而发身贵者挟势以膺荐目不知书惟习括帖身不居业惟事钻求主司以是而信其才铨曹以是而隆其选呜呼科举如此况于昏耄之贡途乎又况于卑贱之吏役乎吾见天下之事日敝矣善为治者盍亦反其本邪 
　　国朝经义取士即往代之词赋也五经四书圣学之本敷时义体制亦佳第流习渐靡淫泆自恣殆与词赋不殊葢洪武永乐之间浑厚纯朴直而不俚宣德巳后体格卑弱风骨斩然弘治正德浸淫复振逮乎嘉靖局面忽更纤缛者丽而不雅棘钩者恠而不典澶漫者滥而不裁尝观弘治间一二程文词理明畅即后学可式也当是时李公东阳程公敏政王公鏊皆以慱雅欝时宗而钱与谦顾士廉辈又以隽才唾手高第是以青衿之士咸取则焉自薛侃昌言欲以论孟古义式场屋而大学士张孚敬深以为然又复奏遣京官出主省试少年初学兢奇妖无所顾惮文体顿坏反可慨也先大夫两督学政首以正文体务敦实学教在广东则名其堂曰崇正在福建则名其堂曰飬正规复旧制人文焕然改观所有兴革条约布诸学政集者至明且悉也惜乎一倡十咻而时态复变耳岂气运之使然也哉 
　　时义之奇恠者莫过于嘉靖十年之后有士子作孔子圣之时者一题其破承云圣易也夫易时也以时语圣神哉此殆以题释义非以义释题也与西昆之体何异而督学方首举不亦骇哉 
　　南海陈献章当成化初会试虽负重名躁于趋进亦投时好兢出新奇作老者安之朋友信之少者怀之一题其破云物各有其等圣人等其等考官戏批其傍云若要中进士还须等一等传者莫不绝倒使在今时更属平易矣金编修璐尝有诗云何处歌新调旖旎故不羣翦花金琐琐鬬叶玉纷纷巧迭空中锦轻翻水上云自惭心太拙到此不能文其言颇切纤缛之病岂特时义然哉古作亦有然者矣 
　　括帖之说总属时套举子习熟取便于场屋耳先朝陆釴诸公号称名家至如作易经时文亦有套数凡遇大吉无不利之类则云昏媾获标梅之吉涉川膺舟楫之任行师有三锡之宠听讼得金矢之利如此文法不一而足初不论其为何卦何爻也亦可丑矣又如锦囊集一书人所罕覩得其片纸只字不啻大贝南金率以厚赂购至抄录七篇偶凑便可命中子孙秘藏以为世宝其未得第也则名之曰撞太岁其既得第也则号之曰敲门砖呜呼祖宗立法惟此为进贤选能之具而顾使人苟且轻忽之若此不尤为圣世之一玷哉嗣后刻本日多套子日盛甚至于仁义忠孝之类各集美语编为数联遇题直书唾手发解三尺童子真才实学不知果安在哉 
　　文章贾祸不惟古人诗词为然虽我朝时义亦有自罹其灾者当　太祖时臣子往往以光字则字之类触讳抵戮至于　世宗之世亦有以程序获罪者如山东试录以无为而治者其舜也与之文结用作聪明乱旧章等语　皇上震怒以为诽谤而御史逮捕卒毙杖下其后又有斥罢试官者有停止会举者于是监临官虑犯忌讳必择好题过为逢迎甚至断章取义不成文理及试录呈进必用千金买求权要矣浙闱近以大本堂作表题试录巳进有人语以此题乃懿文太子时事恐犯忌讳不宜御史惊惧欲死数千金厚赂阁下而息又一科出优恤军属判语误作军士试录巳发差人飞骑追至半途而易之亦费千金又有以幅员作幅巾员者为不学无术者也 
　　学士罕能通贯皆指别经客经素未曾句读误出题目一督学命易题云故无有师保如临父母不知故字本属上文一场喧异又一督学命诗题云彼美人兮西方之人兮有生员不知其义乃出而语人曰圣经中如何亦有西方菩萨之说非观世音不能当也此生巨富不久即中举为优人搬戏文也 
　　杨公用修尝恨举业之陋有曰士罕通经哗名苟进徒事末节五经诸子则割取碎语谓之蠡测诸史抄节碎事谓之策套其割取抄节之人巳不通涉经史而章句血脉皆失其真有以汉人为唐人唐事为宋事者有以一人析为二人二事合为一事者余曾见考官程文引制氏论乐而以制氏为致仕又士子墨卷引汉书律历志先其筭命作先筭其命者近日书坊刻布士子珍为秘宝转相差讹殆同无目人说词话宋人自尊其宋曰本朝家法与三代同过前代者五事今人亦云本朝家法与三代同宋人云汉有七制唐有三宗本朝有四圣成化中有殿试策袭用本朝及四圣字称前代为本朝称前君为四圣与三家村中学生称人父为家父何异而人莫之非也巳无特见一一随人之声而和之譬之应声虫焉此言切中时俗尊信宋人之大病故余尝曰今之学者宋儒之忠臣孔门之乱贼也近时俗学皆尚三苏文字不复知有唐文矣况秦汉乎故不拘大小试卷主司大率批曰宛然苏子口气或曰深得苏氏家法即中式矣有一士子素不喜眉山文集者乃笑曰众人皆有苏子倚靠偏我独无苏子可使唤耶于是论策中尝引证曰苏子有言为君计者莫若安民无事且无庸有事于民也又云苏子尝曰良医不能救无命疆梁不能与天争仲尼栖栖墨子皇皇忧人之甚也又云此苏氏所谓察微虑深慎在未形者也亦漫然批其旁曰此子固尝留心于三苏者但未纯熟耳此生见而大笑作诗嘲之云曾见东坡面目无试官惊得震苏苏分明指与平川路一个佳人两丈夫一时传讼以为笑柄殊不知始之苏子乃史记之苏秦也继之苏子乃汉书苏竟也终之苏氏乃窦滔之妻苏蕙也今不论秦汉不分男女一槩以老泉东坡颖滨当之不亦鄙陋之甚哉呜呼诚可谓子诚齐人也巳 
