<!-- { "loadSidebar": true } -->
　　麒麟雄曰麒雌曰麟字皆从鹿故说文于麒曰仁兽糜身牛尾一角从鹿其声是也至于马之曰骐者亦从马其声而曰文如慱棊则凿矣夫棊本从木其声又何文之有不知于麒于骐于蜝之取义皆有文如慱棊否也麟说文大牝鹿陆玑曰麕身牛尾黄色圆蹄角角端有肉音中钟吕行中规矩王者至仁则出正义云有角示有武肉示不用郭璞曰角在鼻上京房曰五采腹黄高丈二尺金兽之瑞今并州有麟如鹿非瑞应麟也牡鸣曰逝圣牝鸣曰归和一作游圣归昌春鸣曰扶助夏鸣曰飬绥春秋运斗枢曰机星得所则生鹖冠子曰玄枵之兽阳之精也感精符曰一角明海内共一王也我朝永乐甲午榜葛剌国乙未林国皆贡麒麟成化七年常德沅江县产麒麟甲辰泗州牛武陵田家牛皆生麒麟俱杀之弘治辛亥蒲圻邓荣家牛亦生麒麟不食而死嘉靖六年四月舞阳县生麒麟双角马蹄口吐火烟其声如雷野人恠而击死其字又作麐鹿驎见春秋传 

　　○狮子 

　　汉书乌弋山离国出狮子孟康曰狮子似虎正黄有冉页耏尾端葺毛大如斗尔雅狻猊如虥猫食虎豹日走伍百里此常有不足异成化戊戌西夷贡狮子家大夫在京师虫蚁房曾见之至嘉靖四十二年又贡内兄张子文时为陜西布政使亲见之云大抵黄色如金毛狗而尾长有威夷人以铁索二条锁之载以铁笼命之当堂放阅则先将大铁椿长可六七尺钉没地中方可带索放纵任其盘旋不使见犬马之类恐触其怒也夷人与之狎习戏舞偶一犬失逐过前即狰狞大吼一声草木屋瓦皆震此犬仓皇惊仆不知逃避之所夷人亦大忙迫遂收之官日供一羊或牛马之肉数十斤须百夫扛荷且伴送夷人五六十名甚为居民之害 
　　夷人言初得小雏二头飬之而毙其一此其雄也又家大夫言京中见饲狮子者不与活生口恐触其怒虽犬羊亦与死者虎遇毛物必用舌餂去毛而后食惟狮子则舒前足擎物吹气一口则毛自飞落虽秋风之卷败叶不如是之迅速此其异耳故虎豹亦畏之又陜西老人言五十年前曾贡一次与此正相类则知是成化戊戌嘉峪关所进是也西域又有黑狮子捧狮子其粪名苏合香其筋为弦鼓之则众弦皆绝其尾为拂子则夏月蝇蚋不敢集其上又犬生二子曰狮又虓一名师子 

　　○大明名马 

　　青骢　赤骠　飞越峯一名撞倒山皆　太祖神骏洪武四年六月壬寅伪夏明升降献良马十其一白者云得之贵州飬龙坑身长十有一尺头高九尺足高七尺有肉隐起项下约厚伍分广三寸余贯膺络腹至尾闾而止精彩明晃振鬣一鸣万马辟易鞯勒不可近近辄作人立而吼　上亲撰祝策　诏祀马祖乃敕典牧副使高敬囊沙四百斤压之人跨囊上游行苑中性渐柔驯八月癸巳　上行夕月礼于清凉山坛上乘之而出如蹑云而驰一尘弗惊　上大悦赐名飞越峯因命御用监直长马晋臣绘形藏焉详见宋学士赞　一名撞倒山者国初破陈友谅获其战舰有名曰混江龙曰撞倒山者与马同也　六蹄马见张靖之集 
　　龙马　成祖永乐庚子十二月青州诸成县民崔友谅家有牝马浴于青水潭云雾兴腾若有物与交及生驹色青苍而麟臆肉龙文徧体形状非常有司进于上文武表贺名龙马　龙驹　赤兔　乌兔　飞兔　飞黄　银褐　枣骝黄马　成祖八骏名　龙驹战于郑村土散中箭都指挥丑丑拔　赤兔战白沟河中箭都指挥亚失铁木儿拔　乌兔战东昌中箭都督童信拔　飞兔战夹河中箭都指挥猫儿拔　飞黄战藁城中箭都督子帖木儿拔　银褐战宿州中箭都督亦赖冷蛮拔枣骝战于小河中箭安顺侯脱火赤拔　黄马战灵壁中箭指挥鸡儿拔　学士刘定之咏之夫靖难八骏皆　成祖所乘而皆临阵中箭又皆大贵人之拔焉亦巳奇矣况骏皆伤而　成祖圣躬无虞以重光大明之业不亦尤大奇骏也哉因绘之为八骏图视周穆王之八骏唐太宗之八骏超越当万里矣　龙马宣德九年甘肃献 
　　玉麟飞　白玉驯　碧玉桥　照夜壁　银河练　瑶池骏　飞云白皆　天闲选乘也嘉靖十二年四月十三日　上演马南城召大学士张孚敬李时方献夫翟銮同游环碧殿嘉乐馆锡宴重华殿赐孚敬蟒服时等飞鱼服　上赋律诗二首纪之羣臣应制奉和张公诗云传宣万乘御重华得赐同游即赐茶环碧殿前先看马苍龙门外更观花君臣自古原同体海宇于今总一家锡宴从容还赐服圣恩莫报实无涯李公诗云圣王御极万方安试马宸游惬众欢内苑草茵迎玉辇行宫花气袭雕鞍熏风拂拂当朱夏翠霭葱葱映紫銮千载明良不偶流传青史后人看方公诗云 
　　御林初夏晴明日天子乘龙喜色多共讶飞云擎白玉浑看匹练下银河同游环碧臣何幸赐对重华诏更和应制惭无天马赋南熏惟诵舜廷歌翟公诗云宸游内苑御飞龙尽是神驹渥产雄巧翦绯罗缠宝镫分题玉篆佩花骔三千骏内名称贵十二闲中品料崇从此受恩何以报愿将赭汗从长风又云选得龙媒新赐名习从环碧殿头行草茵似锦蹄过软宫路如弦踏去平立向天墀应自庆穿将仙仗绝无惊微臣得侍瑶池上愿播声诗颂圣明 

　　○龟 

　　孔子曰龙食于清游于清龟食于清游于浊鱼食于浊游于清丘上不为龙下不为鱼中止其龟与因考周礼言龟四时所生者不同未闻有五色者嘉靖四十一年陜西散官王金表进五色龟云得之终南山此又异产也朝廷告庙锡之以官宋卫平曰龟者天下之宝寿蔽天地四时变色春苍夏黄秋白冬黑王能宝之诸侯尽服王勿遣以安社稷故元王卒受之龟人掌六龟之属各有名物天龟曰灵属地龟曰泽属东龟曰果属西龟曰靁属南龟曰猎属北龟曰若属张平子思玄赋东龟注青色也抱朴子龟千岁五色异色如玉额上两骨起如角解人言浮出莲叶之上或在丛着之下礼甲虫三百六十神龟为之长尔雅一神龟二灵龟三摄龟四宝龟五文龟六筮龟七山龟八泽龟九水龟十火龟神龟最神灵龟 
　　本草曰秦龟亦曰觜蠵其甲有文似瑇瑁而差薄耳故名鼊皮能鸣多出涪陵其甲可以卜摄龟小龟一名蠳龟一名来蛇龟好食蛇亦曰呷蛇龟腹甲曲折解能自张闭一名陵龟又云蛇所化故曰央黾龟宝龟传国者所宝文龟甲有文彩者河图曰灵龟负书丹甲青文筮龟常在蓍丛下火龟生于火者犹火山生火鼠也龟之中一行五方胜以应五行两旁左右各四方胜共八以应八节周外左右各一十二方胜共二十四以应二十四气通共三十七数以应干之策三十六而太极居中不动之一数底板下地左右各六凡十二方胜以应十二州分野之应通背上三十七数计四十九数即合太极虚一之数说苑曰千岁五色背阴面阳上隆象天下平象地转运应四时蛇头龙颈左睛象日右睛象月知存亡吉凶二说颇合记曰能得名龟者财物归之家必大富至千万一曰北斗龟二曰南辰龟三曰五星龟四曰八风龟五曰二十八宿龟六曰日月龟七曰九州岛龟八曰玉龟凡八名龟龟图各有文在腹下不必满尺二寸民人得长七八寸可宝矣能得百茎蓍并其下龟以卜者百言百当或曰百岁一尾千岁十尾 

　　○灌水鲤 

　　时有宪司一达官出令禁街坊灌水鱼塞沙鸡鹅等细务余适在一县官席上燕会偶市鲜鳞作羹廵卒擒一鱼牙行并二鲤鱼灌水者至其人惧责乃涕泣哀辩非灌水者县官方怒必欲加刑法余醉中怜之乃叱之曰汝休再言不是灌水之鲤阿衡之珍味汤嗜之我亦嗜之耳县官不解询知其故遂笑而释之葢世传伊尹于汤言天子可具三羣之虫而水居之珍有洞庭之鲋灌水之鲤也灌水地名今四川灌江 

　　○龙鸭 

　　弘治间徐德辉凤之任江西偶见河有鸭七头毛色异常从者击之俱向旷野飞去所过之地尽成川泽始知是龙所变也正德间余姚烛溪湖童岙潘家夜半风雨大作忽见房中窻间有物掩映其夫令媍推窓视之手上如有物擦过者少顷风雨遂息迨晓床后地穿一穴广六七尺深半之门外一望数里道路桥梁悉皆崩圯方知其为蜃也嘉靖二十一年杭州八字桥胡兽医家风雨昼作屋住傍穴地出蜃破椽瓦四五尺而起又三十二年龙过方山余祖茔松木大可数十围者悉连根拔起七八株三十七年六月六日余避暑品嵓见一白龙挂于山南尾垂至地复引一龙而上并游云中少焉村民走报起于青墩坏庐舍数十家其气如火勃勃然蒸人甚可畏也去此纔二里许四十五年六月三十日龙过西湖风雨大作宝叔塔铁顶堕下湖船翻三四只接待寺新建千佛巨阁平地带起丈余者三次跌为虀粉无完植者后有人自苏州回云是日亦大风雨有龙过 

　　○羊哀狗宝 

　　羊哀在肠形如小鼠子可治鬲食翻胃余见其三　狗宝凡狗有宝则羸瘦毛落不胜其热入水自濡嘉靖四十四年春吾乡一小民家屠一狗腹中有白石三块如栗同胞破之可千叶入药可治毒疮 

　　○方正学蛇报之妄 

　　所传方希直之父葬祖梦蛇而杀之之事以母见黑气入室而姙又云生而吐舌如蛇此为小人好事之诬也遂以赤族蛇报此又佛氏之妄谈以惑众者夫蛇天地间之毒虫杀之何害畜之何益便使有黑气入室安知非玄武之神所托生者乎又安知非燕王起于北方以兆登极以成正学万世之事业者乎生而吐舌又安知非能言语文章以明古今大道以陈君臣正义之用者乎身苟全矣名苟立矣使其先人后裔之游魂死而无媿于天上地下何乐如之而反忧于族之赤不赤哉夫不忠不孝而赤族是可耻也忠矣孝矣而族赤焉是可荣也于蛇何与呜呼小人之说不止蛇珠雀环之可笑也宋庠登科此常事耳而以为救蚁之报甚至于绘之为图以惑世愚民倡为佛氏不敢杀生之论鄙哉鄙哉是可谓蝼蚁状元矣不亦小乎其为学问福量也邪 

　　○蚶 

　　蚶甲虫之肉最甘者也余得海滨一巨蚶可一尺五寸世所罕有留壳以充酒器名之曰蚶舟其小者名瓦衕子言形如瓦垄也其种可种广东有蚶田 

　　○赤雀 

　　品嵓有一赤雀如练雀长尾绛色志曰赤雀不见则国无贤白雀不降则国无嗣不知果何祥也嘉靖间曾贡白雀表贺者以为前星之应是也 

　　○四时蚕 

　　云南千宣抚司有四时蚕丝染五色以织上锦又伪越外纪一年再稻一岁八蚕今安南也吴都赋国税再熟之稻乡贡八蚕之锦永嘉记郡有八辈蚕一曰蚖珍蚕三月绩二曰柘蚕四月初绩三曰蚖蚕四月绩四曰爱珍五月绩五曰爱蚕六月末绩六曰寒珍七月绩七曰四出蚕九月初绩八曰寒蚕十月绩凡蚕再熟者皆谓之珍今温州田稻一岁两种广东又有三熟田因地气暖也或疑无八蚕之说今吾乡亦有三蚕曰头蚕曰二蚕曰三蚕又有曰柘蚕食柘叶而生者有曰红蚕三九二十七日而熟者 
　　又广西横州有曰枫蚕枫叶始生有虫食叶如蚕赤黑色四月熟将吐丝土人劈取其丝光明如琴弦海滨蜑人买作钓缗史言野蚕成茧者其名曰蟓又尹思青州刺史有治绩蚕至一岁四熟吾乡桑贵蚕饥则以米粉洒叶而喂之山海经皋涂山白石名礜蚕食之而肥蚖一作原原再蚕也一曰晚蚕也虫少初生也虫霆三眠也蚕三眠也蝩晚生也虫自死也虫勇又名螝蚕蛹也我蚕蛾也虫区子也有细茧有同工茧有白有黄有青松茧有火蚕冷蚕蚕懒替蚕是亦八蚕类也或书作神虫神之也俗或作蚕非也蚕上声天殄切名蜸寒蚓也即今言地蚕之类 

　　○白花蛇 

