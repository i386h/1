<!-- { "loadSidebar": true } -->
　　纂修实录事宜浙江等处提刑按察司提督学校佥事林大春为纂修实录事案准本司关准浙江布政使司照会呈准礼部照会前事该本部题祠祭清吏司案呈案照先奉本部送该本部奏节该钦奏　敕谕纂修　世宗肃皇帝实录一应合行事宜悉照例举行钦此云云为照　先朝纂修实录例差办事进士往各处采取事迹近因进士俱巳选授是以拟差职官今职官又无应差人员役当另行议处臣查得各处提学官职专文学之司兼有地方之责委之采取事尤易集合无本部将合行取勘事件一面移咨都察院转行南北直隶提学御史一面照会十三布政司转行按察司各提学官将所属地方各项事迹查照开去款目俱自正德十六年四月起至嘉靖四十五年十二月止挨序年月分别事类务要考核精明收录公当编类造册俱限本年十二月以里纂完径自差官具奏册送史馆以备采择如有稽迟及草率者听本部查出参究庶几责任有归事体简便而纂修不致有误云云 
　　隆庆元年五月十三日奉旨　一郡县境内之人曾授内外文武官职有功迹显著者及丘园之士曾遇优奖者今虽亡殁应有行状神道碑墓志圹志等文及曾有所上章奏之类抄录类进以凭去取不许将庸常之人狥情虚餙妄报　一凡境内孝子顺孙忠臣烈士义夫节妇曾经旌表及奉　旨褒誉者详悉开报　一各处递年行过事件有干系纂修可为劝惩者今开去条件虽不尽载皆须逐一点检具报 
　　提学道札付本学廪生田艺蘅学有家传文长纪事其谕本道合令前来恊同整理庶有裨于　大典当无负厥初心也右札付杭州府儒学 
　　因考弘治十八年十二月初七日钦奉　敕谕纂修孝宗敬皇帝实录　钦差进士顾可学张文麟　浙　江纂修官右布政使李瓒　杭州府知府杨孟王莫一文武官员不问职之大小云云谨按今无大小二字以致卑职下僚虽有功迹不得入录深可惜也况文非进士武非开府皆不得与与史汉之例不合　一山林德行之士曾经奖谕谨按今奉　旨奖谕者能几何哉抱道丘园遗名竹素者多矣　一旧无圹志葢有墓志不须重出也大率子孙不才遗失志传伪作诡名假托贵显甚可嗤鄙又或摭入些微功绩附会影响以求合式尤欺罔也而纂者或节其繁文且因无铭字之语乃弃而不录又可笑矣殊不知古人奇事多于铭中见之　一章奏有伤见在权贵者亦不敢录　子孙贫弱不能自致者多不得录　所著文集皆不进呈亦不足以备史官采录当详之 

　　○非武备 

　　古之武事出于一今之武事出于二古者相即将也民即兵也后世文武分而将相异任兵农分而军民异籍于是天下事如血脉之不通肩臂之相使无恠其联属之甚难矣况卫所有司之不相统摄钱粮刑名之各总理变起于仓卒之际而取办于行移之间此虚文之所以日烦而实效之所以难责也 
　　军伍之中往往有习举子业致身科第时名相者未必学校民家子无深解弢钤素闲彀骑不能为名将者也顾作飬任用之术何如耳 
　　将不久任无以服兵心兵不久练无以谙敌势兵心服然后可以得其死力敌势谙然后可以几其成功乃今纔得一良将本善于陆也而忽移之于水本善于南也而忽调之于北地利既巳不谙士卒又无固志及其偾事则一旦以文墨绳之呜呼如是而谓之善将将吾见其以国与敌也矣 
　　国家飬军优渥本所以卫民也今则虑军士之阵亡而律法太重也乃反区支民以卫军因巧立之名色焉曰民壮曰勇士曰募兵曰乡兵甚至此之不足又招及僧兵借及土兵张皇狼狈为可耻也军民既杂纪律难齐反害地方元气顿索时人为之语曰宁可倭子下顾不愿官军救护又曰官兵来犹自可土兵来苦杀我又使南北多事则将何所借兵也哉 
　　数十年以来海上元戎如俞公戚公刘公卢公辈不惟智勇过人抑且纪律严明今皆为名将矣如罗知县以功而升佥事胡典史以功而升通判皆起于举人吏员者惜乎拘于资格束于文法不得竟其材以致大用耳任人如此欲望天下之久安长治也得乎故曰时事之败由书生也 
　　团练乡兵在治海巳有成効葢大族之力既能率人而久乱之乡又皆固志加以守廵之恊助府县之专督是以其势易行其民易集在内地则大不相侔矣漫然曰团练乡兵何可得哉故必得望重一邑才摄万夫恩威兼着之家信义素孚之人而后可与谈乡兵也 
　　嘉靖三十六年督练乡兵事宜提督军门牌二面　瓶窑镇系余杭紧关隘口仰知县吴应征分拨乡义兵二千石恊同本地乡兵并力防守毋致流贼西突悉听生员田艺蘅操练调遣如违呈送治以军法　四月初十日卯时　　差徤步宋膺　沈相 
　　临安精兵六百名拨守余杭横渎紧关隘口葢东固则西安也四月十一日　提督军门　差徤步沈文此皆右佥都御史阮公事也公讳鹗桐城人 
　　仰钱塘县瓶窑镇里长即团集各里保甲乡兵一千名听军门原委生员田艺蘅调度固守地方如违本生呈来拿究须至牌者四月十三日　差徤步陈龙此分守道事也左参政汪公讳 
　　甲寅年余客游湖州适海寇逼近姑苏而兵势甚弱人无固志时知县张公冕在乌程谓余曰兵不足用柰何余曰人人皆兵也安得不足但患不精耳为今之计团练召募皆缓不及事莫若任怨悉点富贵家之仆隶以充行伍庶人力强壮器械精明艛橹完备可以应令齐集耳公欣然拍案起谢曰此策甚良吾不惜为国任怨也即以利害晓谕之不数日间兵食俱足矣自后王江泾之捷果得此兵之効乙卯年余尝紏集义兵千人为保障一方之计具约一十八策呈诸本府李公蒙给帖遵行之亦首载此事 
　　边方则有夷狄内地则有盗贼夷狄手足之疾盗贼腹心之患小贼不止必为大盗大盗不止其祸尤甚于夷狄葢夷狄之来去也有限盗贼之滋蔓也无穷今之当道以催科为急务以安民为末节以小贼为不足治以强盗为不足虑是武备之设岂专为外国而官军之飬岂专为乱世也哉愚则以为三五穿窬者当责之应捕民壮名擒而户索若二三十人为羣放火杀人者便当责之卫所官军根薙而汇拔之可也然有土贼有客贼今保甲之法或可以清其流惟族灭之令行庶可以绝其本平民之家一被强盗皆隐忍而不敢呈告葢苦捕役之需索也虑官司之纵放也在狱则妄攀良善以门汪牢吏发徒则迯回草窃以纳月钱及成死狱则又姑息而不忍决或困审录之累或虑减刑之恤一贼未除全家反破谚云失贼遭官诚可痛哉陵夷疽溃之患所当深长思也 
　　隆庆末乡民夜获一盗乃惯偷也送之里长里长惧而不受付之应捕应捕熟而不擒不得巳送之县丞丞鞫之曰汝何处人曰余杭人丞曰余杭人如何来我钱塘为盗堂下隶胥闻之皆掩口而笑是贼但不当越境邪又将自巳酒食劳之曰汝良苦矣且纵之使逃两索其贿而罢或私语丞曰治贼何以如是丞笑曰此皆衣食父母也呜呼此非巨盗之魁也哉时行保甲之政谣曰要民安先保官官飬贼贼生翼 

　　○非民风 

　　民之风上风之也故曰君子之德风上奢则下侈上俭则下啬上欲则下偷上仁则下敦庞上义则下正直上苟且则下支吾今上之人大率以智术笼络黔黎耳或锐始以沽誉或守职以图迁孰能诚心爱民治国如家而为百年之计也哉往往称能者亦先茧丝而后保障缓抚字而急催科彼猛此宽朝令夕改而民风日敝矣又何望于贪墨阘葺之鄙夫乎故必上下不相回护甲第不相朋党得一贒守令宜于民风安乎土俗则久任以展其才虽居官以长子孙可也不入京以登台阁可也推之而守廵抚按皆然矣见一不肖者则为之明正其罪速夺其职不事姑息之举焉吾见官箴自正吏弊自革盗贼自化百姓自康而天下自治矣风岂在民也哉 
　　百姓之病非病于天灾也惟官邪之是病也水旱凶荒适然之遇流移自食可以迯生惟官之邪则贿赂公行是非不白利害莫恤控诉无门此民瘼之所以日深而积薪之忧可为长叹息而痛哭流涕者也其病有十曰官府剥削曰号令欺惑曰粮里不均曰乡宦诡寄曰灶户免曰钱粮隐貱曰斗级守盘曰塩捕诈害曰水利占塞曰风俗奢薄昔年民所大病者惟耳房铺陈库子馆驿买办诸役十九破家及南海御史庞公大肆振作痛革此弊其它亦十去八九惜乎不得久任今复有萌孽之渐矣独持风裁者岂无其人哉庞公名尚鹏癸丑进士有大造于东南曾无颂碑生祠此亦风俗薄恶之一端也 
　　官箴易正吏弊难清故吏胥上下亦有十弊曰上堂禀事曰棍徒充吏曰吏犯照会曰司府通连曰出廵关节曰阁灭卷宗曰积书把持曰那移钱粮曰仵作诈害曰白役下乡嘉靖四十四年庞公亦洗涤二三惜乎有治法无治人耳 
　　小民出赋税以给公上有司征常课以充国用此理也分也今成熟之时则比较太严期限太促不过欲完公事以衒能声而巳初不计天道之阴晴农工之闲暇否也凶岁则又隐灾而不建白或灭恩而不蠲除一切催并大户以图集事宽纵小民以沽美名殊不知凶荒贫富共之者也官府不免小民之一二而大户巳免小民之四五矣又行劝借之巧令假赈济之虚文权贵之家既不敢犯乃独于乡村殷实良善而侵削焉岂仁心仁政也哉 
　　洪武二年诏户部藉天下户口置户帖书各户之乡贯丁口名岁以字号编勘合用半印钤记籍于部帖给于民令有司点闸比对有不同者问发充军官隐瞒处斩又二十年浙江布政司进鱼鳞图册先是命户部核实天下土田而两浙富民畏避差役往往以田产诡寄亲邻佃仆谓之贴脚诡寄久之相习成风乡里欺州县州县欺府奸弊百出谓之通天诡寄而富者益富贫者益贫上遣国子监生武淳等往各处随其税粮多寡定几区区设粮长四人使集粮长耆民躬履田亩以量度之图其田之方员次其事悉书主名及田之四至编汇为册其法甚备谓之鱼鳞图至是册成乃上之嘉靖末年两浙田土复行丈量较成化之册美恶顿异葢古人法度精详今时大率苟简即吾杭论之莫善于海宁莫不善于钱塘而余杭则曾不丈量含糊申报要皆无任事之人故耳许公天赠在户部为余言海宁之政始终条理为合鱼鳞旧法至于钱塘则迁延七年而后成虽曰扒平犹为不平也安得借许而重平吾杭也哉此久任之法所以当急也余见出思集 

　　湖州府后学吴仕旦覆订 
　　建昌府督刊知事毛祯 
　　督写检校季士俊 
　　对读教授徐文渊 
　　训导陆胜宗 
