<!-- { "loadSidebar": true } -->
　　河图龙文曰龙伯国人长三十丈以东大秦国人长十丈又东十万里佻人国长三丈五尺又东十万里中秦国人长一丈天之东南西北极各有铜头铁额兵长三千万丈又有金刚敢死力士长三千万丈天中太平之都有都甲食鬼铁面兵长三千万丈神异经西南大荒中人长一丈腹围九尺一名无不达西北海外人长二千里两脚中间相去一千里腹围一千五百里名曰无路之人东西隅大荒中有林父高千里腹围百辅崔鸿前秦录曰符坚以乞活夏默为左镇郎胡人护磨那为右镇郎奄人申香为拂葢郎各身长一丈八尺并多力善射每食饭一石肉三十斤符徤皇始四年长人见新平长五丈河流大履一只长七尺三寸指长尺余魏咸熙大人见襄武长二丈脚迹三尺二寸宋南渡武林兄妹二人各长一丈二尺隆庆三年宁国人施六来投军门长一丈六寸是年又高邮卫指挥佥事陈律腰大十围腹垂几至于膝重三百八十斤惜不甚长耳 

　　○竫人 

　　郭璞赞竫人小人也音净柳子厚诗竫人长九寸汉武东郡送人长七寸名曰巨灵东方朔神异经西海外鹤国人长七寸西北荒中小人长一寸光武时颖川人张仲师长二寸又见陶九成所纪人腊事此种往往有之矣嘉靖三十四年衢州人胡秀号碧泉在余杭新街头杨一松家寓下携一小人至长可一尺眉目须发种种皆备乃男子也约年五拾余岁云至海东大洋中泊岸时忽风浪中得此同辈男女一十七人众救之各分其一乃以朱红鸟笼盛之承以木板以米水食之口中但闻作唧唧声不知所言何事见人亦不惊惧能周旋其间倦则睡息此即竫人国人也务光黄帝时人皇甫谧云其长七寸 

　　○生异类 

　　虎之生豹鹳之生鹤鹘之生系为鸟雀之生旃鸟马之生驴骡犹可谓之同类未甚相远也至于鵰之生犬生虵羊之生猪甚至羊狗与猪之生人岂庄子所论程生马马生人之谓邪兵部洪尚书公在四川报一民媍产卵四五十枚如鸡鹅旦又塘南人家鸡卵生牛后半身犹带黄未化余杭猪生一人其身首俱人惟手足似猪嘉靖二十六年二月京师十王府前王健儿家猪生五子其一人首后二蹄人足生即能行又崇德羊生一人弘治间湖市民家生子一头两面二耳四足具男女形正德间邵主簿家在镇江一产五女嘉靖初西溪妇生一子两头一身五脏在外十三年临安一产四子长六七寸二十四年良渚王本妻生一男两头隆庆元年余杭周氏一产四蛇大异事 

　　○姓 

　　姓说文人所生也众女生声乃曰古者神母感天而生子故从女则非也葢男女无不由母以生故制字从女生也非特谐声本会意也古作生口口窓牗丽明象形也从生从口象人生所自出之门户也白虎通曰姓生也人所禀以生也故祖父之相生虽百世此姓不改唐玄宗问于张说曰今之姓氏皆云出自帝王之后古者无民邪说对曰古者民无姓有姓者皆有土有爵者也故左传云天子命德因生以赐姓胙之土而命之氏黄帝之子二十五人得姓者十四而巳其后居诸侯之国土者其民以诸侯之姓为姓居大夫之朵地者以大夫之姓为姓莫可分辨 
　　故云皆出自帝王也此论极正非凿空臆度之言譬如今之大姓巨族之里其旁义男家生多窃附主人之姓以长其世数代之后遂莫能辨其真伪矣以今证古不亦尤着明也邪三代以前姓以别婚姻氏以辨贵贱三代以后姓氏浸广年世既远族类益繁于是以氏为姓而索之族矣自五胡金元华夷大混又有以部落为姓者有因功赐姓者有因过因形改姓者有避仇避难避嫌改姓者有慕前贤名字为姓者有音讹及音同文异或文同音异转姓者有省文省言转姓者又国初禁从蒙古之姓小民畏惧乃并古之覆姓去其一字若皇甫之为皇呼延之为呼赫连之为连闻人之为闻者又不可胜计也翰林编修吴沉为千家姓表进凡一千九百六十八姓然尚有遗者 

　　○重瞳 

　　元末明玉珍重瞳后为飞天损右目号明眼子 

　　○宅 

　　宅者择也择吉地而营之也孔子所谓里仁美择不处仁者是也周制五亩之宅注二亩半在田二亩半在邑礼曰儒有一亩之宫宫穹也穹窿而崇高也又容也大能容物也古者上下可通称也尉缭子曰天子宅千亩诸侯百亩大夫以下里舍九亩我　朝定制在京功臣宅舍后许留空地十丈左右各五丈唐之屋舍王公以下不得施重栱藻井重栱者谓四铺作五铺作六铺七铺八铺作即今之迭栱也藻井者天花板井口内画以水藻者也非常参官不得造抽心舍及施悬鱼瓦兽乳梁抽心舍穿廊也悬鱼慱风板合尖下所垂之物也瓦兽屋上兽头及转角飞仙海马之类也乳梁压糟方上之短梁也五品以上许作乌头大门即绰楔门也宋之梐枑即官府门首拒马乂子也鸱尾屋脊两头吻兽也拒鹊者瓦兽上铁乂也今制官民房屋不许九五间数及歇山转角重檐重栱绘画藻井朱红门窓其楼房不在重檐之例而品官皆有规则矣又浙江布政使司奏准故官之家曾依品级起造房屋者除因贪污黜罢着令改拆外其能守法奉公终于本等职事许令子孙永远居住如此不惟厉仕者廉谨之心亦祖父舍宅门荫子孙之盛典也见皇明制书 

　　○琼铺 

　　杨冏青苔赋曰暗琼铺谓扉上有金玉龙兽以衘环者我　朝公侯一二品门用兽面摆锡环三品至五品惟摆锡环六品至九品用铁环 

　　○戒石 

　　我　朝立石于府州县甬道中作亭覆之名曰戒石镌二大字于其前其阴刻尔俸尔禄民膏民脂下民易虐上天难欺十六字此葢作于蜀主孟昶其文尚多乃删取于宋太宗者初用黄廷坚所书对面警省者能有几人殊不知上天固难欺而下民亦难虐也民虽至愚虐甚则变欲安其上复可得乎戒之戒之 

　　○琵琶记 

　　高明者温州瑞安人以春秋中大元至正乙酉第授处州录事后改调浙东阃幕都事转江西行台掾又转福建行省都事方国珍留置幕下不从旅寓明州栎社以词曲自娱因感刘后村之诗死后是非谁管得满村争唱蔡中郎之句乃作琵琶记有王四者以学闻则诚与之友善劝之仕登第后即弃其妻而赘于太师不花家则诚悔之因作此记以讽谏名之曰琵琶者取其上四王字王四云耳元人呼牛不花故谓之牛太师而伯喈曾附董卓乃以之托名也高皇帝微时尝奇此戏及登极召则诚以疾辞使者以记上进上览之曰五经四书在民间譬诸五谷不可无此记乃珍羞之属俎豆之间亦不可少也于是捕王四置之极刑或曰东嘉初以伯喈为不忠不孝梦伯喈谓之曰公能易我为善行当有以报公遂以全忠全孝易之东嘉后果发解未知然否后卒于宁海时陆德旸以诗哭之曰乱离遭世变出处叹才难坠地文将丧忧天寝不安名题前进士爵署旧郎官一代儒林传堪入史刊 

　　○迭角 

　　黄帝吹角或曰出于越李卫公兵法吹角十二声为一迭后世制之以司晨昏说者曰五音三曰角民民者当俭约不奢僣故其声防以约其和清以静动肝也今画角所吹之曲其词云军难民难难又难葢角民之事也天下之民不过军民二者而巳而祭酒胡公俨乃曰为君难为臣难难又难是误以军为君以民为臣音之相近耳与角民之事全不相涉特表出之宋绍兴初高州有吹角老兵题诗谯楼曰画角吹来岁月深谯楼无古亦无今不如归我龙山去松竹青青何处寻遂遁去人以为仙 

　　○禽鸟戏 

　　鸟有蜡嘴画眉之戏兽有猢狲狗马之戏虫有蝼蚁虾蟆乌龟之戏余幼时皆及见之葢宸濠倡乱招致奸徒后败而流落逃食山林故也因忆唐时有猬戏乃场中以二剌猬对打令既合节奏又中章程山人王固能蝇虎子戏击皷出筒数十行分为二队变阵合战今不复见之 

　　○复见两木兰 

　　韩氏保宁民家女也明玉珍乱蜀女恐为所掠乃易男子饰托名从军调征云南往返七年人无知者虽同伍亦莫觉也后遇其叔一见惊异乃明是女携归四川当时皆呼之曰贞女黄善聪应天淮清桥民家女年十二失母其姊巳适人独父业贩线香怜善聪孤幼无所寄飬乃令为男子装饰携之旅游庐凤间者数年父亦死善聪即诡姓名曰张胜仍习其业自活同辈有李英者亦贩香自金陵来不知其女也约为火伴同寝食者踰年恒称有疾不解衣袜夜乃溲溺 
　　弘治辛亥正月与英皆返南京巳年二十矣巾帽往见其姊仍以姊称之姊言我初无弟安得来此善聪乃笑曰弟即善聪也泣语其故姊大怒且詈之曰男女乱羣玷辱我家甚矣汝虽自明谁则信之因逐不纳善聪不胜愤懑泣且誓曰妹此身苟污有死而巳须令明白以表寸心其邻即稳婆居姊聊呼验之乃果处子始相持恸哭手易男子装越日英来侯再约同往则善聪出见忽为女子矣英大惊骇问知其故快快而归如有所失葢恨其往事之愚也乃告其母母亦嗟叹不巳时英犹未室母贤之即为之求婚善聪不从曰妾竟归英保人无疑乎交亲邻里来劝则涕泗横流所执益坚众口喧传以为奇事厂卫闻之乃助其聘礼判为夫妇呜呼观此二贞女则虽南齐之东阳娄逞五代之临邛黄崇嘏又何以加之可谓我　朝两木兰矣娄逞者女名变服为丈夫仕至杨州从事黄崇嘏见诗女史有女状元春桃记 

　　○屧舄屐 

　　屧履中荐也曰步屧曰舞屧吴王宫中有响屧廊以楩梓板藉地西子行则有声故名响屧是媍女通服之韩偓屧子诗六寸肤圆光致致唐尺虽短谓之六寸肤圆想亦不缠足也梁诗画屧重高墙画之者当是绘以五彩高墙者想是阔颊也今之高底鞋类履底曰舄以皮为之舄以木置履下干湿不畏古者祭服用之屐以木为之即今之木屐古媍女亦着之李白浣沙石上女诗一双金齿屐两足白如霜今广东媍女虽晴天白昼亦穿木屐余尝戏给事中李孺征云乐府有双行缠今南海可谓双行屐矣因作双行屐云荔枝醉頳颜末丽蟠清馥孔雀隐兰皋佳人出茅屋绣帛谢缠绵赤脚幸驰逐白足越罗裙红屐奇南木金齿滑不磨玉趾纤可掬西子画屐声东阳素波沭不雨石琳琅无雷车轣辘烈日响洞房良宵展郎腹非乏莲花承颇厌笋茅缩知音美自然丝竹不如肉孺征笑曰足可补香奁新咏也他日与李兵部少偕在西湖席上以金莲小命题索赋余复戏之曰贵地惟有双行屐耳举以诵之轩渠不能自巳 

　　○媍衣 

　　礼媍人之服不殊谓衣裳上下同色也今惟越人服青然我　朝定制媍人止服绢布不许用绫锦绮绣其色只用蓝紫桃花浅色不许用青绿大红深色农民之家方得服紬纱今则婢子衣绮罗倡媍厌锦绣矣 

　　○月运红潮 

　　月运红潮者媍女之桃花癸水也古名入月唐诗密奏君王知入月故名月事医书名月经言按月而经脉行也取以入药则名红铅汉律谓之姅变媍人污也又伤孕也葢幼女未通老媪当绝故其字从半女也古人点朱于额以示进退之节所谓程姬之疾也故曰丹的曰玄的或曰今之手中金镯亦所以止触也周礼王之阴事阴令亦有掌之者汉掖庭令昼漏不尽八刻白录所记推当御见者我朝宫中钦录簿女官掌之余之高祖姑蔡氏之姊杭之丰宁坊人也当宪庙时为女官甚得幸以选绣女一差至杭宦官侍者四人与三司诸大夫抗礼所言宫掖事甚详发巾左右系金钱两鬓俱秃云伴驾蚤起用以掠发者有报宫之笺有卫门之寝有承御之名有纪幸之藉其事甚详且密虽　圣上亦不得而观览也 

　　○龙井神女祠 

