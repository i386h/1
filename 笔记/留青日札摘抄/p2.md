<!-- { "loadSidebar": true } -->
　　徐后余杭人伟貌豪襟诗复俊逸如绿醑醉空金凿落银缸暖映玉交枝芹湖沙暖眠鸂■〈涑鸟〉花坞春阴困海棠怪松当道似人立落叶满林如雨飞亦可成家也西湖闻笛云月白霜寒客梦醒笛声迥出柳洲亭莫教吹过孤山去风里梅花不耐听一时传之 

　　○日光摩荡 

　　嘉靖二十四年十二月二十至二十五六日日光外时有黑气如盘往来与日摩荡嘉靖三十四年十二月二十九日未申时日光忽暗有青黑紫色日影如盘数十相摩视久则百千飞荡满天渐向西北散没易通卦验曰愚智同位日月无光 

　　○七曜 

　　日月二曜也水火木金土五星也共为七曜今星术家增入罗堠计都月孛柴炁四星共谓之十一曜焉洪武十年春太祖与翰林应奉传藻典籍黄邻考功监丞郭传论干旋之理日月五星并行之道诸臣皆以蔡氏言必然乃曰天体左旋日月亦左旋复云天徤疾日日不及天一度月迟于日不及天十三度谓不及天天所弃也太祖深以为蔡氏之谬曰吾听诸儒蔡氏之论甚以为不然虽百余年巳往之儒朕犹因事而骂之蔡氏故作聪明以注书及观书注语缠度所言干旋之道但知肤不究其肌不格其物以论天象是以　巳意之顺乱干道之顺以巳意之逆乱干道之逆夫何云葢谓朕自起兵以来与知天文精历数者昼夜仰观俯察二十有三年矣知天体左旋日月五星右旋非此一日之辩辩非寻常之机所以非寻常之机者何因与羣雄并驱欲明休咎特用心焉故知日月五星右旋之必然也今蔡氏以进曰退以退曰进朕谓诸儒曰何故典籍黄邻代蔡氏曰以理若是曰理者何曰首以天疾行昼夜三百六十五度行徤也次以理日当继之不及天一度未以太阴之行不敢过太阳特不及天十三度此因意僻着而理所以顺乱逆逆乱顺是也所谓蔡氏之僻者但见日月在天周流不息安得不与天顺其道而并驰既驰安得不分次序而进此蔡氏之机理不见也 
　　吾以蔡氏此说审虑之知其不当其蔡氏平昔所著之书莫不多差矣夫日月五星之丽天也除太阳阳刚而人目不能见其行于列宿之间所行舍次尽在数中分晓其太阴与夫五星昭昭然右旋纬列宿于穹壤其太阴之行疾而可稽验者若指一宿为主使太阴居列宿之西一丈许若天晴气爽正当望日则尽一夜知太阴右旋矣何以见盖列宿附天舍次定而不动者其太阴居列宿之西一丈比月未入地时而行过列宿之东一丈晓然今蔡氏所言不过一昼夜一循环为之理说差多矣且天覆地以地上仰观平视则天行地上所以行地上者以十二方位验之定列宿之循环是也其日月附于天以天上观之以列舍不动之分则日行上天右旋验矣故天大运而左旋一昼夜一周三百六十五度小运之旋一昼夜西行一夜一年一周天太阳同其数太阴一昼夜行十三度一月一周天此日月细行之定数也其日月一昼夜一周天日月未尝西行也乃天体带而循环见其疾速也此即古今历家所言蚁行磨上的论吾斯而着意因蔡氏不穷稽于理以郭传黄邻等务本蔡氏之谬言意在刑其人以诫后人特敕三番入禁而又权释之使习知天象而毕来告故遣行焉因为之论 

　　○星好风雨 

　　书星有好风星有好雨孔安国曰箕好风毕好雨蔡邕曰风伯神箕星也其象在天能兴风雨师神毕星也其象在天能兴雨诗月离于毕俾滂沱矣春秋纬云月离于箕则风扬沙是也又孙武子火攻之法曰起火在日月在箕壁翼轸风起之日也则月从壁翼轸亦好风矣辛酉五月五日日入酉时正三刻月在干兑之交一星犯月其大如弹丸其光如太白初有芒如两角与月相敌渐荡渐离约去满尺而寝六日七日皆大雨或月辰星入月或曰正离毕也故滂沱又闰五月初四日有星在月下甚大相去不五六寸月正仰瓦初六渐远丈许十五六七日巳后大雨水田野陆沉从星何以风雨房星四表三道日月之行出入三道出北则水出南则旱或言北旱南水月天下占房九州岛候月之行天三十日而周一月之中一过毕星孔子曰月离其阴故雨月离其阳故不雨是也 

　　○五星聚营室 

　　嘉靖三年甲申正月丙寅十一日五星即聚于营室但太阳未到宫耳至十六日太阳躔室初度木星室四度火星室七度土星室二度金星室十一度水星室七度孛星室三度此天文所罕遘者每举以问术士多不知其说者占主朝廷营建 

　　○彗临东井 

　　嘉靖十一年八月初六日彗孛于井宿之间未及二岁凡巳三见未几而首相永嘉张公罢去时人为之谣曰石产房州胡明善祸从地出星临井宿张孚敬灾自天来胡公为直隶廵按御史时以采石去 

　　○荧惑入南斗 

　　嘉靖二十二年癸卯七月荧惑入南斗占主东南大饥荒是冬及明年春江南两浙大饥斗米数百钱 

　　○星变杂记 

　　嘉靖辛酉六月一日黄昏有星流于牛女之间坠地如鸡子大一路有光烛天 
　　壬戌六月二十四日有流星大如月陨于西北其声殷殷如雷其光烛天或曰火殃 
　　甲子七月十七八日日正中时有星在日傍人皆见之大以为异或曰此太白昼见也市中一老人独嗟叹而去或有所知问之不肯明言其故 
　　乙丑六月二十　日有大火如斗陨于西南 
　　四十五年丙寅十一月十五日四更有一大星下陨羣星数百如雨随之逾月上崩 

　　○赤虹黑虹 

　　辛酉闰五月二十九日酉时赤虹二道自西北经东南天又甲子六月初四日黑虹见北方此兵象也至十二月北虏果犯京畿内外戒严 

　　○天火 

　　左传曰人火曰火天火曰灾尚书曰火曰炎上古者五行皆有官火官失职则火不炎上春秋繁露曰火不炎上秋多电由王者视不明也人君惑于谗邪内离骨肉外疏忠臣咎及于火则大旱必有火国语曰火焚其彛器子孙疑由王者篾弃五则也嘉靖间火焚太庙九庙奉天殿午门者屡矣隆庆初火焚承运库累朝宝器殆尽皆火失其道也可不复其官邪 

　　○甘露 

　　洪武二年十月甘露降于干清宫后苑苍松上宋濂作颂又六年癸丑正月四日丙午　上御武楼便阁敕取膏露于宫中盛以翠罂玉洁珠圆世所未覩舁爨器至用金杓炼水二升以露投之须臾融化上取杓中泻二内侍举幕承之查滓巳净重漉以绛纱囊上饮一爵而分赐与御史中丞杨宁赞善大夫宋濂曰此天地至和所凝也卿等服之去沈痾而衍遐龄其味甘如饴而弗腻其气清于兰而不艳一入口间神观如觉爽越飘飘然欲御风而行见于学士甘露浆诗序又八年十一月十八日上诣圜丘见森松极杪露水凝枝垂悬上下有若明珠蜜蜂交杂采而啖之甘如饧糖见御制甘露论 
　　嘉靖某年十一月冬至日甘露降于承天园陵松树守臣贡之以赐大学士夏言疏谢有曰蜜醇莹倾仙掌于云中委素流甘结珠琲于林表稽首以尝忆金茎之沆瀣入口而化疑玉杵之玄霜云云葢天地之气和则为雨天气下降地气不应则为露露本天气故极其清也五行之质具于地而其气则行于天得之者其行水则色青味酸而气生其行火则色赤味苦而气长其行金则色白味辛而气收其行水则色黑味咸而气藏土则流行于四时而独王于大夏其色黄其味甘其气冲和故甘露得五行之精而味甘大抵皆和气之应丰年之兆也瑞应图云色浓为甘露王者施德惠则甘露降其草木晋中兴书曰甘露降耆老得敬则松栢受之尊贤容众则竹苇受之甘露者仁泽也一名天酒有朱露丹露玄露青露黄露白露之异者即五行之异禀也 
　　嘉靖三十五年乙卯十一月十六日游小小洞天偶见甘露降于品嵓松竹叶上摘而饮之信如凝脂甘饴生平尘秽肺肠一旦洗净因作诗曰仁泽闻天酒何当此降祥冬餐同沆瀣瑞应独松篁缀叶珠生彩沾衣玉有香不须仙掌上端胜饮琼浆后二十二日与诸友复游品嵓忽遇甘露从空而降天无片云正午时也蒋子久大骇异之作诗赠余曰忽看海上丹丘瓮独洒山中翰墨房树树珠如弄彩纷纷芸叶尽凝香祗宜词客分甘饮绝胜金茎屑玉尝况是此邦耆旧在定知仁泽豫呈祥苕溪渔隐尝载熙宁六年建昌松上甘露述华阴道人之言曰譬如人身精液流通均布六七十年中若其寿短促则涌并于未死之前此木葢将槁故耳明春松果不复荣此妄言也无知伧子复信其言何哉今甘露降于空中视以十目指以十手非夜中松上所凝结者况竹木初未枯槁则渔隐之言不亦信乎其妄哉 

　　○茂州雪 

　　嘉靖三十八九年四川茂州六月初二日大雪七月初三日又雪余姚魏体元随陈副使洪蒙在威茂道亲见故言之又四十　年方禄在宁波六月三日亦落雪似黄色小仆随行亦目覩也嘉靖二十一年象山雨黄雾行人口耳皆塞 

　　○雷 

　　雷天地之义气也故春分而发秋分而收昼而作夜而息今则方春而震隆冬而轰无分于昼夜而霹雳此殆之其所暴怒而辟焉者矣甲子十一月十一日庚戌戌时雷鸣闪电夜分大霹雳屋瓦皆震有声直至十二日辛亥寅时方止连阴雨十余日忽大风大暖人皆祼体如春夏时令又十二月初一日己巳申酉时晴天雷鸣是夜大风适地初二日飞雪初三初四日甚寒虽晴明雪冻不消初五日复大雪初七日有风甚寒初八日丙子狂风终日翻屋拔木飞沙走石满天地皆黄泥沙塞遍门户不可开几案堆积如尘池沼浪涌舟楫不行人民恐惧隆庆二年九月八日大热如夏雷震次日忽作寒如冬半夜雷电达旦 

　　○雷击人 

　　王充有雷虚篇以雷之击人为偶然辨之甚详此或未尽天道之妙天无妄灾雷无虚击今历观远近所击死者虽未必皆元恶之人而不善者实居多矣王大父朝议公尝言正德间余姚孙乙以假银去宁波买牛一头牛主持银纳官钱人诘其伪造悔恨无及因自缢死孙牵牛在途忽遇霹雳击死昭昭之报可不畏哉嘉靖间余东邻雷击汤琦 
　　隆庆六年四月二十八日雷击西南里许王材满野初闻香烟若神人经过者汤殒于桑树上其妻在下王死于麦田中其两兄在傍皆不伤及但后皆雷电三日人以为天检尸也是可异耳雷本有神嘉靖四十年余杭溪西李氏妇与陈氏女共盆洗绵雷击其妇却将此女移开二三丈若见有神提去者妇家欲审其故次日求巫召将问有何罪雷神降箕书曰此媍初世为僧贪色耽酒再世为娼谋客姓柳三世为人不敬父母其夫复叩之曰今在我家却无罪也又大怒书曰安得无罪大秤小斗于是其夫大惧即剖斗折秤哀求悔过焉城中有弟恃强凌虐其兄忽日雷震皆见红袍金冠人进其门兄趋外避之交肩狭衖身若火炙其弟避于卓下及死反僵立卓上又一子逆其母乃反手自缚跪于街心咸见天神插一小白旗于头上而击死又八十老媍平生奉佛持斋诵经亦击为肉泥 

　　○雷击屋树 

　　雷击房屋树木皆不祥之兆徐二母舅雷击楼柱为四有使女坐于柱下但觉昏瞑家遂中衰从兄廪生芝雷击小楼不久夫妇物故又雷击从兄廸功郎蕙家后园大树枯死父子皆亡绝嗣隆庆五年六月二十五日午时京师雷震三次圜丘广利门鸱吻击碎倒地次年五月二十六日卯时驾崩 

　　○雷书 

