<!-- { "loadSidebar": true } -->
留青日札摘抄　　（明）田艺蘅 撰 

　　留青日札叙目 
　　留青日札摘抄一 
　　留青日札摘抄二 
　　留青日札摘抄三 
　　留青日札摘抄四 

　　●留青日札叙目 

　　田艺蘅 
　　玄楼三径翠竹万竿田子敖咏林中声金振玉偶闻瞥见则抽簪刻竹纪之标目铭心聊代铅椠于是竹无空节节无完肤几三十年除旧布新誊稿充宇第多则混肴人当散轶乃复枝分栉比卷百余永托梨编以示儿辈因思古人汗简皆炙青而后书余独不忍以频摹绿门汪胜弄绀珠得镌琅玕何减琬琰故遂命之曰留青日札焉嗟夫攘攘红尘余常白眼悠悠青盻孰具碧瞳怜贵纸之未期笑覆瓿之可卜矣诗以引之目列如左 
　　有田谁肯艺秦蘅有力谁能事笔耕玉宇风来香叶长金茎露滴墨花生仙人超出世间劫男子独留身后名万竹岁寒青眼在穷愁我亦笑虞卿 
　　此君玉立气凌虚谈吐风生日起予爱彤竿飞白写不须刀笔杀青书老饕每惜常珍弃拙计空劳重宝储干载何人能挂眼还留清赏对林箊 
　　目凡三十有九卷不尽录录其摘出者为四卷云 

　　●留青日札摘抄一 

　　田艺蘅 

　　聂大年书 
　　倚马万言试 
　　大诰减等 
　　祭三代四代 
　　文王梦太公 
　　八夷 
　　金牌驰驿 
　　赌慱 
　　人生夜 
　　右 
　　拜 
　　许子弟随任 
　　诗谈 
　　日光摩荡 
　　七曜 
　　星好风雨 
　　五星聚营室 
　　彗临东井 
　　荧惑入南斗 
　　星变杂记 
　　赤虹黑虹 
　　天火 
　　甘露 
　　茂州雪 
　　雷 
　　雷击人 
　　雷击屋树 
　　雷书 
　　雷针 
　　天鼓鸣 
　　雹 
　　风变 
　　天筭帐 
　　文身 
　　崇山 
　　汉寿亭 
　　山飞 
　　江枯 
　　浦陀洛迦山 
　　舆地图 
　　三京三都三天 
　　大明京师临濠先谶 
　　子陵耕钓处 
　　杨坟 
　　天目山崩 
　　白云宗田 
　　埋土干湖 

　　○聂大年书 

　　临川聂东轩为仁和县训导升教谕能诗文而洒翰深得李北海遗意余偶购得二幅其一免冑日趋丞相府解鞍夜宿五侯家一柱东南擎日月五城楼阁烂云霞受命无忘军旅事盛时须折掖垣花汉家未可轻韩信尚要生禽李左车其二皇明正朔承千载天下车书共一家玉杯行酒听春雨红烛照人如晚霞宝刀雷焕苍精剑天马郭家狮子花收拾全吴还圣主将军须用李轻车笔法妙绝但瞿宗吉归田诗话中载是张光弼诗与此不同乃云免冑日趋丞相府解鞍夜宿五侯家玉杯行酒听春雨银烛照天生晚霞世乱且从军旅事功成须插御筵花汉王未可轻韩信尚要生禽李左车又一首结云早晚平吴王事毕羽书飞捷入朝堂张昱庐陵人时在左丞杨完者幕下故所赋如此至正间为浙省员外张士诚专擅弃位不仕以诗酒自娱号一笑居士又号可间老人尝曰吾死埋骨西湖题曰诗人张员外墓足矣所居在今花市名曰宴居其墓在西湖山中此二诗或大年所改定为之也 

　　○倚马万言试 

　　宋太平兴国五年试百篇科上亲出松风雪月天花竹鹤云烟诗酒春池雨山僧道柳泉二十字为题篇率四韵赵国昌仅成数十首特赐及第或作孙又淳熙九年女童林幼玉求试中书行省经书四十三件并通诏封孺人时年一十二岁天下称曰女神童我朝正德间试倚马万言科上虞进士徐子熙独成七篇授翰林院编修一作林妙玉赐为女进士 

　　○大诰减等 

　　元世祖笞杖之刑既定曰天饶他一下地饶他一下我饶他一下自是合笞五十止笞四十七合杖一百止杖九十七我朝　洪武初以大诰颁示天下令官民人等有此一本者若犯笞杖徒流罪名每减一等无此者每加一等今之断狱者不知其原凡案牍皆曰大诰减一等失其旨矣卢仝诗打汝九十九亦此 

　　○祭三代四代 

　　庶人祭三代曾祖居中祖左祢右士大夫祭四代高居中左曾居中右祖左祢右乃国初用行唐县知县胡秉中之言也人多不知 

　　○文王梦太公 

　　文王梦天帝立于令狐之津谓曰昌赐汝望文王再拜稽首太公于后亦再拜稽首文王梦之之夜太公梦之亦然其后文王见太公而记之曰而名望乎答曰唯文王曰吾如有所于见汝太公言其年月与其日且尽道其言臣此以得见也文王曰有之 
　　遂与之归以卿士见汲县太公碑夫文王之梦特非熊非貔云尔而好事者乃传会若此其曰太公望者史言文王曰吾太公望子久矣故因号曰太公望而今以为其名何其谬也太公吕涓字子牙一作姓姜名子牙殷高宗之梦传说亦曰帝赉良弼犹之可也宋徽宗之梦王老志又何为哉后世异端方士有移梦之术想即此也嘉靖四十三年冀州妖僧 
　　先见梦于张柱而因奸淫杀其一家十有七人诏天下大获疑宋王妖之流也岂为梦邪 

　　○八夷 

　　四夷馆举东西南北而言之也其名有八曰西曰鞑鞑曰回回曰女直曰高昌曰西番曰缅甸曰百夷成祖所立古称东夷西戎南蛮北狄而东方之夷有九种故曰九夷即今倭奴是也九夷八狄七戎六蛮是曰四海今总四方名曰八夷甚新 

　　○金牌驰驿 

　　唐制乘驿者给银牌宋初因之后废今上四十年间有一阁下公子出使江浙许驰驿遂制朱红金字牌二面列于车前曰钦赐驰驿四大字势甚赫炫人皆惊视此不知何典也 

　　○赌慱 

　　杭州初时游手光棍赌慱者小则饮食大则钱钞即今风俗薄恶日甚一日虽富子弟皆习此风小者金银珠玉大者田地房屋甚至于妻妾子女皆以出注输去与人亦恝然不惜曾不知耻诚可杀也吾乡一富家翁　　输其妻子妻子乃故家女因而缢死讼之此人破家亡身又城中一宦家子某姓者输其婢妾讦讼按察司宪司之批有云顷刻而丧千金一掷而输少艾连及者数十人皆学校士子多有问革者而不甚穷治可笑可恶之甚而苏常一路尤甚士大夫归家者则开赌坊葢避禁也因记宋人尝谓世有恶少无赖之人肆凶不逞小则赌慱大则屠牛马销铜钱公行不忌其输钱无偿则穿窬若党类颇多则劫盗纵火行奸杀人不防其微必为大患淳化二年闰二月诏令开封府严戒坊市捕之犯者定行处斩引匿不以闻与同罪愚谓此令今所当申明以塞乱门以厚民俗者也又唐蔡本赌慱负来操慱钱不能偿以妻还之操纳为妻时巳有姙遂生男来俊臣为御史中丞后弃市则此风久矣 

　　○人生夜 

　　今人有产夜者正德间杭州吴景隆妻产一夜青面无发头有双角不能杀升屋而走用布囊百计擒之捶死嘉靖十六年上虞范家一媍忽生子乃一夜也离腹时将稳婆手指囓损而奔走不知去于何所每夜中俟母睡熟即由四壁虩进仍窃饮其母乳母惊觉即去每以常亦无可柰何后遇持肉羹者即飞出夺而食之凡数月见入阴沟中呼众以刀杖击杀之乃绝如是而谓生之性善吾不尽信也 

　　○右 

　　礼为事尚左凶事尚右毛晃曰人道尚右以右为尊又或以为手足便右以左为僻也故凡曰左道曰左迁曰左计曰左官唐书退小人于闲左皆此意至于古之乘车则又尊左矣曲礼祥车旷左魏公子从车骑虚左以迎侯生我　朝官制初尚右后改尊左吴元年丁未十月丙午命百官礼仪俱尚左礼记听卿任左注凡立者尊右坐者尊左今此礼犹古也 

　　○拜 

　　拜本作芔今首至地也今作拜服也葢两手下地曰拜又曰拜平衡也平衡曰磬折头与腰平汉书郦生不拜长揖师古曰长揖者手自上而及下也周礼九芔今一曰稽首头下至地稽留乃起殆下衡服之甚也太甲拜手稽首葢头至地而留之久也二曰顿首下手置首于地即起也乃今之扣头类于凶拜古之君臣相答拜或书启称顿首者皆尊重之意非伏地而拜也三曰空首下手首不至地葢惟头至手即拜手也四曰振动头振动而战栗也或以为两手相击非也五曰吉拜雍容而下手即今之常拜或以为拜而后稽颡非也六曰凶拜拜而后稽颡也七曰奇拜一拜也礼简不再拜也八曰褒拜褒音报答拜也或以褒拜持节拜亦非也九曰肃拜直身肃容而微下手或曰两膝齐跪手至地而头不下曰肃拜如今之媍人拜也 
　　又有曰雅拜者先下一膝唐人谓之雅拜或曰奇拜也曰之拜者两膝齐屈而俱下如今之道士拜及乡村老媍犹然曰膜拜者两手合掌以承颡如今之僧拜本夷狄拜也周礼媍拜插地古乐府伸腰拜手跪是也后周天元令命妇人为男子拜是古时妇人皆肃拜也今则但微屈其膝而躬不曲其名曰起曰福并男子之作楫皆曰相呌也后汉书高句骊国跪拜曳一脚行步皆走古者郊祀天地止于再拜是神祗虽至尊至重其礼不可加也见天子亦曰稽首再拜董偃馆陶公主家庖人也见汉武帝亦曰昧死再拜谒今君臣之四拜大朝则五拜三叩头子弟之于父兄亦四拜甚至于朋友长幼亦四拜皆礼也至于致书父母则称百拜 
　　我朝　洪武三年五月谕中书省曰今人书札多稽首顿首再拜百拜实非礼也宜定其式礼部议凡致书于尊者称端肃奉书答则端肃奉复敌巳者称奉书奉启上与下称书寄书答卑幼与尊长云家书敬复尊长与卑幼云书付某乃今有乱礼败法者如壻之于外舅姑妇之于舅姑皆行八拜名曰拖泥八拜甚可鄙耻也余在军门时又见一奸谄者每一拜必四叩头凡四拜共一十六叩头此又小人中之小人想是夷狄禽兽之礼也罪不容诛矣宋贾似道柄国时浙曹朱浚每有札子白事必称浚万拜覆时人因号之曰朱万拜浚字深源乃朱文公之曾孙也 

　　○许子弟随任 

　　唐太宗贞观元年许子弟年十九以下随父兄之官所我朝未尝限年皆得随任但不许应试耳 

　　○诗谈 

　　国初称高杨张徐若季迪才力双全远入唐境余皆元习嗣后竞称何李若崆峒之文亦庶几矣 
　　庄定山陈白沙曾不可以言诗而公甫乃曰百炼不如庄定山此两人所以合辙也而李西崖虽不满之犹云陈诗极有声韵庄诗苦思精炼不知声韵苦思在何处亦有何益也解缙绅轻脱诗皆口号而当时人乃称其才名绝世可谓遗笑万世也不得其死所宜哉今类集者若皇明文选之类犹采入之何也　皇明诗抄皇明雅音盛明风雅皇明风雅皇明文衡文选文统文苑文范诸集皆文献之可征者 
　　福建张献叔嘉猷为龙泉教谕王御史应箕亦同乡人廵按至处州张欲王以出格之礼相待而王反甚踞王合槩府县学官而试之张不得巳勉强就试王以秋江晓霁命题张落句云芙蓉最是无情物又向前溪作晚阴王览之大怒痛恨入骨葢王之未遇时其母改节适人前溪故张辱之也次日对众官漫然嗔骂将别一教官重责十五下而张亦竟署最下考左迁其所作如独怜芳草别共醉菊花杯坐席流花气征鞍拂柳丝可谓俊雅性嗜酒有晋人风致 
　　永嘉候一麟酷仿右丞如四顾徒余壁一床空有书好道发新白儒家旧贫每因枕上梦识得屋前山皆得意句也与其兄一元足称华蕚在南海则有二黎曰民表民里二难也如瑶石殿随山势转池向水源开铸金成九鼎翦叶建诸藩极浑雄矣 
