<!-- { "loadSidebar": true } -->
    前辈谓科举之法，虽备于唐，然是时考真卷，有才学者，士大夫犹得以姓名荐之有司，有司犹得以公论取之。如吴武陵以《阿房宫赋》荐杜牧，必欲首选是也。宋自淳化中，立糊名之法。祥符中，立誊录之制。进士得失，始一切付之幸不幸。虽欧公欲黜刘几，坡公欲取李荐，不可得矣。士舍科举之外，他无进取之门，苟有毫隙可乘，则营回以趋之，冒法以为之，明知其罪，不暇顾矣。
    金国议以时务策试（郁无“试”字）诸生，兴女直进士科。礼部以所学与词赋劳佚不同，不可概称进士。诏耶律公定其事，公谓：“进士之科，兴于隋大业中，始试策一道。唐初不改，至高宗时杂以箴铭赋颂，临时不一。逮至文宗，始专用赋。既进士初设止试以策，而今女直诸生以策试进士，于理为得。”世宗大悦，遂行。女直进士科自此始。
    理宗淳七年殿试，上讶士人入迟，左右言尚书郑岂潜建议搜怀挟。上曰：“非所以待士。”诏勿搜。后入者皆免，遂为例不搜。闻济南名士杨叔能入试院见搜怀挟，曰：“待士之礼不如此。”遂不试而出。
    刘元城先生云：“诗赋经术皆是朝廷取人科目，使如三代两汉晋魏之时采取名誉，岂不得人，殿试用诗赋策问，固无优劣。人以得失为重，岂敢极言时政阙失，自取黜落。朝廷设科无有难易，只以四句诗取人，人亦来试，亦有得失。或使尽治五经十二（郁作“七”）史，人亦来试。况登科之初，未见人才，及仕宦，方可别君子小人。
    马碧梧知贡举日，有《事宜状》论科举文字之弊，末云：“国家三岁取士，非不多矣。上之人，犹有乏才之叹；下之人，犹有遗才之恨者，何也？士一日之长，不能究其终身之抱负；有司一时之见，又不能罄士之底蕴。于是新进小生，有以词艺偶合而获选；醇儒硕学，有以意见稍拂而见遗，岂不重可惜哉！祖宗时常有度外之事，如张咏得以举首而逊其友，宋郊得以第一而与其兄。又如孙复苏洵、雷简夫、姚嗣宗之徒，何尝尽以科目进乎？先帝尝采士论，命山林逸士，以初品官，而使之分教矣，臣愿续此意而充广之。是又于寻常尺度之中，略出神明特达之举也。”（碧梧少年高科而有此论，可谓盛德，百世之下使人景慕。）
    宋神宗庆历中，尝赐辽使刘六符飞白书八字，曰“南北两朝，永通和好。”六符知贡举，即以“两朝永通和好”为赋题，于时举场只以时事为题，此意最好，可以觇人之才。如施宜生至金国，试《天子日射三十六熊赋》，吕申公试卷对《春秋》《论语》默义各十条，多者无百字，少者才五字，偶不记即云未审，可见古人真实。《春秋》五通，《论语》四通，虽不通者多，亦不黜落，自王荆公熙宁变法，科举之文始日弊矣。
    孝宗乾道中，用王为起居舍人，又兼权中书舍人。字嘉叟，初寮孙也。辞以“臣无科第”，上曰：“眼前中科第者，皆不及卿。然科第者假此入仕耳。”其高才硕学，皆及第后读书之功。
    裴晋公贞元中作《铸剑戟为农器赋》，其首云：“皇帝之嗣位三十载，寰宇镜清，方隅砥平。驱域中尽归力樯，示天下不复用兵。”
    白乐天一举及第，时年二十七，诗曰：“慈恩塔下题名处，十七人中最少年。”省试赋“性习相近远”，破云：“下白人，上达君，咸德以慎立，而性由习分。”李凉公大奇之。
    李庆孙，有文名，所谓“洛阳才子安鸿渐，天下文章李庆孙。”时翰林学士宋白，亦以文名，庆孙尝谒白，弗为礼。曰：“翰长所以得名者，《仙掌赋》耳，以某观之，殊未为佳。”白愕然问其故，曰：“公赋云：‘旅雁宵征，讶控弦于碧汉；行人早起，疑指路于云间’，此乃拳头赋也。”白曰：“君（郁有“行”字）欲何？”云：“某一联云：‘赖是孤标，欲摩挲于霄汉；如其对峙，应抚笑于人寰。’”白遂重之。
    唐以赋取士，韵数平仄元无定式。有三韵者，《花萼楼赋》以题为韵。有四韵者，《{艹宴}荚赋》以“呈瑞圣朝”为韵，《舞马赋》以“奏之天庭”为韵。有五韵者，《金茎赋》以“日华川上动”为韵。有六韵者，《止水》、《魍魉》、《人镜》等赋。有七韵、八韵者。其韵有三平五仄者，有五平三仄者，有六平二仄者。至宋太平兴国三年方定。
    孝宗朝麻城县郑显文，遣男之翰经御史台，论吴曾所著《漫录》事涉谤讪，臣僚奏吴曾不合以此等言语印行，然郑之翰告讦不可长。上曰：“告讦之风岂可长？令并行遣。吴曾、郑显文可各降两官，之翰送兴国军听读。”臣僚又言：“切以告讦之恶，古今之所共嫉而不赦者也。陛下患风俗之不美，至于下明诏，丁宁戒饬，害风俗之大者，岂复有遇于告讦者乎？为士至此，其人可知。倘不深诛，无以戒后。所有录黄，臣未敢书行。”上曰：“缴得极是。”有旨郑某已降两官，仍罢新任。之翰送汀州编管。后京相仲远爱其书，遂版行于世。
    高宗置甲库，凡乘舆所需图画什物，有司不能供者，悉取于甲库。百工技艺精巧，皆聚其间。禁中既有内酒库，而甲库所酿尤胜，以其余沽卖，颇侵户部课额。吏部尚书张焘因，对论甲库，“萃工巧以荡上心，沽良醒以夺官课。教坊乐工，员数日增，俸给赐赍，耗费不赀，皆可罢。”上曰：“卿可谓责难于君。”明日罢甲库诸局，以酒库归有司，减乐工数百人。
    绍兴二十七年，除民间耕牛之税。
    孝宗至明远楼下，顾谓皇太子曰：“近日《资治通鉴》已熟，别读何书？”对曰：“经史并读。”上曰：“先以经为主，史亦不可废。”
    乾道八年天申节，知光州滕瑞奏：“臣自书‘圣寿万岁’四字。”约二丈余，用绢褙投进。上曰：“滕瑞不修郡政，以此献谀，特降一官。”
    南轩先生赴静江，至羊（郁作“杨”）楼桥市。方食，吏执名纸立于庭下。食毕，先生呼吏见客，曰：“已留名剌去矣。”曰：“吾无语，尔辄遣之，速请来。”市仅数家，一呼皆至，衣冠鄙陋，举止周章。先生历问其读何书，各勉以学而退。宇文正甫曰：“此辈便不请见亦何害？”先生曰：“吾亲却不知某意。荒凉小市，有此三两人已自难得。彼以儒名于一市，见一官员不得，将揶揄于市人矣。诱而进之，亦劝之之道。”
    先生赴江陵，僮仆仅二人。及入境又悉遣归，或问：“亲随止二人，今若遣回，恐官所不可无亲仆。”先生曰：“到官所何患无人？若带亲仆，稍防闲不谨，便生事端。”
    马方山天骥，龙游人，家贫好学，行供衢庠，宿斋课业，学邻郡之射圃。一日有箭射于斋中石榴树上，马曰：“吾甲子石榴木，今秋必发荐。”众哂之。是年果预计偕，一举及第，御试第二名，仕至宰执。司造化者，示其兆矣。
    马裕斋帅越日，春阅武。主将张某，统军下教场。福王令诸仆被甲，擒去，责其不下马。悬于王门，挞之流血。公于是夜托辞请诸仆解纷，至则皆剌配之。事讫具奏，理宗下诏抚谕，福王移食嘉兴。马某别加旌表，诏旨责王尤峻。末云：“在弟则封，虽是圣人之德；齐家以治，将期天下之平。”此与魏绛戮杨干仆相类，晋侯欲杀绛，绛有辞幸免。理宗贤于晋君远矣。
    昔在宋时，建制阃于扬，事大体重，既兼州事，又以调度浩繁，仍兼盐司，财计可以那融。仓场库务尤多，仓有常平屯田，桩管大军平籴交受。赵节斋又建百万仓，库有军资激赏钱物，分制司帅司。有犒赏公使者四。又有受给排办从物等库。酒库有都造公使，整□集思。酒旧名云液，坡诗“扬州云液却如酥”，后名“琼花露”。场有都木、造船、事刂造，备御柴场十，桩积柴场二，赈卖柴场二，炭场三，马草场二。都作院、曲院、贡院、糯米场、猪场、盐仓，医场、便民解库，惠民乐局。
    扬州宝城，贾秋壑开阃日筑，不仰科降，于诸色科名钱那办。申省状云：“计厥费，为楮一千三百余万，米九万五千余石。钱谷之问不及庙堂，皆某连年铢粒撙节，迄济斯用。”又云：“照得此城，高深广袤，无异一郡。旧名堡城，不当用既废之名，今名宝城。是役也，用军三万人，日羹饭三顿，支担索扉屦等钱。番更将士，民不知役。五日小犒，十日中犒，一月大犒。有违令者以军法从事，重则处死。赏罚必信，无敢欢哗。始于二年七月十五日，至三年正月二十日告成。”
    公自江陵易阃两淮，方三十岁。有饯以词者，后云：“握虎符、持五节、佩金鱼。三十正当方面，此事世间无。寄语东淮父老，夺我诗书元帅，于汝抑安乎，早早归廊庙，天下尽欢娱。”亦当时之豪杰也。随行银数十万两，黄金数万两，皆其所蓄。沿淮巡警，犒赏过半，如城海州，城通州，城宝应，朝廷科降不足，皆捐助之。惜乎拜相之后，恃功固位，怙宠专权，度宗待以师相，言听计从，凡勋名相轧者，皆忌害之，子孙至于流离丐贷。不能防满，不知归老，以致亡国杀身。然而天命有归，宋祚当尽，抑非人力所能及也。
    印习隐开阃澧上。未半载，一夕二鼓后，唤直宿都吏刘某曰：“市河淤塞，今欲疏，其长几何，合用几人几工？”刘曰：“长二千丈，用二千人。倒霸去水，二十日可毕。合用器具，于附城庄农科借。”公曰：“如此则又扰民。”令都作院造桶一千副，都木场拨木缚脚道二千人，日支食钱，五日一犒，半月毕工。民不知也。
    公寓居常熟，制阃接人至，官属将吏，各持榜书名以次参。至柴牙部头某人，公曰：“甚感尔来。扬州军民数十万家，柴甚艰得。我莅任后，如一日缺柴，便斫了尔头。”其人闻之股栗。到任官为籍定船各与牌号。某日卖毕去限，某日柴到稍迟，本人自往催，时刻不违。到日于某官厅呈样，每束几斤，每贯合买几束，每船插标示之，人自择买。
    东淮飞蝗，公令驱逐过江。或曰：“朝廷恐有言语。”公曰：“无虑。”是日西北风大作，蝗皆入江矣。邦人至今神之。
    公一日升厅，例是五更，初燃烛焚香署事。公令取披秉排香案，对天默祷，礼毕复坐署事。少顷问诸吏：“尔曹谓适祷何事？”吏曰：“不晓钧意。”公曰：“腊月尚无雪，麦苗不长，适祈雪也。”未午云腾而微雨，薄暮而雪，入夜大作，二鼓数寸矣，三鼓银牌批“瑞雪应时，祈求感应”。州治上宿官属将吏兵卒等第支犒一次，不下数万贯。
