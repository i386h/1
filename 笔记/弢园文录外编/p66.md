<!-- { "loadSidebar": true } -->
　　古无谏官，而师箴瞍赋，献替不绝。今虽设有专官，而鲠直无闻焉。呜呼！此古今升降之大端哉。宋、元、明之弊也，台谏之权操之相臣，简擢皆其私人，弹劾视其意旨，而士类之直气不伸矣。即或御史有所言，皆非急务，甚者每设为月课，动缀拾琐屑无当之事，登之疏牍，谓之应课，至于京师饼制之大小、饼值之昂贱，亦以为言。嘻！其可笑也甚矣。夫为上者设此官，原欲拾遗补阙，绳缪格非，上以正君心，下以肃百僚，非欲其噤口卷舌全躯保禄也。乃不为触邪之獬豸，而为助桀之吠犬，非作权门之鹰S，即同噤寒之虫鸟，岂设官之初意哉？惟我国家，宏门言路，许以风闻言事，即有不尽不实者，亦不遽加以罪斥，其所以作谏官之气者至矣。中间或有因进谏贬谪者，无不立予召还，不次擢用，恩渥法周，亘古未有。顾言事一端，专责成于御史，则言路尚未广也。窃以为凡在朝诸臣，苟有真知灼见，亦得许其从容进说，指陈利弊，弛忌讳之禁，宽指斥之诛。而御史则当每岁考绩，言者有赏，不言者有罚。如御史所言实有可采，已见施行，或所举果为人望所集，所劾果为众恶所归，则不独赏之，并迁其官。行之久近，而朝廷不肃，官邪不敛迹者，未之有也。此之谓善诱谏者也。（近日言路宏开，在廷诸臣以及草野之士皆得进言，可称极盛。然其中或不免结党援立门户，自诩清流，倡为异说，但知独抒己臆，而不顾国事安危之所系。有时任情弹劾，亦几渐开攻讦之风。窃以为似非盛世所宜有也。王韬附识）
　　求言
　　隆古之世，君与民近，民间疴痒得以上达，而臣下所怀亦得以告诸君。尊君卑臣，则自秦制始，于是交严堂陛，民视君阍如九重之远矣。君日尊而日骄，臣日卑而日谄，于是降交之道无闻。凡一切水旱之灾，寇贼之警，闾阎之疾苦，牧守之优劣，政治之得失，举措之利弊，率皆壅于上闻。或则知之而不言，或则言之而不尽。臣下之奏疏，所以美其君者，以为比尧、舜而犹不足。为君者日不闻其过，亦自以为四方平治，圣哲若古，而狗马声色之欲因以中其心志矣。其臣积谄已久，欲言而惮于获咎，虽有骨鲠直谏之臣，抗颜而披鳞，而一士之谔，不敌盈廷之谀，是以虽谏而不入也。故为君者，当霁其威严，诱之以尽言，有赐坐之仪，有前席之问，有造膝之请，皆所以求其言也。此外专设直言极谏一科，许其指陈朝政，必洞中利害，毋得虚应故事。凡府县之官自外邑诣都者，皆行召见，温旨接问，询以民事，俾其尽陈无隐，盖其官虽卑，而与民则亲也。君以求治为心，臣自以治乱之道备陈于上前矣。君既与臣下略分言情，则臣自倾诚输纳，毋敢隔阂矣。是以古之君臣，际会则风云，契合则鱼水，而有以联家人父子之欢。呜呼！今其见之哉！
　　理财
　　今天下理财之急务，在乎节浮开流，革奢崇俭，所以富国而足民者，其大要不外于此。盖此乃本也，而其余则末也。如开矿取煤铁，入山伐竹木，穷人力以尽地利，此开财之端一也。购机器以兴织纴，以便工作，以利耕播，俾工务日广，农事日盛，此开财之端二也。制造舟舰，远涉重洋，转输货物，以有易无，以贱征贵，俾商贾逐什一之利，而即藉商力以佐国计，此开财之端三也。辟五金之矿，开炉鼓铸金、银、铜三品之钱，流通民间，以裕国用，此开财之端四也。凡此皆非崇尚西法不为功，而亦非一朝夕间所得遽收其效。今欲兴利，则必先自除弊始。夫开流之议，人人知之矣。所以榷税抽厘，加赋劝捐，尽乎细微，殆已搜无遗蕴，而于节浮之说，则未之讲也。浮费之大者，莫如裁河工，罢漕运。自漕粮改由海运，河可循其故道导使北流，凡所以筑闸蓄水糜帑不赀者，一切皆可罢撤。南方数省所供漕米二百万石以充天庾者，自南运北，计一石之费几至十余倍，今何不概行折价，而另招商运，所省何止千万？夫浮费冗食，于承平时为多，而尤甚于军兴之际。官之冗员宜汰，军之空额宜除，乃裁革之诏未干，而漏计之令寻下，额外之员溢于常品，徒糜廪禄，于事无益。一捐局之设，一厘厂之开，所委大小员弁不可胜纪。人浮于事，一切可罢，而当局者方藉此以为调剂。官方之滥，耗财之源也。军士失伍而支粮如故，老弱充数而除籍复登。所设各处水师，有名而无实，所造炮船、拖船、红单船，率以少报多，大半为提镇以下所侵渔，调遣不敷，惟事蒙蔽。粮台多肥橐之人，戎幕皆伴食之客，军需之繁，病财之本也。上下相欺，公私并竭。建言者方亟亟于理财之术，而不知废备官，斥枝员，杜虚数，清冒支，是未能见乎其大也。其次则如尚方监局，凡物料之悖出不经，无益可省者，悉皆裁罢。俭德先于君躬，而民风自能丕变，所谓上行而下效，革奢之道即系乎此焉。今天下竞尚奢矣，乱离之后，仍染繁华旧习，衣服僭侈，上下无别，饮食糜费，水陆毕陈，其他淫乐奇技，惑心蛊志者，无一不具。身历兵燹者，尚复如此，而未经丧乱之地，更可知矣。痛乎！风俗之移人而奢糜之蠹财也。盖此风之长，非一日矣，履霜坚冰，由来渐矣。此贾生所以流涕，马廖所以咨嗟者也。夫俗奢而不知禁，财糜而不知节，当官者皆黩货，而力田者多逐末，此亦民穷财尽之秋。及今不理，后必无措，再有水旱，何以恤之？欲富国者，莫如足民，欲足用者，莫如节用。重农桑而抑末作，赏廉洁而诛贪墨，所以风天下以去奢即俭也。转移之效，捷若桴鼓。诚能如是，而财不阜俗不康者，吾弗信也。财阜俗康，而天下自治，此所谓本也。其余一切理财之说，皆末也。本立而末举，然后次第行之，乃始不止以救一时之急，而可以巩万世之基。（昔在同治初元之春，余将以避兵至粤，蒿目时艰，忧心孔棘。曾撰《臆谈》四十有四篇，略仿杜牧《罪言》、苏洵《权书》之意，冀稍足以拯救时弊。欲上之当事，不果。癸酉冬间，承乏日报，搜诸箧中，尚存强半。虽曰陈言，亦或可备一得。享帚知珍，怀璞自赏，不忍弃捐，仍录之以问世。同治十有三年甲戌夏四月，吴郡王韬附识）

