<!-- { "loadSidebar": true } -->
　　呜呼！观于普、法之战，而知天下之变已极也。自古兵凶战危，圣王不得已而用之，流渐至极，至用火器，亦不仁之甚者矣。西国行兵专恃火器，其制独精于天下。自有火器之用，而良、平无所施其谋，贲、育无所逞其力，苴、武、起、牧无所行其法。凡所谓修陈固列，编伍补阙，坐作进退，骑射击刺，尽举而废之，而惟收功于一发。两军交轰，万马腾蹴，雷激电骇，骨灭肉消，须臾之间，数十里之内，百余万之众，无不糜烂摧崩，同归于尽，极其所至，几不难胥人类而歼之矣，其不仁何如哉？普、法两国火器之精甲欧洲，蔑士外之战，一日而丧者十万，嗣后普之所以胜法者，无非假火器以为功，隳城垣，焚室庐，郡县榛墟，生灵涂炭。以此毒法民，而法民从，割地酬饷，几于一蹶莫振。然则同一火器也，而优劣胜负悬殊至于如此，自是而诸国效之，变本加厉，将来火器之惨烈，必至无所底止。噫！此非仁者之所忍言也。杀机肆，生理绝，天心仁爱，必当穷而有转机，则火器之废将必不远。然今日泰西诸雄国行军之道亦极其变矣，大者带甲百万，小者亦控弦数十万。按其舆图仅抵中国一二省，考其版籍不足当中国一大郡，名曰寓兵于农，而几尽驱通国之民而为兵，一旦有事，无不披坚执锐，奔走疆场，为国家犯难冲锋。此其所以兵数日多，为战愈亟。或不幸而大侵小，强并弱，仗义之邦起而相角，于是裂山岳，沸波涛，不难杀人盈城，积骨填海，轻性命于虫沙，消万有于一炬，欧洲危亡之机可以立见，故曰火器之废不远也。子舆氏有言曰：“善战者服上刑。”况乎造不仁之器，岂有不得不仁之报？火器之入中国自法始，故名神机之铳曰法郎机，是在欧洲中始作俑者法也，恃其利以毒他国而卒以自毒，谓非天道报施哉？前鉴未远，来轸方遒，普亦可据以自警也，徒恃利器，亦蹶而已矣。我尝博考西国载籍，默验其盛衰强弱之故而慨然矣。欧洲列国虽长航海，其通东南不过三百余年，其互相雄长亦仅在欧洲一隅而已。百余年来，吞并印度，跨有东南洋，其势骎骎日盛，然犹未能遽逞也。待舟车既创，枪炮弥精，长驾远驭，力乃有余。至于今日，欧洲列国辙迹几遍天下，鹗视鹰瞵，龙骧虎踞，诸国无不拱手交让，莫敢撄其锋。不知彼今日所挟以陵蔑诸国者，即他日有圣人起所以混同万国之法物也。夫彼既割据日多，则争竞迭出，欲以夸强而侈胜，遂不得不增兵而益防。舟车、枪炮之技尽人皆同，遂不得不更出新法，思驾其上。顾彼能然，此亦能然，日后必至斗智斗力之俱困然后已。盖智巧至是几莫能加，未有物极而不反者也。呜呼！不以大德宰之，元气安能久长也哉？曩者欧洲诸邦，两国用兵仅以万计，国中兵额亦仅数万，后则出师渐至数万，额兵渐至数十万。然拿破仑之战称为古今所仅见者，诸国之兵亦只有十五六万而已，以视今日，殆不及十之一也。故以今日大势揆之，人但见其事事讲求，物物精审，似若雄视一切，不可限量，而不知智巧愈极，机诈愈深，情伪相感，利害相攻，祸患之来，气机已召，人皆谓其强之至者，吾正谓其衰之始。即彼自以为速胜于古者，而残杀之惨，吾正谓其远不古若，盖徒讲武备，尚兵力，刻鸷奋厉，以相倾轧而慑制，则必有一蹶者矣。即使鲸腾虎掣于一时，而寻起而摧灭之者已乘其后。强弩之末难穿乎鲁缟，承溜之绠终溃于悬湍，天道循环断不或爽。呜呼！自开辟以来，历观前史，有如今日之奇巧已极，地力已极者乎？天地生人之变至于如斯，而尚听其流而不返，造物亦恐无以供其镌劖。然则去雕琢而归醇朴，屏诈力而尚德行，将在此百余年间矣。察微知著，惟明者、智者能之耳，而英国远识之士已能见及乎此。一日英廷臣集论于议院，一绅起而言曰：“欧洲诸国，今以英、俄、普、奥为巨擘。然英有迥不如俄、普、奥者，观于国中兵士多寡一端已可见矣。俄兵一百四十余万，奥一百七十八万，普亦一百六十余万，而英仅十万而已。而如比利时、瑞士、土耳其、嗹国等皆藉英力以资保卫。设使一旦有事，或俄欲取苏夷士，普、奥欲取邻近各小邦，则英将何以处之？即曰英以水师战舶称雄海上，而有时无所藉于水师者，区区十万之众，曾不能当其十一，则英于此将奈何？”于时，总理外部大臣置之未有以应。不知天下大势，惟理可以持之，岂徒尚力哉？苟以力凌人，则鲜不蹶矣，法之已事其明验也。夫欲辟土疆，广财赋，以厚自封殖，此私也，非公也。恃其力而纵横自恣，适足招邻国之怨而已。即使力不能敌，一旦必有群聚以起，丛而毙之者矣。若夫睦大国，保小邦，以期相安于无事，维持于不败，此公也，非私也。一旦苟有敌国外患，虽力不足以与之相抗，而理足以胜之。理之所在，众自助之，能集群力以为力，能合众心以为心，则又何兵寡之足虑。俄之欲兼并土国，普、奥之欲蚕食邻邦，其所为者惟一国而已。俄益大则普、奥不愿也，普、奥益强则俄亦不欲也。明其情势，审其利害，辨其公私，正其所为，理与力之间，英虽以十万众横行于俄、普、奥三国间可也。顾英此时方亟亟乎严边防，增兵额，筹饷糈，自为支持计，则以时尚未可也。盖以普、法之战观之，天下大势不极其变，则不能复。将来天下各国必至舟车之致远同，枪炮之利用同，兵力之战胜同，机器之制造同。一切巧术视为长技，而后彼乃无所恃以骄人，混同之机于是乎在。故曰，普、法之战，其变之极者也。在欧洲诸国当必有惨然不乐见闻者。夫惟能览其弊而反之，则欧洲之民之福也。设或竞心侈而争念胜，犹以此为未足，而务求其精，以至愈变愈极，逞厥凶残，未始非欧洲之民之祸也。生灵之杀运不亟，则天地之生机不复。呜呼！观世变于今日，安能以一端尽哉？
　　《普法战纪》代序
　　国家之兴，虽曰天命，岂非人事哉？是不徒在土宇之广，甲兵之强，士民之众也，在乎得人而已。昔者汤以七十里，文王以百里，夏少康以一成一旅之师，朝诸侯而有天下。秦始则以关中一隅之地而灭六国。以德若此，以力若彼，固不必跨州连郡，兼圻拓土也。普之于法，其始大小强弱迥不相侔。普中欧洲而立国，西有法而东有俄，皆强邻也，曩者为法所制，几于一步不可复西。一旦发奋为雄，摧陷剔攘，飙驰电扫，鸿功骏烈，前无往古，后无来今。呜呼！岂不伟哉。然而普在此时，地不加广，民不加众，徒以区区义愤，联络南北日耳曼诸邦，同心并力西向以与法争。兵锋既交，所至辄捷，几于战无不胜，攻无不取。于是普强法弱，遂为欧洲大局之所关。而揆其所以致此者，则由乎有俾思麦以为之相，世子郡王以为之将，毛奇以为之谋主，栾尚书以为之转运，士颠密士、福坚士、田蛮雕、飞窝得以为之折衡行陈。或拔诸俦人之中，或擢自百僚之下，或即收之于宗潢骨肉间，故能左右辅弼若心膂，前后驱使如指臂，臣民戮力，士卒效命，以兴此小邦普。呜呼！谓非得人之效哉。是故，有国家者得人则兴，失人则亡，得人则弱可以为强，小可以为大，振兴之机捷于影响。否则，以普观之，仅抵中国粤东二三省耳，至于生齿殷繁，则又远不能及也，而卒能盟长欧洲，高执牛耳，则人为之也。国之有人，如山泽之有虎豹，江湖之有蛟龙，伏乎其中而威乎其外，渔夫樵叟自不敢狎至焉。普既伐，胜奥，而今又蹶法，欧洲诸国皆拱手环视，莫敢谁何，非有人焉安能如是哉？我尝旷观夫普、法战争之际，而求其盛衰升降之故，成败胜负之端，而恍然于国之不可不有人也。然其计之得者，则又在东和强俄，西制暴法，盖与我者我可结之以为援，好我者我可和之以为用，然后敌我者我可合全力以制其死命，故在今日握欧洲变局之枢机者，惟普而已。弱法，和俄，孤英，亲奥，此即变局之所由成也。向者持论尝如此，今观于王君紫诠广文所著《普法战纪》而益信，王君之能实获我心也。王君之为此书也，载笔于庚午八月，而断手于辛未六月。网罗宏富，有非见闻所及。序述战事纤悉靡遗，若观楚、汉巨鹿之斗，声情毕见，而尤于近日欧洲形势，了如指掌。其书虽未付手民，而钞本流传南北殆遍。湘乡曾文正公称之为未易才，合肥相国李公许以识议闳远，目之为佳士，丰顺丁中丞则谓具有史笔，能兼才识学三长者。当今名公伟人皆誉之不容口，则是书之足传于后也可知矣。噫！王君向固尝有志于富强之术矣。其论以为莫如师其所长，持此说阅二十余年而不变。观其《弢园文录》中《与周弢甫征君书》，言及练兵，制舰，造枪炮，肄习语言文字，今当事者皆一一行之。而考王君所言，时固在咸丰初元也，可不谓灼然有先见哉？王君旅寄香海，一星将终，虽伏处菰芦，流离僻远，而忠君爱国之念未尝一刻忘，恒思得当以报国家，尝曰：“熟刺外事，宣扬国威，此羁臣之职也。”然则王君此书非其滥觞也哉！余为王君悲其遇，哀其志，重惜其才，而犹幸此书之略足以表见也。王君述撰等身，于文多经济之作，生平尤邃于经学，大抵皆从阅历忧患中来。呜呼！天之所以厄之者，其即所以成之者欤？于王君何憾焉。是书也出，愿与天下有心人共读之可也。特余意更有进者。夫天下大矣，人才夥矣，轶群之材，殊尤之姿，世当不乏其人耳，特恐濩落于荒烟瘴雨之乡，偃蹇于僻壤遐陬之外，而物色之者有未至也。况乎我中国地非不广也，材非不足也，人非不众也。幅员三万里，北至于朔漠，南至于滇、粤，东至于浙、闽，西至于西藏，版章恢廓，前此之所未有。陆以长城为屏藩，水以大海为襟带，包江阻河，控辽引越，以此险固，长驾远驭，足以鞭笞天下而有余。丝絮出于江、浙，茗荈出于闽、豫，药石材木出于蜀，金铁谷米出于粤，岁以供天下之用而不见其不足。闽、粤之人，帆樯往来负贩于东南洋者，凡数百万，类皆于其地购田园，长子孙，衣冠典籍无改我制，习俗方言不易我素，虽居处二百余年之久，无不奉我正朔，慑我王灵，即远至于美洲之嘉厘符尼亚、夏华那、秘鲁，无不为我中国人足迹所至，生聚既盛，其间岂无为之魁为之杰者，有若虬髯故事。前者朝廷两遣使臣乘槎远出，此后岂无奉命绝域，立功徼外，如班定远、傅介子其人者。呜呼！此盖天之特欲兴我中国，故使东西之交由渐而合也。中国之兴，沛然天下莫之能御，普之强，云乎哉。因序《普法战纪》，纵论之如此，有心人当不河汉斯言。
　　创建东华医院序
