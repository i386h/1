<!-- { "loadSidebar": true } -->
　　或谓有国家者，弱即强之机，强即弱之渐，此乃循环之道然也。顾有弱可强而强反弱者，此其理则人未之知也。老、庄之旨，柔可以克刚，退可以为进，惟能善用其弱，而弱即可为强矣。过刚则必折，躁进则必蹶，惟轻用其强，而强无有不弱者矣。历观古今来享国久长者，莫如周代，然自平王东迁以后，萎靡不振，几若赘旒，而天下犹复奉为共主，不敢妄有所觊觎。强侯图霸，假其名号以摄众，以楚庄之雄，势凌中夏，亦不过传问鼎一语而已。盖诸侯中有一并兼周室者，众必群起而逐之，如驴蒙虎皮而鸣于薮泽间，其遭猛兽之噬必也。赵宋于诸代中为最弱，然能历与辽、金、元三朝相抗，延至三百余年，则以弱而能自存也。苟其彬彬守礼，不昧于举措弛张之义，虽以辽、金、元三朝之强，亦不能亡宋。故北宋之亡也，亡于灭辽；南宋之亡也，亡于灭金。彼一时自以为能强，而不知弱即随其后矣。故善为国者，当以礼义为甲胄，忠信为干橹，仁德为墉濠，谦逊为玉帛，天下自不敢动，而固于金汤，安于磐石。苟诩诩然自矜其炼兵制器，筑堡建砦，以为可求一逞，恐强未可知，而弱形立见。或曰，然则由斯言之，有国家者不必讲富强之术乎？曰，非也。亦视乎其时其地而已。自强之道，有为守御计者，有为征伐计者，有为侵并计者，非一端也。当先审力之足以胜人，万全而无害，然后可以发难，否则宁先为自固计。故与其本弱而示之以强，不如内强而示之以弱，此善于谋国者也。处今之势，值今之时，明者当不河汉斯言。
　　台湾不必移驻巡抚论
　　台湾一隅，孤悬海外，昔时视如弃土，郑氏既平，乃隶版图。其岛虽距金、厦二门甚近，形势雄壮，然于福建一省不甚相为联络也。日人之来，不从山后潜至，屯田筑室，辟土开径，久为盘踞，为穷年毕世之计，而仍问途厦门，假道澎湖，沿安平以至郎峤，则已无能为役矣。其与生番相抗，藉口问罪，以示师威，然生番之巢穴，彼亦难深入也。中朝于此，但当置之度外，一听其然。彼旷日持久，劳师糜饷，势必不支，行见卷甲偃旗，潜自遁去耳。此固制之之上策也。极力守台，全师相御，羽檄纷驰，几遍沿海，张皇之形盖已显见。事定之后，请以闽抚移节驻台，一若以日人之复有可虑，而台事后日大有可虞者。不知日人于后，即或狡焉思逞，断不再至台岛。而台事之当为者，则在凿山通道，度地垦田，使台岛前后相通。其治生番也，亦惟剿抚兼施而已。此事台湾道员之精能干敏者即优为之，何必移驻巡抚为之节制。或者曰，子未身入局中，安知台事之难为乎？台郡道员责重于督抚，而权轻于匹夫。凡自省会往者，无不以台郡为美官，辄思沾润。苟于周旋晋接之间，稍不如其所求而满其所愿，辄献谗于上游以阻挠之，因此谤书盈箧，而弹章随其后矣。故调巡抚驻台，所以一其事权，专其责成，俾台事悉归其主裁，而始得为之而无所掣肘耳。窃以为欲假事权，重责任，但当请于朝廷，以台湾道员一缺归部简放，六年为一任，如合于台郡民情，则听其复任。盖专其责，久其任，而后凡事得以措施也。若夫巡抚者封疆大员，今不以之镇省会而以之驻偏岛，窃谓于体例似乎未宜。或以为福州既有总督，则巡抚驻台正合权宜。窃以为有明之建总督，原为兵事特设，事平即裁。本朝既有巡抚，而于两省统辖兼设总督，适以分封疆之权，而使之各有所推诿也。故两广、两湖、闽浙、云贵此四总督者，皆可以从省。督抚同驻一城，两大并居，有时意见参差，办理互异，或者均所不免，其间岂无贻误于大局者？或曰，呜呼！子乌足以知之哉。总督治兵，巡抚治民，各有专司，本朝设官之意，诚法周而虑密，而子乃妄加拟议，罔知忌讳，岂第为杜牧之罪言而已哉？愿子缄口勿谈，毋多言以干咎可也。
　　论日报渐行于中土
　　泰西日报约昉于国朝康熙时，日耳曼刊录最先，而行之日盛。他国皆厉禁，凡关国事军情，例不许印，妄置末论者，辄寘诸狱。后禁稍弛而行亦渐广，英、法、美各国皆继之而兴，僻壤偏隅无不遍及，而阅者亦日众。然法国所刊闾阎隐密报，法廷闻之，立加禁斥，诚以日报之例，不得讥刺人之隐事也。西国之为日报主笔者，必精其选，非绝伦超群者，不得预其列。今日云蒸霞蔚，持论蜂起，无一不为庶人之清议，其立论一秉公平，其居心务期诚正。如英国之《泰晤士》，人仰之几如泰山北斗，国家有大事，皆视其所言以为准则，盖主笔之所持衡，人心之所趋向也。美国日报，一日至颁发十万张，可谓盛矣。大日报馆至用电报传递，以速排印。夫岂第不胫而走也哉？华地之行日报而出之以华字者，则自西儒马礼逊始，所刻《东西洋每月统纪传》是也，时在嘉庆末年。同时，麦君都思亦著特选撮要，月印一册。然皆不久即废，后继之者久已无人。咸丰三年，始有《遐迩贯珍》刻于香港，理学士雅各、麦领事华陀主其事。七年，《六合丛谈》刻于上海，伟烈亚力主其事，采搜颇广。同时，有《中外新报》刻于宁波，玛高温、应理思迭主其事。同治元年，上海刊《中西杂述》，英人麦嘉湖主其事。嗣皆告止。近则上海刊有《教会新报》，七日一编，后改为《万国公报》，林君乐知主其事。而《中西闻见录》亦刊于京师，艾君约瑟、丁君韪良主其事。顾此皆每月一编者，兼讲格致杂学，器艺新法，尚于时事简略。惟香港孖刺之《中外新报》，仿西国日报式例，间日刊印，始于咸丰四五年间，至今渐行日远。其他处效之者，上海《字林之新报》，广州惠爱馆之《七日录》，又港中西洋人罗郎也之《近事编录》，相继叠出。三四年间，又益之以德臣之《华字日报》，而我局之《循环日报》行之亦已二年。上海则设有《申报》。自《申报》行而《字林之新报》废。去岁春间，粤人于上海设有《汇报》，旋改为《彙报》，近数月间，又有所谓《益报》。闻福州亦设有日报，但行之未广，未得多见也。港中日报四家，上海日报两家，皆排日颁发，惟于星、房、虚、昴四日则停止耳。日报之渐行于中土，岂不以此可见哉？顾秉笔之人不可不慎加遴选，其间或非通材，未免识小而遗大，然犹其细焉者也，至其挟私讦人，自快其忿，则品斯下矣，士君子当摈之而不齿。至于采访失实，纪载多夸，此亦近时日报之通弊，或并有之，均不得免，惟所冀者，始终持之以慎而已。
　　各国教门说
　　天下皆有一教以为纲维，盖牖世教民之所不废也。考自佛教行于印度，回教盛于天方，天主耶稣教被于西洋，而语其支派各有不同。印度佛教分而为三，一曰墨那敏教，即印度国旧教也；一曰喇麻教，即西藏之黄教也；一曰墨鲁赫教，即西藏之红教也。天方回教亦分为三，一曰由斯教，即婆罗门旧教也；一曰穆罕默教，即穆罕默德所创行于阿丹者也；一曰北阿厘教，则其兄子所传行于巴社者也。天主耶稣教亦分为三，一曰加特力教，即天主旧教也；一曰波罗特士敦教，即耶稣新教也；一曰额利教，即希腊古教也。言乎各教所行之地，则自中、南、东三印度而缅甸，而暹罗，而西藏，而青海，而南北蒙古，皆佛教也。自西印度之巴社、阿丹而西之阿非利加洲，而东之葱岭左右，哈萨克、布鲁特诸游牧，而天山南路诸城郭，以及欧罗巴洲之土耳其国，皆回教也。其大西洋之欧罗巴各国外，大西洋之美利坚各国，则皆天主耶稣教也。其与我中国、安南、朝鲜、日本之儒教，屹然共立为四。此外又有火教、神教散处于各方，亦有土蛮之流，俗尚祀鬼无所谓教者。当我中国未通于外，所行者惟尧、舜、禹、汤、文、武、周、孔之道，所谓人道也，言为人不能出乎此道之范围也，本无所谓教也。印度自佛未出世以前，皆婆罗门教，以事天治人为本，即彼方之儒也。自佛教兴而婆罗门教衰，佛教衰而婆罗门教复盛，一盛为耶稣之天主教，再盛为穆罕默德之天方教，皆婆罗门之支变。盖欧洲之学，其始皆根于印度，由渐而西，故天主、天方有时皆不出乎儒教之宗旨。即我中国自古至今，道术分裂，儒分八，墨分三，老庄之道亦分为数支，盖与佛教、回教、天主教之分门别户，同源异流，无以殊也。呜呼！自教术多端，同中立异，斗诤坚固，于一教中自相胡越，其有能并包殊族，泯其畛域，会其大同，此必不然之数也。故圣王在上，因其教不异其俗，齐其政不易其宜。今中国各教皆备，虽其教旨各殊，而奉天治人则一也，安知昔之以远而离者，今不以近而合乎？将来必有人焉，削繁核要，除伪归真，汰华崇实，去非即是，而总其大成者。前见《申报》言，西国无佛教，故有感而言之。夫西国固无佛教，然西国亦有道教，其人散处各国，孑身修炼，名曰巴柳士艮教，欧罗巴、阿非利加两洲皆有之，特不及各教之纪年建朔耳。因论教而并及之。
　　论英断不弃属土
