<!-- { "loadSidebar": true } -->
　　乡学之设始三代，校、序、庠，名异而实同，推之于州党闾里皆有学，其制浸广。仕而已者归教于乡，朝夕坐于门侧，门侧之堂谓之塾，此即后世义学之权舆。盖古人出则负耒，入则横经，门塾之学所以束民于礼义，至重也。后世行之，乃及于贫子弟之无力就傅者，然亦具有先王之遗意焉。粤东香山县境之西有南屏乡，距濠镜四五里许，山峦耸峙，渊水澄回，允宜挺生异才。乡中聚族而处者约五千余人，循古义宜设塾，特无其人为之倡。容太守纯甫自沪旋粤，将岌岌有志于为是举。太守少尝读书于美利坚者十年，两试太学，褒然居首，虽西国通儒硕彦，皆遑然退避三舍，今又奉天子命，督率学童出洋肄习，谓非非常之人哉！太守学既有成，因思有以教其乡之人，务在教育子弟，造就人才，以备他日国家之用。其规模之远，度量之宏，固非仅取效于一时已也。所拟章程集思广益，所筹经费就众输赀，先之以履亩抽征，继捐之于富家殷户，务得其平，一乡之人无不踊跃。呜呼！我国家以文治天下，经学昌明，远轶前代，荒州僻县，无不设学校、建书院，用以甄别士流，讲求实行，顾此皆官学也。义学者，即以补官学之所不及。一乡有义学，则一乡之人皆趋于善。何则？以礼乐诗书之气默消凶肆于无形，而乖戾之端、邪僻之教，自无由入于其心。其所以优柔观感者，盖机至速而用至神也。况乎子弟之贫而无业者，任其荒于嬉戏，习于游惰，则必至骄狠恣睢而不止，梗顽弗率，父兄之忧也，奸莠为匪，邻里之累也，其弊率由无义学以为之归。诚能乡设义学，教导有序，则子弟之俊秀可造者得以习文，资秉鲁钝者亦得工于艺，直可使野无遗贤，里无废人，其效之可睹盖有如此者。方今朝廷重西学，尚实行，不惜破成格以收奇士，将见义学之中岂无殊尤拔萃之姿，足以破浪乘风，慨然抱宗懿终军之志，驰驱异域，探求绝艺者。即不然，试之郡邑，列之庠序，登之贤书，贡之朝廷，亦得以黼黻隆平，刻画金石，以鸣国家之盛，而下足为里党光。夫孰非于义学肇其端哉？迩来各直省义学中人才迭出，如浙之周伯荪学士者，固皦然可征者也。太守之奋然欲成是举，其志固非寻常所可限量，而其见亦非仅在区区之富贵利达间。盖敦风俗，崇教化，育英才，乃其大者远者，在所宜先也。特是莫或倡之则事不集，莫或继之则美弗彰，尚望有与太守同志者始终以持之也。不佞乐观厥成，故敢赘一辞，为之缘起，仍质诸太守，以谂同人。
　　《火器说略》前序
　　庚辛之间，江、浙沦陷，余以避兵来粤，乐香港之僻，遂寄迹焉。旅居多暇，壹意治经，时西儒理君雅各方译《尚书》，招佐编辑，因识黄君平甫。平甫固通西国语言文字之学者，少时曾游美利坚，读书于小学，而能识其大。一日，偶述丁雨生观察在吴屡以李宫保命枉书见招。观察监制炮局，所制极精，命中及远，屡收其效，军中号为飞炮。火器之法自西洋流入中国，今中国造作每不及西法之长，岂其心思智力有不逮耶？抑其法未臻尽善耶因谓平甫“今军事方棘，平贼要务首资利器，何不贡其所知少为观察助，兼以上答宫保公虚己访求之盛心。灭寇之功，子与有劳。”平甫乃出其箧中西书，译有炼铁、造模、置炉、钻炮、验药五则，其次则测量各表，附以枪说。余为之第其先后，增损裁汰之，参以管见，佐以近闻。所有论说诸条，皆系贡自鄙臆，惟测量说中天空风气阻力，为西书新义，向来兵家者所未言。书既成，因名之曰《火器说略》，而序之曰，呜呼！至今日而言用兵，人人自以为能知兵矣；至今日而言西事，人人自以为能稔西情者矣。不知知兵者不当在既用之后，而当在未用之先；稔西情者不当在西人方张之时，而当在西人始入之日。有心者方且瞻顾咨嗟，仰旰旁瞩，而叹其祸之烈之一至于斯也。然而来轸方遒，补牢未晚，则所以为目前计，为后日虑者，诚不得不早言之矣。火器之法，特其一端也。近今新法迭变，而我中国方且墨守成规，视为特创，甚者官惜工赀，匠减物料，多窳隳而不适于用，军营杀贼所需，称之为利器者，半购自外国，机括偶坏，修葺无人。既知以火器为重，而行阵之间仍恃刀矛，武科之开仍试弓石，所用非所习，所习非所用，凡此皆其蔽也。今者江南炮局之设，延西人为教习，所铸皆泰西新法，是则以后西法不虑其不明，所要者在用之于临时，练之于平日耳。夫有利器而无善用利器之法，与无利器同；有善法而无能行善法之人，与无善法同。用器行法之人，是在劲兵、良将而已。欲得劲兵，必先求良将，有良将导以善法，有劲兵用此利器，斯贼不足平矣。呜呼！今天下患苦贼久矣。兵与贼遇，相距尚远即以枪炮轰击，药竭弹尽，纷然骇走，是千百枪炮曾未能收一枪炮之用也，虽有火器奚恃？且所贵乎火器者，为其能杀贼也，不能杀贼而反为贼杀，岂火器之咎哉？不善用之耳。故以火器杀贼，当以善用火器之人为前列，贼至乃发，发无不中，数里之间可使尽丧。兼以火阵、火箭、火龙、火雷，制贼骑之冲突，而佐火器所不及，于是遇无不杀，而火器乃得以收其全功。矧夫治今日之贼，计非多杀不可。上游既已肃清，而苏、常亦尽收复，贼所负隅固抗者，金陵一隅耳。此无非凶酋悍党，恶积罪盈，万无免理。金陵依山而阻江，以兵力破之则难，以火器攻之则易。水则用轮舶，施炸弹于高桅；陆则藉土阜，发巨炮以下注。焚庐舍，毁积聚，则贼无有不乱者，因其乱也而攻之，靡不济矣。虽然，火器之用非但藉以杀贼已也，杀其已作贼者，而未为贼者知警；杀其甘心从贼者，而不愿陷贼者咸思自拔来归。寇氛既息，民气乃静，国本既固，外侮不兴。是则火器者，善用之则足以威民而惧戎。自古圣王在上，不废用兵，夫亦曰：“平所不平，杀以止杀也。”火器之行非以助残忍，亦欲除奸去暴，充其不忍之仁而已。忍于贼而不忍于民，忍于敌而不忍于乡，斯其所以为仁也。能存此心，火器虽千百世不废可也。吾故曰，为目前之平贼计，后日之威敌虑者，火器其一端也，而可不亟为讲求哉？
　　《火器说略》后序
　　火器，杀人之具也，讲求而底于精者，莫如西洋。中国火器有时或不能杀人，惟西洋则可以操必胜术，故其兵独强于天下。迩来亚洲诸国多思依法仿制，以期有备无患，其转移之尤速者，莫如日本，几骎骎乎思驾其上。顾近日西洋枪炮之制亦少变矣。如普之苏乃得、美之士廉文、法之霎士钵皆西洋新法枪名，更及墨迭儿鲁士炮，皆能于一秒许立发数十响，命中及远，神速无比。然窥其意，犹未已也，必至精益加精，新益求新，而后其变乃极。是则亚洲诸国即使效而行之，夫亦止踵其旧法耳，未能于法外有所特创也，而亦安能与西洋抗。曩余游苏京博物院，见所陈列大炮，率于尾进药弹，炮膛皆有螺丝槽纹，其弹多重至七百磅，能洞径尺之铁。以视余是书所云，已几如陈编故楮，深惧再阅数十年，且不足以覆酱瓿。去冬安南使臣陈君望沂枉过，读余是书，愿为之付手民。余告以此不足学，当更求其新者。陈君曰：“不然，近时法虽屡变，而规矩准绳固在于是，初未能大为相远也。”因命写官钞副册以去。余因陈君之言，而知火器之变极于今时，火器之废必在后日。此人事，亦天道也。不然，残杀轰裂之惨，几于人类胥亡，有生同尽，岂仁者之用心哉？此则余作是书之私愿也。
　　《法国图说》序
