<!-- { "loadSidebar": true } -->
　　呜呼！余羁旅天南，遁迹于荒陬异域中者盖几二十年矣。自壮而老，自老而衰，日益颓唐，分甘废弃，独居岑寂，意想俱穷。每入秋即病咳，辄不能寐，长夜无聊，隐几危坐，默念数十年来，世途之所酬酢，交游之所往来，投缟献纻，剖鲤传鸿，赠答回环，显显如在目前。而或其人一别万里，无相见期，或才不偶命，年不待时，已化异物，或仕隐分途，升沉异趣，然皆无一日不往复于余之胸中也。余与人书，辄直抒胸臆，不假修饰，不善作谦词，亦不喜为谀语。少即好纵横辨论，留心当世之务，每及时事，往往愤懑郁勃，必尽倾吐而后快，甚至于太息泣下，辄亦不自知其所以然。方今言路宏开，禁网疏阔，故言之无所忌讳，知我罪我亦弗计也。窃慨友道之凌迟久矣。睽隔山川，阔别寒暑，朋面久旷，素心未逢，惟藉此尺幅，以写性情，达纡轸，乃犹靳之，未免流于薄矣。夫我人之所以通问讯致殷勤者，原以状景物之悲愉，述境遇之甘苦，记湖山之阅历，穷风月之感怀，以拳拳寄其思慕之情。故问餐加饭，不妨叠付诸邮筒；嗟叹长言，不妨辄至于永幅。古人有别仅一月而书已如束笋者，岂若市井阛阓之子，以计较锱铢乃为要语哉？况余老矣，惟此二三朋好时通笔札，以当面谈。已择其尤者，装潢成帙，每值风雨之辰，花月之夜，瀹茗焚香，展读一过，恍若与之晤对于一堂。惟是人之常情，往往系恋于少时，不独钓游之地、诵读之乡，辄为低徊而不能去诸怀也，即其平生总角之交、研席之友，亦时时入于梦寐而弗忘。虽其学问未逮乎时流，意趣少殊乎素诣，而终不以彼易此。余之离里门也，在道光己酉九月，时余年二十有二。迄今已三十余年，虽里中之人未必念余，并或未必知余，而余于里之人，固未尝无一日不往复于胸中也。居粤将二十年，粤中之土著者、宦游者，无不乐与余交。近者文酒宴集，远者书问缠绵，每每推挹勖勉之，甚至其间有势力者，辄为余感慨叹惜，时欲拂拭而拔擢之，使之见用于世。是粤之人爱我也深矣，待我也亦厚矣。况言乎安土乐天，固宜无入而不自得也。粤之山水，有西樵之幽胜，有罗浮之诡异，而西樵相距尤迩，扁舟溯洄，信宿可至。是则虽在异乡，而友朋之欢、山水之乐，亦无殊于故土焉已。古之君子，视天下无殊于一乡，视一乡无殊于一家。今余惟故土之是怀，旧交之足恋，感怆身世，悲悯天人，慨叹欷歔，时时见之于诗歌简牍间，毋乃非达观素养，而有愧于古之人也哉。顾余思之而终不以彼易此者，狐死正丘首仁也，余惟俟乎命以听之天而已。
　　《幽梦影》序
　　《幽梦影》一书，国朝张山来所撰，余三十年前曾一见之，附刻于《心斋杂俎》后，好语若珠穿，清词霏玉屑，意隽笔妍，阅之爱不忍释。今日复展此卷，恍同隔世。呜呼！众生栖尘，皆如阿閦，梦幻泡影，应作如是观。夫人生于世，原不过一梦耳。梦而至于影，斯更涉于微茫已。况乎梦中一切境界，无不毕具，恐怖远离，悲欢会合，悉从颠倒思想而来，所谓梦由心造也。特求所谓幽梦者，殊不可得耳。盖其人非胸襟旷逸，神志淡远，有超然遗世独立之概，潇洒出尘之想，则虽有梦而必不能造虚空之境，而梦何由幽？梦不幽，则影可知矣。山来名其书曰《幽梦影》，旨深而思远哉。书中或作庄语，或作谐语，或作激烈语，或作柔婉语，或作冷峭语，或作深沉语，或作缥缈微妙语，或作征实刻画语，或作神仙语，或作圣贤语，或作豪杰语，或作幽人贞士语，奇正相生，诡幻百出。以飘忽之思，运空灵之笔，语多特创，一可抵人千百，可为座右铭，亦可为枕中秘。花间月下，酒罢茶余，藉作谈助，当挥麈纵横时，得其一端，已可敌余子数辈，其才洵不可及哉。明季文人多尚小品，此书虽犹沿其积习，而措词雅令，当推巨擘，固远出钟、谭之上。考山来生于皖乡，其地固擅山水之胜，所与交接者，皆国初诸名流，筇屐所至，争相倾倒。所编《昭代丛书》、《虞初新志》久为艺苑所传观，则是书在当时不胫而走可知已。况乎山来运值升平，而迹同隐逸，不役志于纷华，不萦情于膴仕，惟知枕葄简编，沉酣典籍，杜门读书，著述自娱，其胸中固在乎啸傲烟霞，膏肓泉石，非所谓心清者梦幽，形端者影正欤？然则山来梦中无世俗龌龊态扰之有可必也。《幽梦影》者，殆山来自写其照也夫。今因俊星东榷使重付是书于剞劂氏，以广其传，略缀数语，以弁其首。
　　《游晃日乘》序
　　己卯暮春，余作东瀛之游。初至江户，寓筑地精养轩，泰西士商之逆旅也。继迁报知社，楼室大如斗，意颇不适，戏颜之曰鹪居。重野成斋迎余主其家，精庐三四椽，颇有泉石花木之胜，余栖息其间者殆两月有半。时方盛夏，谋逭暑所，成斋曰：“莫如往游晃山。”因为缕述峰峦之奇秀，岩壑之幽深，景状之诡异，无异于神居仙境，不禁悠然神往者久之。既相约订期，束装就道，同行者成斋、重野安绎、迂堂岩谷修、鹿门冈千仞、梅里木下真宏、丰城星野恒、竹海矢土胜之、裕三斋藤实颖、鹿门之侄冈生。自成斋以下七人，拈阄抽毫，排日记游，前后凡历十有一日。既返，出示《游晃日乘》，征余一首。余以此游，山水之奇固不必言，而友朋之乐则生平所仅见也。水同舟，陆联镳，宿则共寓舍。沿途所见，名区壮县，村落驿亭，历历在目。所经长松夹道，古木参天，浓绿生凉，长飙送爽，令人几忘身在尘世。及居日光町寓楼，两面皆山，窗列群峰，峙青环碧，楼前后皆巨池，泉声喧聒，欹枕听之，心鬲俱爽。朝夕把杯话雨，剪烛谈诗，娓娓不倦，此乐盖羁旅之中所未有也。又其间低徊陈迹，想慕前徽，或名贤之所寄托，或往哲之所经营，怅河山之如昨，嗟英杰之已非，激昂慷慨，作为诗歌，凭吊欷歔，怀感今昔，击处仲之壶几于欲缺，斫王郎之剑善自言哀，此亦一乐也。余至山中未三日，感受寒气，宿疴陡发，然尚能乘笋舆遍观诸瀑。遇奇险处，舆夫劣不容足，同人皆舍舆而步，独令诸舆夫前后拥护余，同人行歌互答，使舆夫咸忘其劳，然后得登高峰，尽览胜概。余此时几有八座之荣，而以屈、宋为衙官也，此殆生平极快事也。呜呼！余虽甚潦倒不才，为世所弃，而承日东诸君子视余若魁儒硕彦，巨人长德，固何修而获此。况乎看花载酒则并有同情，揽胜探幽则咸耽夙好，文字之间，尤极沆瀣，途中多唱和之作，均附于篇，然则此游也，岂徒流连景光而已哉？晃山亦名日光山，距东京三百七十里，名胜甲日东。早有专志，而余等游屐所至，皆志中所未及载云。
　　徐古春《耆旧诗存》序
　　海盐徐古春先生，余三十年来老友也。咸丰初祀，余方客沪上，君亦挟活人术悬壶于市，恒偕海宁李壬叔造君寓斋，挥麈清谈，竟晷忘倦。曾记出《海上卖药图》索题，余时适撄足疾，废吟咏，书二十八字归之，所征陈节母诗已脱稿，未之寄也。乱后久不闻问，今年春间，余归自东粤，先生挟书数巨册访余于委巷中，再拜丐序言。余阅之，则先生历年来所辑《耆旧诗存》也。诗凡四十有四家，其中或存或亡，强半相识，或未一面而久知其名。君之辑此诗也，意甚深而志弥苦矣。盖其人皆平日所交游者也，远者相违千里，近者散处四方，前后所投缟赠纻者，亦既相越数十余年，而君独历久不忘，或追录之于吉光片羽，或重集之于劫火沧桑，穷索冥搜，不遗余力，必欲辑而传之，使世间知其人自有不朽者在，所谓敦古谊念交情者非耶？盖君待友之诚笃悱恻，固有足多者，而犹未足以尽君也。使斯世之友，尽如古春，则交游中所有著述，又何虑有投溷沉波之叹哉，一诗一文之佳，辄可附之以传已。呜呼！此其人岂易遇之也哉？果遇其人，则身后知己之感，盖有衔之浃髓沦肌而不能已者。古人云，拾人文字而存之，比之掩骼埋胔为更切。陈思王云“后世谁复相知，定我文者。”此言最为沉痛。世有桓谭，乃不忧寂寂，先生可以当之矣。然则如先生之古风厚道，岂能求之于今人中也哉？余深悔向者识先生之犹未尽也。慨自世衰道微，平居酒食相征逐，谬托诗文以通声气。及一旦势位崇，名誉盛，畴昔知交，贫贱潦倒，伏处田里不足引援，往往尽削其酬酢诗文，不使一篇登之集中，出云入泥，良可浩叹。使如先生，岂有是哉。则先生斯举为足重已。先生本浙人，及壮则于九峰、三泖间时作近游，又尝一之闽、三之粤，遍交其地之贤士大夫，览山川之诡俶，探风士之幽奇，登临所至，辄与友共，故诸友集中亦时见先生名。呜呼！此先生欲传人而即以自传也。夫先生于医工针灸，具有家传，名流海内。其为人慷爽端直，非今之人也，则其所友，亦概可知也已。余与先生重见于沪上，几不相识，盖别来已二十有五六年矣。人生能作几回别哉！展读卷中姓氏，益复怅触前尘，追念交好，渺如隔世。余为此序，又曷敢辞？后日返棹粤中，倘得稍闲，将作各人小传，以见大凡，盖不欲使先生独为古之人也。
　　《汇刻陈节母节孝诗文》序
