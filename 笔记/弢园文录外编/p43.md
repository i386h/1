<!-- { "loadSidebar": true } -->
　　呜呼！地之兴废何常哉，系于人而已。得其人则兴，而百事以治。入其境者，见夫太和翔洽，庶汇举欣然有自得意，知其地必大有人在。盖如山泽之有虎豹，江湖之有蛟龙，伏乎其中而威乎其外。是故贤人君子羁旅人国，其足系于地方之重轻者何莫不然。其所以默化潜孚，移易风俗者，自有其道，初不以其陋而弗居也。香港蕞尔弹丸，孤悬海外，向者为盗贼之萑苻，飞走之原圃。辟榛莽，平荦确，建屋庐，不过三十余年间耳。梯航毕集，琛货远来，今且视之为重镇。始而居是邦者率以财雄，脱略仪文，迂嗤道德，甚至放佚于礼法之外。贫而无赖者，强则劫夺，弱则流离，卒无所归，宛转于沟壑。侨居诸彦惄然以为深忧，谓是不可不引之使进于道。计不如以善机为启发，善气为感通，俾其鼓荡变化于无形。顾善非一端，在措其大者而已。恤贫拯病以全其生，纳棺瘗土以安其死，尤其卓卓当先者。因咨于众，佥曰可。太平山侧，固有所谓广福慈航者，为寄停棺槥，垂死病人迁处之所。特当事以其措置不善，已谕撤除。梁君鹤巢、陈君瑞南请于当事，因其旧址扩而新之，暂为施医治病之地。于时捐赀集事者凡百二十人，特是经费无所出，事可暂而不可常，因群请于前任督宪麦公，麦公慨然曰：“是固地方之要务，敢不为诸君成斯盛举？”赐地给帑，奖励甚至，前后拨公项至十余万。一时草偃风行，倾囊解橐者，无不输将恐后，岁捐之数，亦盈八千有奇。于是医院大功告成，可垂之于不朽。谓非南州诸君子盛德事哉？院中章程周密，规模宏敞，弊绝风清，固无可议。盖天下事可以餍众心行久远者，要惟公而已矣。始事诸君既观厥成，奉身而退，抑然不敢自以为功，而惟冀后来者勉勉焉以臻于勿替，此尤世所难能也。梁君鹤巢以院成颠末索序言于不佞，将泐诸石，用志经始。自维贱且陋，不敢以不文慁，屡辞弗获命。余观迩来江、渐间兵燹之后，百善具举，义塾善堂乡邑相望，是岂不谓慈怀足以造福，善念足以致祥，诗书足以消乖戾，弦诵足以召平和哉？登一世于仁寿，纳斯民于绥康，固仁人长者之用心也。然则善也者，有裨于地方岂浅鲜哉！香港光气渐开，民俗日厚，今昔之异，盖有一变而不自知者。丁卯之冬余往游泰西，遍历英、法诸国，及余挂帆东还，岁在庚午，顿觉港中气象迥殊，人士多彬郁谨愿，文字之社，扶轮风雅，宣讲格言，化导愚蒙，率皆汲汲然引为己任。知其间必有人以为之倡。逮往观医院之设，而恍然于其故矣。医院落成，锡名东华，其命意固有显然可见者。况以东也者，生气之所发；华也者，万物极之盛。然则宣布阳和阴行，滋长群生，有不咸被其休者乎。噫！以香港渺然一岛耳，僻在炎陬，素非孔道，而一旦为之效，可睹已如此。是则在人而已，固不以地限也。吾言不益信哉！
　　倡建澳门镜湖医院序
　　盖闻大块劳形役，饥寒于道路；仁心长世代，煦妪于陶钧。苦海无津，慈航有济。挽膏肓于造化，乞长桑之上池。能俾九死以回生，罔有一夫之弗获，则有青牛道士，负扃先生，追高风于橘井杏林，授仙术于瀛洲蓬岛。阴行方便，周遍圆通，兴物皆春，有生咸畅，斯亦可谓极仁恩所至，而足以拯性命之穷者矣。不知说地球者，此犹仅及乎一隅；法天布者，当必宏施于无济。澳门地接寰中，界通域外，异赆奇琛之所荟萃，估帆商舶之所往来，一时声价，并重鸡林，万里梯航，远逾狮国。居其中者，无不家藏楚璧，人握隋珠，西方货主气识金银，南国豪宗珍输象贝。固已云连广厦，雷轰通阛，群羡窝成安乐，几疑宅近神仙。特是沴眚召自阴阳，苦愉生乎丰歉。舒惨不齐，四节潜乖于冥造；炎蒸素郁，六凿相攘于彻盷。矧复苍茫宇宙，半多无告之民；飘泊关河，不少嗟来之客。或失路羁人，宛转于逆旅；或无依孤族，颠仆乎穷途。其间盖有失卫疢婴，戕焦病剧，瘃瘢望髓，腐毒呼膏者。则此劳人之困迹，固由于涉水冲风；惟兹仁者之用心，方藉乎嘘枯振滞。爰度地于三巴门外，建设医院，亟兴斯役，乐观厥成。其赐履经营者，西洋督宪也。以夏雨雨众，为春风风人，扩其量，几欲纳蠕茁于保怀，跻夭殈于寿考。此时蕴方寸为福田，有同种玉；舍一廛之吉地，无异布金。于是榱题高下，制可从心，楼阁庄严，现于弹指。酌丹灶之灵浆，列上中下为三等；辟东方之生气，区南北西为四隅。用以切热寒，诊缓急，善调饵，法匕圭。扫浸淫之六疾，慎摄卫于三阳。呼吸全消其炽火，如贯醍醐；梦寐无惧乎刀砧，得登衽席。斯岂非苦恼众生，咸跻仁寿；广大教主，普济艰难也乎。然而举九鼎者须众擎，构万椽者非一木。三十七品清修，早图佛果；二十四乘功德，最重檀施。虽摩醯顶眼，愿力斯宏；而护世婆心，辅持宜广。则有十方居士，四集名流，普发信心，共偿夙诺，结善缘于阿堵，证灵愿于菩提。注廉泉之一勺，即是甘浆；分稊米于太仓，便为仁粟。望解橐之相继，庶置基缩版之胥完。速蒇宏功，早游化宇。将见莲峰石寿，镜澳波恬。灵居耸秀，壮海上之山川；大药回春，驻壶中之日月也已。
　　送黎侍郎回越南前序
　　越南，我中朝藩国也。届期贡使由粤西而达帝都，所服犹古衣冠，而同中国文字，以诗赋取士。黎侍郎和轩，以公事衔命至粤，勾留五月余。将归，下询欧洲近日情形，余谓之曰，欧洲诸国之在今日，其犹春秋时之列国，战国时之七雄也。英、法、普、俄，四大并峙，其犹晋、楚、齐、秦欤，奥、意、土介其间，亦犹韩、魏也，西、葡、比、嗹、瑞、荷亦犹泗上十二诸侯也。兹者英近于持盈保泰，惮于用兵，然不免于积弱之渐，所自见端，盛极而衰，其势然也。法虽为普蹶，而元气已复，骎骎乎驰域外之观，至其报复之心，未尝一刻忘也，特其国多内乱。普虽崛兴，然富不及英、法，胜法之后，士多拥厚赀，渐有侈心，即使今日仍与法战，正未知鹿死谁手。俄地大而兵众，然绌于财，亚洲所属，多沙漠不毛之地，其立国在欧洲之西北，亦盛寒威而少温煦，以此不能凌英制法而抑普，仅互相争雄而已。今日俄、土之战，未知其究竟，而诸国皆作壁上观，莫敢先发者，诚恐一旦欧洲升平之局为之糜烂也。土为西欧之保障，犹之韩、魏之附秦也，韩、魏强则足以阻秦之东，土能自立则俄人不得复西，此其大势之较然者也。乃今以俄之强大而屡败于土，此固欧洲诸国之所不及料。然则欧洲之局其将变矣乎？吾知其必不然也。土之胜俄，暂也，常也。近日火器之精已无以复加，欧洲诸国计虑深远，必不肯作无端之妄斗。俄、土战争之后，亦惟出于和耳。特恐俄人失之东隅，收之桑榆，以逞其悖心，亦未可知也。欧洲无事则东方之虞也。英、法、普其意不过传教通商，俄人之志则殊叵测。顾睦邻柔远，我中朝所以驾驭乎泰西者，固自有在。西征之旅不日凯旋，新疆辟地万里，必当徙民以实之，以固我边陲。至乎贵国与法通商，亦惟持忠信笃敬之实，以敦交际之道而已。法此时力可以经略外疆，而有所不为者，恐得之而不能治之也。法长于用兵而短于治民，所以所属之地断不能如英之盛，而其人之傲狠暴戾亦去英远甚。故贵国在今日，亦惟尽人事以听天心而已。夫物必先腐而后虫生之，国必有衅而后人乘之。邻敌虽强，安能伺无间之国哉？质诸和轩侍郎，当必以为然也。于时鸣驺在道，帆影将悬，即书此数语，以送其行。
　　送黎侍郎回越南后序
　　越南户部左侍郎黎君和轩，将驾轮舶言归其国，入都复命，而以书来索余一言为赠。夫余之获交于侍郎也久矣，使节甫临，即蒙枉访，见其意度冲夷，丰裁整肃，而和蔼之气浸淫于大宅间，盖侍郎位高而意下，学粹而识纯，非近今大臣中所能数数遘也。侍郎之来也，以办理西商钱务事。盖其国民曾负西商巨金，致羁使舶，故特奉命与之折辩，久之，卒得直。所谓学足以断事变，识足以度世务，使于四方不辱君命者欤。夫天下有智足以应万里之外，勇足以当万人之敌，而有时智勇俱困者，何哉？学与识不足以副之也。侍郎负天下才，能办天下事，其学识皆从读书稽古中得来，其措置此一端，特其小焉者耳。其常独居深念，务欲上致君于尧、舜，下跻民于仁寿，尝曰：“枪炮舟舶，泰西为长，新法之精，罕与之俪。议者无不群思仿效以为能，然徒袭乎皮毛无济也。天下之患，莫大乎浮慕富强之虚名，而根本之地未立，虽强立见其蹶耳。治国之要，曰举人才，曰固民心。人才举则政事理，民心固则敌国外患无自而入。然后，此数端者皆可徐为之图。”卓哉斯言，能见其大矣。余观越南立国于东南洋，与暹罗、缅甸为邻，疆域险阻，粟米饶富，皆可结为奥援。法人通商其地将二十年，而所以外和强邻，内辑众庶者，秩然有条而不紊，非国有人焉，而能若是乎？侍郎与人议论，侃侃不挠，独持大体，尝曰：“吾国之于中朝，固列于共球贡献之邦，世备屏藩，通问不绝，登诸王会，载在史书。若与法人，不过立盟约，通贸易，聘问往来而已。欧洲日报所言，颇失之夸，不足信也。”余尝从侍郎游，见其每过关壮武庙，必下舆步行，肃然罔敢懈，其知礼循分，有中朝士大夫所难能者。观人必于其微，侍郎洵不可及已。光绪元年夏五月三日，余饯侍郎于天南遁窟，席间举觞敬属曰：“古人有云，‘赠人以金，不如赠人以言。’余贫士也，弗克以货财为礼，而请于侍郎两言之外，益之以理财，讲学，备边，治兵，制器，造船，通商，睦邻。此八者，虽皆不离乎西法，惟神明而变化之，则在乎侍郎而已。”侍郎曰：“善。”爰即书此，以送侍郎之行。

　　卷九
　　《星轺指掌》序
