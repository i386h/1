<!-- { "loadSidebar": true } -->
　　我朝曾文正公，近代之伟人也。勋业文章，彪炳天壤间，虽在遐陬绝域，无不异口同声。日东同文之国也，冢达行藏得其集，将重付剞劂，而请序于余。呜呼！余何足以序公文哉？余于公虽有一日之知，而未尝有一见之雅。当公驻节徐州，屯军安庆，余亦从戎沪上，曾上书戟门论贼可破状，旋余以谗废，宜见公而初不得见。同治庚午，返自泰西，时普、法战事起，七阅月而后定。余摭其前后事实，勒成一书，有以缮本上公者，公亟称善，拟招余至幕府，余辞之卒不往，宜见公而终不得见，而公亦以明年春薨于位。呜呼！公之勋业，自有史官书之方策，余何庸赞一词。至公之文章，其致力所在，固可得而言焉。大抵公于文主庐陵，故体裁峻絜，而不尚词藻；于诗主昌黎、山谷，故词句斩新，而不蹈袭故常。公又湛深经术，宗法汉学，出入服、郑，于高邮王氏尤为服膺。盖公具海涵地负之才，出其余力为词章，已足以弁冕群贤，推倒一世。近代英绝领袖之士，且皆退避弗遑，必得公一言以重于九鼎。而公亦时以提倡风雅为己任，虽军书旁午，而文人诗客、名士雅流以行卷干者，无不即时延见，幕府所征多才略之彦，节钺所至，风尚为之一变。虽兵戈扰攘垂二十年，而武功既耀，文事并隆，公之势位，又足以奔走天下而有余。以是虽经丧乱仳离，而斯文不至于澌灭者，公之力也。江南甫定，书局即开，海内著述渐次勃兴，郁郁彬彬，比美嘉、道，然则公之功业，岂不盛哉！论者谓公行军所至，虽军谋武略默运于一心，取资于群力，而从不侈谈经济，高语事功，以摈斥一切，示人以不广，海内儒者益服公度量之高。彼峻门墙而高崖岸，轻士类而蔑儒冠者，皆公之罪人也。又公之麾下，虽偏裨将校，亦知藏庋图书，敬礼贤俊，有轻裘缓带，雅歌投壶之风，其被于公之雅化也如此。盖公之相业似韩、范，公之勋名似李、郭，公之文学足以并孔、邢、欧、曾而无愧色，不独一代之完人，亦一时之全才矣。余何人斯，乌足以序公文哉！聊就所知而言之如此，俾世之读公文者知公学之梗概可也。
　　《三岛中洲文集》序
　　己卯七月，余将去江户，三岛中洲先生出其旧所撰文数十篇见示，曰此皆二十年前少作也。当时犹袭封建古法，政归幕府，故所有议论与今日绝异，时势不同，文章亦因之而变。余谓文运之盛衰，固有时系乎国运之升降，平世之音多宽和，乱世之音多噍杀，若由一人之身以前后今昔而判然者，则境为之也。中洲所遇之境，夫岂止一身而已哉？东国于二十年间维新建治，政令一更，太阿倒持，群藩纳土，自昔已去之权，一旦收之自上，固可为国家庆复古也。独是泰西列邦接踵并至，通商变法，弛禁外交，创三千年来未有之局，见非所见，闻非所闻，于是一二志士仁人，嗟吁痛愤，或为江统之著论，或为辛有之兴嗟，兆征于野祭而机发于鸣鹃，盖早有感慨欷歔，而见之于篇章文字者。虽其间因时自奋，遇合非常，特达于功名，飞腾于际会，以乘风云而著竹白者，未常无人，要亦一代贤豪者流也。惟所志不同，则所趋亦异，守经与达权，分道而扬镳可也。中洲生当无事之秋，长值承平之会，海寓晏安，士女恬嬉，民于诵读耕作之外，了无所争，固所称世外桃源也，盖三代醇朴之风犹有存者。及一旦身逢变革，目击更张，强邻启侮于疆宇，乱党弄兵于潢池，历历记之于心而可言之于口，其文章之异于今也亦固其宜。然观中洲于西学盛行之际，而仍复抱残守缺，以区区著述自娱，则其志可知矣。曩于《明治集》中于中洲诗文略见一斑，要皆近作，顾其蹊径之所从，意旨之所在，亦与此数十篇无甚相远也。要之，中洲之文具有师承，有关于世道人心，而能与时消息，固非苟焉而作者。夫文章虽小技，然实载道之器也。识具于几先，意存于言外，能者无不如是。其有先时而见志，后时而兴怀，思古伤今，忠君念国，感怆身世，悲悯天人，往往一篇之中，三致意焉。中洲之文何独不然。惜余于时轮舶启行，仓卒就道，未得挑灯细读，重为加墨。回帆既久，人事稍闲，追忆中洲所语于余，而余之默有所感者，牵率书之，以应其请。中洲如以为可存则存之，不可存则拉杂摧烧之。若以此言为足序中洲之文，则我敢辞不敏。
　　《续选八家文》序
　　日东人士类多重文章、尚气节，喜聚居于京都，广通声气，建立坛坫，相与切劘乎文字以主持乎风雅，其负当世重名者，皆善操选政，于古今诸大家文，区别其流派，评骘其高下，示后学以准的。一时承风之士，无不奉为轨范，藉供揣摩，盖其风尚然也。窃谓此犹沿明季余习。想当有明末造，贤士大夫耻食周粟，航海东来，如朱舜水、戴曼公辈，皆久留不去。日之人士闻风渐染，至今未变。今星野丰城太史夙负隽才，供职词林，以修史余闲，选有明及我国朝之文，凡得八人，于明得宋潜溪、王阳明、唐荆川、归震川，于国朝得侯朝宗、魏叔子、汪尧峰、方望溪，而名之曰“明清八大家”，盖以继茅鹿门“唐宋八大家”而作也。采辑既成，持以请定于余，凡十巨册，置之案头。时余方有日光山之行，丰城亦偕游焉。途中凭眺兴怀，时或赓韵闲吟，辄抒幽抱于诗歌，而未暇商榷为文也。游山甫毕而予病，病少瘳遂南归，此十巨册者，缄置行箧中，未遑一阅也。今年入秋以来，时时病咳，每至彻夜不寐，一灯耿壁，万籁俱寂，乃于药炉火边稍稍翻阅之。余生平读书但观大略，不求甚解，一书阅未数叶，旋即弃去，堆积几案，不自收拾。今应丰城所请，不得不把阅终卷，为之寻绎，漫加评泊，琢抉微奥，初以为苦，继亦甘之，丹黄在手，涂抹随心，固居然读书之一乐也。余惟此八家之文，流派既殊，蹊径自异。根抵六经，扫除群说，白云卷舒，青嶂逶迤，此潜溪之文也。气象光昌，才华博大，清辉流照，皎日当空，此阳明之文也。一空摹仿，绝去机锋，遗貌取神，循途顺轨，此荆川之文也。气息醇厚，法度谨严，香象渡河，飞鸿过塞，此震川之文也。扬葩吐藻，濯魄流芬，天马行空，神龙见首，此朝宗之文也。一唱三叹，一波三折，旨寓环中，韵流弦外，此叔子之文也。引经据典，祖宋宗唐，云锦灿烂，彝鼎陆离，此尧峰之文也。周规折矩，正笏垂绅，六辔在手，一尘不惊，此望溪之文也。此八家之文，于古文中皆得为正宗。明初承元之弊，而潜溪起而振之，以弁冕乎一代。或有讥其平弱者，后世颇多微词，然嗣起诸家殚精毕力，务求新异，卒莫能出其上。阳明经济学问，为有明三百年中第一伟人，文特其余事尔，然已不可及已。荆川、震川当横流之际，摹拟剽窃，文体大坏，而能力矫之，不为所惑，古文正传赖以不坠，其功亦伟矣哉。我朝开国之初，承明之弊，文统盖几乎绝矣，其时起而振之者，实惟朝宗、叔子、尧峰为三大家鼎足而立，雄视东南。然三子之文，其趣不同，朝宗才人之文也，叔子策士之文也，尧峰则儒者之文也。后数十年而有望溪。尧峰邃于经术与望溪同，特望溪取法昌黎，其源稍异尔，而其简洁有法，精神独运，实可与尧峰后先竞美。袁随园亦以望溪之文为一代正宗，而又讥其才力之薄，似非通论也。丰城谓余云“一俟论定之后，即当速付手民，以诏学者。”丰城之冀望学者之用力精进于文也如此。我观日东，在昔虽与我瀛海相隔，不通往来，而其实同文之国也。尊崇孔、孟，设立学宫，其承道学即濂、洛、关、闽之绪也，其论诗文即汉、魏、唐、宋、元、明之遗也。学校中所诵习者，皆我中国之经史子集也。窃谓日东之勤学如此，使无字画之异、声音之别，其文章又何难与此八家者颉颃上下也哉！
　　《弢园尺牍》序
　　尺牍一道，少即留意。当弱冠时，曾搜集所遗友朋书，为《鸿鱼谱》。尝自谓，昔戴宏正有《金兰簿》，示不敢滥交，余亦有《鸿鱼谱》，示不敢忘旧，命名不同而命意则同也。古人曾言尺牍以长为贵，而近时袁随园亦云“尺牍者，古文之绪余，虽不足存，而或可聊备一格。”盖以尺牍虽小品，而如汉之陈遵与人尺牍，主皆藏弆以为荣。陈琳、阮瑀摛藻扬华，翩翩以记室称。唐代文人，其相推誉，必曰雅善尺牍。然则尺牍亦甚重矣。况乎人违两地，书抵万金，往来遗问间，即尺幅而性情见焉。夫棣华删于诗，缟纻录于传，古圣人之所以敦气谊浮警薄为何如哉。降至后世，简札相投，无不托楮毫以达意，藉缣素以写心。李陵答苏武之篇，子长报少卿之作，邹阳在狱中备陈胸臆，子厚斥徼外善述牢愁，感喟缠绵，均足千古。韬也固万不敢拟此，而生平交游显显在目，每一相思，展卷如晤，则又何忍弃捐？犹忆少居家弄，废帖括而弗事，阔达迂疏，每不为人所喜。及旅沪上，落落无可语者。浮海至粤，杜门日多，顾苟辱知交，则金石可泐而精诚无渝。其中与人书，多谈时务，或遂谬以经济相许，每期出而用世，甚且以不见知于世为惜。呜呼！余虽非忘世者流，而亦不乐为世所用，麋鹿野性，自幼已然，其不能远城市逃山谷者，为饥所驱，迫于衣食计也。使有二顷田、五亩园、万卷书，即当闭户谢客，长与世绝，而毋至于敝精劳神，与悠悠行路之人相周旋揖让也。此固素志之不可诬也。二十余年来，敝簏中所遗，略为厘订，分作八卷，所余尚俟续刊。排印既竟，漫题其端。
　　重刻《弢园尺牍》自序
