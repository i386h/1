<!-- { "loadSidebar": true } -->
　　香港蕞尔一岛耳，固中国海滨之弃地也。丛莽恶石，盗所薮，兽所窟，和议既成，乃割畀英。始辟草莱，招徕民庶，数年间遂成市落，设官寘吏，百事共举，彬彬然称治焉。遭值中国多故，避居者视为世外桃源，商出其市，贾安其境，财力之盛，几甲粤东。呜呼！地之盛衰何常，在人为之耳。故观其地之兴，即知其政治之善，因其政治之善，即想见其地官吏之贤。若丹拿先生者，其为今之良有司者非耶？其职在董理华民事，实称贤劳。盖其地虽英属，而来旅之华民居十之七八，是以华事尤繁剧。先生不敢惮烦，务尽其情，于中国言语文字、民风俗尚，尤能熟悉深究，莅任以来，兴利除弊，理冤平抑，凡港之民，举啧啧称其公正廉明如一辞。今将归国，特介范君双南索言于不佞。顾不佞何足以知先生，即言亦岂能尽先生万一？范君乃为余言曰：“汝为承乏督署，获识先生久矣，猥假颜色，辱盼睐，不以汝为为不可教，问奇请益，无有倦容，先生持己也介，待人也和，忠国爱民，其素所抱负然也。”余曰：“能如是，是固今之良有司也。方幸港民乐得有贤大夫以久为之治，而奈之何遽去也。”不佞闻迩来西国属地，无不有华民往贸易者，非由其待之厚，治之公，煦育保持于无形，孰肯离逖乡国而出其地耶？然闻金山所设华民司事之官，因不识华言，民颇弗便。夫治其民，不习其言则弗悉其情，必至职旷事弛，讼狱滋弊，有负上之设官之意。今先生之于华事稔矣，孰能售其奸哉？宜乎港民之颂弗衰也。聊据不佞所闻于范君者，以赠先生之行。弗敢谀，亦弗敢赘。
　　送西儒理雅各回国序
　　三百年前，中国人士罕有悉欧罗巴诸邦之名者。自意大利人利玛窦入中国，与中国儒者游，出其蕴蓄，著书立说，然后上自卿大夫，下逮庠序之士，群相倾倒，知有西学矣。继而接踵来者，皆西方名彦。凡天文历算，格致器艺，无不各有成书，其卓卓可传者，均经采入《四库》，以备乙览。其言教之书曰《天学初函》，著录附存目中，览者已叹为西儒述撰之富。然余尝得其书目观之，不下四百余种，知当时所采进者，不过蹄涔之一勺而已。自是以来，欧洲各国航海东迈，史不绝书，而英国独以富强雄海外，估舶遍天下，特来中国者多贵官巨贾。嘉庆年间，始有名望之儒至粤，曰马礼逊，继之者曰米怜维琳，而理君雅各先生亦偕麦都思诸名宿橐笔东游。先生于诸西儒中年最少，学识品诣卓然异人。和约既定，货琛云集，中西合好，光气大开，泰西各儒，无不延揽名流，留心典籍。如慕维廉、裨治文之地志，艾约瑟之重学，伟烈亚力之天算，合信氏之医学，玛高温之电气学，丁韪良之律学，后先并出，竞美一时。然此特通西学于中国，而未及以中国经籍之精微通之于西国也。先生独不惮其难，注全力于十三经，贯串考核，讨流溯源，别具见解，不随凡俗。其言经也，不主一家，不专一说，博采旁涉，务极其通，大抵取材于孔、郑而折衷于程、朱，于汉、宋之学两无偏袒，译有《四子书》、《尚书》两种。书出，西儒见之，咸叹其详明该洽，奉为南针。夫世之谈汉学者，无不致疑于古文《尚书》，而斥为伪孔。先生独不然，以为此皆三代以上之遗言，往训援引，多见于他书，虽经后人之裒集，譬诸截珥编珰，终属可宝，何得遽指为赝托而摈之也？平允之论，洵堪息群喙之纷争矣。呜呼！经学至今日几将绝灭矣。溯自嘉、道之间，阮文达公以经师提唱后进，一时人士禀承风尚，莫不研搜诂训，剖析毫芒，观其所撰《国朝儒林传》以及江郑堂《汉学师承记》，著述之精，彬彬郁郁，直可媲美两汉，超轶有唐。逮后老成凋谢，而吴门陈奂硕甫先生能绍绝学，为毛氏功臣，今海内顾谁可继之者，而先生独以西国儒宗，抗心媚古，俯首以就铅椠之役，其志欲于群经悉有译述，以广其嘉惠后学之心，可不谓难欤？然此岂足以尽先生哉？先生自谓此不过间出其绪余耳，吾人分内所当为之事，自有其大者远者在也，盖即此不可须臾离之道也。先生少时读书苏京太学，举孝廉，成进士，翊历清华，声名鹊起。弱冠即游麻六甲，继来香港，旅居最久，盖二十四年于兹矣。其持己也廉，其待人也惠，周旋晋接，恂恂如也。骤见之顷，俨然道貌，若甚难亲，而久与之处，觉谦冲和霭之气浸淫大宅间。即其爱育人才，培养士类，务持大体，弗尚小仁，二十余年如一日也。粤中士民，无论识与不识，闻先生之名，辄盛口不置。呜呼！即以是可知先生矣。今以有事返国，凡游先生之门，涵濡教化者，无不甚惜其去而望其即至。余获识先生于患难中，辱以文章学问相契，于其归也，曷能已于言哉？是虽未敢谓能识先生之心，而亦略足尽其生平用力之所在矣。愿与海内之景慕先生者，共证之可也。
　　征设香海藏书楼序
　　夫天下之益人神智，增人识见者，莫如书。内之足以修身养性，外之足以明体达用。是以嗜古力学之士，多欲聚蓄书籍，以资涉览。务博取精，各视其性之所尚。然藏书而不能读书则与不藏同，读书而不务为有用则与不读同。国朝文学昌明，经术隆懋，士大夫家雅喜藏书，而其间途径亦略区异。钱遵王《读书敏求记》云“牧翁绛云楼，读书者之藏书也。赵清常脉望馆，藏书者之藏书也。”洪亮吉《北江诗话》云“藏书家有数等，得一书必推求原本，是正缺失，是谓考订家，如钱少詹大昕、戴吉士震诸人是也。次则辨其版片，注其讹错，是谓校雠家，如卢学士文弨、翁学士方纲诸人是也。次则搜采异本，上以补金匮石室之遗，下可备通人博士之浏览，是谓收藏家，如鄞县范氏之天一阁、钱唐吴氏之瓶花斋、昆山徐氏之传是楼诸家是也。次则第求精本，独嗜宋刻，作者之旨意纵未尽窥，而刻书之年月最所深悉，是谓赏鉴家，如吴门黄主政丕烈、邬镇鲍处士廷博诸人是也。”独是言藏书于今日，则有甚难者。江、浙素称藏书渊薮，而自经赭冠之乱，百六飙回烬于劫火，图史之厄等于秦灰，即不佞插架所储，亦半散亡于兵燹。盖天下事有聚必有散，其势则然，而惟书籍一物，造物厄之为尤甚。粤东久享承平，学问、文章日趋雄盛，淹通之士，类喜谈收藏而精鉴别。近如潘氏之海山仙馆、伍氏之粤雅堂，搜罗浩博，足与海内抗衡。而伍氏尤多秘籍，所刊《粤雅堂丛书》，采录宏奇，钩稽精审，皆正定可传。顾此皆私藏而非公储也。我国家右文稽古，教泽涵濡，乾隆四十七年《四库全书》告成，特命缮写副本，建三阁于江、浙，以备存贮。在杭州西湖者曰文澜，在扬州者曰文汇，在镇江金山者曰文宗。诏士子愿读中秘书者，就阁广为传写，用以沾溉艺林，实无穷之嘉惠也。他若各省书院学校，皆有官司，然书吏每过为珍秘，非尽人所能得睹，沿至日久，视为具文，良可慨已。若其一邑一里之中，群好学者输资购书，藏庋公库，俾远方异旅皆得入而搜讨，此惟欧洲诸国为然，中土向来未之有也。今将有之，自香港始。香港地近弹丸，孤悬海外，昔为弃土，今成雄镇。货琛自远毕集，率皆利市三倍，一时操奇赢术者趋之如鹜，西人遂视之为外府。于是游观之地，踵事增华，此外如博物院、藏书库，亦皆次第建筑。顾旅是土者，华人实居八九，近年来名彦胜流翩然莅至，裙屐清游，壶觞雅集，二三朋好结文酒之会者，未尝无之。即其间习贸易而隐市廛者，或多风雅高材，如周青士、朱可石其人，类亦不乏。如是，岂可让西人专美于前哉？同治己巳特立东华医院，百废具举，陈、梁二君之力居多。一切规模宏远，港中人称之不容口。迩又延邵君纪棠创开讲堂，仿古读法事，日述嘉言懿行，由渐渍以化流俗，甚盛事也。而冯君、伍君犹以文教未备为忧，慨然思有以振兴之。谓港中储积富饶，独书籍阙如，不第异方来游者无以备谘访而资考览，不足为我党光，即我侪亦无以为观摩之助。亟欲纠集近局，赁楼储书，以开港中文献之先声。特来索一言于不佞。不佞作而叹曰，善矣哉！冯、伍二君之为斯举也。此向者所未有而有之于今日者也，当必有素心同志之人，以先后赞襄于其间。盖天特欲兴文教于港中，故假手于诸君子以成之耳。夫藏书于私家，固不如藏书于公所。私家之书积自一人，公所之书积自众人。私家之书辛苦积于一人，而其子孙或不能守，每叹聚之艰而散之易，惟能萃于公，则日见其多而无虞其散矣。又世之席丰履厚者，虽竞讲搜求，而珍帙奇编一入其门，不可复观，牙签玉轴触手加新，是亦仅务于其名而已。曷若此之大公无我，咸能获益哉？不佞尝见欧洲各国藏书之库如林，缥函绿绨几于连屋充栋，怀铅椠而入稽考者，几案相接，此学之所以日盛也。将见自有此书楼之设，而港中之媚学好奇者，识充闻博必迥越于畴昔，有可知也。不佞故乐为之序，以告同人。
　　征设香山南屏乡义学序
