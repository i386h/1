<!-- { "loadSidebar": true } -->
　　取友之道，人品为先，学问、文章其末事尔。顾交友最难于知人，其始要不可不择也。择而后交则寡尤，交而后择则多怨。大抵其途百变，而人品亦非一端。其有熏灼名利驰骛势要者，虽才不后人，学可名世，罗织风雅，交接贤流，亦终不脱于俗。无他，以其存于中者非也。其间或有深交而见，或有一见而知，或浑浑不能窥其涯涘，而时露棱角，或城府深密，机诈百出，久交则受其害。究之浅者易见，深者难窥，暂则莫辨，久则易露。知人则哲，此大禹所以叹其难也。今之交友者，意气伪也，学问谬也。广通声气者以喧寂为轩轾，趋附势焰者以荣悴为亲疏。花月谈笑之场，知心莫逆；风露飘零之地，觌面皆嗔。甚至失势相凌，加以呵斥；见色忘义，佯为殷勤。求所为褫袍而赠，闭门以拒者，无有矣。噫！此辈直非人耳，奚足以言友哉？故以势交者，势败则散；以利交者，利尽则疏。然则择交当奈何？当今之世，品高行直者既已罕觏，惟有求其气谊融洽，性情投合者斯可耳。羲《易》有曰：“同声相应，同气相求。”《礼》曰：“营道同术，合志同方。”皆可为取友之法。呜呼！论交在今日，抑末矣。揆其本原，朋友居五伦之一，固与君臣、父子、夫妇、昆弟并重。士得一知己，可以无憾。推而上之，尧以不得舜为己忧，舜以不得禹、皋陶为己忧，成、汤之于伊尹，文、武之于太公，皆有心心相印，念念相通者也。三代而下，如汉昭烈之于诸葛，秦苻坚之于王猛，皆所谓推心置腹，沦肌浃髓者也。古今来帝王之兴，类皆有出类拔萃之士，拨乱应变之才，以为之先后辅佐，或于闾巷中贫贱交知，或在兵戎间意气相识。故朋友一道，可通于君臣。特其间遇合隐显，数不可知。显则如上所云，隐则如严子陵之于光武是也。今夫人必先有芬芳悱恻之怀，然后有恳至笃忱之谊，岂可于寻常庸俗中求之哉？苟其独学无闻，则遁世无闷。盖儒者所学，本当尽其在我，原非汲汲焉求闻于人，世不我知，亦无所憾。出则为伊、傅，风云霖雨即文章也；处则为巢、许，泉石山林皆经济也。若在己无特立众人之操，则举世谁施以国士之知，而其所友，要亦惟庸夫俗子已耳。至于乡党周旋，诗酒酬酢，大抵于流品别雅俗，性情区厚薄，其略可得言焉。俗多雅少者臭味少，外雅内俗者谈吐伪。其托业卑贱而神志清洒者，则可交，在古如长卿之沽酒，伯鸾之赁舂，嵇康之锻灶，近则如周青士之隐于米肆，朱可石、钮玉樵之隐于贾，皆是也。此其人，或有托而然，或迫于贫窭，欲为身谋，而其胸襟旷逸、牢骚阔达之意，时见于言外，虽于纷华嚣扰之际，亦不失其淡泊之素志。其于风雨阴晴，山川游历，别有神明入乎其中，与之为友，旨趣要必不远。天资刻者蹊径狭，庸行亏者交谊疏。富贵而多穷友，岂狷性者所能；身后而念遗孤，觉古风之未远。若其猝逢显士则首下尻高，偶遇寒丁则颜骄色变，此乃名利之奴，岂是人天所尚？或有矫情以博誉，饰伪以欺人，则举动之间，总可微窥而得之。若夫寡交少过，滥交多累，浊交丧誉，清交怡情，则在乎由衷独断已。因与管君小异论友，漫述之如此。
　　智说
　　世以仁、义、礼、智、信为五德，吾以为德唯一而已，智是也。有智则仁非伪，义非激，礼非诈，信非愚。盖刚毅木讷近仁，仁之偏也；煦妪姑息近仁，亦仁之偏也。慷慨奋发近义，复仇蹈死近义，皆未得义之中也。礼拘于繁文缛节，周旋揖让，则浅矣；信囿于硁硁自守，至死不变，则小矣。而赖智焉，有以补其偏而救其失。智也者，洞澈无垠，物来毕照，虚灵不昧，运用如神。其识足以测宇宙之广，其见足以烛古今之变，故四者皆赖智相辅而行。苟无以济之，犹洪炉之无薪火，巨舟之无舟楫也，安能行之哉？世人不知智之为用，故作智说以明之。（仁，体也；智，用也。体不虚立，必须于用。守经者贵体贱用，不陷理窟，则归禅说，竟为无用物。可慨哉！日本重野安绎拜读）
　　平贼议
