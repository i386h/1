<!-- { "loadSidebar": true } -->
　　吕宋在南洋，距闽之厦门、台湾尤近，相隔仅一衣带水耳。与中土通商最久，闽、粤人趋之如鹜，在明代已至数万余人。今计我之华人行贾于其地者，闽凡四万六百人，粤凡一千二百人。其间拥厚赀，负物望者甚少，然其人虽居海外，而仰戴声灵，冀望德泽，时时求庇覆于中朝。今闻郑玉轩星使，奉命为驻扎美、日、秘三国大臣，不禁额手相庆，邮书以设立领事请。窃谓领事之任綦重，而亦綦难。得其人，则足以收拾人心，以为我用，树我藩卫，张我国威；不得其人，则人心一失，转驱之以资他国，而反贻海外笑。或谓今如英之于新嘉坡、槟榔屿、澳大利、麻六甲、荷兰之噶罗巴、苏门答腊，以至远如美之嘉厘符尼亚、西班牙之古巴、秘鲁之属地，凡有华人皆听其所治，苟犯国例，由其定罪禁狱，盖视之同于其民，虽设领事亦不得主其权，然则领事不几同于赘旒也哉？顾我则以为转移民心，使归而向我，则断不可少焉。我昔尝至英，道经东南洋，见我宽衣博带，则必群相谓曰：“此从唐山来者。”咸来问讯，有歆羡意，我告之曰：“朝廷不日将遣使来此，苟他时能请之于朝，特设领事，藉以抚辑汝商旅，保卫汝身家。”则又感动泣下。呜呼！其人虽居处海外二百余年，购田园，长子孙，而仍守本朝之正朔，服中国之衣冠，足以见我朝威灵之远如此。自此至锡兰、苏彝士，为华人素所不至之区，其土人轻藐华人实甚，于以知华人之所至，即我皇朝德泽之所滂沛也。使领事于此宣扬圣德，铺张王灵，能为之保佑而维持之，安有不感且服，而为我所用也哉？吕宋岛华民不下五万人，其设领事也宜矣。或曰，其地水土恶劣，风浪湍急，地震风警，岁恒有之，寄旅之民，类多穷乏强悍，因是虽设领事，惮于前往，此则人情之私也。惟闽多而粤少，官斯土者，宜习闽之方言，庶下情得以上达，脱略仪文，习耐劳苦，常俸之优，足供养赡，此外则一无所私焉。但知保民而不纤毫扰民，吾民之讼狱，虽不得主，而知有冤抑者，则必为之请，廉洁以持躬，公直以行事，忠信笃敬以待土人，安见事之不易办哉？苟各处领事尽能如是，何难入万国公法之中？即不然，亦可执万国公法以与之周旋也。
　　洋泾滨海市说
　　道光壬寅，中外和议成，泰西各国咸来贸易。五口通商，以上海一隅为尤盛，计大小数十国，要皆偻指可数。其设立领事衙署，与华官文移往还者，如英吉利、法兰西、美利坚三国，其最著者也。虽设有领事，而徒拥虚名，但查核商务者，有若葡萄牙、荷兰、西班牙、意大利、瑙威、瑞颠、大黄旗［即嗹国，亦称颠麦］、日耳曼之卢卑各、旱堡、奥地里、普鲁士诸国是也。其并不设立领事，遇有船税事务兼为英辖者，如印度、包社、葛罗巴诸处是也。初至时，皆赁民屋栖止，按和约所载，北关外地皆得任与民间租赁，当时申画疆界，起讫四至，悉有官簿可稽。戊申以前，洋行寥落无几。己酉而后，日渐增构，然民间旧屋，犹栉比而居，所构仅在浦滨。癸丑八月，会匪滋事，沪城失守，城外民屋陡增，土木之工无虚日。英、法、美援和约条例，谓西商地界中，华民不得再建房屋，与苏抚吉尔杭阿筹商，必尽毁除，抚军固虑附城民居，或有匪类与贼接济也，亦利其毁。于是自北至东，民屋数千万间，无论新旧，撤弃靡遗，违令者西商以长绳曳之，稍近贼巢者火之。乃与英、法、美三国谋筑长围以困贼，城赖以破，而城外之地，尺寸土非民有矣。西商之射利者，多画地营建，略仿华制，以赁于民，昂其租息，今新街及马路侧连甍接栋者皆是也。西人之谋亦狡矣。所设洋行亦数倍昔时，顾迩来呢布等货，销售颇滞，价减税重，其利渐微，茶丝大黄，购往外洋者，亦渐不逮往年。盛即衰之机乎？每月货船进沪者，英为最多，美利坚次之，法国又次之，他国仅二三艘而已。所有开设洋行，英国亦居其大半。英人于诸国中最桀黠，工心计，贸迁有无，靡处不至。自壬寅设埠后，颇自居功，有德色，诸国实阳和而阴忌之。法国因伐国之役，缔好已密，旧隙渐忘。惟美利坚人日思以英为事，上下议院筹无虚岁，然未敢骤发也。而英自印度携贰，帑饷糜费，粤东构衅，未有已时，乃复勤远略，毋亦外强而中槁耶？新议章程中又增设牛庄、登州、海南、台湾、汕头五口，内地通商则自镇江溯流至汉口为止，西商足迹几半，中原之利只止此数。彼之货物利于吾民者，不过呢布、羽毛、哔叽、铅铁、铜锡而已，钟表、远镜巧捷之器，非尽人能购者也。而况中国之民，自有木棉丝枲足以供用，中国商贾皆已捆载洋货远贩北地，又加售货者非一国，争利者非一处，英人虽设多埠，决不能邀厚利也明矣。闻诸英国公使将去广州、汕头二埠，而于浦口、九江两处设埠通商，特令总司税李泰国请于桂中堂，执不可。以为浦口系江南之门户，浦口一去，则苏、皖两省无险可守。九江为上游之要隘，去之则雄视之势失其所据。若必欲通商，毋宁背城借一。然此亦徒有其说耳。武汉非四达之区，用兵之地乎？其系于北数省之关键者尤重也，而一旦尚割以俾之，况其他乎？彼必欲请，我自不能不许。从此中原疆土，夷夏杂糅，侏离遍市，形胜之地已与我共，真腹心之大患也。夫岂第区区上海一隅而已哉！逸史氏王韬曰，呜呼！有明之季，以澳门一岛畀葡萄牙，失策甚矣。初在欧洲，惟荷兰习于舟楫，不惮行远，于洪洋巨浸中，货物转输，市舶往来，实自荷兰创始。葡萄牙于明时，为欧洲一雄国，亦效其术，国王遣舟四出，尽历阿非利加东西两境，环行印度、麻喇甲，遍阅东南洋诸岛国，所至辄留葡人，营立埔头。隆庆时，抵粤东之澳门，请地建屋，岁纳租饷，疆臣为之代请，许之，葡人遂立埔头于香山县之濠镜，是为泰西诸邦通市中国之始。后西班牙、荷兰接踵东来，法、英继之，而祸害蔓延遂不可制。夫海口雄峙之岛，所以为中国屏蔽，亦天所以严华夷之辨也，岂可以尺寸与之！吾不解明之疆臣何以必为之请，而在廷诸臣何以竟许之也？足见明之政务宽弛，纪纲不振，文恬武嬉，而绝无一深谋远虑者。其后利玛窦入中国，播煽邪教，蟊贼民心，一时无识者流俱从之游，尊之曰西儒，流毒以至今日，靡有底止，即碎作俑者之首，犹不足以谢天下也。噫！
　　粤逆崖略
