<!-- { "loadSidebar": true } -->
　　逸民以谗被放，穷窜遐裔，困踣岑寂，罕闻理乱。昔在中土，目觏祸患，旁瞰贼情，默揣时事，思以草泽布衣，区区忠愤，上报国家，亦欲磨盾草檄，上马杀贼，请缨自效，击楫中流。横被口语，竟以罪废。杜牧之罪言，未干当世；唐衢之痛哭，何补苍生？抑至此矣，尚奚望哉！然贼祸乱之所始，流窜之所经，则可得而言焉。因为之志其崖略曰，粤寇之扰，于今十有五年矣。其始起也，非有坚甲利兵为之用也，非有英豪杰士为之谋也，非有强将悍卒为之先也，非有赢粮重货为之继也。徒以亡命者喜逞积憾，逃罪者冀缓须臾，乘机互煽，搴旗竞应，攻城裂土，僭号称尊，惨黩遍中原，沸腾半天下。于是我以坚舶利器，重帅大臣，雄师猛士，厚糈上赏御之。我力已竭，彼势未衰，既扑旋炽，已蹶再振，形涣地分，至今未能卒灭。盖斯民劫运之未终，抑或其恶未稔，天心尚有所待也。寇始起于南宁、柳州二府，劫夺成群，数百人辄统以一头目，村落间乱民迅赴响臻，多以官贪虐民为辞，时道光己酉三四月间也。西粤抚臣郑祖琛以失察地方劾永福知县张鹏万，当时寇在西省，势已披猖，此己酉七月始见于奏牍。贼中所云金田起义者，即是时也。己酉十月，贼窜永福、上思，分股潜入粤东之灵山，楚境之新宁。庚戌，有别队扰翁源者，为叶名琛所歼，无噍类。文宗皇帝御宇之元载，辛亥夏，窜及黔之古州、思恩。八月，寇目洪秀全统众陷踞永安。其扰灵山者，被剿于官军，熸焉。壬子，波山艇匪附贼，踞梧。自己酉至此，首尾几阅三载，流踞粤西，毒痡全境，十一府皆被其害，无一片完土矣。壬子二月，离永安北窜，其时已成一军。俄而围桂林，四月解围，向楚境，迭陷数邑，前锋颇锐，直抵长沙，守土文武扼御尽力，得不陷。十一月，走岳州。时楚地久不见兵革，兵惰官偷，望风靡溃，长驱湖北，渡江而南，破汉阳，陷武昌，而势遂不可制矣。癸丑春，九江、安庆前后失守，赀货山积，多以资贼。卒至金陵不守，江南鼎沸，扬、镇相继陷没，瓜步皆为贼窟，天堑之险，徒虚语耳。海宇腥秽，神州陆沉，列城无藩篱之固，上官少屏翰之寄。其时贼势几欲席卷东下，而得以竟止者，虽由向荣袭其后，盖亦天也。贼既得六朝建都之地，以为金陵自昔王气所钟，明祖始事于此，卒成帝业，妄意控喉扼要，可以传檄定天下矣。所以他城或守或弃，或不旋踵而去，独金陵一隅，受困万分之危，负嵎十年之久，而卒不出一步也。寇目既据金陵，复分道渡江，力争上游。一扰皖，庐、凤、颍、亳，惨坠涂炭，复进攻汴境，陷归德，围开封。一复夺安庆，扰南昌，而北方始患贼矣。盖贼踪飘忽无定，遇剿则他窜，俟隙则旁入。由怀庆北行，为官军所蹑，折而入于晋之垣曲，遂趋平阳、洪洞。胜保自后袭之，遂径抵燕之临、洛、栾、藁，猝与官军遇战俱伤，转赴正定，侵及畿辅，京师戒严。朝廷乃饬王大臣督励将士，力严守御，而贼又连窜杨柳青、独流、天津。于斯时也，岌乎殆哉。巡城御史永保以为京师地无险阻，防捍斯难，民少盖藏，饷糈莫给。氛患日逼，贼人游骑所及，距京二百里许，奸宄侦谍，遍于辇毂。然而胜帅、僧王奋其谟画，驻防之锐卒劲兵张其勇果，近畿之健民丁壮激其义愤，战必捷，攻必克，悍贼既摧，徒党群奔，或西扑慈野，或穷据阜城。其应援之贼，又复旁窜齐、鲁间，临清、金乡、高唐俱围而克之。鸱张狼顾，流焰尚腾，此甲寅年间也。寇目虽深踞金陵，而尚有余力，命将遣师，围侵北方，不知一举已蹶，再奋为难。贼之扰北，强弩之末，势无足忧，所以始则蚁聚蜂屯，终则土崩瓦解。谋创于胜帅，功成于僧王，卒能歼厥渠魁，倾其巢穴。林凤祥授首于连镇，李开芳生擒于冯官屯。斩馘京畿，献俘寝庙，燕、齐二境终底敉平。其有别派揭竿起应者，厦门之天地会也，起癸丑二月，灭于冬。上海之小刀会刘丽川也，起癸丑八月，灭于乙卯正月。粤东之红匪也，甲寅七月起佛山，扰踞各郡县，围扑省垣。其为党魁者，东莞则何亚禄也，惠州则集火沽也，清远则陈金刚也。蔓延邑乡，旷持岁月，粤民之好义者，贫以力，富以赀，用集厥事，以戡斯乱。叶名琛以御贼功膺赏，余匪窜于浔、梧，惟陈金刚未得即灭，至今为患。西粤为贼旧巢，甲寅正月，桂林六塘红带寇党群起，横行城野，征剿连年，时扰南楚，王葆生剪遏之功居多。此皆欲奉贼节制，而未得与贼并者也。窃计粤寇扰攘数年之间，所据之地，如吴之江、镇，皖之徽、安、池、宁、太、六，楚之汉、岳、德、黄，豫之九、饶。此外，踞非要地者尚难悉数。其顺流下驶则曾陷丹阳，扑常州，其溯江上攻则曾复陷庐州，旋得武昌，其循豫而出则曾踞越之金、衢。观其所至，令智者处此，似足以联声合势，明法立纲，策励兵众，约束行伍，举贤以自辅，爱民以自固，或可有为矣。乃乌合无大志，鼠窃寡远谋，恫怨遍神人，荼毒逮妇孺。小则为枭为獍，大则为鲸为鲵，横突乱踶，肆吞狂噬。所经之处，屋焚木刊，惨境同鬼域，积尸若崇丘，而欲以荒谬之谈，妖妄之说，愚惑黔首，盖亦难矣。又复党羽之间自兴猜贰，渐次枭夷。盖同起事者有六伪王焉，伪天王洪秀全为之长，杨秀清则伪东王也，萧朝贵则伪西王也，冯云山则伪南王也，韦昌辉则伪北王也，石达开则伪翼王也。萧、冯皆战死，杨最跋扈，善用兵，因谋杀洪未果，而反为洪所杀。韦助洪杀杨，而石举兵致讨，洪遂杀韦以自解，自是石与洪离，西窜至蜀。其他如秦日纲、罗大纲，猛悍善扑，百战不挠，后先毙命，终受天诛，贼坐是所以日蹙也。其时率兵抗贼者，向荣专扼江南，而邓绍良犄其左，托明阿角其右，官文进剿全楚，而罗泽南、胡林翼御其北，骆秉章攻其南，皖则有福济、袁甲三，豫则有塔齐布、曾国藩。并能怀愤矢忠，运谋励武，震扬天威，振作士气，横攻力拒，左捣右旋，奋其一时之才，集厥群夫之力，或蹶或张，或进或退，或取或失，或剿或抚，然皆邀天之幸，五六年间终能奏绩，克底成功。或悉数扫除，或偏师荡灭，或克芜、庐，或取九、饶，或复瓜、镇，或收武、汉，或剪三湘，或安辑徽、歙，或肃清德、抚。既歼群丑，乃集元凶。咸谓杀之足以快心，取之易于反手。岂意絷困兽犹虞其斗，剸瘠牛莫之敢尸，迟回审顾，必欲坐承其敝。向帅既没，张公继之，长围深阻，厚集固绕，内匮日形，外援告绝，众军额手，以为贼难飞越此矣。庚申春间，贼计穷势蹙，旦夕危亡，抗顺者仅见食盈旬，反正者已降书数至。然而将帅不和，形势中涣，宁失则浙撤其障，邓丧则张孤其援，众卒合哄以争糈，上天非时而飞雪。贼得以乘间而出，两炬猝投，一夫夜呼，连营狂奔，千军尽慑，曾无互战，并不相持，填坎陷坑，枕尸积骨。功隳志存，烈士殉国；鼓卧旗折，将军死绥。嗟蹈海以求生，愤开关而延盗。丹、常屏蔽，一闻一矢之御，泛舟槜李，走鹿苏台，电卷飙驰，谁其阻遏？摧名都如朽索，驱兆众若群羊，曾不浃辰，吴、越之地尽为贼有，江北诸郡再陷。呜呼！虽曰人事，岂非天哉？虽其间临安幸复，苕水犹通，犹嘘残焰于已微，支一木于将踣，亦何关于大局乎？向使三军邀颁赏而欢呼，大帅同意见而戮力，陷浙之雄聚歼于外，通款之党潜谋于内，安见天下事无所措其手也。寇既得志，更图四出。踞苏首领伪忠王李秀成也，伪官布于列邑，群贼扰乎诸乡。吴越义民始奋终靡，或忍垢崩角，或附残添翼。贼于是暴征苛敛，榷及细微，而列货云屯，流民雨集。嘻！亦异矣。辛酉一载中，进击会稽，遂并宁郡，既踞杭垣，有乃全越。湖山点缀，荡作飞灰；士女便娟，惨成枯骨；哀氓饿隶，委路仆衢；刺目伤心，所不忍言。梦梦九阍，茫茫四宇，谁得而叩之？此太元之所谓乱不极则治不形者也。今上登极，庶事一新，颁求贤纳谏之文，下哀痛责躬之诏。曾帅既办皖、豫之贼，乃得兼顾江南。安庆，岩邑也，为窟十年，拔之一旦，据乎上流，便于下溯。伪英王陈玉成，桀寇也，终为我擒，润镬伏锧，枭党艳妻，连头受戮。于是虎臣毅卒循江以来，飞炮飙轮因风而奋。贼亦天夺之魄，鬼丧其谋，开衅西雄，覆师沪渎。夫以连郡跨州之地，亡不逾时，迅同电扫。沪邑，一丸泥之封耳，而贼结队千群，连营百万，集攻者非一次，力争者非一时，瞰其富盛，必欲得而后餍，宜若难以支矣。而西人以数千之众，一战而驱之，使贼丧气挫锋，势衄财竭。由是观之，用兵之道，先在谋定力裕，器精卒锐，岂系多寡哉？爰是重臣知其能，悍贼慑其威，中外相联，指臂交助。突厥有助顺之师，回纥有效命之请，皆愿解辫受职，荷戈前驱。特简一军，俾西人统领，演习训练，号为常胜军，复邑攻城，所向攸利。海关司税李公，又从而驰诣英京，募兵售舶，不日可至。我抗其前，彼轰其后，轮船激水而风飞，炮火蔽江而雷骇，灭此朝食，抑又何难？而有识者，犹以为主客异形，攻守异势，助我者能骤往而不能久驻，我募者能暂招而不能后继，操纵之权，在彼而不在我也。况临阵并驱则心有所恃，一失其恃则馁，久与之偕，功多则骄，骄则难制，即曰贼平，譬犹割疡而补以他肉，因病拘挛而截其手足。何则？所拔者骤而毒未去也，能威其外而未能治其源也。此但知目前之因利乘便，而未遑计后日之害也。呜呼！在今日而言此，鲜不为迂谈哉。至于借师之效，则已可睹矣。狼、福则全吴之关键也，吴江则江、浙之襟带也，昆山则金阊之咽喉也，嘉、青、太郡，所以运饷继兵者也，我皆得之，贼何能为？至于上游进攻之利，则莫如克芜湖，扼长江之门户，断金陵之左臂。其围金陵，则莫如据雨花台，乘陆路之高阜，收九洑洲，截水道之要冲，又得镇江直趋其背，瓜、仪还捣其腹，则贼在金陵，譬诸鱼游釜中，烹而食之必矣。识者曰，此乃御贼之得宜，至于贼之必灭，要在拔根顾本，外振其兵力，内收其民心，而后可相忘于无事，否则亦暂灭而已。盖尝总观大势，贼虽疲敝而天下亦已病矣。贼起两粤，而楚，而豫，而皖，而吴，而越，而汴，而晋，而齐，而燕，而蜀，祲氛遍布，不可谓不远。朝廷命将推毂，如赛尚阿、李星沅、徐广缙、陆建瀛、向荣、和春，皆期以灭贼，厚委重任，不可谓不难。聚集天下之兵，则皆楚、蜀劲旅，满、汉锐师，不可谓不众。贼踞楚、皖、吴、越之地，或三四载，或几至十载，不可谓不久。然十余年间，御贼者如积防之川，障东则注西；燎原之火，扑此则灾彼。夫拔深根者难为功，顾大本者难为治，统数十万方张之师，覆十余年已敝之寇，此易为力者也。我间尝深求其故，妄谓天下之坏，不坏于贼而坏于吏，不坏于墨吏而坏于庸吏；军事之坏，不坏于无饷而坏于无兵，不坏于无兵而坏于无将；朝廷之坏，不坏于无法而坏于无人，不坏于无直言而坏于拘成格。何则？贼始本可灭，养成之者，吏也。墨吏殃民，民或乱或不乱；庸吏讳乱以酿乱，而乱斯大。竭蹶筹饷而饷未尝无，仓卒募兵而兵不可用。将能，则天下皆可练之兵；将不能，则将且为兵所用，安能用兵法者？列祖列宗所遗，至美尽善，而行法日弊，则在其人。天下事，言易而行难，则直言未必无人，乃动以成格拘之，往往沮于部议，或寝不问，此何异箝人之口于朝？如是则能言者不敢行，并能行者亦不敢言。此三者，天下致病之所由也。朝野内外已成积习，所为多苟且不终日之计。粉饰，其长技也；因循，其通弊也；蒙蔽，其权宜之大用也。至此而不知变通，殆矣。以之治兵则不能立威，以之治民则不能取信，以之柔远则远人轻我，以之理财则财匮，以之御贼则贼滋蔓，剿则不能涤其源，抚则不能善其后。我请得而妄言之。今之兵律弛矣，宽则玩，严则变，胜则骄，败则惰。弱者怯，强者黠，疲者逃，悍者虏。忘上而凌伍，不服征调，欲速反迟，不知捍卫，在前忽后，将无同死之兵，兵无可畏之将，赏不足以餍其欲，惠不足以结其心。故我谓必以立威为先。今如一旦委以数万之众，而不为之易其号令，新其耳目，虽穰苴、孙武不能行其法，吴起、王翦不能收其效也。今天下叛者众起矣，苗民逆命，回夷蠢动，捻之骚扰亦将十年，叛服不常。国家宽厚待民二百余年，今之弄兵者，非异民也，即前日之民子若孙也，奚为昔顺而今逆？民盖久有以疑我矣，积疑则生乱。朝廷加恩之诏，蠲赋之条，官吏率奉行不力，或已免仍征，或既纳始告，民遂疑我以虚文。欲办贼则不得不取诸于民，因是加税增赋，劝捐抽厘，搜无遗利，民遂疑我以重敛。夫民固甚愚，但怨上之朘我，而不知贼之能戕我；但知避贼以自全，而不知出赀拒贼，卫国即以保家。然而转移激劝之间，其权在上，故我谓必以取信为先，而于滇、黔边徼之民尤急。今一旦委之于数十郡之民，而不与之翻然更始，相见以天，实心实政，开诚布公，虽彭循、贾琮不能布其化，韩延寿、吕元膺不能著其恩，马援铜柱、诸葛天威不能格顽消戾而服其心也。今远人之势张且盛矣，其与我交久且稔矣，居我内地，驻我皇都，盖早有以窥我之微矣，而当事者，方且以瞰伺为精神，文法为礼义，虚缓为羁縻，繁缛为接纳，掩饰为权术，夸大为张国体，而不知其从旁窃笑也。夫远人非甚愚而固甚智也，今我形势能如彼之强乎？兵气能如彼之奋乎？器械能如彼之精乎？民心能如彼之固乎？财用能如彼之裕乎？大小臣工能如彼之奉命急公乎？固不必华元之告楚，子胥之料越也。我在今日，惟有画一以示之信，宽大以示之礼。或是或否，以行我之权；无诈无虞，以布我之诚。与之行事，必简必速；与之相接，不卑不亢。师其长技以失其恃，明其所学以通其情，而犹惧其或乖也。嗟呼！远情非甚难悉也。贵者不知而贱者知之，贵者不言而贱者言之，无怪乎谓其所告者妄也，所谋者非也。此辛有所以见祭而兴嗟，江统所以料远而著论也。今天下民穷财尽矣，军无半岁之赢，民无一月之蓄。已复者，流离未归，田里不治；被陷者，父子交失，兄弟相悲。夫财出于民，民穷如此，诚捐之无可捐，助之无能助，而理财者方且汲汲乎此，苟可以有利者，无不兼收并榷。然知取而不知用，知奢而不知俭，知开源而不知节流，知兴利而不知除弊。国家初定天下，进征三逆，征兵调饷，其难百倍于今。其时滇、黔、两粤、全楚皆为三逆所踞，税赋不入于官，而财未尝无，饷未尝不足，尝无如此之滥也，出无如此之费也，而所入亦无如此之多也，则在乎善用也。古之为将者，多与士卒绝甘分苦，居营苟简而不求备，一切皆以身为之先。今则不然，饮馔服御，所以供奉大员者，一切务靡，其下效之，所耗实多。多置旗帜舟炮，不惜重赀，偶不合用，皆致蠹坏。凡不急无益者，不能速罢，是皆奢之为害也。昔陶侃名将也，其以综理微密称者，则在竹头木屑，诚以节财之流，积微至巨。今以军营为市，谈兵之士、言利之徒，无益实用，徒以伴食于戎幕，肥橐于粮台。其他闲秩冗员，虚额羸卒，浮费冒支，所以消财者，非一途也。《易》曰“不节则嗟”，此之谓也。夫利者，弊之所在也。今一捐局之设，数百人倚为利窟，奸胥中饱，虚数冒开，上受虚名而蒙实怨。承办军需，率以窳物受重值，至粮台之侵冒，更不可问。诚如是，虽萧何、杜预不能转输而备其需，刘晏、苏绰不能损益而裕其用也。若夫灭贼之要，先在练兵择将。贼非能兵，在乎我战之不力，御之乖方。战御之道无他，在乎因地审机，临时决谋，运用之妙，系于一心。惟是欲平贼，必先治民，以今日之贼即昔日之民也，倘治民不善，则今日之民即可为后日之贼，是贼虽灭犹未灭也。我所以曰不能涤其源也。贼穷而受抚，今或可用之以贼攻贼，使贼尽平，将何所用？坑之则伤天地仁爱之心，放之则恐其不能安闾里耕凿之旧。明季之误，误于抚，可为前事之鉴。闯、献余党，至康熙年间始得尽灭，抚而变者非一。至于连年招慕之勇，势亦不能一旦骤撤，不撤则国家财力不堪，撤之则彼何所为生？我所以曰不能善其后也。是深望于有位者起而为之焉。呜呼！此漆室之叹，过者闻而疑焉，杞人之忧，至远而无穷期矣。无已，贼之灭否，凭诸天心；我之剿伐，尽乎人事。上下一心，励精求治，法禹、汤之罪己，思稷、契之致君。破拘墟以敷论，则事无不可行，衷恳恻以发词，则人无有弗感。弛忌讳之禁，宽指斥之诛，广招徕之路，征奇才异能之士，开直言极谏之科，务使箴阙失而绝颂谀，先空言而收实效。威以克爱，猛以济宽，信以攻心，诚以胜诈，俭以革奢，静以制动，如是而贼不平者，未之有也。是固草莽孤忠、海国羁臣所旦夕期望者也。盖古之人虽伏处菰芦，屏迹僻远，而忠君爱国之念，未尝一刻忘也。苟可以为国者，知无不言，即言不见用，或言而获戾，终不能自已，则我今日之所言，此心固耿耿如是也，庶几悲而谅之，幸无罪焉尔。
