<!-- { "loadSidebar": true } -->
　　行人之设，肇自古昔，然皆王国下逮侯邦，而诸侯亦各相聘问，藉以讲信修睦。其载于《春秋》者，行人之选，一时綦重。自是以来，折冲坛坫，焜耀敦槃，国家之强弱，国事之安危，胥系乎将命时之一言，必如宣尼所谓“使于四方，不辱君命”，斯可以当之矣。后世疆宇日廓，交际日繁，汉通西域，奉尺一之诏以羁致之阙下者，亦行人职也。于是行人所至，不在九州以内，而在四海之外。宋、元以降，东洋诸岛渐登王会，献琛赆，贡共球，遣使接迹于道，或请命于天朝，锡封颁爵，以星使之临为荣。盖王者镇抚六合，恢宏八荒，俾屏藩乎四境，原非好勤远略也，时为之也。欧洲诸国航海东来，互市于中土，无不立约设官，以权其贸易事宜，而又特简重臣，驻扎京师，诚以其国首重通商，而官即所以卫商也。又其国每以商力裕其兵力，兵力佐其商力，商之所通，兵亦至焉。水师战舰分布称雄，以是官以卫商，兵以卫官，似若有所恃而不恐。如是则其所为使臣者，或不尽在乎雍容辞令矣，而抑知有不然者，则以万国公法为执持也。《星轺指掌》一书，纪海外诸国遣使往来之事特详，凡膺海外皇华之役者，可取资焉。方今我国家提封数万重，恢乎罔外，南至于越南，北至于俄罗斯，东至于朝鲜，西至于印度。以欧洲诸国重译远交，不可不结信讲好，联两国之欢心而永万年之盟誓。此役也，固为我国从来未有之创举矣，然则衔命前往者，宜若何郑重哉。余尝受其书而读之，叹其足为我行人之一助。惟是留心西事者，争欲先睹为快。金陵叶君，爰出资重付剞劂氏为袖珍本，便于舟车携带，以广其传。庶几见是书者，得窥西国遣使命意之所在，而以忠信笃敬临之，礼义恭让持之，然后能要约于无形，战胜于不兵，薄海咸宁，越裳是宾。
　　《艳史丛钞》序
　　余少时好为侧艳之词，涉笔即工，酒阑茗罢，人静宵深，一灯荧然，辄有所作。淞滨老圃见之曰：“此黄庭坚所以遭法秀之诃，而泥犁之狱特为好作绮语者警也。”余即举而畀之祝融氏。避迹至粤，壹意治经，日从事于训诂，岂止悔其少作，方且悲夫老来。既游欧洲归，体衰多病，屏居斗室，日在茗碗药炉中作生活，稍稍流览说部，琢抉诗词，藉以消愁排闷。迩见海上尊闻阁主人集吴门秦淮画舫诸录，付之手民，播于艺苑，而如四明、邗上，则亦有《十洲春语》、《花事小录》并向时之所未见。余维前乎此者，则有三山老人之《板桥杂记》，珠泉居士之《续记》及《雪鸿小记》，后乎此者则有懒云山人之《白门新柳记》，皆足采也。夫芬陀利侍者之于广陵，懒云山人之于白下，皆从兵燹之余，重睹升平气象，患难余生，尤为幸事，是岂徒侈花月之遗闻，而作水天之闲话哉？惟是余虽吴人，自试事外，鲜入城市，山塘泛棹，但作清游，灯舫征歌，只佐谈屑。丙午之秋，应试金陵，曾识任素琴、缪爱香两校书，固是年得魁花榜，而为此中翘楚者也，他处则皆游屐所未涉。而侨寓沪中为最久，亦尝问名曲里，浪迹芳丛。月地花天，寄豪情于一醉；灯红酒绿，抒绮思于千言。曾辑《海陬冶游录》三卷，中更流窜，早付劫灰。顾沪曲章台，要以近今为极著，如入群芳会里，如游众香国中，燕瘦莺娇，花明柳媚，各擅所长。向闻山阴悟痴生、苕溪修月楼主人、沪城缕馨仙史将撰《春江花月志》，专记歇浦一隅之佳丽，诚海陬之嘉话，盛世之闲情也。鸳湖信缘生撰有《申江花史》，则又仅见一斑，无从觏其全帙。若余此录，则至今已阅二十余年矣，久为陈迹，空忆前尘，盖譬诸白头宫人谈开、天遗事矣。呜呼！廿年沪渎，阅尽繁华，一枕邯郸，竟成梦幻。无论不能按图索骥，而沧桑变易，几同令威化鹤归来，追溯曩悰，徒增屑涕。况余自同治纪元即来岭表，后此烟花之盛，亦徒得之传闻，虽迩日续有所增，而附录云云半皆耳食，然亦未始非十六七年来遥情轶事也。昔白香山离杭郡，忆妓多于忆民；杜樊川在扬州，寻春胜于寻友。余去沪滨，一星既终而又半，而梦魂犹时萦绕之，岂少壮之境难忘，欢娱之时足述，故乡风月易致怀思，海国莺花可供跌宕欤？而余之所感，要更有深于此者。抚时念事，怀古伤今，悲身世之飘零，嗟天涯之沦落，未尝不叹名士才媛同为造物之所忌也。近所集《花国剧谈》，地非一处，人非一时，有得即书，初无诠次。其中要皆红颜薄命者居多，念之每为欷歔，辄生感慨。顾此等笔墨，在有识者多以为导淫而宣欲，百劝而一惩，留意于风俗人心者惧焉。余窃谓不然，境以阅历而始知，情以缠绵而始悟，闭门羹要即在迷香洞中耳。故交红之被不暖，则神鸡之梦不醒也。世有喜于狎邪游者阅之，然后乃知情天之变幻无常，欲海之风波不定，未有不恍然若惊而怅然自失者，则此诸编作百八之钟声、万千之棒喝可也。爰加搜辑，汇成一书，拙著二种亦附其中，而统题曰《艳史丛钞》云。
　　《花国剧谈》自序
　　予辑《艳史丛钞》，凡得十种，皆著自名流而声腾艺苑者。不足，因以旧所作《海陬冶游录》三卷附焉。嗣又以近今十余年来所传闻之绮情轶事，网罗荟萃，撰为附录三卷、余录一卷，而后备征海曲之烟花，足话沪滨之风月。顾有地非一处，人非一时，芳踪胜概，足以佐谈屑，述遗闻，为南部侈繁华，为北里表侠烈。其事则可惊可愕，其遇则可泣可歌，宜汇一编，以传于世。《花国剧谈》即以此作。大抵采辑所及，剿撮居多。孟坚纪史半袭子长，扬云作文多同司马，斯固不足为病也。盖此不过为文章之外篇，游戏之极作，无关著述，何害钞胥，以渠笔底之波澜，供我行间之点缀，不亦快欤？况乎删其繁芜乃能入彀，润以藻采始可称工，本异巧偷，非同攘美。而是编命意所在，别有怅触，隐寓劝惩。慨自才媛薄福，易致飘零；名妓下捎，多嗟沦落。琼渚兰苕，徒艳同心之影；瑶台桃李，无非短命之花。或亦有将嫁而渝盟，已成而绝好者，妾徒有意，郎本无情。埋愁黄土，孤生前蝴蝶之魂；寄恨青磷，筑死后鸳鸯之冢，其可悲者一也。其有绿珠风貌，碧玉华年，彰花月之新闻，占湖山之胜地。弹彻鼙婆，暗传心事，照来镜子，自惜容颜，方期订三生附茑之缘，谢十载飘蓬之苦。乃情缘易尽，好事多磨。嗔莺叱燕，忽乖杜父之慈云；打鸭惊鸳，尤愧召公之阴雨。娟娟此豸，渺渺余怀，谁以十万之金铃，护百千之红紫，其可悲者二也。又有鸾栖枳棘，凤锁葳蕤。藏娇无地，宿非玳瑁梁间；觅梦谁家，踏遍茱萸湾口。狱称香粉，迹溷风尘，已柳怨以桃愁，复蜂狂而蝶浪。或至流离自悼，老大徒伤，虽洞可迷香而台难避债。杨柳楼边，问名日少；枇杷巷里，买笑谁来？因是忍参红蘖以逃禅，愿著黄絁而入道，其可悲者三也。别有柳枝已嫁，为大妇所不容；桃叶空迎，恨良人之见弃。贫户名姝，遽降青衣之列；豪家侍史，误为红拂之投。文君新寡，别抱琵琶；小玉多愁，难谐琴瑟。因辞金屋，遂下瑶台。其或长自侯门，生来丽质，爰求鸳偶，致误鸠媒。叹独处之无郎，令借端之有自。奸谋既售，末路谁依，因之逐水随波，落藩堕溷，其可悲者四也。呜呼！世并愁城，地多苦海。此花国中悲玉容之无主，恨绮约之难完者，当不知凡几，今所记特须弥界中一粒芥子耳。然则作艳游者，不当思及此而废然返欤？顾世有绳趋矩步之士，莫不呵嫱施为祸水，斥妍藻为淫辞，以陶情于醇酒、妇人为非。夫以娱志于歌楼舞席为伧父，不知西曲繁华无非元气，东山妓女亦是苍生，彼之记教坊而志曲院者，畴非唐代之名臣欤？仆身无艳福，而心郁古凄，仅品评名花于三寸之管，要亦空中色相而已。具大智慧者何容征实，请事观空，则以《花国剧谈》为苦海之航也可，为愁城之筏也亦无不可。
　　《日本杂事诗》序
