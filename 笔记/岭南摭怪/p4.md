<!-- { "loadSidebar": true } -->
　　金龟居三年，辞归。王感谢曰："荷君之恩，其城已完。如有外御，何以御之？"金龟曰："国祚盛衰，社稷安危，天之运也。人能修德以延之，王有所愿，何为惜之？"乃脱其爪授王曰："用此作机弩，向贼发箭，无忧矣。"言讫，遂归东海。王命皋鲁为弩，以爪为机，名曰：灵光金龟神机弩。
　　后赵王佗举兵南侵，与王交战。王以神机弩射之，佗军大败，驰于邹山与王对垒，不能正战，遂请和。王喜，许小江以北佗治之，以南王治之。
　　未几，佗求婚。王不意，以王女媚珠嫁佗子仲始。仲始诱媚珠窃觅神机弩，潜作别机换金龟爪。诈谓北归省亲，曰："夫妇之情，不可相忘；父母之亲，不可偏废。吾今归省，万一两国失和，南北隔别，我来寻汝，将用何物表我？"媚娘曰："妾为儿女，如遇睽离，情难胜矣。妾有鹅毛锦褥，常附于身处，到时即拔毛置三歧路以示之。庶得相救。"
　　仲始挟机而归。佗得之，大喜，乃举兵攻王。王恃神机弩，围棋自若，笑曰："佗不畏神机弩耶？"佗军进迫，王举弩，而神机已失，乃自奔走。王置媚珠于马后，与之南走。仲始认鹅毛而追之。王至海滨，途穷无舟楫可渡。王呼曰："王丧乎！清江使何在？速来救我！"金龟涌出江上，叱曰："在马后者，贼也。"王乃拔剑斩媚珠，女祝曰："妾为儿女，有叛逆之事以害死其父，则为微尘。如忠孝一节，为人所诈，死则化为珠玉，雪此仇耻。"媚珠死于海滨，血流水上，蚌蛤吸之，化成明珠。王持七寸文犀，金龟开水，引王入于海去。世传演州郡高舍社夜山，即其处也。佗军到此，茫然无所见，惟媚珠尸在焉。仲始抱媚珠尸，归葬螺城，化为玉石。媚珠已死，仲始痛惜不已，于沐浴处，想媚珠形体，遂投井死。后人事东海明珠，以此井水洗之，愈明洁。因避媚珠名，故呼明珠为大玖、小玖是也。
　　
　　二征夫人传
　　
　　按史记，二征夫人本姓雄氏，姊名侧，妹名贰，峰州麊泠人，交州雄将（雄一作貉）之女也。初，侧嫁于朱鸢县人诗索（一作谢素），为夫甚有节义，雄勇能决事务。时交州刺史苏定贪暴，世人苦之。侧仇定之杀其夫，乃与妹贰举兵攻定，陷交州，以至九真、日南、合浦诸郡皆应之。遂略定岭外六十五城，自立为王，始称征氏焉。建都于乌鸢城。
　　苏定奔归南海，汉光武闻之，贬苏定于儋耳郡。遣将军马援、刘隆等代击之。至浪山，夫人拒战逾年，后见马援兵势强盛，自度乌合之众，恐不能支，遂退保禁溪。援率众攻之，卒徒走散。夫人势孤，乃陷没于阵，或云登希山，不知所之。
　　世人哀之，立庙于喝江口以奉祀。凡遭灾患，人祈祷之，神灵显应。李英宗时遭大旱，命感净禅师祷雨。一日雨降，凉冷袭人，帝喜。顷之忽然而睡，梦见二女，戴芙蓉冠，绿衣朱带，驾铁骑随风而过。帝怪问之，答曰："妾即二征姊妹，奉上帝命行雨。"帝欲谆勤请益，乃举手止之。帝梦觉，感怀之。敕修造祠宇，具礼享之。后有托梦于帝，请立祠于古来乡。上从之，敕封贞灵二夫人。陈朝加封显烈制胜纯保顺名美字号，至今褒封，香火无穷焉。
　　
　　蛮娘传
　　
　　汉献帝时，太守士燮城于平江南边（今天德江是也），城之南有佛寺，有僧自西而来，号伽罗阇梨，住持此寺。能立独脚之法，人敬奉之，呼僧为尊师，皆来学道。
　　时有女名蛮娘，父母俱亡，贫苦日甚，亦笃求佛道。然讷于言语，不能与众诵经，常居厨灶捣米，采菜炊爨，以供一寺之僧乃四方学者。
　　五月间夜刻短，僧徒诵经到鸡呜时，蛮娘供厨已熟，僧徒诵经未已，未行食粥，蛮娘乃假寐于门厨中，不意忘机熟睡。僧徒诵经罢，各归本房。蛮娘当门睡，僧阇梨步过蛮娘，蛮娘歆然乃动，胞里受胎。三四月间，蛮娘有惭色而归，阇梨亦羞而去。
　　蛮娘行至三歧路江头寺居之，满月生一女，寻阇梨还之。夜间，阇梨将女就三歧路，见蓉〔榕〕树枝叶茂盛，有一蠹处深洁，阇梨付与曰："我寄此佛子，汝藏之，各成佛道。"阇梨、蛮娘将辞去，阇梨与蛮娘一杖，曰："我以此赐汝，汝还，或有岁时大旱，汝以杖棹地，地上出水，以救生民。"蛮娘敬受而还居本寺。
　　遇岁大旱，以杖卓立，地自然水涌出，民多赖之。时蛮娘九十余岁，适蓉树摧倒，流至寺前江津，蟠旋不去，民竟斫为柴，斧斤破缺，乃相率乡里三百余人，拽之不动。会蛮娘下江津洗手，戏撑之，其树转移。众皆惊异，使蛮娘拽上岸，令匠人作四佛像。斫树中，至三歧所藏女处，见已化成一石甚坚。匠人斫之，斧斤尽缺。匠人投石渊中，光芒放出，顷刻余始沉，匠人皆死。请蛮娘礼拜，借渔人入水收之，迎入寺殿，纳佛像中，其像贴以金，阇梨置号佛像曰法云、法雨、法电、法雷。四方祈祷，无不应者，皆呼蛮娘为佛母。四月初四日无病而终，葬于寺中，人以此日为佛生辰，每年是月日，四方男女常聚会其寺，游戏歌舞，世呼为浴佛会云。
　　
　　南诏传
　　
　　南诏者，赵武帝佗之后也。汉武帝时，南越丞相吕嘉不服而杀汉使安国少季等。汉武帝命将路博德、杨仆等将兵伐之，擒卫阳王建德及吕嘉等而并其国，分置守令任焉。
　　其赵氏子孙，各散四方，后复归于神符、横山空闲无人居处，实繁有徒，造作船艘，时或过海突入境内，劫掠海滨之人，戮汉守令。其民畏服，呼为南赵。其后因讹为南诏，故龙爪号焉。
　　至吴王孙权时，命戴良、吕岱等为守牧以治之。南诏自天擒山并河华、高望、横山、乌踦、海岸、吏部、长沙、桂海、望盖、磊雷之处，山高海阔，波涛险阻，绝无人迹，南诏之众居焉。常以盗劫为业，攻杀守牧，曾不能禁，其众稍盛。多以货财珠玉赂于西婆夜国，求为亲属，以相救助。
　　晋末，天下大乱，有土酋赵翁李，亦赵武帝佗之后也，兄帝众多，勇略过人，为众所服。与南诏众合，得二万余人，复以珠玉进于西婆夜国，乞隙地在近边以居之。时西婆夜国以海滨源头相杂各半，分为二路。上自夔州，下至演州，为嘉远路。杀牛马相盟，分为南诏半，赵翁李统焉。于是翁李筑于演州高舍乡，东夹海，西至婆夜国，南至横山，自立为王。
　　东晋时，命将军曹耳将兵攻之。翁李于源头险阻伏象兵击之，又出海外连山、末山以避之。彼聚则我散，彼散则我聚，朝出暮入，往复四五年间。晋军不耐山岚，死亡过半，乃退还。
　　南诏常侵掠南城、东城、长安各处，守令不能制。至唐愈盛，懿宗命高骈将兵讨之，亦不能克而还。五代晋石敬塘命司马李进兵二十万攻于涂山，南诏乃退还，附居于哀牢国边地，号头横模国盆蛮。常以掠略为业，时废时止，未曾弥息焉。〔今为镇宁府，尽入大越舆图万万世矣。〕
　　
　　苏沥江传
　　
　　唐懿宗咸通六年，命高骈为都护将军，将兵击南诏而还，遂置静海军于岭〔安〕南城，以高骈为节度使。骈通天文地理，相地形势，筑大罗城于泸江之西，周三十里，以居焉。有小江从泸江流入西北，绕过其南，回抱罗城，复流入大江。
　　时当六月间，雨水涨溢。骈乘舟顺流入小江，方里许，忽见一老人，须发尽白，容貌奇异，浴江中流，笑语欣然。骈问："臾姓名为谁？"对曰："我姓苏名沥。"骈复问："家何在？"曰："在此江中。"言讫，拍水晦暝，忽然不见，骈知是神人，名其江为苏沥江。
　　又一日方早，骈出，立于罗城之东泸江畔。见大风自起，波涛汹涌，云雾昏暗。有异人立于水上，高二丈余，身着黄衣，头戴紫冠，手执金简，空中光彩，升降飞扬。日上三竿，云气未散。骈尤惊异，欲压之。夜梦神人告曰："莫压我，我是龙肚之精，地灵之长。吾公筑城于兹，未得相见，故来见之，何压符术？"骈惊觉。
　　明日设坛转咒，以金铜铁符为压。是夜，雷轰奋迅，风雨大作，天地昏暗，神将咆哮，惊天动地。顷刻间，复见金铜铁符尽出地上，化为灰烬，飞散空中。骈尤惊异，叹曰："此处有灵异之神，不可久留，以取凶祸。"后懿宗召骈还，果被诛，以高鄩代之。
　　
　　伞圆山传
　　
　　伞圆山在南越国京城升龙城之西也。其山高一万二千三百丈，周九万八千六百里，三山罗立，峰圆如伞形，故名焉。
　　山之大王，唐僧《哀交州》纪以为山精，姓阮氏，极为灵应。旱时潦岁，祈祷御灾捍患，捷于影响，奉祀者诚敬不已。往往于晴明之日，如有幢幡之状，缥缈山谷间。随近之民，谓之山神现。
　　唐高骈在安南时，欲压胜灵迹，剖十七岁未嫁之女，去肠，以芯草充其腹，被以衣裳，坐以凳椅，祭以牲牢，伺其举动，挥剑斩之。愚弄诸神，率用此术。常以此荐伞圆山大王，见有乘白马于云端，唾之而去。骈叹曰："南方灵气未可量，旺气乌可绝也！"其灵应昭著如此。
　　初，大王望见伞圆山秀丽，乃作一条路，自白番津向伞岭之阳，行至安渊峒，又至岩泉别源之处，并作殿以休息焉。又行过右畔云梦山岭居之。或游小黄江以觅鱼，经过村落，皆作殿以〔为〕憩息之所。厥后，居民见其殿迹，遂作殿庙以事之。
　　又按鲁公《交州记并故传》：相传大王本山精，姓阮氏，与水族相誓于峰州茄宁山居焉。周赧王时，雄王十八世孙至都峰州之越池，号文郎国。有女名媚娘（神农二十七世孙女），美貌遐闻。蜀王泮求婚，不许，欲择佳婿。数日，忽见二人，一称山精，一称水精，皆为求婚。雄王请试法术。山精乃指山，山崩，出入石中无所碍。水精以水喷空，化为云雨。王曰："二君并有神通，然吾只有一女，若聘礼先至者，吾即嫁之。"明日，山精将珍玉、金银、山禽、野兽等物来献，王许之。水精后至，不见媚娘，大怒，率水族欲去夺之。大王以鱼网横截慈廉县江，水精乃别开小黄江一带，自莅仁山喝江入沱江以击伞圆山之后，又歧开小迹江以向伞圆山之前。所至甘蔗、车楼、古鸮、么含沿江之间，破掘为湾，以通水族之众。常起风晦冥，引水击王。山下民见之，即编为疏篱以护之，击相舂，大噪以救之。每见梗蓬流着篱外，射之。死者为龙、蛇、鱼鳖之尸，堵塞江。年年七八月间，常有水溢，山下所近人民多被大风、潦水，禾谷损害。世传以为水精、山精争娶媚娘云。
　　大王得神仙长生诀，甚显灵，为大越第一福神。陈朝翰林学士阮士固征西拜谒，有诗云："山似天高神最灵，心扃才扣已闻声。媚娘亦有显灵术，且为书生保此行。"后传后新增也。
