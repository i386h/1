<!-- { "loadSidebar": true } -->
　　王显太宗在藩与周荣为给事赤脚道者相显曰此儿须为宰相但无隂徳耳及长太宗爱之曰尔非儒家奈寡学问他日富贵不免面墙取军诫三篇令诵之咸平三年以使相出帅定州便宜从事忽一旦道士投刺进谒破冠褐自称酆都观主笑则口角至耳乱鬂若刚鬛谓显曰昨日上帝牒蕃魂二万至末观未敢收于防籍死于公之手者公果杀之则功冠于世然减公算十年二端请裁之显谓风狂叱起后日契丹引数万骑猎于威逺军境而梁门也防雨敌弓皆皮缓弱不可用显引兵劲袭大破之枭名将王贵辈十五辈获伪羽林印二组斩二万级筑京观于境上露布至阙朝以枢相诏归赴道数程而卒
　　杨信
　　杨信髙阳人忠朴善御士卒开寳三年为散指挥廨居直大内之北一夕终夜忽梦巨衔敕叩其寝信惊起披衣曰大廷必有警果太祖开武门急召信入禁中擒叛党杜庭等十九人隂以姓名授之离明尽为信所捕上擒至便殿不用吏鞠面诘得实悉戮于市信忽患瘖太祖惜其善抚辖以重兵之柄委之虽不能语而申呵纪律严肃有度有女童曰玉奴者天赋其慧善揣信意凡奏事及指挥賔客语论但回顾女奴尽掌其字悉能代信语轻重缓急便否避坐尽协其意病将革忽能语太祖亲幸其第信力疾扶于榻感步叙谢音词明彻至死犹叩头乞严边备无忽边障信泣太祖亦泣之翌日卒赐端玉小玦为含【并玉壶清话】












　　事实类苑卷五十六
　　钦定四库全书
　　事实类苑卷五十七　　　宋　江少虞　撰将帅才略
　　田重进
　　田重进范阳人不识字忠朴有守太宗在藩邸以酒饵赐之拒而不受使者曰晋王赐汝重进曰我只知有官家谁能吃他人酒食乎太宗极爱之后郑文寳出漕陜右上嘱付曰田某先帝宿将勇毅宣力卿善待之
　　李继隆
　　李继隆善驰驿日走四五百里征江南往来觇兵势中途遇虎射杀之与呉人战流矢中额胄坚不伤太祖欲使用谓曰升州平时献书来当厚赏汝时军中内侍数皆伺城陷事来献捷有机防时当入奏皆不愿行继隆奏曰金陵破在旦夕上问安知对曰臣在途中遇大风天地晦防城破之兆也翌日捷至太祖召谓曰果如汝所料是夜城陷均其赏在献捷之上遂除庄宅使
　　曹武毅
　　曹武毅翰魏人也曹武惠彬真定人也二曹皆著名谓之同宗翰有宏杰伟特之度能诗有玉关集领金吾日当直太宗诏与语笑曰曾览卿诗曾因国难披金甲不为家贫卖寳刀他日燕山磨峭壁定因光勒大名曹颇佳朕每爱之翰因叩谢征幽州为东路总管善风角一夕角声逆风至帐翰促令擐甲曰寇至之兆也未防果然大败其寇于城下从征幽州率所部分攻城忽得一蠏翰曰水物而陆栖失依据也而足多有救又蟹者解也其将班师乎果然其精敏率如此【并玉壶清话】
　　范文正
　　仁宗时西戎方炽韩魏公琦为经略招讨副使欲五路进兵以袭平夏时范文正公仲淹守庆州坚持不可是时尹洙为秦州通判兼经略判官一日将魏公命至庆州约范文正公以进兵范公曰我师新败士卒气沮当自谨守以观其变岂可轻兵深入即以今观之但见败形未见胜势也洙叹曰公于此乃不及韩公也韩公尝曰大凡用兵当先置胜败于度外今公乃区区过慎公所以不及韩公也范公曰大军一动万命所悬而乃置于度外仲淹未见其可洙议不合遽还魏公遂举兵入界而师次好水川元昊设伏全师陷没大将任福死之魏公遽还至半途而亡者父兄妻子号于马首防千皆持故衣帋招魂而哭曰汝昔从招讨出征今招讨归而汝死矣汝之魂识亦能从招讨以归乎既而哀恸声震天地魏公不胜悲愤掩泣驻马不能前者数刻范公闻而叹曰当是时难置胜败于度外也【东轩笔録】
　　曹玮
　　曹侍中将薨神宗亲临视之问以后事对曰臣无事可言固问之对曰臣二子璨与玮材器有取臣若内举皆堪为将上问其优劣对曰璨不如玮已而果然玮知秦州尝廵城以城上遮箭板太髙召主者令下之主者对曰旧如此乆矣玮怒曰旧固不可改耶命遣出斩之僚佐以主者老将谙兵事罪小宜可赦皆谏玮玮不听卒诛之军中慑伏西番犯塞骑报敌将至玮方饮啗自若顷之报敌去城数里乃起贯戴以帛纒身令数人引之身停不动上马出城望见敌阵前有僧奔马往来于阵前检校玮问左右曰彼布阵乃用僧耶对曰不然此敌之贵人玮问军中谁善射者众言李超玮即呼超指示之曰汝能取彼否对曰凭太保威灵愿得十五骑裹送至敌阵前可以取之玮以百骑与之敕曰不获而返当死遂至敌阵前骑左右开超射之一发而毙于是敌鸣笳啸而遁玮以大军乘之敌众大败出塞穷追俘斩万计改边凿壕西番由是慴伏至今不敢犯塞每言及玮则加手于顶呼之为父云玮在秦州有士卒十余人叛赴敌中军吏来告玮方与客奕棋不应军吏亟言之玮怒叱之曰吾固遣之去汝再三显言耶敌闻之亟归告其将尽杀之【涑水记闻】
　　李继伦
　　端拱中或言威逺军粮运而不续敌乗其虚将欲窥取朝廷急遣天府李继隆发镇定卒万余防送刍粟数千辎重得实其廪敌谍报之率精锐万余骑邀于中道时李继伦为沿边都巡检领步骑千巡徼边野忽当敌锋蔑视而不顾劲欲前掠继伦谓麾下曰敌气锐于进吾当卷甲衔枚掩其后以击之彼但勇行必忘其后岂虞我之至耶遂饱秣饮膳饵其夕懐短兵嘿逐其后至唐河天未明敌骑去我军将近遂释鞅防食罢将战举兵一鏖如拉枯折朽于越且举方食短兵击折一臂乗马先遁一皮室击死皮室者敌相也分飞溃乱自相蹂践【阙】　之意遂已继伦面色黎黒边人相诫曰黑大王不可当后淳化中著作孙崇諌陷敌北归太宗召见面诘边廷事崇谏备奏唐河之役上始尽知之叹曰奏边者忌其功不状其实以昧朕非卿安知遽加防御使
　　许骧
　　许骧知益州归首奏乞预为剑外之备上怪问之骧曰臣解任时实无烽警富民浮窳易扰难安以物情料之但恐啸聚不可测耳既而李顺果叛时皆服其先见
　　张鉴
　　李顺叛朝廷王继恩讨之既平除张尚书咏知益州继恩等素失督御之略师旅骄狠咏宻奏乞命近臣分屯师旅以杀其势朝廷命张鉴往之上召对后苑门鉴虽进士本出将家奏曰成都新服军旅未和闻使命遽至变易戎伍虑有猜惧变生不测乞假臣安抚之命臣至彼自措置上嘉纳果以川峡分为益持利夔四路代还拜谏议【并玉壶清话】
　　武行徳
　　武行徳太原榆次人身长八尺余絶有膂力以负薪自给里人号为一各柴晋祖在镇州日因出猎行徳方入城鬻薪避道左晋祖见其魁岸驻马问之怪所负薪多于常令左右数人不能举竒其材因留帐下后至节帅中书令国初终太子太傅
　　呼延賛
　　呼延賛以武勇为卫士直长自言受国恩深誓不与契丹同生徧刺其体作赤心杀契丹字涂以黑文及其唇内亦刺之鞍鞯兵仗戎具什器皆作其字或刺绣雕刻朱熏为之召善黥之卒横剑于膝呼其妻责以受重禄无补报当黥面为字以表感恩之意茍不然者卒断其首举家皆号泣以为妇人黥面非宜愿刺臂许之诸子及仆妾亦然尝延一举子亟走不敢还顾賛曰是家必与我异卒不留之矣賛作破阵刀降魔杵鞭幞头两旁有刃皆重数十斤乌骓马绯抺额慕尉迟鄂公之为人自称小尉迟母姓李拜郑州灵王像为舅自称甥以其子病割股肉以为羮食之数子亦有膂力日夕课其击剑驰射枪鬭蹶张挠强持棰挺相击挞殆无完肤幼子才百晬服襁褓持登城楼掷于地不死人问其故曰聊试其命耳为忠佐都军头每至直舍中内侍近臣多环绕之賛取佩刀刺胞出血召从吏濡墨为书奏言乞捍边杀敌内侍或戏曰何不割心明忠賛笑曰我非爱死但契丹未灭徒轻掷其躯耳出刺保州奏太宗曰臣服饰竒异所过多观者壅遏愿勅郡县发卒遮列清道上笑而不许至团练使领军头
　　郭进
　　郭进少以壮勇依汉祖于太原开国歴刺史团练使国初选洛州防御使为西川巡检以镇太原进御军严而好杀部下整肃每帅师入晋境无不克捷太祖因遣卒戍西山必语之曰汝軰当谨奉法我犹赦汝郭进杀汝矣尝择御龙宫三十人麾下押阵头与晋人战多退进剑斩十余人奏至上方御便殿故作厉声曰御龙宫千百人中始选择得二三而郭进小违节度遽杀之诚如此垄种健儿亦不足供矣潜遣中使谕进曰恃其宿卫亲近骄倨不禀命戮之甚得宜矣进感泣由是一徃精勇无敌上为治第令防堂悉用瓦有司言亲王公主始得用此进何得用之上曰进事国尽忠我得之岂不似吾子有何不可哉太祖征太原北戎自右岭关入援进大破之献俘行在暴于城下并人防气遂约降以功髙负气监军田钦祚所为不法进屡以语侵之钦祚心衔之因诬以他事进不能甘自缢死太宗微知之黜钦祚终其身不复用【杨文公谈苑】
　　曹太尉
　　曹太尉玮知秦州立遵内寇是时公方灼艾才数壮猝起应敌指挥号令及事定灸疮愈瘢大数寸盖用力气使然也曹公在边藩部有过恶者皆平定之毎以饯将官为名出郊而兵马次序以食品为节若曰下某食即某队发比至水饭则捷报至矣大帅料敌当如此【东斋襍亊笔纪】
　　二
　　唃嘶啰唐吐蕃賛普之后据邈川之宗哥城尽有河隍之地祥符中用番僧立遵之防将众十万穿古渭州入寇时曹玮以引进使知秦州领骑卒六千守伏羌城闻贼已过毕利城玮率诸将渡渭逆之遂合战于三都谷贼军虽众然器甲殊少在后者所持皆白棓毛连以备刼虏而已玮知其势弱不足畏欲以势凌之自引百骑穿贼阵出其后升髙指挥军中鼓噪夹攻贼大溃斩首二千级明日视林簿间中伤及投崖死者万计玮之威名由是大震唃氏自此衰弱矣
　　杨无敌
