<!-- { "loadSidebar": true } -->
　　近年钱惟演刘筠首变诗格学者争慕之得其标格者蔚为佳咏二君丽句絶多如惟演奉使涂中云雪意未成云着地秋声不断雁连天又云客亭厌见名长短村酒那能辨圣贤送僧游楚云宿舍孤烟起行衣梦凉张并州云戈矛巡雾夕钟鼓宴花晨章衢州云平槛晚波吴舫渡绕城春树越禽飞章南安云离人南浦多春草越鸟栖枝有早梅刘潭州云坐激鲜颷湘竹晚树寒凉越禽归李太仆北使云汉月随移帐燕鸿伴解鞍何袁州云疏钟静起军城晚华表双髙水国秋陈江陵云深沈珠网通归梦紫翠春山接去舟太一宫云神庭古栢啼乌起斋室虚帘宿雾通送人云思满离堂酒魂惊客舍乌髙泉州云东南一尉霄烽息西北髙风晚望迷章分亭云小郊原连苦雾夕阳楼阁照丹枫东封应制云羽毛相野驾宴喜鲁郊民送余之处州云轻颷使车逺明月直庐空张仆射判河阳云緑野桑麻连泗水黄钟歌吹拥千兵孙永兴云鱼尾故宫迷草树龙鳞平隰自风烟汉武云五候东溟邀鹤驾几穷西极待龙媒公子云歌翻南国桃根曲马过章台杏叶韀槿花云欲作飞烟散犹怜返照迟荷花云泪有鲛人见魂须宋玉招禁中鹤云天渊风多秋思辽海烟波失旧期无题云有时盘马防游懒尽日投壶笑未囘又曰春瘦已寛连理带夜长谁有辟寒金元夜云九枝火树连金阙万里霜轮上璧珰马延州云沃野桑麻涵细严城鼓角送残阳刘筠禁直云势宫城濶秋城禁树多陜州从事云角迥含商气桥长断落尘周贤云崎岖一乗传憔悴五羊皮章南郑云甲士气豪汉俗丙鱼味美敌吴乡李太仆北使云望月卿曹重占星使者贤送僧云卷袖斋钟断搘笻岳余僧崇惠云醉令难同社仙鵞好换书叶金华云柔桑蔽野鸣雏雉髙柳含风变早蝉刘潭州云前席久虚温室树心旌无奈楚风长又云沙禽两两穿铃阁江草依依接射堂章九陇云溪牋未破水生砚炉酒新烧雷满天又周贤良云春风乱莺啭夕雾一鸿冥张岭南云山月愁子风涛怒鳄鱼西巡云龙驾昌明御天旗水一神张婺州云大野几星分婺女清风万古感顔乌章南安云岭云夏变梅蒸早越贾秋藏桂蠧多西京首坐云萦河带绕中天濶碧落星悬大士居题雪云刘伶醉席梅花地海客仙槎粉水天利州转运云鸱蹲野芋难为食雪积盐泉久置宫章分宁云鹤伴鸣琴听事晚鸟惊调角武城秋处州云朱饰两轓巡属邑月留双笔在中台阁宿云二让月临承露掌九雏乌绕守宫槐又云酒供砚滴濡毫冷太守更筹沃漏长雪【阙】云已囘隣面三年粉又结寒蚕几茧氷汾阳道中云鼓音【阙】　绳逺舞节鸣鸾玉步迟杨洪州云桃叶横波人共醉剑光射斗狱常空李秦州云右墄独登温树宻前旗双抗岭云南刘潭州云洛田荒二顷楚浪涨三篙槿花云吴言何薄命楚梦不终朝宫词云难销守宫血易断舞鸾肠又云虹跨层楼绕萤飞下苑凉夏日云云容倐变千峰险草色相沿百带长新蝉云翼薄乍舒宫女鬓蜕轻全解羽人尸公子云行庖爨蜡雕胡熟求埒铺金汗血骄明皇云棃园法部兼胡部玉辇长亭更短亭荷花云湔裙无限水障袂几多风别墅云云际寻撞技花间笑壁楼无题云荷心出水终无定萝蔓从风莫自持又云藻井风髙蛛壊网杏梁春暖燕争泥咏梨云先时樱熟烦羊酪信逺梅酸损瓠犀洞户云宻鏁香云深处户乱飘梨雪晚来天赠希聿云吟余雪散叶话久麈遗毛夕阳云塞迥横烟紫江清照叶丹闺中云笼禽思陇树洞犬识秦人柳絮云平沙万里经春雪广陌三条尽日风属疾云帘鸣风笑厨烟絶月树乌惊药杵喧灯夕云金吾抱箭催壶水玉宇来风满砌蓂禁中云万年宫省树五色帝家禽其警句絶多此但所记者耳
　　近世释子诗
　　公尝言近世释子多工于诗而楚僧惠崇蜀僧希尽为杰出其江南僧元净梦【阙】浙右僧宝通守恭行肇鉴微简长尚能智仁休复蜀僧惟凤皆有佳句惠崇赠裴太守云行县山迎舸论兵云绕旗髙生山阁坐云对语淮潮起题诗楚月新周达州云锁城山月上鸣角海鸥惊东林寺云鸟归松堕雪僧定石沈云光梵师云梵容存古像唐语入新诗明大师云门掩前朝树心悬别郡峰送李堪云秋声动羣木暮色起千山希尽雁荡山云来书逢岁晚去梦歴峰危广南陈转运云春生桂岭外人在海门西僧东归诗云帆影随寒雁经声隐暮潮宋承防林亭云雪溜悬危石棊灯射逺林赠僧云漱齿水溪逺开禅雪屋深送人云玉绳天濶逺金折海【阙】　句学士云晓天金马路晚岁石霜心寄人云山日秋光短江虹晚影低新津尉云剑月啼猿苦江沙濯锦寒北宫书亭云花露盈虫穴梁尘落燕泥登上人云寄禅关树老乞食塞城荒僧归新安云风泉旧听僧改云穴曾行鸟径残春山云芳树寻云老孤泉落石危送人归南海云落日横秋岛寒涛兀夜船宝通题相国寺云下朝人天香入出定僧迎御仗来守恭佛迹峰云布发人来絶衔花鹿去多朝海峰云影落阳侯宅髙连觉帝居行肇送僧云听锡樵停斧窥禅客立门送人之鄞江云江深鼇背出帆影斗边飞简长送人归宁云烟垒沈寒角霜空击怒雕尚能送僧归浙右云霜州枫落冷水馆月生寒送僧归四明云古寺山光满重城海气遥送人云西风随雁急寒柳向人疎孙大谏知永兴军云关河虎符重殿阁兽镮闲智仁溪居云寒声病叶落晓色冻云开僧归天台云路遥无去伴山叠有啼猿冬夕云风灯易灭雪屋夜偏长休复送道士西游云日暮长安道秋深太白峰惟凤秋日送人云去路正黄叶别君堪白头哭度禅师云海客传遗偈林僧写病容皆公之所举畧记之云尔公又言应集当代名公诗为笔谈时有下江吴僧闻之竞以诗为贽择其善者多写入笔谈中
　　唱和聨句
　　唱和聨句之起其源逺矣自舜作歌臯陶飏言赓载及栢梁聨句顔延年有和谢监晖有和伏武昌登孙权故城等篇梁何逊集中多聨句至唐朝文士唱和聨句固多元稹作春深题二十篇并用家花车斜四字为韵白居易刘禹锡和之亦同此四句令狐楚所和诗多次韵起于此凡聨句或两句四句亦有对一句者谓之辘轳体【见杨文公谈苑】
　　李白词
　　平林漠漠烟如织寒山一带伤心碧暝色入髙楼有人楼上愁玉阶空伫立宿鸟归飞急何处是归程长亭连短亭此词不知何人写在鼎州沧水驿楼复不知何人所撰魏道辅泰见而爱之后至长沙得古集于子宣内翰家乃知李白所撰
　　杜工部诗
　　陈舍从易当时文方盛之际独以醇儒古学见称其诗多类白乐天盖自杨刘唱和西昆集行后进学者争效之风雅之变谓之昆体由是唐时诸诗集几废而不行陈公时偶得杜集旧本文多脱误至送蔡都尉诗云身轻一鸟其下脱一字陈公因与数客各拈一字补之或云疾或云落或云趂下莫能定其后得一善本乃是身轻一鸟过陈公叹服以为虽一字诸君亦莫到也
　　九僧诗
　　国朝浮图以诗名于世者九人故时有集号九僧诗今不复传矣余少时闻人多称其一曰惠崇余八人者忘其名字也余亦略记其诗有云马放降来地雕盘战后云又云春生桂岭外人在海门西其佳句多类此其集已亡今人多不知其所谓九僧者矣是可叹也
　　周朴诗
　　唐之晚年诗人无复李杜豪放之格然亦务以精意相髙如周朴者措思尤艰每有所得必极雕琢故时称其诗曰锻链虽未及成篇已播人口其名重当时如此而今不复矣余少时犹见其集其句有云风暖鸟声碎日髙花影重又云晚来山鸟閙过杏花稀诚佳句也
　　评梅蘓二家诗
　　圣俞子美齐名于一时而二家诗体特异子美笔力豪肆以超迈横絶为奇圣俞覃思精微以深逺闲淡为意各极其长虽善论者不能优劣也余尝于水谷夜行诗略道其一二云子美气方雄万窍号一意有时肆颠狂醉墨洒滂霈譬如千里马已发不可杀盈牋尽珠玑一一难拣汰梅翁事清切石齿潄寒瀬作诗三十年视我犹后辈文辞愈精新心意虽老大有如妖娆女老自有余态近诗尤苦硬咀嚼且难嘬又如食橄榄真味久愈在苏豪亦气轹举世侵惊骇梅穷独我知古货今难卖语虽指二子谓粗然不能优劣之也

　　事实类苑卷三十八
<子部,杂家类,杂纂之属,事实类苑>
　　钦定四库全书
　　事实类苑卷三十九　　　宋　江少虞　撰诗歌赋咏
　　王建宫词
　　王建宫词一百首多言宫禁中事皆史小说所不载者徃徃见于其诗如内中数日无呼唤搨得滕王蛱蝶图滕王元婴髙祖子新旧唐书皆不着其技能惟名画録畧言其善画亦不云其工蛱蝶也惟见于建诗耳或谓今人家亦有得其图者唐世一艺之善如公孙大娘舞劔器若曹刚琵琶米嘉荣歌皆见于唐贤诗句遂知名于世当时山林田畆潜德隐行君子不闻于世者多矣而贱工末艺得所附托乃垂于不朽盖各有幸有不幸焉
　　钱文僖郑工部题咏
　　西洛故都荒台废沼遗迹依然见于诗者多矣惟文僖公一联最为警絶云日上故陵烟漠漠春归空苑水潺潺裴晋公緑野堂在午桥南时适张仆射齐贤家仆射罢相归终日与賔客吟宴于其间惟郑工部文寳一联最为警絶云水暖鳬鸥行哺子溪深桃李卧开花人谓不减王维杜甫也钱公好句尤多而郑句不惟当时人莫及而其集中能及者亦少
　　韩吏部
　　退之笔力无施不可而尝以诗为文章末事故其诗曰多情怯酒伴余岂作诗人然其资谈笑工谐谑叙人情状物态一寓于诗而曲尽其妙此在雄文大手故不足论而予独爱其工于用韵也盖其得韵寛则波澜横溢泛入旁韵乍还乍离出入回合殆不可拘以常格如此日足可惜之类是也得韵窄则不复旁出而因难见巧愈崄愈奇如病中赠张十八之类是也余因与圣俞论此以为譬夫善驭良马者通衢康陌纵横驰逐惟意所之至于水曲蚁封疾徐中节而不差跌乃天下之至工也圣俞戏曰前史言退之为人木强若寛韵可自足而輙旁出窄韵难独用而反不出岂非其拗强而然欤坐客皆笑之也
　　白云楼
　　郢州白云楼素多题咏一日郡守倅燕集是楼方命坐客赋诗刘木賔以心恙覊置是郡不得预防遂使人持诵以献才致萧散尽江山之胜一座为之阁笔诗曰江上楼髙十二梯登临偏与白云齐人从别浦经时去天向平芜尽眼低寒色不堪长黯黯秋光无奈更凄凄栏杆曲尽愁无尽水正东流日正西
　　华清宫
　　临潼县灵泉观即唐之华清宫也自唐迄今题咏者不可胜纪自老杜五言长韵并三絶洎郑嵎津阳门诗外少得佳者本朝张文定陈文惠洎前进士杨正伦虽非绮靡而义理可取文定诗曰当时不是不穷奢或乐升平少叹嗟姚宋未亡妃子在尘埃那得到中华文惠诗曰百首新诗百意精不尤妃子即尤兵争如一句伤前事都为明皇恃太平正伦诗曰休罪明皇与贵妃大都衰盛两随时惟怜一派温泉水不逐人心冷暖移又郑文寳诗只见开元无事乆不知贞观用功深皆为知音所赏
　　酒帘
　　王逵以祠部员外郎知福州尚气自矜福州有当垆老媪常酿美酒士人多饮其家有举子谓曰吾能与媪致数千媪信乎媪曰倘能之敢不奉教因俾媪市布为一酒帘题其上曰下临广陌三条濶斜倚危楼百尺髙太守若出喝道者必令媪卸酒帘但佯若不闻俟太守行马至帘下即出卸之如见责稽缓即推以事故谢罪而已必问酒帘上诗句何人题写但云某尝闻饮酒者好诵此二句言是酒望子诗媪遂丐善书者题于酒帘上适王经此对如其言大喜媪至府与钱五千酒一斗曰赐汝作酒本诗乃王咏酒旗诗生平最为得意者
　　相思河
