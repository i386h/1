<!-- { "loadSidebar": true } -->
　　翟守素北海人太宗时以【阙】　使宪州刺史往征梅山洞夷人值霖弓弩箭筋角解弛守素令削木为弩平旦敌奄至众弩尽发贼走平其巢穴
　　李仲贵
　　李仲贵孟州人五路讨继迁为麟府州浊轮塞路都部仲贵对因言贼居砂碛逐水草便于战鬭利则进不利则退今五路齐入彼闻兵势不能接战欲追则人马困乏将守则城无坚垒贼若未平仲贵等何顔复见陛下太宗喜出御剑赐之后果无功追念其言命为并代副都部署【并东轩笔録】
　　王汉忠
　　王汉忠字希杰徐州人真宗尝曰汉忠知书好学帅臣不易得也累为保静军节度使每行师诘旦必焚香祝曰愿军民无犯吾令违者一毫无贷故所部无盗贼性刚果不务小节好为诗慕贾岛李洞之体以故羣帅不恱后为祁宁环庆部署坐违诏无功责为左屯卫上将军襄州安置
　　郭遵
　　康定元年三月癸酉韩琦奏昨者夏虏寇延州有西路都巡检使侍禁阁门祗郭遵从刘平与贼战跨马舞二劔以出大呼云欲鬬将者乎问诸将无敢过敌者遵独请行自上马舞二铁简与贼格鬬贼应手脑碎余众遂却顷之遵又横大掘刀率百余人进陷虏阵至其帐前而还凡三出三入所杀者几百人遵马倒为贼所害闻贼中皆叹服其勇也乞优赐褒赠及録其子孙诏赠遵果州团练使母妻皆封郡君诸子悉除供奉官侍禁殿直兄弟以差拜官
　　文潞公
　　枢宻直学士明镐讨贝州乆未下上深以为忧问于两府防知政事文彦博请往督战八年正月丁丑以彦博为河北宣抚使监诸将讨贝州时枢宻使夏竦恶镐所请多从中沮惟恐其功成彦博奏今在军中请得便宜从事不申覆上许之闰月庚子朔克贝州擒王则初彦博至贝州与明镐督诸军筑距闉以攻城旬余不下有牢城卒董秀刘炳请穴地以攻城彦博许之贝州城南临御河秀等夜于岸下潜穿穴弃土于水昼匿穴中城上不之见也乆之穴穿自教塲中出秀等以褐袍塞之走白彦博选敢死二百命指使将之衔枚自穴中入有虞杨遂请行许之遂白军士中有病欬者数人不可去请易之从之既出穴登城杀守者垂絙以引城下之人城中惊扰贼以火牛突登城者不能拒颇引却杨遂力战身被十余鎗援鎗贼牛牛却走至村舍官军追围之则犹着花幞头军士争趋之部署王信恐则死无以辨以身覆其上遂擒之【阙】吉死于乱兵不知所在彦博请斩则于北京夏竦奏言所获贼魁恐非真遂槛车送京师斩于马市董秀刘炳并除内殿崇班
　　种世衡
　　初赵元昊既陷安逺塞门塞朝廷以州堡塞多徒分兵力其逺不足守有悉弃之而虏盗内侵为边患大理寺签书保大军节度判官事种世衡建言州东北二百里有故寛州城修之东可通河运路北可以扼敌要冲诏从之命世衡率兵董其役且城之城中无井凿地百五十尺始遇石而不及泉工人告不可凿众以为城无井则不可守世衡曰安有地中无水者耶命工凿石而出之得石屑一器酧百钱凡过石数重水乃大发既有且甘城中牛马皆足自是边城之无井者效之皆得水诏命其城曰青涧以世衡为内殿承制知城事
　　二
　　世衡字仲平放之兄子衡少尚节以防补将作监主簿累迁太子中舍尝知武功县用刑严峻杖人不使拘絷之使自凭栏立砖上受杖杖垂毕足或落砖则更从一数之人亦从其威信或有追呼不使人执帖入乡村但以片纸牓县门云追某人期某日诣县庭其亲识见之惊惧走告之皆如期而至
　　三
　　后通判鳯阳知州王章献太后姻家也尝以私干世衡不从乃诱王和谦使诣阙讼寃而隂为之内助世衡坐流窦州章献崩龙图阁直学士李纮奏雪其罪复卫尉寺丞后知渑池县葺舘舍计什器乃至砧臼匕筯无不备客至如归由是声誉大振自见县旁山上有庙世衡葺之其梁重大众不能举世衡乃令县干剪髪如手搏者驱数对于马前云欲诣庙中教手搏倾城人随往观之既至而不教谓观者曰汝曹先为我致庙梁然后观手搏众欣然趋下山共举之须臾而上其权数皆此类
　　四
　　初至青涧城逼近虏境守备单弱刍粮俱乏世衡以官钱贷商旅使致之不问所出入未防仓廪皆寔以教吏民习射虽僧道妇人亦习之以银为射中的者輙与之既而中者益多其银重轻如故而的渐厚且小矣或争徭役优重亦使之射射中者得优处或有过失亦使之射射中则释之由是人人皆能射士卒有疾者常使一子视戒以不愈必治之抚养羌亲属人得其懽心争为之用寇至屡破之待部落家人遇有功者或解所服金带或撤席上银器以遗之比数年青涧城遂成富强于延州诸寨中独不求益军中刍粮
　　五
　　洛苑副使知青涧城世衡为属吏所讼不法事按騐皆有状鄜延路经略使厐公奏世衡披荆棘立青涧城若一一拘以文法则边将无所措手足诏勿问顷之世衡徙知环州将行别厐公拜且泣曰世衡心肠铁石也今日为公下泪矣
　　六
　　庆厯三年春范文正公巡边至为环庆经略使知环州以属羌多懐二心宻与元昊通以种世衡素得羌属心而青涧城已完因奏徙世衡以镇抚之有牛奴讹素倔强未尝出见州官闻世衡与约明日当至其帐慰劳部落是日雪深三尺左右曰奴讹凶诈难信且道险不平世衡曰吾方以信结诸部可失期耶遂冐雪而往既至奴讹尚寝世衡蹴起之奴讹大惊曰吾世居此山汉官无敢至者公乃不疑我耶帅部落罗拜皆感激心服
　　七
　　羌酋苏慕恩部落最强世衡皆抚而用之尝与恩饮出侍姬以佐酒既而世衡起入内潜于壁隙窥之慕恩窃与侍姬戏世衡遽出掩之慕恩惭惧请罪世衡笑曰君欲之耶即以遗之由是得其死力诸郡有贰者使慕恩讨之无不克
　　八
　　世衡尝以罪怒一番落将杖其背僚属为之请莫能得其人杖已奔赵元昊甚亲信之得出入枢宻院嵗余尽伺得其机事以归众乃知世衡用为间也
　　九
　　环原之间属羌有明珠灭藏康奴三种最大素号横猾抚之则骄不可制攻之则险不可入尝为原州患其北有二川通于下虑三川之间有古细腰城庆厯四年防知政事范文正公宣抚陜西命世衡与知原州将皆共城之世衡先遣人诱説夏虏以故及出兵争之世衡以钱募战士昼夜板筑旬日而成乃召三种酋长谕以官筑此城为汝御冦三种既出其不意又援路已絶因而服从世衡在役所得疾明年正月甲子卒属羌朝夕聚哭其柩者数日青涧环州吏及属羌皆画像事之八子诂诊咏谘谔防记谊
　　十
　　初洛范副使种世衡在青涧城欲遣僧王嵩入赵元昊境为间召与之饮谓曰虏若得汝考掠求实汝不胜痛当以实告耶嵩曰誓死不言世衡曰先试之乃缚僧于庭而掠之数百嵩不屈世衡曰汝真可也时元昊使其妻子兄弟令之旧野利旺荣及刚浪峻公将左右厢兵公最用事世衡使嵩斋为民服书诣旺荣且遗之枣及画旺荣锁嵩囚地牢中且半嵗矣防元昊欲复归中国而先耻自言乃释嵩囚使旺荣遗边将书复遣教练使李文贵送嵩还曰向者种略书意欲更求通和耶边将送文贵及嵩诣延州时厐公为经略使已奉朝防招纳元昊始遣文贵往来议其事奏嵩除三班借职
　　王罕
　　王罕侬智髙犯广州罕为转运使出巡至梅州闻之而还仲简使人间道以蜡丸告急且召罕罕从者才数人问曰围城何由得入曰城东有贼所不到处可以夜缒而入罕曰不可进至惠州广民跃马求救曰贼围城急县人皆反相杀掠死伤蔽野罕曰吾闻之先父曰凡有大事必先询识者而后行之无人则询老者也乃召耆老问之对曰某家客户十余人今皆亡为贼矣请集客以卫其家罕曰贼人多于庄客何以御之乃召每村三大户与之帖使人募壮丁二百人又帖每县尉募弓手三千人以自卫捕得暴掠者十余人皆自要斩之又牒知州知县县令皆得擅斩人一夕乡村肃然罕为募民骁勇者以自随得三千人船百余只制旌旗钲鼔长驱而趋广州蛮兵数十人来逆战却之蛮皆欵兵聚于城西乃开南门作乐而入罕不视【阙】登城子死于贼人之手而不哭树鹿角于南门之西以拒蛮自是南门不复闭矣凡粮用皆自南门而出入东闗主簿黄固知州侍其渊罕以其忠勇与之共守蛮众数万皆所掠二广之民也使之昼夜攻城为火车顺风以焚西门六月城上人不能立军校请罕下城少休息罕欲从之渊奋剑责军校曰汝曹竭力拒敌则犹可以生若欲溃去纵不为贼所杀朝廷亦当族汝全部欲何之罕乃止士气百倍蛮军不能克而退提刑鲍轲率其孥欲过岭北至雄州萧勃屇之乃自逓一奏又召罕至雄州计事罕不来又奏之谏官李兊奏罕只在广州端坐及奏罕退走围解罕降一官信州监视应赏不自言黄固当围城最输力【阙】而唐勘有不足亦得罪成功亦不録
　　任福
　　康定元年秋夏虏寇保安军镇戎军九月二十日环庆路部署知庆州任福谋袭夏虏白豹城及骨咩族以牵制虏势使来路巡简任政华沙寨主胡永锡击骨咩族使鳯川寨监押【阙】直刘世卿将广神虎二指挥防华沙又使淮安镇都监刘政监押张立将立超而谷寨与寨主簿共击近寨诸族期以二十日丑时俱发福以十六日夜闭门后授诸军甲十七日未明出兵城门非从行兵无得辄出一人声言巡边是日宿业乐镇十八日晚入柔逺寨十九日犒设柔逺诸蕃部禁止毋得离城宻部分诸将使注泊都监王懐政次白豹城西断神树移来路北都巡检范全攻其东断金汤之路柔逺寨主谭嘉攻其北断叶市之路供奉官王庆走马承受石全攻其南击赏渥等族驻泊都监武美主入城鬭敌福以大军驻于城南照管防应是日引兵柔逺寨置蕃官等于福马前而行凡七十里二十日丑时至白豹城各分【阙】时攻城夘时克之悉焚其伪置李太尉衙置酒税务仓草塲及民居室四十里内禾稼积聚诸将分彼族帐四十一擒伪署张团练杀首七人斩获一百五十余级虏牛马羊槖駞七千余头器械三百余事印记六面伪宣敕告身及蕃书五十通军士死一百六十四人以范全及蕃官廵检赵明为殿而还
　　范雍
　　知延州范雍奏前日赵元昊悉众入寇陷金明寨执都监李彬父子遂攻安逺寨永平寨安逺最居极边贼斫壊两重门攻第三重门监押侍禁邵元吉缒下军士斫退贼兵复夺得城门拒守数日贼遂合众屯于州城之三川口列十余寨二十三日贼分兵出东西之城后及两城之间呼噪射城上人城上诸军发矢石击贼死者甚众遂不敢攻贼引兵退其守城将佐辖卢守勤等谨条以其功乞超资酧赏以励后来又奏栲栳塞主殿直髙益监甲殿直韩遂安寨主供奉官蔡咏奉职曹度借职王懿皆死于贼邵元吉及寨门寨主供奉官髙延徳权押右侍禁王继元永平寨主左侍禁郭延珍权监押右侍禁王懿皆有拒守之功诏死事者优与赠官仍赙钱绢録其子孙元吉迁西头供奉官阁门祗候充安逺塞主
　　王吉
　　庆厯初赵元昊围麟州二十七日城中无井掘地以贮雨水至是水竭知州苗继先拍泥以涂膏积徇大箭贼有谍者潜入城中出告元昊城中水已竭不过二日当破元昊望见涂积曰城中无水何假涂积斩谍者解围去麟州之围苗继先问募吏民有能通信求援于外者通引官王吉应募继先问须几人从行吉曰今虏骑百重无所用乃自髠髪衣服挨弓矢赍粮诈为虏人衣缒而出遇虏问则为虏语答之两昼夜然后出虏寨入城中皆呼万嵗及围解诏除吉奉职本州指使
　　二
