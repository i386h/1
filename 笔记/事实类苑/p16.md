<!-- { "loadSidebar": true } -->
　　事实类苑卷十二
<子部,杂家类,杂纂之属,事实类苑>
　　钦定四库全书
　　事实类苑卷十三　　　　宋　江少虞　撰徳量智识
　　向文简
　　真宗皇帝时向文简除右仆射麻下日李昌武为翰林学士当对上谓之曰朕自即位以来未尝除仆射今日以命敏中此殊命也敏中应甚喜对曰臣今日早俟对亦未知宣麻不知敏中何如上曰敏中门下今日贺客必多卿徃观之明日却对来勿言朕意也昌武丞相归乃徃见丞相方谢客门防悄然无一人昌武与向亲径入见之徐贺曰今日闻降麻士大夫无不欢慰朝野相庆公但唯唯又曰自上即位未尝除端揆此非常之命自非勲徳隆重眷倚殊越何以至此公复唯唯终不测其意又歴陈前世为仆射者勲劳徳业之盛礼命之重公亦唯唯卒无一言既退复使人至庖厨中问今日有无亲戚賔客饮宴防集亦寂无一人明日再对上问那日见敏中之意何如乃具以所见对上笑曰向敏中大耐官职向文简拜仆射年月未曽考于国史熙宁中因见中书记天禧元年八月敏中加右仆射枢密院题名记天禧元年二月王钦若加仆射【见笔谈】
　　吕文仲
　　吕文仲歙人为中丞有阴徳咸平中鞫曹南猾民赵谏狱諌豪于财结士大夫根蒂特固忽御宝封轩裳姓名七十余辈自中降出皆昔委誎营产买妾者悉令穷治文仲从容奏曰更请察其人密记姓名俟举选对之日斥之未晚真宗从之
　　李及
　　章献太后临朝内侍省都知江徳元权倾天下其弟徳明奉使过杭州李及待之一如常时中人奉使者无所加益僚佐皆曰江使者之兄居中用事当今无比荣枯大臣反掌耳而使者精锐复不在人下明公待之礼无加者意者明公虽不求福独不畏其为祸乎及曰及待江使者不敢慢过如是足矣又何加焉既而徳明谓及僚佐曰李公年高何不求一小郡以自处而久居余杭繁剧之地岂能办耶僚佐走告及曰果然使者之言甚可惧也及笑曰及老矣诚得小郡以自逸庸何伤待之如前一无所加既而徳明亦不能伤也时人服其操守
　　桑湜
　　熙宁中王韶开熙州诸将以功迁官皇城使知原州桑湜独辞不受曰羌虏畏国威灵不战而降臣何功而迁官执政曰众人皆受君独不受何也对曰众人皆受必有功也湜自知无功故不受竟辞之时人重其知耻【涑水纪闻】
　　吕正惠
　　晋公言凡士大夫而居大位者先观其器度寛厚则无不中矣昔赵普在中书吕端为防政赵普觇其为事而多之曰吾尝观吕公奏事得圣上加赏未尝喜遇圣上抑挫未尝惧亦不形于言真台辅之器也【见晋公谈録】
　　卢亿
　　卢亿字子元范阳人简俭纯素有古人风在洛阳闻其子多逊参知政事家有赐金服玩渐侈亿愀然不乐谓亲友曰家世儒素一旦富贵吾未知税驾之所矣【范蜀公求】
　　潘承裕
　　潘承裕建安人有才识名重于州里王延政建国欲以为相承裕力諌有僭号不受伪署延政将杀之虑失人心囚于私第江南平建州甚礼重之以伪礼部侍郎判福建道凡一道之征租狱刑选举人物皆取决焉告老以尚书致仕归洪州西山子慎脩亦为要官台城危入都为置宴使舘懐信驿时弟从鉴光入贡亦留驿毎王师克捷外庭入贺邸使督金帛之献慎脩独建议以国将亡而旅贺非礼但奉物以待罪名斯可也太祖大喜谓使者有礼立遣易供帐物加赐牢醴深叹重之
　　冯起
　　冯起文炳有清节不起第尝僦舍囿田时侍御史赵承嗣掌市征起歴任宪府承嗣以官聨素重之屡徃见起因为出己俸百千市之起固辞不受未几承嗣以奸赃败弃市由是名闻于朝苏易简在翰林夜召语此事太宗因此知起名后擢知制诰【已上见杨文公谈苑】
　　吕许公
　　明肃太后临朝一日问宰相曰福州陈绛赃汚狼藉卿等闻否王沂公对曰亦颇闻之太后曰既闻而不劾何也沂公曰方外之事须本路监司发擿不然台諌有言中书方可施行今事自中出万一传闻不实即所损又大也太后曰速选有风力更事任一人为福建路转运使二相禀防而退至中书沂公曰陈绛猾吏也非王耿不足以擒之立命进耿吕许公俛首曰王耿亦可惜也沂公不谕时耿为侍御史遂以为转运使耿拜命之次日有福建路衙校拜于马首云押进奉荔支到京耿偶问其道路山川风候而其校应对详明动合防意耿遂密访绛所为校輙泣曰福州之人以为终世不见天日也岂料端公赐问然某尤为绛所苦者也遂条陈数十事皆不法之极耿因大喜遂留校于行台俾之干事既置诏狱事皆不实而校遂首常纳禁器于耿事闻太后大怒下耿吏狱具谪耿淮南副使皆如许公之所料也【东轩笔録渑水燕谈】
　　二
　　范文正公仲淹为防知政事建言乞立学校劝农桑责吏课以年任子等事颇与执政不合防有言边鄙未宁者文正乞自徃经抚于是以防知政事为河东陜西安抚使时吕许公夷简谢事居圃田文正徃之许公问曰何事遽出也范答以暂徃经抚两路事毕即还矣许公曰防政此行正蹈危机岂复再入文正未谕其防果使事未还而以资政殿学士知邠州【见东轩笔録】
　　薛化光
　　太祖征河东绛州薛化光上言凡伐木先去枝叶后取根底今河东外有契丹之助内有人户供输切恐嵗月间未能下矣宜于太原北石岭山及河北两界东山静杨林乐平镇黄译闗百井社合建城寨扼契丹援兵迁其部内人户于西京防邓唐汝给闲田使自耕絶其供馈如此不数年可平定矣其后果用其策而下河东化光简肃之父后赠中书令
　　薛长儒
　　薛长儒为汉州通判戌卒闭营门放火杀人谋杀知州兵马监押有来告者知州监押皆不敢出长儒挺身出营谕之曰汝辈皆有父母妻子何故作此事然不欲谋者各在一边于是不敢动惟本谋者八人突门而出散于诸县村野捕获是时非长儒则一城之人尽遭涂炭钤辖司不敢以闻遂不及赏长儒简肃公之侄质厚人也临事敢决如此【东斋记事】
　　孔宗翰
　　元祐中上元驾幸凝祥池宴从臣教坊伶人以先圣为戏刑部侍郎孔宗翰奏唐文宗时尝有为此戏者即斥去之今圣君宴犒羣臣岂宜尚容有此诏付伶官于理或曰此细事何足言者孔曰非尔所知天子春秋鼎盛方且尊徳乐道而贱工乃尔防慢纵而不治岂不累圣徳乎闻者惭而叹服【渑水燕谈】
　　吕文穆
　　吕正相公不喜记人过初防知政事入朝堂有朝士于帘内指之曰是小子亦防政耶正佯为不闻而过之其同列怒之令诘其官位姓名正遽止之罢朝同列犹不能平悔不穷问正曰若一知其姓名则终身不能复忘不如不知也不问之何损时皆服其量
　　曹侍中
　　曹侍中彬为人仁爱多恕平数国未尝妄斩人尝知徐州有吏犯罪既立案逾年然后杖之人皆不晓其防彬曰吾闻此人新娶妇若杖之彼其舅姑必以妇为不利而恶之朝夕笞骂使不能自存吾故缓其事而法亦不赦也其用志如此
　　赵槩
　　王原叔曰赵槩与欧阳脩同在史舘及同脩起居注槩性重厚寡言脩意轻之及脩同知制诰是时韩范在中书以槩为不文乃除天章阁待制槩淡然不以屑意及韩范出复除知制诰防脩甥嫁为脩从子晟妻与人淫乱事觉语连及脩时脩为龙图阁直学士河北都转运使疾韩范者皆欲文致脩罪云与甥乱上怒狱急羣臣无敢言者槩乃上书言脩以文学为近臣不可以闺房闇昧之事轻加汚蔑臣与脩踪迹素疎脩之待臣亦薄所惜者朝廷大体耳书奏上不悦人皆为之惧槩亦澹然如平日久之脩终坐降为知制诰知滁州执政私晓譬槩复令求出乃出知苏州遭丧去官服阕除翰林学士槩复表让以欧阳脩先进不可超越为学士奏虽不报时论美之【并涑水纪闻】
　　李文靖
　　寇莱公始与丁晋公善尝以丁之才荐于李文靖公沆屡矣而终未用一日莱公语文靖曰比屡言丁谓之才而公终不用岂其才不足用耶抑鄙言不足聴耶文靖曰如斯人者才则才矣顾其为人可使在人上乎莱公曰如谓者相公终能抑之使在人下乎文靖笑曰他日后悔当思吾言也晚年与寇权宠相轧交互倾夺至有海康之祸始服文靖之识【东轩笔録】
　　王徳用
　　叔礼为余言昔通判定州佐王徳用是时契丹主有燕京朝廷发兵屯定州者几六万人皆寓居逆旅及民家阗塞城市未尝有一人敢喧呼横暴者将校相戒吾辈各当务敛士卒勿令扰我菩萨一旦仓中给军粮军士以所给米黑諠哗纷扰监官惧逃匿有四卒以黑米见徳用徳用曰汝从我当自入仓视之乃徃召专副问曰昨日我不令汝给二分黑米八分白米乎曰然然则汝何不先给白米后给黑米此辈见所得米腐黑以为所给尽如是故諠哗耳专副对曰然某之罪也徳用叱从者杖专副人二十又呼四卒谓曰黑米亦公家物不给与汝曹当弃之乎汝何敢乃尔諠哗四卒相顾曰向者不知有八分白米故耳某等死罪徳用又叱如此欲求决配乎指挥使百拜流汗乃舍之仓中肃然僚佐皆服其能处事
　　张齐贤
　　张齐贤为布衣时倜傥有大度孤贫落魄常舍道上逆旅有羣盗十余人饮食于逆旅之间居人皆惶恐窜匿齐贤径前揖之曰贱子贫困欲就诸丈夫求一醉饱可乎盗喜曰秀才乃肯自屈何不可者顾吾辈粗疏恐为秀才笑耳即延之坐齐贤曰盗者非龌龊儿所为也皆世之英雄耳仆亦慷慨士诸君又何间焉乃取大盌满酌饮之一举而尽如是者三又取豚肩以指分为数段又啗之势若狼虎羣盗视之愕然皆咨嗟曰真宰相器也不然何能不拘小节如此也他日宰制天下当念吾曹皆不得已而为盗耳愿早自给纳竞以金帛遗之齐贤皆受不让负重而返【并涑水纪闻】
　　王文正
　　王太尉荐寇莱公为相莱公数短太尉于上前而太尉专称其长上一日谓太尉曰卿虽称其美彼专谈卿恶太尉曰理固当然臣在相久政事阙失必多准对陛下无所隐益见其忠直此臣所以重准也上由是益贤太尉莱公在藩镇尝因生日造山棚大宴又复服用僭侈为人所奏上怒甚谓太尉曰寇准毎事欲効朕可乎太尉徐对曰准诚贤能无如騃何上意遽解曰然此正是騃耳遂不问及太尉疾亟上问以后事惟对以宜早召寇准为相云【涑水纪闻】
　　二
　　韩魏公言王文正母弟敖不可训一日遇冬至祀家庙列百壶于堂前弟皆击破之家人惶骇文正忽自外入见酒流满路不可行俱无一言但摄衣步入堂其后弟忽感悟复为善终亦不言
　　三
　　契丹飞奏于嵗给外别给假金帛上以示王文正公曰东封甚近车驾将出以此探朝廷之意耳何其小哉上曰何以答之公曰立当以防物轻之也乃于嵗给三十万外各借二万仍谕次年额内除之契丹得之大慙次年复示有司契丹所借金帛二万事属小可仰依常数与之今后永不为例
　　四
　　寇公准在枢府上欲罢之莱公已知乃使人告公曰遭逢最久今出欲一使相望同年主之公大惊曰将相之任极人臣之贵茍朝廷有所授亦当辞岂得以此私有干于人仍白之莱公不乐后上议寇准令出与一甚官公曰寇准未三十已登枢密府太宗甚器之准有才望与之使相令当方面其风采足以为朝廷之光上然之翌日降制莱公捧使相诰谢于上前感激流涕曰茍非陛下主张臣安得有此命上曰王某知卿具道公之言莱公出谓人曰王同年器识非准可测公薨不在都下后入朝白于上前求奠哀恸久之在相府抑私逺嫌类如此
　　五
