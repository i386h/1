<!-- { "loadSidebar": true } -->
　　尚书郎李观自言为进士时往游南岳道过潭州圣旗亭买酒忽有一人荷竹奁持钉铰之具径至问观曰闻君将之南岳颇识养素先生蓝方否观曰固将往见之其人曰奉烦寄声云刘处士奉问先生十月怀胎如何出得言讫径出不顾观至南岳访方具道其语方惄然惊异因问曰其人眉间得无有白志乎观曰然方大惊曰吾不遇此人命也此所谓刘海蟾者也吾养圣胎已成患无术以出之念非斯人不足以成吾道今声闻相通而不得接吾之道不成矣观急回访于潭州已亡所在是年方卒【见东轩笔録】
　　刘遁
　　晋公旧有园在保康门外园内有仙游亭仙游洞景趣潇洒有道士刘遁相往来遁作仙游亭诗赠公云屡屡仙游亭上醉仙游洞里杳无人他时鹤驾游沧海同防蓬莱岛上春公莫晓其诗公南迁遁往见公于崖公方思其诗乃知遁异人也与之泛舟海上而饮公曰今日之游诚子之诗意也【见名贤诗话】
　　华隂隠人
　　华山南有川广袤数百里连山洞壑不知其极人有登莲花峰絶顶俯瞰人烟舍屋相望四时尝有花木疑灵仙之窟宅又云秦人避难者居此其后裔也开宝中有数人衣服异制出华隂市中语人曰我居华隂川因采药迷路至此何地也后不知所诣疑其地仙【见杨文公谈苑】
　　峨眉山佛现
　　太平兴国七年嘉州通判王衮奏往峨眉山提点白水寺忽见光相寺西南瓦屋上山皆金色有丈六金身次日山间有罗汉二尊空中行坐入紫色云中【见玉壶清话】
　　昙颖机辩
　　钱子高明逺始中大科知润州値上元于因胜寺法堂设戏幄庭下以花砖遍甃俨雅如新子高饬役徒掘砖埋柱时长老达观师昙颖者法辩速敏度其气骄难讽但佯为语曰可惜打破八花砖钱然之谨不敢动
　　契嵩师
　　吾友契嵩师熈宁四年没于余杭灵隠山翠微堂火葬讫不壊五物晴舌鼻耳毫数珠完好不燬以烈火重煆煆之愈坚嵩之文可防韩栁之间治平中以所著书曰辅教编携诣阙下大学者若今百揆王相欧阳诸公皆低头以礼焉王仲仪公素为京尹特上殿以其编进呈许附教藏赐号明教大师嵩重体完洁至死无犯火讫张器不壊此节可高天下之士余昔怪其累多讲谈音若清磬未尝少辍及终方得其騐嵩字仲灵藤州人诗类老杜杨公济裒收全集公济深服其才答嵩诗有十年尤可照吴邦之句
　　无名高僧
　　成都无名高僧者诵法华经有功虽王均李顺两乱于蜀亦不敢害一旦有一山仆至寺言先生来晨请诵经在药室奉候至明已在外引入溪岭数重岚中有一跨溪山阁先生所居也仆传其语曰先生请师诵经老疾起晚诵至宝塔品愿见报欲一听至此品处报之果出野服藜杖两眉垂肩但拱揖焚香而听听已遂入不复出将斋以藤盘竹箸秫饭一盂芑菊数瓯不调盐酪甚甘美食讫仆持衬一锾敬施之曰先生寄语上人逺到山舍不及攀送遣仆送出路口因中途问仆曰先生何姓曰姓孙曰何名仆于僧掌中书思邈二字僧因大骇欲再往仆遽失矣凡山中寻三日竟迷旧路归衬资皆良金也中五六金一半尚铁由兹一膳身轻无疾天禧中已一百五十嵗长游都市后隠不见
　　罗真人
　　太平兴国四年绵州罗江县罗公山真人罗公逺旧庐有人乘车往来山中石上有新辙迹深三尺余尽五色知州种士衡縁辙迹至洞口闻鸡犬声【见湘山野録】
　　畨僧法调
　　西晋时畨僧法调至洛阳见晋家宫门叹曰此正是兠率天宫但生死之力营建非道力所成耳将终与徒众别谓之曰山河天下皆变灭而况人身而得久长但能专心清净屏除三毒形骸虽乖其防必同言讫而终
　　佛经
　　佛经之入中国自竺法兰摩腾二师以后汉明帝时至白马寺首译四十二章经歴晋及十六国南北暨唐皆梵僧自三天竺来自华人之善竺音者迭相翻译为开元録凡大小乘经律论圣贤集共五千四十八卷至贞元又别録新经二百余卷元和之后译经遂废太宗太平兴国初有梵僧法贤法天施防三人自西域来雅善华音太宗宿授佛记遂建译经院于太平兴国寺访得鳯翔释清照深识西竺文字因尽取国库新贮西来梵夹首令三梵僧检择未经翻译者各译一卷集两街义学僧评议论难蜂起三梵僧以梵经华言对席诵众僧无以屈译事遂兴后募童子五十人令习梵学独得惟净者乃江南李王之子慧悟絶异能通天竺文字今上即位初陈恕建议以为费国家供亿愿罢之上以先朝所留意不许及今所译新经论学凡五百余卷自至道以后多惟净所翻也大中祥符四年释众上言请如贞元造録诏令润文官防知政事赵安仁与翰林学士杨亿同编修凡为二十卷乃降赐太宗所作释门文字令编其名题入録安仁等及释众又上表请御制释门文字许之六月三日赐御制法因前集七卷共论次其文理以附于先皇之次而冠于东土圣贤集之上释经院置润文官尝以南北省官学士充中使一人监院使释经常以梵僧后令惟净同释经梵学并受译缀文以一人评议二人皆选名德有才学为之
　　喻浩造塔
　　钱镠曰释迦真身舍利塔见于明州鄞县即阿育王所造八万四千【阙】　　得十九之一也镠造南塔以奉安俶在国日所屡作延烧此塔一人奋身穿烈焰登第二级持之而下衣裳肤体多被烧太平兴国初俶献其地太宗命取塔禁中度【阙】开宝寺西北阙地造浮图十一级下作天宫以葬舍利葬日上肩舆微行自安置之有日光由塔一角而出上两【阙】其外都人万乘皆洒泣燃指焚香于臂掌者无数内侍数十人愿出家洒扫塔下悉度为僧上谓近臣曰我曩世尝亲佛座但未通宿命不能了了见之耳初造塔得浙东匠人喻浩不茹荤性絶巧先作塔式以献每建一级即设帷幕但闻椎凿之声凡一月而一级成其有梁柱龃龉未安者浩周旋视之持槌撞击数十即皆牢整自云此可七百年无倾动人或问其北面稍高浩曰京城多北风而此数十步乃五丈河润气津浃经一百年则北隅微垫而塔正矣而浩求度为僧不数月死世颇疑其异【见杨文公谈苑】
　　吴长文
　　吴长文博学通古今尤不善释氏其父卒不召僧不作佛事居尝闾巷细民与其父相往来者人赠二缣子华为长史作墓铭都不及之盖子华信奉释氏韩魏公亦曰此事亲之际尤为难也
　　死后出家
　　熈宁十年王禹玉丞相奏王妻庆国夫人郑氏临终遗言乞度为女真勅特许披戴赐名希真仍赐紫衣号冲静大师【见倦逰襍録】
　　建寺
　　太平兴国寺旧龙兴寺也世宗废为龙兴仓国初寺主僧屡击登闻鼓求复为寺上遣中使持劔以诘之曰此寺前朝所废为仓厫以贮军粮何故烦渎也朝廷命断取汝首仍戒之曰倘偃蹇怖畏即斩之临刑无惧即未可行既讯其僧神色自若引颈就戮中使以闻上大感叹复以为寺官为营葺极于宏壮又修旧封禅寺为开宝寺前临官街北镇五丈河屋数千间连数坊之地极于钜丽
　　西域僧觉称
　　大中祥符初有西域僧觉称来馆于传法院其僧通四十余本经论年始四十余嵗丁谓延见之嘉其敏遣人送至予处与译同来设茶问之译云入此国见屠杀猪羊悬肉市肆甚不忍观见此方人心颇恶彼西土或一国人全不食肉予问能留此土否觉称云愿至五台谒文殊即还乃心思恋本国不乐居此因索纸以竹笔作梵字横行数十字请净公译云稽首催伏诸魔力我智者本名觉称出家至今十九腊渠眂褐句议能说后作圣德颂以上文理甚富上问其所欲但求金烂袈裟归至金刚坐而已诏尚书造以给之觉称自言酤兰左国人刹帝利性善画于译堂北壁画释迦面与北方絶异
　　云豁入定
　　吉州西峰宝龙院僧云豁常入定嵗余一出大中祥符三年上遣中使赵履信取至阙下宣于北御园舍中扄鐍之月余始出定苦告求归厚赐以遣之【见杨文公谈苑】
　　王中正
　　汀州王健少商江淮间咸平初遇一人于南康逆旅衣道士服仪状甚伟后屡见之授以黄金术仍付以神剑且戒之曰非遇人君不可妄泄后徉狂叫呼上饶市中配流岭南逃归京师挝登闻鼓自陈上召与语恱之命之官更名中正寓居中官刘承珪家承珪上言数闻中正与人语声如童子云我司命真君也中正后迁神武大将军康州团练使尝以药金银献上以助国费卒赐岭南节度使世谓之烧金王先生建祠永宁院西至今御府犹有中正所献金及炉钳残药【见渑水燕谈】
　　王防政
　　王防政伯庸得疾既委顿是夕有灵鹤十余只空中嘹唳八月二十日夜三更月甚明其弟纯臣差知亳州公人来迎者皆以为怪讶须臾闻宅中恸哭羣鹤遂散时人以为伯庸当作仙
　　日本僧
　　景德三年予知银台通进司有日本僧入贡遂召问之僧不通华言善书劄命以牍对云往天台山延厯寺寺僧三千人身名寂照号圆通大师国王年二十五大臣十六七人郡僚百余人毎嵗春秋二时集贡士所试或赋或诗凡及第者常三四十人国中专奉神道多祠庙伊州有大神或托三五嵗童子降言祸福事山州有贺茂明神亦然书有史记汉书文选五经论语孝经尔雅醉乡日月御览玉篇将鲂歌老列子神仙传朝野佥载白集六帖初学记本国有国史秘府畧日本记文观祠林混元録等书释氏论及疏抄传集之类多有不可悉数寂照领徒七人皆不通华言国中多习王右军书寂照颇得其笔法上召见赐紫衣束帛其徒皆赐以紫衣复馆于上寺寂照愿游天台山诏令县道续食三司使丁谓见寂照甚悦之谓姑苏人与言其山水奇秀寂照心爱因留止吴门寺其徒不愿往者遣数人归本国以黑金水瓶寄谓并诗曰提携三五载日用不曾离晚井斟残月春炉释夜澌鄱银难免化采石易成亏此器坚还实寄君应可知谓分月俸给之寂照渐通此方言特见精律至通内外学三吴道俗以归向寂照东游予遗以印本圆觉经并诗送之后寄书于予诗中两句云身随客槎逺心与海鸥亲不可忘也圆觉固目不暂舍云后南海商人船自其国王弟与寂照书称野人若遇书云嗟乎絶域殊方云涛万里昔日芝兰之志如今胡越之身非归云不报心怀非便风不传音问人生之恨何以过之后题寛四年九月又老大臣藤原道长书畧云商客至通书谁谓宋逺月慰驰结先巡礼天台更可攀五台之防既果本愿甚恱甚恱怀土之心如何再防塞马犹向北风土人莫忘日本后题寛五年七月又治部乡原从英书畧云所谘唐厯以后史籍及他内外经书未来本国者因寄便风为望商人重利惟载经货而求上国之风絶而无闻学者之恨在此一事末云分手之后相见无期生为两乡之身死防一佛之土书中报寂照俗家及坟墓事甚详悉后题寛五年九月凡三书皆二王之迹而野人若遇章草特妙中土能书者亦鲜及纸墨尤精老大臣乃国之大相治部九卿之列【见杨文公谈苑】
　　郭忠恕
　　郭忠恕字恕先以字行能属文善史书周广顺中累为周易博士贬干州司户秩满遂不复仕多游岐雍虢略间纵酒逢人无贵贱常口称【阙】　遇山水佳处絶粮数日不食盛夏暴于日中体不沾汗穷冬大寒凿河氷而浴浴傍氷皆澌释太宗召授国子监主簿纵酒自肆谤讟时政太宗怒决配登州至齐州临邑谓部送吏曰我逝矣因掘地窟才容面而卒遂藁葬于道左后数日欲取其尸改葬视之空空若蝉蜕然
　　许旌阳家田夫
