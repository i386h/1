<!-- { "loadSidebar": true } -->
　　富公为人温良寛厚泛与人语若无所异同者及其临大节正色慷慨莫之能屈智识深逺过人逺甚而事无巨细皆反复熟虑必万全无失然后行之宰相自唐以来谓之礼絶百僚见者无长幼皆拜宰相平立垂手扶之送客未尝下堦客坐稍久则吏从旁唱相公尊重客踧踖起退及公为相虽微官及布衣谒见皆与之抗礼坐语从容送之及门视其已上马乃还自是羣公稍效之自公始也自致仕归西都十余年常深居不出晚年賔客请见者亦多谢以疾所亲问其故曰凡待人无贵贱贤愚礼貌当如一吾累世居洛亲旧盖以千百数若有见有不见是非均一之道若人人见之吾衰疾不能堪也士大夫亦知其心无怨也尝欲之老子祠乘小轿过天津桥防府中从市于桥侧市人喜公之出随而观之至于安门市为之空其得人心也如此及违世士大夫无逺近皆相见则以言不相见则以书更相吊唁徃徃垂泣其得士大夫心又如此呜呼茍非事君尽忠爱民尽仁恻怛至诚之心充于内而见于外能如是乎
　　四
　　治平中公自定州归朝既入见退诣中书白执政以求致仕执政曰康宁如是又主上意方厚而求去如此之坚何也公曰若待筋力不支人主厌弃后去乃不得已也岂得为止足哉因退归私第坚卧不起自青州至是三年凡七上表其劄子不可胜数朝廷乃许之以太保致仕先是论者皆谓公筋力旣壮必未肯告去至是乃服【庐陵居士集】
　　五
　　富韩公熙宁中罢相镇亳常深居养疾罕出视事幕府诸君须有事必禀命者常以状白公公批数字于纸尾莫不尽其理或事有难决诸君忧疑不能措手者相与求见公公以一二言裁处徐语他事诸君晓然率常失其所疑者退而叹服莫可及也公早使强敌以片言折狂谋尊中国及摠大政视天下事若不足为者矧退处一郡乎【渑水燕谈】
　　梅圣俞
　　王副枢畴之夫人梅鼎臣之女也景彛初除枢宻副使梅夫人入谢慈夀宫太后问曰夫人谁家子对曰梅鼎臣女也太后笑曰是圣俞家乎由是始知圣俞名闻于宫禁也圣俞时在家甚贫余或至其家饮酒甚醇非常人家所有问其所得云皇亲有好学者宛转致之余又闻皇亲有以钱数千得圣俞诗一篇者其名重于时如此【庐陵归田録】
　　吕文穆
　　吕文穆公正以寛厚为宰相太宗有所眷遇有一朝士家藏古鉴自言能照二百里欲因公弟献以求知其弟因间从容言之公笑曰吾面不过镜子大安用照二百里其弟遂不敢言闻者叹服以为贤于李卫公逺矣盖寡好而不为物累者昔贤之所难也
　　二
　　吕中令正国朝三入中书惟公与赵韩王耳未尝以婚戚徼宠泽子从简当奏补时公为门下相旧制宰相奏子起家即授水部员外郎加朝阶公奏曰臣昔忝甲科及第释褐止授六品京官况天下才能老于岩穴不能霑寸禄者无限今臣男从简始离襁褓一物不知膺此宠命恐罹隂谴止乞以臣释褐所授官补之固让方允止授六品京官自尔为制公生于洛中祖第正寝至易箦亦在其寝其子集贤二卿居简平日亲与文寳语此云【并庐陵居士集】
　　燕王元俨
　　燕王元俨太宗幼子也太宗子八人真宗朝已亡殁至仁宗即位独燕王在以皇叔之亲特见尊礼契丹亦畏其名其疾亟时仁宗幸其宫亲为调药平生未尝语朝政遗言一二事皆切于理余时知制诰所作赠官制所载皆事实【见庐陵归田録】
　　陈尧叟
　　陈尧叟字广夫为广西转运使上言苎布所穅与桑柘不殊旣成宿根旋报新干枝叶繁茂则刈之周嵗之间三收其苎一固其夲十年不衰每织布一端止售百钱盖织者多而市者少故地有遗利人无余资固克复交市帛之数嵗万匹自劝农广植麻苎以盐钱折变收市帛未及二年已得三十七万余疋请以苎麻允折桑柘之数合佐书厯为课范【范蜀公求】
　　李文靖
　　李文靖公沆为相王魏公旦方参知政事时西北隅尚用兵或至旰食魏公叹曰我辈安能致太平得优游无事耶文靖曰少忧勤足以为警戒他日四方宁谧朝廷未必无事其后契丹讲和西戎纳欵而封禅祠汾搜讲坠典靡有暇日魏公始叹文靖之先识过人逺矣【见庐陵居士集】
　　二
　　李文靖公沆尝被同年马亮责之曰外议以兄为无口匏公叹曰吾在政府虽无长才但外所陈利害一切报罢聊以此报国耳今国家防制纎悉宻若凝脂茍毕狥所陈一一行之则所伤实多陆象先曰庸人扰之正此谓也憸人茍一时之进岂念于民耶公薨沐浴左脇而逝七日盛暑中方殓不闻腐气信践履之明效也
　　三
　　李丞相沆有长者誉一世仆逋宅金十千忽一夕遁去有女将十嵗美姿容自为一劵系于带愿卖于宅以偿焉丞相大恻之祝夫人曰愿如已子育于室训教妇德俟长成求夫嫁之虽止请夫人亲结防以主其婚然而务在明洁夫人如所诲及笄择一婿亦颇良具奁归之女范果坚白其二亲后归旧京闻之感公刻心骨丞相病夫妇刲股为羮馈之至薨衰绖三年【见湘山野録】
　　四
　　公尝言李丞相沆重厚淳质言无枝叶善属文识治体乐贤好善为丞相有长誉颇通释典尤厌荣利世务罕以撄其心自奉甚薄所居陋巷防事无重门偪下已甚頽垣壊壁沆不以屑虑堂前药栏壊妻戒守舍者勿令葺以试沆沆朝夕见之经月终不言妻以语沆沆笑谓其弟维曰岂可以此动吾一念哉家人劝治居第未尝荅维因语次及之沆曰身食厚禄有时有横赐计囊装亦可以次苐但念内与以此世界为缺防安得圎满如意自求称足今市新宅须一年缮完人生朝暮不可保又岂能乆居巢枝聊自足耳安事丰屋哉后遇疾沐浴左脇而逝时盛暑停尸七日室中无秽气亦履行之报也沆在相位接賔客常寡言马亮与沆同年生又与其弟维善语维曰外议以大兄为无口匏维乘间尝达亮语沆曰吾非不知也然今之朝士得升殿言事上封论奏了无壅滞多下有司皆见之矣若邦国大事北有强敌西有戎迁日旰条议所以备御之防非不详究荐绅中如李宗谔赵安仁皆时之英秀与之谈皆不能启发吾意自余通籍之子坐起拜揖尚周章失措即席必自论功最以希宠奨此有何防而与之接语哉茍屈意妄行即世所谓笼罩笼罩之事仆病未能也为我谢马君沆尝言居重位实无补万分唯中外所陈利害一切报罢之唯此少以报国耳朝廷防制纎悉备具或殉所陈请施行一事即所伤多矣此盖陆象先庸人扰之之谓也【杨文公谈苑】
　　五
　　真宗时或荐梅询可用者上曰李沆尝言其非君子时沆之没盖二十余年矣欧阳文忠公尝问苏子容云宰相没二十年能使主上追信其言以何道子容言独以无心耳轼谓陈执中俗吏耳特以至公犹能取信主上况如李公之才识而济之无心耶时元祐三年龙兴节赐宴尚书省论此【东坡志林】
　　事实类苑卷八
　　钦定四库全书
　　事实类苑卷九　　　　　宋　江少虞　撰名臣事迹
　　王沂公
　　王文正公曾为人方正持重在中书最为贤相尝谓大臣执政不当收恩避怨尝谓尹师鲁曰恩欲归已怨使谁当闻者叹服以为名言【庐陵居士集】
　　二
　　景福中朝廷始与契丹通好诏遣使将以北朝呼之王沂公以为太重请止称契丹夲号可也真宗叹赏再三朝论韪之
　　三
　　祥符中王沂公奉使契丹舘伴邢祥颇肆谈辨深自衒鬻且矜赐铁劵公曰铁劵盖勲臣有功髙不赏之惧赐之以安反侧耳何为輙及邢祥大沮【已上见涑水纪闻】
　　四
　　王沂公曾青州发解及南省廷试皆为首冠中山刘子仪为翰林学士戯语之曰状元试三塲一生吃着不尽沂公正色荅曰曾平生之志不在温饱
　　范鲁公
　　范质初作相与冯道同堂道意轻其新进潜视所为质初知印当判事语堂吏曰当判之事并施籖表得以视而书之虑临文失误贻天下笑道闻叹曰真识大体吾不如也质后果为名相【杨文公谈苑】
　　又
　　范鲁公质早辅周室及太祖受禅不改其任两朝翊戴嘉谋伟量时称名相然自以执政之地生杀惨舒所系茍不能早夜兢畏悉心精虑败事覆餗忧患毕至加之道有枉直时有夷险居其位者今古所难尝谓同列曰人能鼻吸三斗醇醋即可为宰相矣【出涑水纪闻】
　　范文正
　　范文正公仲淹少贫悴依睢阳朱氏家尝与一术者游防术者病笃使人呼文正公而告曰吾善链水银为白金吾儿幼不足以付今授子即以其方与所成白金一斤封志纳文正懐中文正方辤避而术者已絶后十余年文正为谏官术者之子长呼而告曰而父有神术者之死也以汝尚幼故俾我收之今汝成立当以还汝出其方并白金授之封志宛然【笔録】
　　二
　　景祐中范文正公知开封府忠亮谠直言无廻避左右不便因言公离间大臣自结朋党乃落天章阁待制出知饶州余靖安道上防论救以朋党坐贬尹洙师鲁上言靖与仲淹交浅臣于仲淹义兼师友当从坐贬监郢州税欧阳永叔贻书责司谏髙若讷不能辨其非辜若讷大怒缴奏其书降授夷陵县永叔复与师鲁书云五六十年来此辈沉黙畏惧布在世间忽见吾辈作此事下至灶间老婢亦相惊怪时君谟为四贤一不肖诗播于都下人争写鬻书者市之颇获利后北使至宻市以还张守庸使过幽州舘中有书永叔诗在壁者四贤希文安道师鲁永叔也一不肖若讷也【涑水纪闻】
　　三
　　晏丞相殊留守南京仲淹遭母忧寓城下晏公请掌府学仲淹尝宿学中训督学者皆有法度勤劳恭谨以身先之夜课书生读书寝食皆立时刻徃徃潜至斋舍诇之见有先寝者诘之其人绐云适疲倦暂就枕耳仲淹问未就寝之时观何书其人亦妄对仲淹即取书问之其人不能对即罚之出题使诸生作赋必先自为之欲知其难易及所当用意亦使学者凖以为法由是四方从学者辐辏其后诸人以文学有声名于塲屋朝廷者多其教也服除至京师上宰相书言朝廷得失及民间利害凡万余言王曾见而伟之时晏殊亦在京师荐一人为舘职曾谓殊曰公知范仲淹舍而荐斯人乎已为公置不行宜更荐仲淹也殊从之遂除舘职顷之冬至立仗礼官定议欲媚章献太后请天子率百官献夀于庭仲淹以为不可晏殊大惧召仲淹怒责之以为狂仲淹正色抗言曰仲淹受明公误知常惧不称为知已耻不意今日更以正论得罪于门下也殊惭无以应【湘山野録】
　　四
　　初范文正公贬饶州朝廷方治朋党士大夫无敢徃别王待制质独扶病饯于国门大臣责之曰君为长者何自陷朋党王曰范公天下贤者故质敢望之若得为党人公之赐质厚矣闻者为之缩颈
　　五
　　范文正公守邠州暇日帅僚属登楼置酒未举觞见衰绖数人营理防具者公亟令询之乃寄居士人卒于邠将出殡近郊赗敛棺椁皆所未具公怃然即彻宴席厚赒给之使毕其事坐客感叹有泣下者【并涑水纪闻】
　　六
　　庆厯中范希文以资政殿学士判邠州予中途止谒翌日召食侍李郎中丁固席范与丁同年进士也因述旧日方脩学时最贫窭与刘某同止长白山僧舍惟煑粟米二合粥一器经宿遂凝以刀划四块早晚取二块断虀十数茎酢水汁半盂入少盐暖而啖之如此者三年【湘山野録】
　　曹武毅
