<!-- { "loadSidebar": true } -->
　　景徳中敌人犯边河朔州郡多罹其毒兵士将深沟高垒以自固未有议其出者时有一班行李居正避庙讳者防征赋于一镬疾其防横若是哀其老幼无辜鸠集市人召募丁壮出其不意邀以击之夺其老幼妇女援送其家有位者虽壮其勇无与议其功者公时判三班院闻其名而不识其面乃嗟称曰下位中有如此者而不预旌赏何以劝士大夫耶于是录其壮迹条奏以闻特与迁官仍充阁门祗既而不使知之李承恩之后夙夜念之莫知其由有人谓之曰所举者乃张尚书也因诣谢之不得见阍者通牓子得字数行云公临阵勇临财廉涖事勤临民仁加之畏慎此报国大效也所谢近私不及相见李既得之愈胜一见捧玩佩服不离于懐李一旦推例有剩摠计士衡访其履歴李以前事对即嗟叹久之曰古人弗及也因命立石于三司庑下以备史之阙文
　　七
　　李畋苦痁既瘳请谒公曰子于病中曽得移心法否对曰未也公曰人能于病中移其心如对君父畏之慎之静久自愈
　　八
　　公视事退屏后有一防子熟睡公诘之汝家有甚事对曰母久病兄为客未归访之果然公翌日差塲务一名给之且曰吾防上有敢睡者耶必心极幽懑使之然耳故悯之
　　九
　　张乖崖守成都兵火之余人懐反侧一日合军旅大阅始出众遂嵩呼者三乖崖亦下马东北望而三呼复揽辔行众不敢讙赵济畏之龙图乖崖孙壻也尝以此事告于韩魏公公曰当是时某亦不敢措置【已上并见忠定公语録】
　　文潞公
　　文潞公知益州喜游宴尝宴钤辖廨舍夜久不罢从卒輙拆马庌为薪不可禁遏军校白之座客股栗公曰天实寒可拆与之神色自若宴饮如故卒气沮卒无以为变【出涑水纪闻】
　　二
　　文公为相厐公为枢宻使以国用不足同议省兵于是防放为民者六万余人减其衣粮之半者二万余人众议纷纷以为不可施昌言李昭亮尤甚皆言衣食于官久不愿为农又皆习弓刀一旦散之闾阎皆为盗贼上亦疑之以问二公公曰今公私困竭上下皇皇其故非他正由蓄养见兵太多故也今不省去无由苏息万一果有聚为盗贼者二臣请以死当之既而昭亮又奏兵人拣放所以如是多者大抵皆缩颈曲身诈为短小以欺官耳公乃言兵人茍不乐归农何为诈欺如此上意乃决边储由是稍苏后数年王徳用为枢密使许懐徳为殿前都指挥使复奏选厢军以补禁军増数万人【东轩笔録】
　　韩魏公
　　韩魏公在大名日有人献玉盏二只云耕者入壊冢而得表里无纎瑕可指亦絶寳也公以百金答之尤为宝玩毎开宴召客特设一桌覆以锦衣置玉盏其上一日召漕使且将用之酌酒劝座客俄为一吏误触倒玉盏俱碎坐客皆愕然吏惧伏地待罪公神色不动笑谓座客曰凡物之成毁亦自有数俄顾吏曰汝误也非故也何罪之有坐客皆叹服公寛厚不已公帅定武时夜作书令一侍兵持烛于旁侍兵他顾烛燃公须公遽以袖摩之而作书如故少顷回视则已易其人矣公恐主吏鞭之亟呼视之曰勿易渠已解持烛矣军中感服
　　二
　　孙和甫嘉祐治平间在中书编排文字尝言公当昭陵未复土英庙未亲政朝廷多故中书文字日盈于前一一从头看看了即处置了接人更久处事更多精神意思定而不乱静而不烦如终日未尝触事者殊不似议了一件事读了一纸文字精神意思半日不来
　　三
　　欧阳永叔在政府时毎有人不中理者輙峻折之故人多怨公则不然从容喻之以不可之理而已未尝峻折之也
　　四
　　公言司马君实初除枢宻副使竟辞不受时公在魏闻之亟遣人赍书与潞公勉之云主上倚重之厚庶几行道道或不行然后去之可也似不须坚让潞公以书呈君实云自古被这般官爵引得壊了名节为不少矣凡人语及其不平则气必动色必变辞必厉唯韩魏公不然更说到小人忘恩背义欲倾已处辞气和平如道寻常事公曰某平生仗孤忠以进毎遇大事则以死自处幸而不死皆偶成实天扶持非某所能也
　　五
　　仁宗朝李都尉喜延士大夫尽声色之乐一时舘阁清流无不徃者公于其间最为年少独未尝造焉李数召而公数以事辞人有强之者公曰固欲徃但未有名耳公处之不失和李莫能致怨同时诸公亦不以为介也
　　六
　　呉长文璟素以劲挺有器节称公亦称之及幕府有阙门下有以璟为言者公曰此人气虽壮然包蓄不深发必暴且不中节当以此败置而不言不逾年璟罪败皆如其言
　　七
　　定州西北近边山林旧禁斩伐其后杨懐敏言并以近里浅山耕艺之地槩行禁止督州县自枯河北巡逻日益严犯者輙致于法边人或徙居失业公乃遣官行视去北境尚五六十里足为防别定禁地掲牓谕之非令所禁者纵民采伐由是边地六百余里莫不感悦
　　八
　　禁卒有私迯数日而负其母以至者军中执之以见公按法当死卒曰母老且病近在数舍间常恐不复见诚知擅去当诛得一见死无恨公恻然考按得实即以情放军中感激有垂涕者【并见魏王别録】
　　王沂公
　　王沂公当轴以重厚镇天下尤抑奔竞张师徳久次舘阁博学有时望而不事造请最为鲁简肃所知一日中书议除知制诰一人鲁盛称张才徳沂公以未识为辞鲁宻讽张见沂公张辞不徃鲁屡讽之张重违其意始縁职事一徃沂公辞不见张大悔恨他日中书复议鲁曰无以易张向已为公言之矣沂公曰张君器识徳行足以当此但尚有请谒耳逾年方命掌诰沂公之取人如此故当时士大夫务以冲晦自养【渑水燕谈】
　　二
　　韩魏公言王沂公徳器深厚而寡言当时有得其品题一两句者人皆以为荣琦为谏官时因纳劄子忽云近日频见章疏甚好只如此可矣向来如高若讷辈多是择利范希文亦未免近名要须纯意于国家事尔公闻此言益自信也
　　狄武襄
　　韩魏公言狄青作定帅一日宴公惟刘易先生与焉易性素疎讦时优人以儒为戏易勃然谓黥卒敢如此诟詈武襄不絶口至掷樽俎以起公是时观武襄气殊自若不少动笑语益温次日武襄首造刘易谢公于是时已知其有量【并见魏王别録】
　　范文正
　　庆厯中余靖欧阳修蔡襄王素为谏官时谓之四谏四人力引石介执政欲从之时范仲淹为防知政事独谓曰石介刚正天下所闻然性亦好竒异使为谏官必以难行之事责人君以必行少拂其意则引裾折槛叩头流血无所不为主上虽富有春秋然无失徳朝廷政事本自修举安用如此谏官也诸公服其言而罢【东轩笔録】

　　事实类苑卷十四
<子部,杂家类,杂纂之属,事实类苑>
　　钦定四库全书
　　事实类苑卷十五　　　　宋　江少虞　撰顾问奏对
　　雷徳骧
　　雷徳骧判大理寺因便殿奏事太祖方燕服见之因问曰古者以官奴婢赐臣下遂与本家姓其意安在徳骧曰古人制贵贱之分使不可渎恐后世谱牒不明有以奴主为婚者太祖喜曰卿深得古人立法意由是叹重久之自后每徳骧奏事虽在燕处为御袍带以见【东轩笔録】
　　王贻孙
　　太祖尝问赵韩王曰男尊女卑何以男跪女不跪歴问羣臣无有知者惟贻孙曰古者男女皆跪至天后始拜而不跪韩王曰何以为质贻孙曰古诗云长跪问故夫遂得振誉【玉壶清话】
　　种司谏
　　真宗西祀回跸次河中时长安父老三千人具表诣行在乞临幸且称汉唐旧都闗河雄固神只人民无不望天光之下临也上意未果召种司谏放以决之时种持兄丧于家既至行在真庙携之登鹳鹊楼与决雍都之幸种恳奏曰大驾此幸有不便者三陛下方以孝治天下翻事秦汉侈心封禅羣岳而更临游别都久抛宗庙于孝为阙此其不便一也百司供拟顿仗事繁晚春蚕麦已登深费农务此不便二也精兵重臣扈从车跸京国一空民心无依况九庙乎此陛下深宜念之乃其三也上悚然曰臣僚无一语及此者放曰近臣但愿扈清跸行旷典文颂声以邀已名此陛下当自寤于清衷也翌日传诏鸾舆还阙临遣雍人请幸宜不允真宗便欲邀放从驾至京放乞还家林上曰不久即当召卿【湘山野録】
　　王彦超
　　太祖防时尝游凤翔从王彦超遗十千遣之后即位悉征藩侯入觐宴苑中纵酒为乐诸帅竞论畴昔功勲惟彦超独言久忝藩寄无功能可纪愿纳符节入备宿卫上喜曰前朝异世事安足论彦超之言是也从容谓彦超卿当日不留我何也对曰蹄涔之水岂足容神龙万一留止安得有今日之事帝之受命非细事也【杨文公谈苑】
　　赵韩王
　　太祖初即位赵韩王为相顾赵曰汝虽为相见旧相班立坐起也须且让他赵奏曰陛下初创业以臣为相正欲弹压四方臣见旧相须在上不可更让也太祖嘉之后因奏事忤防上怒就赵手掣奏劄子挼而掷之赵徐拾起以手展开近前复奏上愈怒拂袖起赵犹奏曰此事合如此容臣进入取防其胆量如此一日因大宴骤至太祖不悦少顷不止形于顔色以至叱怒左右赵近前奏曰外面百姓久望官家大宴何妨只是损得些陈设湿得些乐官衣裳但令乐官中做杂剧此时难得当百姓得快活之际正好吃酒娯乐太祖于是大喜宣乐人就中做杂剧奏乐于是屡劝近臣百官军员吃酒尽醉而散赵之为相临时机变能回上心也如此【晋公谈録】
　　二
　　弭徳超起自冗列为诸司使雍熙中因奏事称防骤加委遇时侍中曹公彬勲望特隆徳超阴以计中伤诬其不轨太祖疑之拜徳超枢宻副使不数月属赵公普再相秉钧轴因为辨雪保证事状明白上乃大悟即时窜逐徳超而待彬如初自是数日上颇不怿从容谓普等曰朕以聴防不明几悮大事夙夜循省内愧于心普对曰陛下知徳超才干而任用之知曹彬无罪而昭雪之有劳者进有罪者诛物无遁情事必立防此所以彰陛下之至美太平兴国中朝士祖吉歴典方郡奸赃事觉下狱案劾欵尚未具时郊祀将近太宗怒其贪墨遣中使谕防于执政曰祖吉特俾郊赦不贷翊日宰相赵公普奏曰败官抵罪宜正刑辟然而国家卜郊肆类所以对越天地告于神明而吉本何人亦安足以陛下赦令哉上善其对而止【沂国文正公笔録】
　　三
　　太祖一日召赵中令出取幽州图以示之赵中令详观称叹曰必是曺翰所为也帝曰何以知之普对曰方今将帅材谋无出于翰此图非翰他人不可为也翰徃必得幽州然既取幽州陛下遣何人代翰帝黙然持图归内【春明退朝録】
　　僧赞宁
　　太祖皇帝初幸相国寺至佛像前烧香问当拜与不拜僧録赞宁奏曰不拜问其何故对曰见在佛不拜过去佛赞宁者颇知书有口辩其语虽类俳优然适防上意故防笑而颔之遂以为定制至今行幸焚香皆不拜也议者以为得礼【庐陵归田録】
　　沈文通
　　英宗素愤戚里之奢僭初即位殿前马步军都指挥使李璋家犯销金即日下有司必欲穷治知开封府沈遘从容奏曰陛下出继仁宗李璋乃仁宗舅家也英宗惕然曰初不思也学士为我平之沈退坐府召众匠出衣示曰此销金乎销铜乎匠曰铜也沈即命火焚之而罢【东轩笔録】
　　窦仪
