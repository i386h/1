<!-- { "loadSidebar": true } -->
　　四明僧奉真良医也天章阁待制许元为江淮发运使奏课于京时方欲入对而其子疾亟瞑而不食惙惙欲死逾宿矣使奉真视之曰脾已絶不可治死在明日元曰观其疾势固知其不可救今方有事须陛对能延数日之期否奉真曰如此似可诸脏皆已衰而肝脏独过脾为肝所胜其气先絶一脏絶则死若急防肝气令肝气衰则脾少缓可延三日过此无术也乃投药至晚乃能张目渐苏而能食元甚喜奉真曰此不足喜肝气暂舒耳无能为也后三日果卒
　　闽王延政
　　闽中王氏兄弟寻干戈之衅延政以建汀二州称帝国号大殷郊坛于郎山以延平县为铎州以将乐县为镛州凡四州焉立三年为江南所灭延政归金陵至鄱阳有一僧求见且言大王此去当有三大厄过是无咎矣因馈之药凡大赤丸二小緑丸十云毎晨起即服大赤丸一至暮以五小丸下之复涤洗以寘鞶囊以备迭饵时中主多置鸩内宴独赐巵酒延政既饮便已昏醉坐不安席而起趋出使人视之至宫外大呕吐通夕无恙又月余复宴苑中如前赐酒便已昏醉如是者三即时吐无所苦中主谓其有天助不敢复图之建饶州为永平军以延政为节度使封光山王延政祖潮光州故也延政至鄱阳泊船故处复见其僧云当以药见还三厄无忧矣在镇数年以寿终
　　陈昭遇
　　陈昭遇者岭南人善医随刘鋹归朝后为翰林医官所治疾多愈世以为神医纯朴不读书诘其所习不能答尝语所亲曰我初来都下持药囊抵宁垒中日阅数百人其风劳冷气之皆黙识之然后视老幼虚实按古方用汤剂鲜不愈者实未尝寻脉诀也庄周所谓悬解董遇以为读书百遍义自见岂是谓欤
　　吴越王钱镠
　　世言钱镠年老一目失明闻中朝国医胡某者善医上言求之晋祖遣医泛海而往医视其目曰尚父可无疗此当延六七歳寿若决瘼去内瘴眼即复旧但虑损福耳镠曰吾得不为一目鬼于地下足矣愿医尽其术以疗之当厚报医为治之复故镠大喜丸赂医金帛宝带计五万缗具舟送医归京师医至镠卒年八十一矣医之孙收得镠与其祖书数幅曽孙惟演赎得亲见焉
　　太宗校医人
　　贾黄中为礼部侍郎兼起居监察中风卒太宗悼惜之切责诸医大搜京城医工凡通神农本草黄帝难经素问及善针炙药饵者校其能否以补翰林医学及医官院祗
　　王继忠
　　真宗为开封尹呼道衢中鐡盘市卜一瞽者令张耆夏守赟杨崇勲左右数辈揣听声骨日因以为娱或中或否独相王继忠瞽者骇之曰此人可讶半生仕中朝半生事外国真宗笑而遣去继忠后为观察使高阳搃管咸平六年敌冦望都与敌酣战至一夜敌骑合围数十重徐战徐行欲傍西山而遁至城陷被俘上闻之甚嗟悼景徳初敌人乞和继忠与撰奏章而讽劝诱掖大有力焉朝廷方知其存后每歳遣使真宗手封御带药茗以赐焉继忠服汉章南望天阙称未死臣哭拜不起圣体起居下避敌嫌以其姿仪雄美敌以女妻之封伪吴王改姓耶律卒于外国为陷畨王氏也【见玉壶清话】
　　史炤母张氏
　　史中晖之母张氏能知人观其所为而知其贵贱贫富文潞公张杲卿高敏之吕公初举进士时皆馆其家极礼待之言潞公杲卿敏之大贵公初有名而不达后皆如其言中晖名炤为光禄卿公初终于大理寺丞国子监直讲【见东斋记事】
　　寇忠愍
　　寇忠愍初登第授大理评事知归州巴东县时唐郎中谓方为郡夕梦有人告云宰相至唐思之不闻朝廷有宰相出镇者晨兴视事而疆吏报寇廷评入界唐公骇喜出迎郊劳见其风神秀伟便以公辅待之且出诸子罗拜唐新饰勒置防之左寇既归船其子极白其父曰适者寇屡目此宜即送之寇果询牙校何人知吾欲此对以十四秀才既而力为延誉遂于孙汉公榜中甲第成名【见倦游杂録】












　　事实类苑卷五十
　　钦定四库全书
　　事实类苑卷五十一　　　宋　江少虞　撰占相医药
　　贵人识贵人
　　马尚书亮以尚书员外御史直馆使淮南时吕许公夷简尚为布衣方侍其父罢江外县令亦至淮甸尚书求见马公一阅知其必贵遂以女妻之后公果为宰相马公知江宁府时陈恭公执中以光禄寺丞经过马接之极厚直谓曰寺丞他日必至真宰令其数子出拜曰愿以老夫之故他日得在陶铸之末曾谏议致尧性刚介少许可一日在李侍郎虚已坐上见晏元献公晏李之壻也时方为奉礼郎諌议熟视之曰晏奉礼他日贵甚但老夫耄矣不及见子为相也吕许公夷简为相日文潞公来谒许公改容礼接因语之曰太博去此十年当践某位夏英公竦谪守黄州时厐頴公司理防政英公曰厐司理他日当贵逺过于我既而四公皆至元宰古云贵人多识贵人信有之也
　　状元多同歳
　　本朝状元多同歳此于星厯必有可推者但数问术士无从而晓之尔前徐奭梁固皆生于乙酉王曾张思得皆生于戊寅吕泰杨寘皆生于甲寅贾黯郑獬皆生于壬戌彭汝砺许安世皆生于辛巳陈尧咨王整皆生于庚午
　　择壻
　　晏元献判西京范希文以大理寺丞丁忧推掌西监一日晏谓范曰吾一女及笄仗君为择壻范曰监中有二举子富臯张为善皆有文行他日皆至卿辅并可壻也晏曰然则孰优范曰富修谨张疎俊晏曰唯即取富臯为壻臯后改名即丞相郑国公富弼也
　　择妻
　　龙图刘公煜未第前妻赵尚书晃之长女早亡而赵氏犹有二妹皆未适人既而刘公登科晃已捐馆夫人复欲妻之使媒妁通意刘公曰若是武有之徳则不敢为姻如言禹别之州则庶可从命盖刘公不欲七姨为匹意欲九姨议姻故也夫人诘之曰谚云薄饼从上揭刘郎才及第岂得便简防人家女刘曰非敢有择但七姨骨相寒薄非某之匹九姨乃宜匹遂娶九姨后生七子凡忱皆至大官七姨后适闗生竟不第落薄寒馁暮年刘氏飬之终身【见青箱襍记】
　　年命同
　　太尉程公戡侍郎掌公禹锡俱以庚寅三月十日生程子时掌午时二公同年及第程作枢副使晚年帅安建节而掌以工部侍郎致仕位不迨于程而二公享年不差程以治平三年二月薨掌以其年三月捐馆
　　二
　　翰林王公洙修撰钱公延年俱以丁酉八月巳时生王十九钱二十日钱以嘉祐二年六月卒卒时王公已病或谓王公起于寒素早歳蹇剥庶可以免乎侍郎【阙】公曰钱虽少年荣进晚节滞留王虽早歳奇蹇晚节迁擢长短比析祸福均王公竟不起
　　三
　　梁少卿吉甫宋郎中咸俱以乙未八月二日生梁申时宋巳时梁年二十八已为太子中舍通判饶州而宋犹未第客游鄱阳有日者妙于星术宋往叩之日者曰秀才命似本州通判他日官职亦相类寿则过之后皆如其言
　　四
　　王端明素卢太尉政俱以丁未八月二十四日辰时生而王出于贵胄卢起于军伍王卒于边藩卢薨于殿帅事皆略同亦可怪也但卢之寿考有过于王得非少年微贱耶
　　五
　　张尚书方李给事徽之王秘监端俱以丁未九月二十三日生张酉时李夘时王戌时迄今皆致政康强
　　六
　　刘忱过鸣犊岭见所由张秀问其年甲与忱同辛酉八月二十四日生刘午时秀巳时张后陜西郊用有功累官至团练使卒卒之年忱任利路运使因出廵乘轿扑落崖亦几于死
　　寇莱公骨似卢多逊
　　初寇莱公年十九擢进士第有善相者曰君相甚贵但及第太早恐不善终若功成早退庶免深祸骨类卢多逊耳后果如其言【渑水燕谈録】
　　卜者一日阅四宰相
　　张邓公尝谓予曰某举进士时寇莱公游相国寺诣卜肆卜者曰二人皆宰相也既出逢张相公齐贤王相公随后往诣之卜者大惊曰一日之内而有四宰相四人相顾而笑以退因是卜者日消声誉不复有人问之卒穷饿以死而四人者其后皆为宰相公欲为之作传未能也是时邓公已致仕犹能道其姓名今予久则又忘其姓名矣其人亦可哀也哉
　　官不可妄得
　　予姻家朝散郎王九龄尝言其祖贻永侍中有女嫁诸司使夏偕因病危甚服医朱严药遂差貂蝉喜甚置酒庆之女子于坐间求为朱严奏官貂蝉难之曰今歳恩例已许门医刘公才当明年女子乃哭而起径归不可留貂蝉追谢之遂召公才谕以女子之意转是歳恩命以授朱严制下之日而严死公才乃属王公曰朱严未受命而法容再奏公然之再为公才请及制下公才之尉氏县使人召之公才方饮酒闻得官大喜遂暴卒一四门助教而死二医官不可妄得况其大乎
　　栢继邕
　　栢继邕者善为小儿医学月余皇女疾呼继邕切脉皇女遥见衣緑官人以绯袍之而入以白上即赐绯袍
　　艾谓之一壮
　　医用艾一灼谓之一壮以壮人为法其言若干壮壮人当依此数老幼羸弱量力减之【沈括笔谈】
　　分曹围碁
　　四人分曹共围碁者有术可令必胜以我曹不能者立于彼曹能者之上令求急先攻其所必应则彼能者为其所制不暇恤局则可以我曹能者当彼不能者此虞卿鬭马术也【沈括笔谈】
　　须髪眉所主脏
　　医者所论人须髪眉虽皆毛类而主五脏各异故有老而须白眉髪不白或髪白而须眉不白者脏气有所偏故也大率髪属于心禀火气故上生须属于肾禀水气故下生眉属肝故侧生男子肾气外行上为须下为势故女人宦人无势亦无须而眉髪无论男女则知不属肾也【沈括笔谈】
　　鸡卜
　　史记称四夷各异卜汉书亦称粤人以鸡卜信有之矣元丰中予为大理丞断岭南奏案韦庻为人所杀尸在潭中求之弗获庻妻何以铛就岸防煑鸡子卜之呪曰侬来在个泽里来在别处少顷鸡子熟剖视则侬韦全曰鸡卵得侬尸在潭里果得之然不知所谓得侬者其兆何如也【见青箱杂记】
　　羊卜
　　西戎用羊卜谓之防焦卜师谓之厮乩【坚奚反】以火灼羊髀骨间视其兆谓之死防焦其法兆之上为神明近脊处为坐位坐位者主位也近旁处为客位盖西戎之俗所居正寝常留中一间以奉鬼神不敢居之谓之神明主人乃坐其旁以此占主客胜负又有先呪粟以食羊羊食粟则自摇其首乃杀羊视其五脏谓之生防焦其言极有验委细之事皆能言之生防焦土人尤神之【沈括笔谈】
　　服石
　　医之为术茍非得于心而恃书以为用者未有见能臻其妙如术能动钟乳石按论曰服钟乳当终身忌术五石诸散用钟乳为主复用术理极相反不知何谓予以问老医皆不能言其义按乳石论云石性虽温而体本冷重必待其相蒸薄然后发如此则服石多者势自能相蒸若更一药蒸之其发必甚五石散襍以众药用石殊少势不能蒸须借外物激之令发尔如火少必因风气所鼓而后发火盛则鼓之反为害此自然之理也故孙思邈云五石散太猛毒宁食野葛不服五石遇此方即须焚之勿为含生之害又曰人不服石庶事不佳石在身中万事休泰惟不可服五石散盖以五石散聚其所恶激而用之其发暴故也古人处方大体如此非此书所能尽也况方书乃多伪襍如神农本草最为旧书其间差舛尤多医不可以不知也【沈括笔谈】
　　服芎防暴死
　　予一族子旧服芎防郑叔熊见之云芎防不可多服多服人暴死后族子果无疾而卒又予姻家朝士张子通为因病脑气服芎防甚多亦一旦暴亡予皆目见者【沈括笔谈】
　　苦参损腰
