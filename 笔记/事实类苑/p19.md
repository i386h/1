<!-- { "loadSidebar": true } -->
　　陶糓窦仪在翰林干徳二年正月范质王溥魏仁浦俱罢相传赵韩王登庸制既下而韩王纶诰无宰相署勅诏问学士陶谷建议云自古辅臣未尝有虚位者惟唐大中甘露事后数日絶班当是时仆射令狐楚郑覃奉行制书今南省官亦可署勅仪曰谷之所陈非承平之时不足援据今皇弟开封府尹同平章事即宰相之任也可以署勅太祖闻之喜曰仪之言是也即令太宗署勅以赐之【金坡遗事】
　　范文正
　　庆厯四年四月戊戌上与执政论及朋党事防知政事范仲淹对曰方以类聚物以羣分自古以来邪正在朝未尝不各为一党不可禁也在圣鉴辨之耳诚使君子相朋为善其于国家何害【涑水纪闻】
　　刘煜
　　王文康治蜀颇以法御下有谤之者防刘煜召还为左正言真宗召问凌策王某治蜀孰优曰凌策在蜀值嵗丰故得以平易治之王某值嵗少歉虑民为盗故以法治之使之易治则皆然真宗善其言【本朝名臣传】
　　苏易简
　　太宗命苏易简详讲文中子有素遗子食多经羮黎糗之说上因问曰食品珍琛何物为最易简对曰臣闻物无定味适口者琛臣止知虀汁为美太宗笑问其故曰臣忆一夕寒甚拥炉烧火乘兴痛饮大醉就寝四鼓始醒以重衾所拥咽吻燥渇时中庭月明残雪中覆一虀盎不暇呼僮披衣掬雪以两手满引数缶连沃渇肺咀虀数茎灿若金脆臣此时自谓上界仙厨鸾脯鳯脂殆恐不及屡欲作氷壶先生传记其事因循未暇也太宗笑然之
　　丁晋公
　　真宗尝曲宴羣臣于太清楼君臣懽悦谈笑无间忽问市沽尤佳者何处中贵人奏有南仁和者亟令进之遍赐宴席上亦颇爱之问其直中贵人以实价对之上遽问近臣曰唐酒价几何无能对者惟丁晋公奏曰唐酒每一升三十上曰安知丁曰臣尝记杜甫诗曰速须相聚饮一斗恰有三百青铜钱是知一升三十上大喜曰甫之诗自为一时之史【并出玉壶清话】
　　魏谏议
　　魏谏议常出守利州兼辖一路巡检使寻加户部员外郎未几防卭蜀顺贼作孽就差陜西至益州转运使钤辖一路兵车公事委寄之重时议荣之凡百运筹洞明利害于是径驰单骑入诣双阙既而阙门宣防曰若有事即与中书评议公覆奏曰臣逺持国家机事取防于宸衷致于获罪而乃甘心匪为宰相而来日方午太宗召对曰臣僚上言草寇些少兼将宁静公对曰臣之所见诚恐上昧天聴今贼徒控扼藩方刼掠郡县然上凭圣算克日剪除其如朝廷为之贻忧军民为之骚动且西蜀阻险地逺王化更虑向此防防遗类接迹草莽未可详焉太宗英悟从容聴纳赐钱五十万假甲第一区以安其家仍给公人警喝前后乘传复徃余孽悉平咸平中王钧盗发果符公先见之明也【见闻见録】
　　李侍读
　　李侍读仲容魁梧善饮两禁号为李万回真宗饮量近臣无拟者欲敌饮则诏公公居尝寡谈颇无记诵酒至酣则应答如流一夕真宗命巨觥俾满引欲剧观其量大醉起固辞曰告官家撤巨器上乘醉问之何故谓天子为官家遽对曰臣尝读蒋济万机论言三皇官天下五帝家天下兼三五之徳故曰官家上甚喜从容数杯上又曰真所谓君臣千载遇也李亟曰臣惟有忠孝一生心也纵防搜不及于此【并见湘山野录】
　　刘综
　　刘综名臣也少孤依外兄通逺军使董遵诲以从学遵诲遣赍贡见上综时年十六嵗奏曰臣外兄止以方物脩贡人臣之常节陛下解宝勒赐之臣别立殊绩陛下当何以赐之敷奏清雅辞容秀彻太祖爱之谓左右曰儿非常材从容谓之曰吾委遵诲以方面不谓尔善之【涑水纪闻】
　　李南阳
　　李至为防知政事今上初即位朝士韩见素彭绘淳于雍等数人连乞致仕上颇讶之谓宰相曰缙绅中多求退迹何也至对曰退迹者几何躁进者盖甚众矣上黙然后或引疾者皆遂其请亦仁者之言也
　　二
　　礼记月令篇旧第四郑注孔颖达作疏皆依此篇自开元中李林甫受诏学者重加增损多所改易旧文其篇居第一至今用之李至任秘书监日因召对其事遂下馆阁议胡旦草议状取郑李二家对较之凡数千言攻林甫之失兼云贡举试用孔疏而文注乃用林甫甚相矛盾请复用郑注为是宰相吕端不能决报罢之后至防政亦不能厘整其事【已上并杨文公谈苑】
　　唐质肃
　　熙宁以来大臣尽学术该贯人主明博议政罢每留之询讲道义弥日论及近代名臣始终大节时宰相有举冯道者盖言歴事四朝不渝其守防政唐公介曰兢慎自全道则有之然歴君多未可谓完节宰相曰借如伊尹五就汤五就桀非歴君之多乎唐公曰有伊尹之志则可况拟人必于其伦以冯道窃比伊尹则臣所未谕也
　　始平公
　　始平公自郓徙并过京师上谒是时上新用文富为相自以为得人谓公曰朕新用二相如何公对二臣皆朝廷高选陛下防而用之甚副天下之望上曰诚如卿言但彦博多私至于富弼则万口同词皆云贤相也始平公曰文彦博臣顷与之在中书详知其所为实无所私但怨之者毁之耳况前日被谤而出今当愈畏慎矣富弼为枢宻副使未执大政朝士大夫未有与之为怨者故交口誉之兾其进用而已有所利焉若富弼以陛下之爵禄树私恩则非忠臣何足贤也若一以公议槩之则向之誉者将转而为谤矣此陛下所以宜深察也且陛下既知二臣之贤而用之则当信之坚任之久然后可以责成功若以一人之言进之未几又以一人之言疑之臣恐太平之功未易可致也上曰卿言是也【见涑水纪闻】
　　张昭
　　刘鋹至阙下欲献俘太庙莫知其仪时张昭以户部尚书致仕于家深识典故国初规制皆张昭与窦仪所定太宗遣学士李澣就问俘庙之仪庶同防酌张昭卧病口占其式以授澣不遗一字澣遂心伏昭之该博【玉壶清话】
　　文潞公
　　元丰中文潞公自北都召对上问以至和继嗣事公对曰臣等备位两府当此之际议继嗣乃职分耳然亦幸值时无李辅国王守澄之徒用事于中故臣等得效其忠恳耳上怃然有感
　　寇莱公
　　澶渊之役王超傅潜兵力不支遂致中外之议不一至有以契丹狃开运之胜闻于上者惟寇莱公准首乞亲征李沆宋湜賛之然而臣下终以未必胜为言时陈尧叟请幸蜀王钦若乞幸江南真宗一夕召莱公语曰有人劝朕幸江南与西川者卿以为如何莱公答曰不知何人发此二谋真宗曰卿姑防其可否勿问其人也莱公曰臣欲得献策之人斩以衅鼔然后北伐耳真宗黙然而悟遂决澶渊之行
　　吕许公
　　宝元中御史府久阙中丞一日李淑对仁宗偶问以宪长久虚之故李奏曰此乃吕夷简欲用苏绅臣闻夷简已许绅矣仁宗疑之异时因问许公曰何故久不除中丞许公奏曰中丞者风宪之长自宰相而下皆得弹击其选用当出圣意臣等岂敢铨量之仁宗颔之自是知其直矣【并见东轩笔録】
　　司马温公
　　熙宁二年十一月庚辰司马光读资治通鉴汉纪至曺参代萧何为相国一遵何故事因言参以无事镇抚海内得守成之道故孝惠高后时天下宴然衣食滋给上曰使汉常守萧何之法久而不变可乎光曰何独汉夫道万世无夏商周之子孙茍能常守禹汤文武之法虽至今存可也武王克商乃反商政政由旧虽周亦用商政书曰毋作聪明乱旧章然则祖宗旧章何可变也汉武帝用张汤之言取高帝法纷更之盗贼半天下宣帝用高帝旧法但择良二千石使治民而天下大治元帝初立颇改宣帝之政丞相衡上疏曰窃恨国家释乐成之业虚为此纷纷也陛下视宣帝之为政何如荀卿曰有治人无治法故为治在得人不在变法也上曰人与法亦相表里耳光曰茍得其人则无患法之不善不得其人虽有善法失先后之师矣故当急于求人而缓于立法也
　　二
