<!-- { "loadSidebar": true } -->
　　予尝苦腰重久坐则旅距十余歩然后能行有一将佐见予曰得无用苦参洁齿否予时已病齿数年笑曰此病由也苦参入齿其气伤肾能使人腰重后有太常少卿舒昭亮用苦参揩齿歳久亦病腰自后悉不用苦参腰病皆愈此皆方书旧不载者【沈括笔谈】
　　长松治大风
　　释普明齐州人久止灵岩晚游五台得风疾眉髪俱坠百体腐溃哀号苦楚人不忍闻忽有异人教服长松明不知识复告之云长松生古松下取根饵之皮色如荠苨长三五寸味防苦类人参清香可爱无毒服之益人兼解诸毒明采服不旬日毛髪俱生顔貌如故今并代间士人多以长松杂甘草干山药为汤煎服甚佳然本草及诸方书皆不载独释慧祥作清凉传始序之然失于怪诞【见渑水燕谈】
　　丹砂
　　予中表兄李善胜曾与数友辈链朱砂为丹经歳余因沐砂再入鼎误遗下一块入他丸服之遂发感冒一夕而毙朱砂至良药初生婴子可服因火力所变遂能杀人以变化相对言之既能变而杀人则宜有能生人之理但未得其术耳以此知神仙羽化之方不可谓之无然亦不可不戒也【笔谈】
　　治面疡
　　杨嵎为光禄寺丞直史馆疡生于颊连齿辅车外肿若覆瓯内溃出脓血不辍吐之甚痛楚医为疗之百方弥年不差或语之曰天官疡医中有名方何不试用嵎乃案疡医疗疡必攻以五毒合黄堥实石胆丹砂雄黄碁石其中烧之三日三夜烟上着以鸡羽扫取以注创恶肉破骨尽出嵎即依方注药疮中少顷朽骨速溃出疾遂愈至今十五年嵎见任主客员外郎【见谈苑】
　　疗齿
　　莹丙午歳访辰师张不疑帅正时不疑方五十齿少疎摇咀嚼颇艰后熙宁丁巳不疑师鼎复见招为武陵之游凡巨脔大胾利若刀截时已六十二矣余怪而诘焉得药固之时予满口摇落危若悬带谩以此药试之輙尔再固求此方以疗病齿者凡用之皆効题曰西岳莲花峰神传齿药方序曰凡亨在天圣中结道友登岳顶斋宿祈祠方已遍游三峰酌大工泉至明星馆于故基下得断碑数片髣髴有古文洗涤而后可辨读之乃治口牙乌髭药歌一首虑歳浸日久剥裂不完遽録以归而后朝之名公巨卿访山中故事语及者皆传之修制以用其効尝应歌曰猪牙皂角及生姜西国升麻蜀地黄木律旱莲槐角子细辛荷叶要相当青盐等分同烧煅研煞将来使最良揩齿牢牙髭髪黒谁知世上有仙方不疑晚学益深经史防革讲摩纵横文章歌诗举笔则就着括异志数万言倦游録八卷观其余蕴错于胸中与余武陵之别慨然口占二诗云忆昔荆州屡适从当时心已慕防鸿渚宫禅伯唐齐已淮甸诗豪宋恵崇老格疎闲松倚润清谈把酒坐生风史官若覔高僧事莫把名参技术中又云碧嶂孤云苒苒归相携情密异常时余生歳月能多少此别应难后约期风义见于诗焉【玉壶清话】
　　进火锨草方表
　　臣闻食石饮水可作充肠之馔饵松食栢亦成拯病之方是以疗饥者不假于珍羞愈病者何烦于异术既获济时之药敢陈被物之形不耻管窥輙干天听臣诚惶诚恐稽首顿首臣谓四时推运负阴阳者必有可观万彚发生吐风云者宁无所益俱承帝力咸荷天休或叨摘采之知愿试苦辛之效伏惟崇文广武仪天尊道应真祐徳上圣钦明仁孝皇帝陛下慈深悯物道切忧民行百王久坠之文纳羣后可言之事以至恩沾兆庶信及豚鱼风顺而灾沴不生天地和而黎元尽防宸衷不倦圣意难穷臣因听政之余备阅古方之秘尽医民瘼徧计物情唐太宗轻剪龙须唯恩一将宋高祖碎舂琥珀止慰三军焉能并吾皇广添歴代之宝书甄别三王之闿泽咸苏万有溥活羣生日月久照之方明幽罔间华夏升平之俗造次奚论臣遭逢盛时歌謡景泰知皇风之下逮极圣虑之犹劳下恶缄言常思报効既服唐虞之教尚乖葵藿之能淼淼羣流已遂朝宗之望茫茫列曜既谐拱极之诚是以不度僣渝輙形简牍事稍同于葑菲理切近于刍荛臣所闻奏者因换当州龙兴观元始天尊三皇大帝殿基掘得一小石碑内说修养气术并草药方二件臣依方差人访问采覔其草颇有其异金银线素根紫防对节而生蜀号为火锨草茎叶颇同苍耳不费登高厯险每常求少获多急采非难广收甚易倘勤久服旋见神功谁知至贱之中乃有殊常之效微臣自吃至百服眼目轻明即至十朝髭须乌黑筋力颇健其効多端臣本州右都押衙罗一守曾因中风坠马失音不语臣与十服其病立愈又太恵寺中和院僧司副正明数天师智严年垂七十忽患偏风行履妨废臣与十服旬日病瘳又有玉局化主道士皇甫因上元日与合城奏醮中风口眼防斜时时吐瀑臣与十服立便得瘥今輙修合一百剂谨差本畨职贡吏元龟奉表奉进臣无任瞻望圣恩激切屏营之至谨奏【见忠定公语録】













　　事实类苑巻五十一
<子部,杂家类,杂纂之属,事实类苑>
　　钦定四库全书
　　事实类苑卷五十二　　　宋　江少虞　撰书画技艺
　　太祖赐翰林院书画
　　太祖平江南赐本院书三千卷皆纸札精妙多先唐旧书亦有是徐锴手校者其后散失过半惟演再入院编排得千余卷而不成部帙其三史三国志晋书即是晁逈李宗谔在院时奏请其书即署部帙
　　二
　　太祖平江南所得图画赐本院初有五十余轴及景徳咸平中只有雨村牧牛图三轴无名寒芦野鸭三轴徐熈笔五王饮酪图二轴周文举笔亦令重装背焉【见金坡遗事】
　　秘阁藏书
　　端拱元年以崇文院之【阙】常置秘阁命吏部侍郎李志兼秘书提防并御图书选三舘书本正万卷实之置直秘阁及校理之职命至择其人奏置吏以内侍监之其外省自百司秘阁列于集贤之下写御书及百余卷即秘监以奉进御退藏于秘阁内居从中降图画及前贤李王迹数千轴以藏之淳化中始造阁成上飞白书额亲幸召近臣纵视图籍赐宴又以供奉僧元蔼所写御容二轴藏于阁【见杨文公谈苑】
　　置御书院
　　翰林学士院自五代以来兵难相继待诏军习王书以院体相传字势轻弱笔体无法凡诏令刻石皆不足观太宗留心笔札即位之后募求善书许自言于公车置御书院首得蜀人王着以士人任簿尉即召为御书院只候迁翰林侍书着善草独歩一时取智永禅师真草千字文缺数百字着补之刻石但见形范而无神妙世亦寳重之修东岳庙立碑命著书着时仕著作佐郎辞以官卑不题刻即日迁著作郎时吕文仲为翰林侍读与着更侍禁中太宗每歳九月后至暮夜即召宿直侍书及待诏书艺于东门北偏小殿内张烛令对御书字或问以外事常至一夜而罢着善大书其笔甚大全用劲毫号散卓笔市中鬻者一管百钱初以纸一畨令书八字又一畨分书六字又一畨书四字又一畨两字又一畨一字皆极于遒劲上称善厚赏之着后官至殿中侍御史赐金紫太平兴国中选善书者七人补翰林待诏各赐绯银鱼袋十枚并兼御书院祗更配宿两院余者以次补外官自是内著书诏笔体一变灿然可观人用传寳逺追唐室矣【见杨文公谈苑】
　　秘阁画
　　太宗皇帝淳化元年八月内出古画墨迹百一十四轴藏之阁上有唐太宗明皇晋王羲之献之庾亮梁萧子云唐欧阳询顔真卿桞公权懐素懐仁墨迹顾恺之画维摩诘像韩干马薛稷鹤戴嵩牛及近代东丹王李赞华千角鹿西蜀黄筌白兎一时之妙也今懐仁墨迹维摩诘像韩马薛鹤皆不存考之积年旧籍亦不复载大中祥符八年荣王宫火延烧秘阁然则书画岂亦有亡逸耶秘书省请以秘阁所藏墨迹未经太宗庙摹刻者刋于中有防从之至建中靖国元年四月二十二日内出缗钱十五万趣其工以八月旦日毕厘十卷上之东丹王名突欲阿保机之长子也唐同光中从其父攻渤海扶余城下之改为东丹国以突欲为东丹王保机死其母立其次子突数欲自以失位且畏逼遂归中国唐明宗赐姓李氏名赞华出镇滑州賛华尤工画归朝载书数千卷自随亦能为五言诗其子尤欲亦善丹青千角鹿出塞外观其所画诚妙笔也五星二十八宿真形图卷首题梁令瓉姓名而以箕宿为风星盖避明皇讳也此虽不知画者为谁要是唐人妙笔耳然经星惟有十二宿初疑亡去其余徐观其用笔次第所画至是而止耳昔吴道子画壁下笔未尽处后之人终莫能继岂妙于艺者当啬其巧而不欲尽耶傅古龙用笔简劲虽柝缣败裂而神气活动曽不少亏牧羊图品格洒落皆妙作也比于下库故画中得之因加整治藏之阁上牧羊图乃曽氏子以罪籍没然验其印记盖太平兴国初禁印所蓄画也不知外人何自得之千角鹿五星二十八宿真形图傅古龙牧羊图崇宁四年八月有防取入内留之【见蓬山志】
　　太宗碁品第一
　　太宗碁品至第一待诏有贾者臻于絶格时人以为王积薪之比也杨希紫蒋元吉李应昌朱懐璧亦皆国手然非之敌嗜酒病死上痛惜之末年得洪州人李仲年甚少而碁格絶胜可侔于歳余亦卒朝臣有潘慎修蒋居才亦善碁至三品内侍陈好至第四品多得侍碁自而下皆受三道慎修受四道好受五道慎修常献诗云如今乐得仙翁术也怯君王四路饶又作碁说千余言以献上嘉叹之皆渉治道【见杨文公谈苑】
　　拨镫法
　　钱邓州若水尝言古之善书鲜有得笔法者唐陆希声得之凡五字擫押钩格抵用笔双钩则防画遒劲而益妙矣谓之拨镫法希声自言昔二王皆传此法自斯公以至阳氷亦之希声以受沙门光入长安为翰林供奉希声未逹以诗寄光曰笔下龙蛇似有神天池雷雨变逡廵寄言昔日不手应念江头洴澼人光感其言因引荐希声于贵幸至宰相刁衎言江南后主得此法书絶劲复増二字曰导送今待诏尹熈古亦得之而所书为时之絶李无惑工篆亦得其法查道始习篆患其体势柔弱熈古教以此法仍用双钩用笔经半年始习熟而篆体势劲直甚佳
　　墨
　　仁宗嘉祐中宴次羣臣于羣玉殿尝以其墨赐之曰新安香墨其后翰林诸君承赐者皆廷珪双脊龙尤为佳品【出渑水燕谈】
　　草书
　　凡章草小草防画皆有法不可率意辄书近年李君简善草书太宗甚爱之以赞善大夫直御书院王词宗亦习而不能精谚云信速不及草书家贫不辨素食言其难卒置也然小草尤难
　　僧喜书
　　近年释子中多善书者庐山僧颢彬茂蒋善王书闗右僧梦贞善桞书浙东僧苑基善顔书多写碑石印板皆不下前辈寿春僧恵崇善王书又其次
　　张维
　　公言张维者蜀人也为沙门后反初尤善王书絶得懐素之骨世鲜能及之王嗣宗曽荐于今上召试御书院维自负其能少所可意于院内环视诸人所书不觉微笑众怒共排之止得秘阁为稽书不就景徳末扈驾谒陵还经郑州从幸开元寺观新塔僧前揖言闻公深信内典愿为之碑因诺之后为撰碑维为真书一时之絶也维贫薄甚后寄死人家
　　缙云醖匠
　　缙云置一匠善酝经手者罔不醇美尝令写其方俾建安酒家造之味不佳因召匠诘方之谬匠曰方尽于是矣然其酘浆随天气温炎寒凉量多少之数均冷暖之节揽匀洽尝味体测此不可口授但能心晓耳家二子亦不能其要此亦庄子斵轮之意也【见杨文公谈苑】
　　王舎城寺璧
　　北都临清县北有王舎城僧寺东一古殿皆吴生画佛像旁有题记类禇河南笔法国朝已来奉使大僚皆道出寺下例往观之题名粉板或则取一二像今且尽矣
　　秘府书画
