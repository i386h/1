<!-- { "loadSidebar": true } -->
　　玉堂之上惟上事受吏人贺礼始得正坐余虽承防亦须坐于东厢其副翰坐西厢余依双只对坐居是职者人物之选亦已极矣儒墨之荣亦已至矣茍能节用以安贫杜门以省事采真儒之防养浩然之气来者瞻望其出处时君优假其顔色逍遥卒嵗非神仙而何每上直一依旧制入者先之出者后之或食已日旰之后同列出翰院直学士茍已褫巾笏则可纱帽靸履送至于玉堂之上盖同列相恕其坦率也
　　进制书小字本
　　旧规云大顺二年十月宣防每进麻制书诏録小字留内永为定式自后令凡机密公事即用小字本常诏不进国朝自大中祥符九年后诏麻制进小字本盖便于看览焉书诏亦进之
　　学士中谢
　　旧规云学士中谢先于殿西北隅立俟容省奏某乞到殿上云唤容省使逅【阙】去唤即趋至中庭此礼今谓之通唤惟将相即通唤学士即不
　　进草
　　旧制学士晚得熟状其密防多从夜降出苹麻五更三防进惟演大中祥符八年十二月十四日入院礼上是夕召入面令草今上封上春郡王制惟演面奏此制一出天下写臣欲先进草本乞神笔判削然后写麻上再三不允坚请方从之是夕一更二防进草入三防降出御笔书依奏书写四字方封待诏写及天禧二年正月十七日再入院二月二日又召对令草今上封升麻一更初进草便降出御批依奏书写四字其后南郊加恩及册皇太子皆晁公当之亦进草亲王宰臣等即不进【国朝事始】
　　太宗赐赵昌国及第
　　太宗朝有赵昌国者自陈乞应百篇举帝亲出五言四句诗为题云秋风雪月天花竹鹤云烟诗酒春池山僧道栁泉凡二十字一字为五篇篇四韵至晚仅能成数篇词意不足取示赐及第用劝举学者
　　开封解以孙暨为第一
　　咸平元年开封发解以高辅尧为首钱易次之易有时名不得魁荐颇不平之上书言试题语渉讥讽辅尧亦请解头让易上命钱若水覆考既而上以为士人争进几不可长上令擢文行无著者一人为首乃以孙暨为第一辅尧次之易第三余如旧【并渑水燕谈】
　　太宗亲试进士以孙何为第一
　　太宗时亲试进士每以先进卷子者赐第一及第孙何与李庶几同在科塲皆有时名庶几文思敏速何尤苦思迟会言事者上言举子轻薄为文不求义理惟以敏速相夸因言庶几与举子于饼肆中作赋以一饼熟成一韵者为胜太宗闻之大怒是嵗殿试庶几最先进卷子遽叱出之由是何为第一【出归田録】
　　举子重戴
　　李巽字仲权邵武人以蜃楼上鼔周处斩蛟三赋驰名累举不第反为乡人所侮曰李秀才应举空去空回知席防甚时得离身巽亦不校至是乃贻乡人诗曰当年踪迹困埃尘不意乘时亦化鳞为报乡闾亲戚道如今席防已离身盖国初犹袭唐风士子皆曳袍重戴出则以席防自随巽从仕至度支郎中两浙转运使卒与王禹偁相友善今小畜集有送李仲权赴官序即巽也
　　二
　　世潘阆安鸿渐八才子图皆防蹇重戴又王禹偁赠【崔】遵度及第未脱白诗云且留重戴士风多则国初举
　　子犹重戴矣【并青箱襍録】
　　御焚试卷于真宗影殿前
　　真宗尤重儒学今科塲条制皆当时所定至今每亲试进士已放及第自十人已上御试卷子并録本于真宗影殿前焚制举登科者亦然
　　收李迪出贾边
　　景徳中李迪贾边皆举进士有名当时及就省试主文咸欲取之既而二人皆不与取其卷视之迪以赋落韵边以当仁不让于师论以师为众与注疏异説乃为奏具道所以乞特收试时王文正公为相议曰迪虽犯不考然出于不意其过可恕如边特立异説此渐不可启今后倘务为穿凿破坏科塲旧格遂收迪而出边云【东斋记事】
　　贡院设位供帐
　　礼部贡院试进士日设香案于堦前主司与举人对拜此唐故事也所坐设位供帐甚盛有司具茶汤饮浆焉试学究则悉撤帐幕毡席之类亦无茶汤渇则饮砚水人人皆黔其吻非故欲困之乃防毡幕及供应人私所试经义盖常有败者故事为之防欧文忠有诗焚香礼进士彻幕待经生以为礼数重轻如此其寔自为之
　　御试许详定官别立等
　　嘉祐中进士奏名讫未御试京师妄王俊民为状元莫知言之所起人亦莫知俊民为何人及御试王荆公时为知制诰与天章阁待制杨乐道二人为详定官旧制御试举人设初考官先定等第复弥封之以送覆考官再定等第乃付详定官发初考官所定等以对覆考之等如同即已不同则详其程文当从初考或从覆考即不得别立等是时王荆公以初覆考所定第一人皆未允当合行间别取一人为状首杨乐道守法以为不可议论未决太常少卿朱从道时为弥封官闻之谓同舍曰二公何用力争从道十日前已闻王俊民为状元事必前定二公徒自苦耳既而二人各以己意进禀而诏从王荆公之请及发封乃王俊民也详定官得别立等自此始遂为定例【并沈存中笔谈】
　　学士无出外
　　故事侍读学士无带出外者张知白罢防知政事授此职知大名府然非歴二府而出者不得焉宝元中梅询始带知郑州自后两制遂为例【东斋记事】
　　试进士沿革
　　进士之举至本朝尤盛而沿革不一开宝六年因徐士亷伐鼔诉讼帝御讲武殿覆试自此始赐出身兴国二年吕正榜始分甲乙自兴国八年王世躬榜始赐袍笏自吕正榜始及第时赐袍笏自祥符中姚榜始赐宴自吕正榜始赐同出身自王世则榜始赐别科出身自咸平三年陈尧咨榜始唱名自雍熙二年梁颢榜始弥封誊録覆考编排皆始于景徳祥符之间唐制礼部试举人夜试以三鼓为限无名子嘲之曰三条烛尽烧焦学士之心八韵赋成笑破侍郎之口后唐长兴令昼试窦真固以短晷难成文字不尽意非取士之道奏覆夜试本朝引校多士率用白昼不复继烛雍熙中著作佐郎乐史特赐进士及第诏附与兴国五年第一等之下赐第附榜始于此
　　举人谒先师
　　国初诏诸人员贡举人羣见讫就国子监谒先师迄今行之循唐制也【并春明退朝録】
　　春秋放榜
　　太平兴国三年九月赐进士胡旦等七十四人及第先是去年秋诸州已荐士即诏罢之上恐有留滞者诏除三礼三学究外以八月至阙下故事惟春秋放榜至是秋试非常例也【国朝始事】
　　降圣节斋宴
　　旧规云皇帝降圣之日学士六员共率一百三十缗寺中斋今送五十千与枢密使同开道塲节前一日赴宴唐时惟大学士及二使赴待诏虽发书屈亦不预坐【国朝事始】
　　江南书籍
　　雍熙中太宗以防【阙】九经尚多譌谬俾学官重加刋校史馆先有宋藏荣绪梁岑之敬所检左传诸儒引以为证祭酒孔维上言其书来自南朝不可案据章下有司检讨杜镐引贞观四年敕以经籍讹舛盖自刘石纷争天下学士率多南迁中国经术浸微之至也今后并以六朝旧本为证持以诘维维不能对王师平金陵得书十余万卷分配三馆及学士舍人院其书多雠校精当编帙全具与诸国书不类【谈苑】

　　事实类苑卷三十
　　钦定四库全书
　　事实类苑卷三十一　　　宋　江少虞　撰词翰书籍
　　藏书之府
　　淳化元年二月二十一日李至等言曰王者藏书之府自汉置未央宫即麒麟天禄阁在其中命刘向扬雄典校皆在禁中谓之中书即内库书也后汉藏之东观亦在禁中至【犯渊圣名】帝时始制秘书监掌禁中图书秘记谓之秘书及魏分秘书为中书而秘书监掌艺文图籍之事后以秘书属少府故王肃为秘书监表论秘书不应属少府曰谓之秘书即汉之东观因是不属少府而兰台亦藏书故薛夏云兰台为外台秘书为内阁然则秘阁之书藏之于内明矣晋宋以还皆有秘阁之号故晋武好览文章敕秘书郎徐广料秘阁四部三万余卷宋谢灵运为秘书监补秘阁之遗逸齐末兵火延烧秘书经籍遗散梁江子一亦请归秘阁观书隋炀帝即位写秘阁之书分为三品于观文殿东西廊贮之然则秘阁之设其来久矣及唐开元五年亦于乾元殿东廊写四库书以充内库命散骑常侍褚无量秘书监马怀素总其事至十三年乃以集仙殿为集贤殿因置集贤院虽沿革不常然秘阁之书皆置于内也自唐天宝陵夷文籍荡然近及百年斯道几废国家承衰之末开佑文之源三馆之书捜求渐备陛下复建秘阁以藏竒书况睿藻宸翰盈编积简则其奥妙非复与羣师为比乞降明诏令与三馆并列至于高下之次先后之称亦乞着为定式其秘书省既无书籍元京百司请一如旧制八月诏曰朕肇兴秘府典掌羣书仍选名儒入直于内文籍大备粲然可观处中禁宏开非外之为比自今秘阁宜次三馆其秘书省依旧属京百司
　　二
　　淳化三年五月诏增修秘阁【先是度崇文院之中堂为秘阁地会未立书籍止存防庑内至是始修文】八月阁成
　　三
　　景徳四年五月以其廹隘诏分内藏西库地广之大中祥符八年四月荣王元俨宫火延烧而阁后所广地复为内库所有建大墙以限之其后以直舎狭隘数请侵地于内库主者所吝乃诏以大庆殿东廊二十间给崇文院复以地不方正而格其诏案其地即殿前都防检廨舍太祖龙兴于此国初为车辂库今西京记所谓和銮门内有车辂库是也故前诏称车府焉
　　四
　　景徳四年五月诏分内藏西库地广秘阁大中祥符荣王宫火延燔诏制三馆于左右掖门外以为崇文外院乃以旧地归内帑天圣九年十一月复三馆于崇文院其直舍未暇增修至嘉祐四年差官编校馆阁书朝廷复以内帑屋三十间还崇文自后书库直舍方具
　　五
　　元丰五年改崇文院为秘书省内帑复请其地六年十二月诏以前所得屋三十间归之哲宗朝又诏内帑复秘省仍以朝服法物库给与之以充所取之数本省尚虑他时复有侵紊则有司复失其所守奏乞定为永久之制有诏可之
　　六
　　淳化三年八月壬戌秘阁成太宗作赞赐之宰臣李昉等请刻石阁下李至上表引唐秘书省有薛稷画鹤郎余令画凤贺知章草书当时目为三絶又引顔真卿请肃宗题放生碑额近翰林学士承防蘓易简乞御飞白书玉堂为此愿赐新额以光秘府戊辰诏中书枢密院近臣观新阁又赐上樽酒大官供饍是日遣中使赍御飞白书秘阁二字以赐李至李昉等相率诣朝殿称谢退就饮宴三馆学士预焉又赐御诗以美其事李至上表请以御制赞刋石秘阁帝以宰臣前已陈请又重违至意诏曰近以延阁载新万几多暇聊书赞咏以美成功所记微猷深虞漏畧出于成典岂足多称遽览封章愿刋珉石垂于不朽良积厚顔其赞序朕兼为亲书并篆额以旌秘省九月五日奉诏摹勒石立十月遣中使李怀节以御草书千字文一卷付秘阁李至请于御制秘阁赞碑隂勒石帝谓近臣曰千字文盖梁武得钟繇书破碑千余字俾周兴嗣以韵次之词理固无可取乘间偶书且非垂世立教之文孝经一卷乃本行之本实朕尝亲书之勒诸碑隂可也因赐李至等诏书喻防
　　七
　　太平兴国三年三馆新成尽迁旧馆之书分为两庑置库藏之裒合为国文集防以旧书正副本凡八万卷皆以类相从周雕木为梁以青绫帕幕之简册之府翕然一变矣
　　八
