<!-- { "loadSidebar": true } -->
　　板印书籍唐人尚未盛为之自冯王始印五经已后典籍皆为板本庆厯中有布衣毕升又为活板其法用胶泥刻字薄如钱唇每字为一印火烧令坚先设一鐡板其上以松脂蜡和纸灰之类冐之欲印则以一鐡范置铁板上乃密布字印满鐡范为一板持就火炀之药稍镕则以一平板按其靣则字平如砥若止印三二本未为简易若印数千百本则极为神速常作二鐡板一板印刷一板已自布字此印者才毕则第二板已具更互用之瞬息可就每一字皆有数印如之也等字每字有二十余印以备一板内有重复者不用则以纸贴之每韵为一贴木格贮之有竒字素无备者旋刻之以草火烧瞬息可成不以木为者文理有疎宻沾水则髙下不平兼与药相粘不可取不若燔土用讫再火令药镕以手拂之其印自落殊不沾汚升死其印为予羣从所得至今寳藏
　　算术
　　算术求积尺之法如刍萌刍童方池冥谷堑堵鳖臑圆锥阳马之类物形备矣独未有隙积一术古法凡算方积之物有立方谓六幕皆方者其法再自乘则得之有堑堵谓如土墙者两边杀两头齐其法并上下广折半以为之广以直髙乘之又以直髙为勾以上广减下广余者为股勾股乘以为斜髙有刍童谓如覆防者四面皆杀其法倍上长加入下长以上广乘之倍下长加入上长以下广乘之并二位法以髙乘之六而二隙积者谓积之有隙者如累碁层坛及酒家积罂之类虽似覆斗四面皆杀縁有刻缺及虚隙之处用刍童法求之常失于数少予思而得之用刍童法为上行下行别立下广以上广减之余者以髙乘之六而一并入上行【假令积罂最上行纵广各二罂最下行各十二罂行行罂相次先以上二行相次率至十二当十二行也以刍童法求之倍上行长得四倂入下长得十六以上广乘之得二十二又倍下二长得十六并入上长得四十六以下广乘之得三百一十二倂二倍得三百四十四以髙乗之得二千七百八十四重列下广十二以上广减之余十以髙乗之则一百一十并入上行得三千八百九十四六而一得六百四十九此为罂数也刍童求见实方之积隙积求见合角不尽益出羡积也】履亩之法方圆曲直尽矣未有防圆之术凡圆田既能拆之须使防之复圆古法惟以中破圆法拆之其失有及三倍者予别无拆会之术置圆田径半之以为又以半径减去所割数余者为股各自乘以股除余者开方除为勾倍之为割田之直径以所割之数自乘退一位倍之又以圆径除所得加入直径为割田之弧再割亦如之减去已割之数则再割之数也【假令圆田径十歩欲割二歩以半径为五歩自乘得二十五又以半径减去所割二步余三步为股自乗得九用减外有十六开平方除得四歩为勾倍之为所割直径以所割之数二歩自乗为四倍之得为八退上一倍为四尺以圆径除今圆径十已足盈数无可除只用四尺加入直径为所割之弧凡得圆径八步四尺也再割亦依此法如圆径二十步求弧数则当折半乃所谓以圆径除之也】此二类皆造微之术古书所不到者漫志于此
　　造舎之法
　　造舎之法谓之木经或云喻皓所撰凡屋有三分【去声】自梁以上为上分地以上为中分阶为下分凡梁长几何则配极防何以为榱等如梁长八尺配极三尺五寸则防法堂也此谓之上分楹若干尺则配堂基若干尺以为榱等若楹一丈一尺则阶基四尺五寸之类以至承栱榱桷皆有定法谓之中分阶级有峻平慢三等宫中则以御辇为法凡自下而登前竿垂尽臂后竿展尽臂为峻道【荷辇十二人前二人日前竿次二人日前绦又次曰前脇后二人曰后脇又后曰后绦末后曰后竿辇前队长一人曰传唱后一人曰报赛】前竿平肘后竿平肩为慢道前竿垂手后竿平肩为平道此之为下分其书三卷近嵗土木之工益为严善旧木经多不用未有人重为之亦良工之一业也
　　缀术
　　审方靣势覆量髙深逺近算家谓之□术□文象形如绳木所用墨防也求星辰之行歩气朔消长谓之缀术谓不可以形察但以算数缀之而已北齐祖亘有缀术二卷
　　厯术
　　淮南人卫朴于厯术一行之流也春秋日蚀三十六诸厯通验宻者不过得二十六七惟一行得二十九朴乃得三十五惟庄公十八年一蚀古今算皆不入蚀法疑前史误耳自夏仲康五年癸巳岁至熈寕六年癸丑凡三千二百一年书所载日蚀凡四百七十五众厯考验虽各有得失而朴所得为多朴能不用算推古今日月蚀但口诵乘除不差一算凡天厯悉是算数令人就耳一读即能暗诵旁通厯则纵横诵之尝令人写厯书写讫令附耳读之有差一算者读至其处则曰此误某字其精如此
　　蹴踘
　　蹴踘以皮为之中实以物蹴踘蹋为戯乐也亦谓为毬焉今所作牛彘胞纳气而张之则善跳跃然或俚俗数少年簇围而跳之终无堕地以失蹴为耻以不堕为乐亦谓为筑毬鞠也就东方之故事习蹴踘乃习将之道后变鞠为木角者见其圆转自若似审视其间不无法度形势故有着蹴踘二十五篇也枚臯作赋咏之又霍去病穿城蹋【音踏】鞠穿地作鞠室也士之言谓之论今有歩打徒打不徒则马打大有制规制体格用意竒巧取其精练者为上今圣精敏此艺置供御打毬供奉亦犹唐有后园大小毬官也然时习之不为常好也矣
　　二
　　顔师古注霍去病去病穿城蹋鞠云鞠以皮为之实以毛蹙鞠而戯也顔谓鞠乃如此至晚唐已不同矣归氏子弟嘲皮日休云八片尖斜砌作毬火中燖了水中揉一包闲气时常在惹踢招拳卒未休国朝士人柳三复最能之丁晋公亦好焉作诗叙述曰背装花屈【口易反】膝白打大亷斯又曰进前行两歩跷脚立多时初柳为进士欲见晋公无由防晋公蹴后园柳往蹴之毬果并出柳即挟取左右以告晋公亦素闻柳名即召之柳白襴懐所素业首戴毬以入见晋公再拜者三出懐中诗又再拜每拜辄转至背臂间既起复在幞头上晋公大竒之留为门下客世毬最贱艺天下万事皆弟子拜师独毬弟子学毬或富贵子弟而善毬者率多贱人每劳赐以酒必拜谢而去是师拜弟子也术不可不慎此亦可喻大云【见刘贡父诗话】
　　围碁
　　围碁博物志曰尧造围碁以教子丹朱或云舜以子商均愚故作围碁以教之也其法非智不能有髙下临局下子则见其愚智也孟子曰奕秋通国之善奕者使奕秋诲二人奕其一人专心致志惟奕秋之为听一人虽听之一心以为有鸿鹄将至思援弓缴而射之虽与之俱学弗若之矣为是其志弗若欤曰非然也注奕人名秋是谓其智弗若也曰非也以其志不致也扬雄方言闗中谓奕即碁也今碁品以国手为极何谓国手耶孟子云奕秋通国之善奕者也此言一国之内更无敌者也如南朝以羊保为逸品梁武帝同之然南北国局侠故言通国也若孟子时六国也若天下一统殊无抗敌可称为天下絶格也齐高弟子有曰华随在淮阳破荻为片纵横以为碁局指防行势遂至名品东汉马融着赋焉
　　二
　　小说唐僧一行曽算碁局都数凡若干局尽之予尝思之此固易耳但数多非世间名数可能言之今畧举大数凡方二路用四子可变八千十一局方三路用九子可变一万九千六百八十三局方四路用十六子可变四千三百四万六千七百二十一局方五路用三十五子可变八千四百七十二亿八千八百六十万九千四百四十三局方六路用三十六子可变十五兆九十四万六千三百五十二亿八千二百三万一千九百二十六局方七路以上数无名可纪尽三千一十六路大约连书万字五十二即是局之大数【笔谈】
　　弹棋
　　西京杂记云汉元帝造蹴踘以蹴踘为劳求相类而不劳者遂为弹棋之戏予观弹棋絶不类蹴踘颇与击鞠相近疑是传写误耳唐薛嵩好蹴踘刘钢劝止之曰为乐甚众何必乘危邀顷刻之欢此亦击鞠唐书误述为蹴踘弹棋今人罕为之有谱一卷葢唐人所为棋局方二尺中心髙如覆盂其巅为小壶四角微隆起李商隠诗曰玉作弹棋局中心最不平谓中央髙也白乐天诗弹棋局上事最妙是长斜长斜谓抹角斜弹一发过半局今谱中具有此法柳子厚叙棋用二十四棋者即此戏也汉书注云两人对局黑白子各六枚与子厚所记小异如奕棋古局用十七道合二百八十九道黑白棋各百五十亦与后世法不同【笔谈】
　　算术
　　算术多门如求一上驱搭因重因之类皆不离乘除惟増成一法稍异其术都不用乘除但补虚就盈而已假如欲九除者増一便是八除者増二便是但一位一因之若位数少则颇简防位数多则愈繁不若乘除之有常然算术不患多学见简即用见繁即变不胶一法乃为通术也【笔谈】

　　事实类苑卷五十四
<子部,杂家类,杂纂之属,事实类苑>
　　钦定四库全书
　　事实类苑卷五十五　　　宋　江少虞　撰忠孝节义
　　范文正
　　景祐中范文正公以言事触宰相黜守饶州到任谢表云此而为郡陈优优布政之方必也立朝增蹇蹇匪躬之节天下叹公至诚许国始终不渝不以进退易其守也
　　二
　　范文正公轻财好施尤厚于族人既贵近郭买良田数千亩为义田以给羣从之贫者择族之长而贤者一人主其出纳人日食米一升嵗衣丝一匹嫁娶丧葬皆有赡给聚族人仅百口公殁逾四十年子孙贤至今奉公之法不敢废弛【并见渑水燕谈】
　　欧阳文忠公
　　欧阳文忠公在蔡州屡乞致仕门下生蔡承禧因间言曰公德望为朝廷倚重且未及引年岂容遽去也欧阳答曰某平生名节为后生描画尽惟有速退以全节岂可更俟驱逐乎承禧叹息无以答既而以太子少保致仕【倦游襍录】
　　陈乔
　　陈乔仕江南为门下侍郎掌枢密后主之称疾不朝乔预其谋及王师问罪警以固守时张洎为乔之副常言于后主茍社稷失守二臣死之城陷乔将死后主执其手曰当与我同北归乔曰臣死之即陛下保无恙但归咎于臣为陛下建不朝之谋斯计之上也掣其手去入视防内语二亲仆曰共缢杀我二仆不忍解所服金带与之遂自经后主求乔不得或谓张洎者已诣北军矣乔既死从吏撤尸而瘗之明年朝廷嘉其忠诏改塟后见其尸如生而不僵掘得尸以手加额上如所覩者【见扬文公谈苑】
　　刘温叟
　　国初御史中丞刘温叟博学惇厚动必由礼义父讳岳叟终身不听丝竹尝令子和药有天灵葢温叟见之恻然亟令致奠瘗于郊外五代士人鲜蹈礼义温叟笃行为世所推
　　马遂
　　庆厯末妖贼王则盗据贝州贾魏公镇北门仓卒发兵围之未有破贼之计公日夜忧思有指使马遂者白公曰坚城深池不可力取愿得公一言手杀元凶余党可説而下也公壮其言遣行丁宁嘱之曰壮士立功名在此行也遂至城下浮渡濠水呼守城者垂匹练缒身以上见贼偶坐为陈朝廷恩信尔能束身出城公为尔请于朝亦不失富贵若守迷自固天子遣一将提兵数千不日城陷血膏劔防肉饱犬彘悔无及矣辞甚激切贼不答遂度终不能聴乃复白曰公有宻防愿屏左右以语贼令左右引避遂急击贼仆地扼其喉防死左右兵至遂被杀闻者莫不义之是时翰林郑毅夫方客魏特为之作传【出渑水燕谈】
　　赵师旦曹觐
