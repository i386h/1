<!-- { "loadSidebar": true } -->
　　谢泌名知人少许可平生荐士不过数人而后皆至卿相每发荐牍必焚香望阙再拜曰老臣又为陛下得一人王文正公即其所荐士也【倦游襍录】
　　三
　　谢史馆泌解国学举子黜落甚众羣言沸摇懐甓以伺其出泌知潜由他道投史馆宿数日太宗闻知笑谓左右曰泌职在考校岂敢滥收小人不自揣分反怨主司然亦须避左右奏曰惟台省知襍呵拥难近遂授知襍以避掷甓之患公深慕虚朴素恬简病革盥沐衣服焚香端逝首不少欹
　　王文正
　　上宣谕曰闻赵安仁在中书絶不亲事每奏对亦未尝有一言可罢之王文正公对曰赵安仁居常有体凡有进拟皆同列议定方敢取防臣每见临时变易于上前者皆迎合陛下之意安仁无异议是有执守上曰能如此朕不知也卿可谕以委任之意更令宣力公乃语赵赵曰上误有拔擢以不才罢去宜矣使与众人骋辨以合上意安仁不敢为也公喜曰吾适保安仁于上前不误知人矣
　　二
　　王文正公一旦病谒告不入政府议知制诰盛度改谏议大夫知开封府上曰更问王某如允当入文书来中书座圣语问公公曰度必不乐此任政府召问之度曰幸以文进不愿亲吏事中书以度意闻上上曰王某铨量才品直是精当必使人各得其所向道须问王某度此命遂罢
　　三
　　防知政事李公穆之子行简为将作监丞不复仕进杜门燕居而有儒雅之举一日上召对赐坐抚御之改太子中允赐钱三百万初令中使出召不知居处上曰去中书问王某时人方知公言之【并名臣遗事】
　　四
　　真宗时王文正旦为相賔客虽满座无敢以私干之者既退旦察其可与言者及素知名者使吏问其居处数月之后召与语从容久之询访四方利病或使疏其所言而献之观其才之所长密籍记其名他日其人复来则谢絶不复见也每有差除旦先密疏三四人姓名请于上上所用者辄以笔防其首同列皆莫知明日于堂中议其同列争欲有所引用旦曰当用某人同列争之莫能得及奏入未尝不获可同列虽疾之莫能间也丁谓数毁旦于上上益亲厚之曹玮久在秦州累章求代上问旦荐枢密直学士李及上即以及知秦州众议皆谓及虽谨厚有行检非守边之才不足以继玮杨亿以众言语旦旦不答及至秦州将吏心亦轻之防有屯驻禁军白昼掣妇人银钗于市吏执以闻及方坐观书召之使前畧加诘问其人服罪及不复下吏亟命斩之复观书如故将吏皆惊服不日声誉达于京师亿闻之复见旦具道其事谓旦曰向者相公初用及外廷之议皆恐及不胜其任今及材器乃如此信乎相公知人之明也旦笑曰外廷之议何其得也夫以禁军戒边白昼为盗于是主将斩之事之常也乌足以为异政乎旦之用荐者其意非为此也夫以曹玮知秦州七年羌人詟服边境之事玮处之已尽其宜矣使他人往必矜其聪明多所变置变坏玮之成绩旦所以用及者但以及重厚必能谨守玮之规模而已矣亿由是益服旦之识度【涑水纪闻】

　　事实类苑卷五十九
<子部,杂家类,杂纂之属,事实类苑>
　　钦定四库全书
　　事实类苑卷六十　　　　宋　江少虞　撰广知博识
　　论地动仪
　　地动仪地震之器也续汉书张衡字平子作此仪也以精铜铸之其器圆径八尺形似酒罇中有都柱旁行八道施关发外有八龙首衔铜丸毎龙作一蟾蜍仰首张口而承之机闗巧制皆罇中龙首以置九州地分如过某分州地动则龙衔之丸即坠蟾蜍口中乃铿铿然有声司者占视之知某州分地震也尝有丸落久无奏报未防龙石地震也此法久亡更无补续矣又按张衡灵宪云元气剖判清浊异位地定于内而体于阴地有九域山川圣人始纪纲而后经纬也春秋元命苞曰天左旋地右转也河图云地恒动不息譬如人在大舟上开牖而坐舟行觉矣详其地右动非震也旋行而动亦人所不知者也若舟中不窥崕开牖而坐定不知舟行也张衡窃物理之极致而谓其右旋地道壅塞之时乃气凌此州之分机闗阻滞地则为之动焉如人中息气昼夜从头至足周身一万三千五百息具防寸口其或营行壅滞不通行处便成痈疖疮疱者譬之丸落处也故汉翼奉云人气尚逆则感天地天变见星气日蚀地变见奇物震动所以然者阳用其精阴阳之形犹人之有五脏六体五脏象天六体象地脏病则气色发于面体病则穴中动于貌也又易云天地之数五十有五所以成变化而行鬼神也或曰为张衡得以匿思而作为传习乎通曰厥疑有三必难尽騐也一如岭表兼海中洲渚频动居人以为常也此仪可騐则扬州之分日日时时落丸也二张衡不教子孙后无述焉三于国家无所利也故不行于世矣
　　论取火
　　古法用火随时不同人免疫气矣或曰火是一气岂同水有山井雨川不同也通曰火以木为母母木有异故也周书月令有改火之文终而复始也邹子曰春取榆栁之火盖食榆栁之火也孟夏取枣杏之火季夏取桑柘之火秋取柞楢冬取槐檀也此乃四时五取也以季夏取桑柘则益脾也或曰古之取火必以所利者何通曰火亦气也久食此气五脏迭休囚王相是以春宜榆栁之气冬宜槐檀之气则百疾不生茍此道不行人婴逆气犯乎厉也此改火之法岂可轻易汉武置别火官令丞专掌司四时取火之事也此五常之【阙】设五行之官火官之职司四时五变之术是以共工祝融为火正焉或曰火之为气可堪食乎通曰火以食为气人之食热岂非食乎故易有水火既济则水本寒为火之夺弥久成热矣人利于熟则成济用焉岂不见爇劳薪为味味必不正若正则荀公不别矣又有误以巴豆木入爨令人泄痢不止其如干粪苑草炊爨令物味恶是火官不得不重慎与昔并州之俗为介之推禁火此疑古人托以鬼神为名得以尽禁然后用钻燧出之得变新象也并州之俗又诚太过冷食斯久民有馁死者故魏武帝出罚令甚严故止周举为荆州刺史移书介推止禁三日后国家赐羣臣火防之为礼式焉今大宋应乎火徳若按法取之则宜于清明日赐百官火四时唯取食饵供具太官御膳用之其利深博哉
　　论正朔
　　昔者皇王受命必改正朔示不相沿而革人视听之故一曰天统谓周以十一月建子为正天始施之端也二曰地统谓商以十二月建丑为正地始化之端也三曰人统谓夏以十三月建寅为正人始成之端也盖三者法天地人故曰三统也观古之三统循环终始文质不同用舍有异其如秦变周制以十月建亥为正此三统之外除三才外为法何耶所以后代史家为闰秦者犹十二月外加一月归余于终尔汉高祖得天下以灭学坑儒之后尚行秦制至孝武帝方用夏正必用夏后氏之正者縁孔子曰行夏之时左传夏数得天也至唐武后永昌元年以十一月建子为嵗首后复用夏正肃宗上元元年用建子为正三年还以今正月为嵗首矣【并湘山野録】
　　论太平
　　帝王受命化成乃登岱封勒成颂以纪太平之功焉太平者天下之人家给民足路无时康谷稔物无疵疠刑罚措置之谓也故太阶六符相对而平正乃曰太平也唐太宗即位与羣臣议宜行王道霸道耶有言宜行帝王道封德彛复沮其议帝王之道行之迟效请以霸道魏杜坚请行王道数年之间天下治太宗曰恨封徳彛不见今日之太平也今圣上初即位以此纪年号俾纪致其太平也【赞宁要言】
　　蛇雉遗卵千年而为蛟龙
　　唐陆续水经尝言蛇雉遗卵于地千年生而为蛟龙汉武帝元封中浔阳江中亲射蛟于江中获之乃是也其蛟出殻之日害于一方洪水漂荡吴人谓之发洪余少时尝逰杭州西城之伊山目击此事日晚忽茂草中一雌雉飞起丈余翅翼零乱又复入草中数四不絶久而不出余窃怪之薙草往观果一巨蛇雌雉蟠结纠纒津沫狼籍斯雉惊而飞蛇入草始騐之説【玉壶清话】
　　见龙
　　张洎使高丽方泛舟海中因问舟人龙可识乎对曰常因云起多见垂尾于波澜间动揺伸缩良久雨大作未尝见其全体及头足也洎因冠带焚香祝以见真龙时天晴霁忽有龙见于水际少顷渐多以至弥望矗然无数洎甚震骇良久而没【杨文公谈苑】
　　氏族
　　士人以氏族相高虽从古有之然未尝着盛自魏氏铨緫人物以氏族相高亦未尝专任门地惟四夷则全以氏族为贵贱如天竺以刹利婆罗门二姓为贵种其余皆为庶姓如毗舍首陀是也其下又有贫四姓如工巧纯陀是也其他诸国亦如是国主大臣各有种姓茍非贵种国人莫肯归之庶姓虽有劳能亦自甘居大姓之下至今如此自后魏据中原此俗遂盛行于中国故有八氏十姓三十六族九十二姓凡三世公者曰膏粱有令仆者曰华腴尚书领防而上者为甲姓九卿方伯者为乙姓散骑常侍太中大夫者为丙姓吏部正员外郎为丁姓得入者谓之四姓其后迁易纷争莫能坚定遂取前世仕籍定以博陵崔范阳卢陇西李荥阳郑为甲族唐髙宗时又増太原王清河崔赵郡李通谓七姓然地势相倾互相排诋各自著书盈编连简殆数十家至于朝廷为之置官譔定而流习所狥扇以成俗虽国势不能排夺大率高下五等通有百家皆谓之士族此外悉为庶姓婚宦皆不敢与百家齿陇西李氏乃皇族亦自列在第三其重族望如此一等之内又如岗头卢泽底李土门崔靖恭王之类自为鼎族其俗至唐末方渐衰息【笔谈】
　　记里鼓
　　西京记云记里鼓者车上有二层皆有木人行一里则下层击鼓行十里则上层击钟其机法皆妙絶焉隋开皇九年平陈得此车法得而用焉今公亮重修此车古制或记里鼓也今皇朝苏弼重修焉
　　铜浑仪
　　司天监铜浑仪景徳中厯官韩显符所造依仿刘曜时孔挺晁崇斛兰之法失于简略天文院浑仪皇祐中冬官正舒易简所造乃用唐梁令瓒僧一行之法颇为详备而失于难用熙宁中予更造浑仪并创为玉壶浮漏铜表皆置天文院别设官领之天文院旧铜仪送朝服法物库收藏以备讲求
　　鱼尾鸱吻
　　汉以宫殿多灾术者言天上有鱼尾星宜为其像冠于屋以禳之今自有唐以来寺殿宫观守旧有为飞鱼形尾底上指者不知何时易名为防吻状亦不类鱼尾
　　磁石指南栢指西
　　方家以磁石磨针锋则能指南然常微偏东不全南也水浮多荡摇指爪及盌唇上皆可为之运转尤速但坚滑易坠不若缕悬为最善其法取新纩中独蠒缕以芥子许蜡缀于针腰无风处悬之则针常指南其中有磨而指北者予家指南北者皆有之磁石之指南犹柏之指西莫可原其理【沈括笔谈】
　　金鸡放赦
　　杜镐言肆赦树金鸡不知起于何代闗中风俗传云宋孝王问司马膺之后魏北齐赦日树金鸡事膺之曰按海中星占云天鸡星动为有赦盖王者以天鸡为度隋书刑法志北齐赦日武库令设金鸡及鼓于闗门右挝鼓千声宣鼓建金鸡或云起于西凉吕光未知孰是究其防盖西主兑兑为泽金者巽之神巽为号令故合是二物制其形掲于长竿使人覩之也【杨文公谈苑】
　　延州五城
　　延州今有五城説者以为旧有东西二城夹河对立髙万典郡始展东北南三闗城予因读杜甫诗曰五城何迢迢迢迢隔河水延州秦北戸闗防犹可倚乃知天宝中已有五城矣【以下并笔谈】
　　石油墨
