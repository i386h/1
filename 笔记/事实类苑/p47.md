<!-- { "loadSidebar": true } -->
　　王沂公为布衣时以所业贽吕文穆正中有早梅诗其警句云雪中未论和羮事且向百花头上开文穆云此生登第已安排作状元宰相矣已而果然【见魏王语録】
　　僧有明
　　浮图诗者不少士大夫莫为汲引多汩没不显尝仕福州见山僧有明有诗百余首其中佳句如虹收千嶂潮展半江天诗因试客分题僻碁为饶人下着低不减唐人
　　花蕋夫人
　　孟蜀时花蕋夫人能为诗而世不传其歌词清婉可听他日王平甫治馆中废书得其七言诗一卷题云八十九首而存者才三十余篇大约似王建宫词一篇云厨船进食簇时新列坐无非侍从臣日午殿头宣索脍隔花催唤打鱼人又云月头支给买花钱满殿宫娥近数千遇着唱名多不语含羞急过御床前他篇类此
　　杨玢
　　杨玢靖恭虞卿之曾孙也仕前伪蜀王建至显官随王衍归后唐以老得工部尚书致仕居长安旧居多为隣里侵占子弟欲诣府诉其事以状白玢玢批纸尾云四隣侵我我从伊毕竟须思未有时试上含元殿基望秋风秋草正离离子弟不复敢言
　　孙仅
　　孙何孙仅俱以能文驰名一时仅为陜西转运使作骊山诗二首其后篇有云秦帝墓成陈胜起明皇宫就禄山来时方建玉清昭应宫有恶仅者欲中伤之因録其诗以进真宗读前篇云朱衣吏引上骊山遽曰仅小器也此何足夸遂弃不读而陈胜禄山之语卒不得闻人以为幸也【见庐陵居士録】
　　王禹玉
　　京师祭二社多差近臣王禹玉在两禁二十年熙宁三年为翰林承防又膺是任题诗斋宫曰隣鸡未动晓骖催又向灵坛饮福杯自笑治聋不知足明年强健更重来执政闻而怜之【见倦游杂録】
　　陈烈先生
　　陈烈先生初尝与蔡君谟同砚席时君谟出镇福州束吏治民毫发不容一日烈往见之维舟城下闻其严察不往谒之但留诗于庭曰溪山龙虎蟠溪水鼓角喧中宵卿云破六月夜衾寒风生残树蛟螭喜怒澜慇懃祝舟子移棹过前滩亭吏不敢隐録诗呈公自是公为之少霁威棱
　　事实类苑卷三十七
　　钦定四库全书
　　事实类苑卷三十八　　　宋　江少虞　撰诗歌赋咏
　　真宗亲选两制馆阁送刘总诗
　　枢宻直学士刘总出镇并门两制馆阁皆以诗宠其行因进呈真宗深究诗雅方竞务西昆体磔裂雕篆亲以御笔选其平淡者止得八联晁迥云夙驾都门晓微凉苑树秋杨亿止选断句云关榆渐落边鸿度谁劝刘郎酒十分朱巽云寒垣古木含秋色祖帐行尘起夕阳李维云秋声如暮角膏逐行轩孙仅云汾水冷光摇画防防山秋色镇层楼钱惟演云置酒军前乐闻笳塞上清都尉王贻永云河朔雪深思爱日并州春暖咏甘棠刘筠云极目关山髙倚汉顺风雕鹗逺凌秋上谓总曰并门在唐世将相出镇凡【阙】遣从事者以题咏述宠行之句多写佛宫道宇纂集成编目曰太原事迹后不闻其作也总后写御选句图立于晋祠
　　于越亭诗
　　公言咸平初罢处州赴阙道经饶州余【阙】登于越亭前瞰琵琶州后镇思禅寺林麓岑郁千峯竞秀真天下絶境古今留诗者百余篇张佑云扁舟亭下驻烟波十五年游重此过洲嘴露沙人渡浅岩梢藏竹马蹄多层澜涨水痕犹在古极题诗字已讹况是髙秋正圆月可堪闻听异乡歌刘长卿云天南愁望絶亭下柳条新落日独啼鸟孤舟何处人生涯投越峤世业陷邉尘草色迷征路莺声傍楚臣秦台愁白首楚渚怨青苹杳杳钟陵暮悠悠鄱水春独醒翻取笑直道不容身得罪风霜古全生天地仁青山数行泪沧海一穷鳞流落机心尽空怜鸥鹤亲三篇絶唱也
　　雍熙以来文士诗
　　公自言雍熙初归轫迄今三十年所闻文士多矣真能诗者甚鲜如【阙】　者夙擅盛名而徐铉梁周翰黄夷简范杲皆前辈郑文宝薛映王禹偁吴俶刘师道李宗谔李建中李维姚铉陈尧佐悉当侪流后来之著名者如路振钱熙丁谓钱易梅询李挺苏为朱严陈越王曾李堪陈谈吕夷简宋绶邵焕晏殊江任焦宗古布衣有钱塘林逋缙云周啓明钱氏诸子有封守惟济供奉官昭度乡曲有今南郑殿丞兄故黎州家君极髙安薄览宗人字牧之子并有佳句不以擿举而钱惟演刘筠特工于诗其警防殆不可遽数自兵部而下公之所尝举今略记之兵部春望杳杳烟芜何处尽摇摇风柳不胜垂徐铉游水兰亭云兰烟破浪城隂直玉勒穿花苑树深习水战云千帆助隂山势万里风驰下瀬声病中题云向空咄咄烦书字举世滔滔莫问津谪居云野日苍茫悲逺舍水风隂惨湿貂裘陈秘监归泉州云三朝恩泽冯唐老万里江关贺监归宿山寺云落宿依楼角归云拥殿廊梁周翰应制云百花将尽牡丹拆十初晴太液春黄夷简题人山居云宿一番蔬甲拆春山几焙茗旗香范杲颂圣云千里版图来浙右一声金鼓下河东郑文宝春郊云百草千花路微风细天重经贬所云过关已跃樗蒲马误喘犹惊顾兎屏洛城云星沈防节歌钟早天近斜阳烟树防张灵州云越絶晓城蝴蝶梦单于秋引尽龙声长安送别云杜曲花光浓似酒灞陵春色老于人送人归湘中云满帆西日催行客一夜东风落楚梅南行云失意惯中迁客酒多年不见侍臣花凄灵云旧井霜风仙界橘双溪晴落海边鸥送人知韶州云人辞碧落春风晚花老朱陵古渡头水熙陵云承露气清驹送日觚棱人静鸟呼风边上云鬓须相似雪峰外寂寥烟薛映送人鄂州云黄鹄晨霞傍楼起头陀秋草绕碑荒吴淑送朱致政云洛殿夜凉初阁笔渚宫岁晚得悬车刘师道寄别云南浦未伤春草碧北山仍愧晓猿惊与张秘云久师金马客就敌玉溪生荷花云有路期奔月无媒与嫁春残花云金谷路尘埋国艶武陵溪水泛天香寄陈龙图云城瞻北斗天何逺梦断南柯日未沈叹世云野马飞牎日醯鸡舞瓮天春雪云青帝翠华沈物外素娥孀影吊云端又雪云三千世界银沈色十二楼台玉作层湘中云凌波帝子魂何在芳草王孙怨未归李宗谔春郊云一溪脆緑浮鶒万树春红呌杜鹃苏承防云金銮后记人争写玉署新牌帝自书李建中送人云山程授馆闻鸿夜水国还家欲雪天李维渚宫亭云故宫芳草在往事暮江流朱致政云清朝解组犹强健白首还乡正太平和人赠马太保云转盼囘岩电分须磔猬毛寄洪湛云谪去贾生身健否秋来潘岳鬓斑无姚铉钱塘郡云疎钟天竺晓一雁海门秋陈尧佐潮州徴还云君恩来万里客路出千山送种放云风樵若耶路霜橘洞庭秋送朱荆南云部吏百函通爵里从兵千骑属鞬櫜钱熙送人金陵拜扫云鹤归已改新城郭牛卧重寻旧墓田丁谓和钱易云瑚新笔案云母旧屏风送章南安云杨花过岭路桃叶渡江船章明州云泣珠泉客通关市种玉仙翁寄版图陈荆南云楚客梦云铃阁宻郢人歌雪射堂开钱易画景云双蜂上帘额独鹊下庭柯芭蕉云緑章封奏缄初启青凤来王尾乍开梅询隂陵云千重汉围合一夜楚歌声李拱春题村舍云犬眠花影地牛牧水声坡苏为湖亭云春波何限緑白鸟自由飞刘端州云夜浪珠还浦春泥象印踪宋严赠徐常侍云寓直有谁同骑省立班独自戴貂冠陈越侍宴云千钟人既醉九奏凤来仪与刘从云谁怜松下韵不废洛中吟李秦州云拥路东方骑悬腰左顾王曾李驸马拜陵云人畏轩台久春归泽多李堪哭黎州家君云桐乡留语葬泉路在生悲周建州云海月随帆落溪花绕驿流送人云雷风有约春虬振霜雪无情紫蕙枯退居云宻緑桐润潮平钓石沈陈谈闲居云笼鸡对语庭雀绕门飞吕夷简春早云梅无驿使飘零尽草怨王孙取次生九日呈梅集仙云人归北阙知何日菊应东篱自去年寒食云人为介推初禁火花愁青女再飞霜宋绶送人知江陵云奇才剑客当前队丽赋骚人托后车送人洪州云江涵帝子云飞阁山际真君鹤驭天周贤良云楚泽伤春落鹎鵊长安索米愧侏儒邵焕送晏集南归云官船风破浪闗吏鼓通晨晏殊与张临川云篱边菊秀先生醉桑下雏娇稚子仁又云东阳诗骨秀南浦别魂消章明州云骚客江山知有助秦源鸡犬更相关送人洪州云射斗气沈龙已化置刍人去榻犹悬江任送人云珠盘临路泣斗印入乡提焦宗古送人游蜀云芳树髙低啼蜀魄朝云浓淡极巴天赠周良云南阳客自称龙卧东鲁人应叹凤衰林逋湖山云片月通萝径幽云在石床周启明近臣疾愈云一丸童子药五返使人车皇甫提刑云鸱夷江上湖田稔牛斗星边贯索空钱惟济太乙宫醮云庭下焚香连宿雾林间鸣佩起栖鸾从驾西巡云晓陌壶浆满春风骑吹长故主第云凤箫通碧落星石辨灵源钱昭度村居云黄蜂衙退海潮落白蚁战酣山来大寒云被北风虽作雪水愁东海亦成氷金陵云西北髙楼在东南王气销梅花云东北风吹大庾岭西南日映小寒天雁云三年别馆风吹雪万里长沙月照来秋日华山云人间路到三峰尽天下秋随一叶来又郑殿丞云青鸟几王母信白鵞曾换右军书将至京云近阙已瞻龙虎气思乡犹望斗牛星家君黎州赦至云山川百蛮国露九天书寄逺云吴越自为迢递国参商元是别离星自遣云天上羲轮都易失人间尧厯自难逢哭诸屯田云部中车春无润水上郎星夜殒光感懐云顿缨狂走鹿喣沫倦游鳞心知云速客苦惊云聚散相逢多倍月亏盈自咏云刚肠欺竹叶衰鬓怯菱花泪云一斑早寄湘川竹万防空遗岘首碑春昼云人归汉后黄金屋燕在卢家白玉堂寄鳞云世味嫌为枳时光怨落蓂闲居云歌懐饭牛起书愤抱麟成蝉云二子自不食三闾何独清登楼云逺水净林色微云生夕阳咏尘云已伤花榻满休妒画梁飞凡公之所举者甚多值公病心烦不喜人申问今聊记其十之一二耳
　　钱惟演刘筠警句
