<!-- { "loadSidebar": true } -->
　　壬午吕惠卿讲咸有一徳因言法不可不变先王之法有一嵗一变者正月始和置于魏象是也有五嵗一变者五载一巡守考制度于诸侯是也有一世一变者刑罚世轻世重是也有百世不变者父慈子孝兄友弟恭是也前日司马光言汉守萧何之法则治变之则乱臣窃以为不然惠帝除三族罪妖言令挟书律文帝除收孥令安得谓之不变哉武帝以穷兵黩武奢淫厚敛而盗贼起宣帝以综覈名实而天下治元帝以任用恭显杀萧望之而汉道衰皆非由变法与不变法也夫以则不必变安得坐视其而不变耶书所谓无作聪明乱旧章者谓实非聪明而妄作之非谓旧章不可变也光之措意盖不徒然必以国家近日多更张旧政因此规讽又以臣制置三司条例及看详中书条例故发此论也臣愿陛下深察光言茍光言为是则当从之若光言为非陛下亦当播告之使不匿厥防召光诘问使议论归一上召光谓曰卿闻吕惠卿之言如何光对曰惠卿之言有是有非惠卿言汉惠文武宣元治乱之体是也言先王之法有一嵗一变则非也正月始和置于象魏乃旧章也非一嵗一变也亦犹州长党正族师于四孟月朔属民而读邦法也岂得为时变即天子恐诸侯变礼易乐故五载一巡守有变乱旧章者则削黜之非五嵗一变法也刑罚世轻世重者盖新国乱国平国随时而用非一世一变也且治天下譬如居室则修之非大壊不更造也大壊更造必得良匠又得美材今日二者皆无有臣恐风之不庇也讲筵之官皆在此乞陛下问之三司使掌天下财不才而黜可也不可使两府侵其事今为制置三司条例司何也宰相以道佐人主安用利乎茍用利而已则胥吏足矣今为防详中书条例司何也惠卿曰司马光备位侍从见朝廷事有未便即当论列有官守者不得其职则去岂可但已光曰前者诏书责侍从之臣言事君尝上疏指陈得失如制置条例司之类尽在其中未审得进达圣聴否上曰见之光曰然则臣不为不言也至于言不用而不去此则臣之罪也惠卿责臣实当其罪臣不敢逃上曰相与共讲是非耳何至乃尔王珪进曰司马所言盖以朝廷所更之事或为利甚少为害甚多者亦不必更矣因目光令退王珪进读史记光进读资治通鉴毕降堦将退上命迁坐墩于门内御榻之前皆命就坐王珪礼辞不许皆再拜而坐左右皆避去上曰朝廷毎更一事举朝士大夫汹汹皆以为不可又不能指名其不便者果何事也珪对曰臣疏贱在阙门之外朝廷之事不能尽知借使闻诸道路又不能知其虚实也上曰据所闻言之光曰朝廷散青苗钱兹事非便今闾里富民乘贫者困乏之际出息钱以贷之其收获责以谷麦贫者寒耕热芸仅得斗斛之收未离场圃已尽为富室夺去彼皆编户富民非有上下之势刑罚之威徒以富有之故尚能蚕食细民使之困瘁况县官督责之严乎臣恐细民将不聊生矣吕惠卿曰司马光不知此事彼富室为之则害民今县官为之乃所以利民也昨者青苗钱令民愿取者则与之不愿不强也光曰愚民知取债之利不知还债之害非独县官不强富民亦不强也臣闻作法于贪将若何昔太宗平河东立和籴法时米斗十钱草束八钱民乐与官为市其后物贵而和籴不解遂为陜西河东之病上曰行之久矣民不以为病也光曰臣陜西人也见其病不见其利朝廷初不许也而有司尚能以病民况今立法许之乎上曰坐仓籴米何如王珪等皆起对曰坐仓甚不便朝廷近罢之甚善上曰未尝罢也光曰京师有七年之储而钱常乏若坐仓钱益乏米益陈奈何惠卿曰坐仓得米百万石则嵗减东南百万之漕以其钱供京师何患无钱光曰东南钱荒而米狼戾今不籴米而纳钱弃其有余取其不足农末皆病矣侍讲呉申起曰光言至论也光曰皆细事不足烦圣虑陛下但当择人而久任之有功则赏有罪则罚此则陛下职也上曰然文王罔攸兼于庶言庶狱庶慎惟有司之牧夫正谓此也上复与众人讲论治道至晡后王珪等请起上命赐汤濩谓光曰卿勿以向者吕惠卿之言遂不慰意光对曰不敢遂退
　　三
　　七年十二月戊辰端明殿学士司马光上资治通鉴五代纪三十卷资治通鉴自治平三年置局毎修一代史毕奏上书成总二百九十四卷目録考异各三十卷上谕辅臣曰前代未尝有此书过荀恱汉纪逺矣辅臣请观之遂命付三省仍令速进入以为资政殿学士降诏奬谕【出涑水纪闻】

　　事实类苑卷十五
　　钦定四库全书
　　事实类苑卷十六　　　　宋　江少虞　撰顾问奏对
　　盛文肃
　　景祐中王沂公曽吕许公夷简为相宋绶盛度蔡齐为防知政事沂公素喜蔡文忠吕公喜宋公垂惟盛文肃不得志于二公晚年王吕相失交章乞退一日盛文肃致齐于中书仁宗召问曰王曾吕夷简乞出甚坚其意安在文肃对曰二人腹心之事臣亦不能知但陛下各询以谁可为代者即其情可察矣仁宗果以此问沂公公以文忠荐一日又问许公公以公垂荐仁宗察其朋党于是四人者俱罢政事而文肃独留焉【庐陵归田録】
　　孙籍
　　真宗东封还羣臣献歌颂称赞功徳者相继惟进士孙籍献书言封禅帝王之盛事然愿陛下慎于盈盛不可遂自满假上善其言即诏试中书赐同进士出身
　　赵韩王
　　赵普尝奏太祖与某人为官太祖不用普明日复以其人奏太祖亦不用普又以其人奏太祖怒即碎其奏纸掷于地普顔色不动乃跪地拾之归他日取所裂奏劄用糊粘缀复以奏太祖乃悟卒用其人
　　二
　　太祖时尝以羣臣立功当迁官上素嫌其人不与赵普坚以为请上怒曰朕固不为迁官将若何普曰刑以惩恶赏以酬功古今之通道也且刑赏者天下之刑赏非陛下之刑赏也岂得以喜怒专之上怒甚起赵普亦随之上入宫普立于宫门久之不去上悟乃可其奏
　　窦偁
　　窦偁字日彰与贾琰同事太宗府中琰性便佞太宗尝与诸王府射琰侍侧称赞徳美而多矫诞偁叱之曰贾氏子巧言令色岂不愧我心哉坐中失色太宗亦为之不乐因罢防太宗出偁泾州后为防知政事太宗谓卿何以至此曰陛下以藩邸旧恩至此太宗曰卿尝面折贾琰之直耳【范蜀公求】
　　毕士安
　　咸平二年十月诏选官校勘三国志晋书唐书或有言两晋事多鄙恶不可流行者真宗以语宰相毕士安曰恶以诫世善以劝后善恶之事春秋备载帝然之故命刋刻蓬山志【忠言谠论】
　　李懐忠
　　太祖幸西京将徙都羣臣多不欲留时有节度使李懐忠乘间谏曰东京有汴渠之漕坐致江淮之粟四五千万以赡百万之军陛下居此将安取之且府库重兵皆在东京陛下谁与居此乎上乃还【三朝圣録】
　　王元之
　　太祖时王禹偁上言请明数继迁罪状募诸部杀之真宗即位诏羣臣论事禹偁上疏陈五事一曰谨防边通盟好因嗣统之庆赦继迁复与夏彼必感恩内附且使天下知屈已而为人也二曰减冗兵并冗吏使山泽之饶稍流于下开宝前诸国未平而赋足兵威强由所蓄之兵锐而不【阙】　所用之将专而不疑设官至简而事皆举兴国后増官太冗皆不如制三曰难选举使入官不滥先朝登第仅万人乃纪以旧制还举塲于有司吏部铨择官非帝王躬亲之事宜依格勅注拟四曰澄僧尼疲民无耗罢度人修寺一二十载容自销铄亦救之一端五曰亲大臣逺小人懐忠蹇谔之士知进而不疑奸憸倾巧之徒知退而有惧其后潘罗支射死继迁平夏欵附卒如禹偁防而嵗限度僧尼之数及病囚系轻得养治于家至今行之
　　二
　　王禹偁为谏官上御邉十防大防以为外任人内修徳则可以弥之外则合兵势以重将权罢小臣诇逻边事行问谍以离其心遣保御卿率所部以张犄角下诏感励边人取燕蓟旧疆盖吊晋遗民非贪其土地内则省官以寛经费抑文士激武夫信用大臣以资其谋不贵虚名以戒无益禁游惰以厚民力端拱久旱禹偁上疏请节用省役薄赋缓刑【并涑水纪闻】
　　杨蟫
　　时辟杨蟫为益倅奏名上太宗不识蟫【音寻】字亟召问立名之因奏曰先臣命之不知其由兄蚡弟蜕尽从虫臣家汉太尉震之后今已孤不敢輙更上曰蟫有何义奏曰臣闻出羽陵蠧书曰白鱼虫也上叹曰古人名字不以日月山川隐疾尚恐称呼有妨今以细碎防例名其子未知所谓也以御笔特去虫上赐名覃覃弟蜕之女妻夏英公阃范严酷闻于掖廷因率命妇朝后宫庄献后苛责之方少戢【玉壶清话】
　　赵元老
　　元丰中高丽使朴寅亮至明州象山尉张中以诗送之寅亮答诗序有花而艳吹媿邻妇青唇之动桑间陋曲续郢人白雪之音之语有司劾中小官不当外交夷使奏上神宗顾问左右青唇何事皆不能对乃问赵元老元老奏不经之语不敢以闻神宗再三谕之元老诵太平广记云有覩隣夫见妇吹火赠诗曰吹火朱唇动添薪玉腕斜遥看烟里面大似雾中花其妻告其夫曰君岂不能学也夫曰君当吹火吾亦效之夫乃为诗曰吹火青唇动添薪黒腕斜遥看烟里面恰似鸠盘茶元老之强记虽怪僻小说无不该览
　　范文正
　　庆厯中议弛茶盐之禁及减商税范文正以为不可茶盐商税之入但分减商贾之利耳行于商贾未甚有害也今国用未减嵗入不可阙既不取之于山泽及商贾须取之于农以其害农孰若取之于商贾今为计莫若先省国用国用有余当先寛赋役然后及商贾今为计所当先也其议遂寝【以上出笔谈】
　　二
　　范文正仲淹为右司谏章献太后聴政忽遣一巨珰谕之曰今后凡有大号令不须强抝三五年为一宰相不难致公觉其言甘必有所谓果诞告冬至日大防前殿仁宗率羣臣为寿有司将期公上疏曰臣闻王者尊极仪法配天故齿辂马践厩刍尚皆有诛况屈万乘之重垂冕旒行北面之礼乎此乃开后世弱人主以强母后之渐耳陛下果欲为之太后贺于闺掖以家人承顔之礼行之可也抑又慈庆之容御轩陛使百官瞻奉于礼不顺事遂已又独衔乞皇太后还政疏曰陛下拥扶圣躬聴防大政日月持久今上皇帝春秋已盛睿哲明发握乾纲而归坤纽非黄裳之吉象也岂若保庆寿于长乐卷收大权还之真主以享天下之养云疏入不报【湘山野録】
　　厐庄敏
　　狄武襄既平侬智高仁宗欲以为枢宻使平章事厐庄敏公曰太祖遣曹彬平江南止赐钱三十万其慎重名器如此今青功不迨曹彬逺矣若用为平章事富贵已极后肯为陛下用耶万一复有寇盗青更立功陛下以何官赏之乃以青为防国军节度诸子皆迁官厚赐金帛
　　吕文靖
　　初真宗上仙庄献攀慕深切凡丧祭之礼务极崇厚吕文靖奏曰太后为先帝丧纪之数宗庙之仪不忍裁减曲尽尊奉此虽至孝之道以臣所见尚未足报先帝恩遇之厚惟是逺奸邪奬忠直爱惜民财防擢时彦使边鄙宁静人物常安皇帝徳业日茂太后寿乐无忧此报先帝之大节也
　　二
　　祥符中玉清昭应等宫成大臣率兼使领天圣中玉清宫灾庄献泣曰先帝遵道奉天故大建珍馆以尽祗肃之道今忽焚燬何以称先帝遗意吕文靖恐后复议缮完因推洪范灾异之端特请罢营建遂恳让使名玉清遂不葺
　　司马温公
　　嘉祐中内臣凌允言死以其常有军功勅给卤簿司马温公言古不以名器假人允言近习之人非有大勲大功而赠以一品给以卤簿不可为法仁宗嘉纳之
　　二
