<!-- { "loadSidebar": true } -->
　　张洎言典相州日有部民张某杀一家六人诣县自陈县上州洎诘之曰某家之姻贫困常取息少有所负被其诟辱我熟见而心不平思为姻家报仇幸毕其志然所恨七口而遗其一使有噍类私仇已报愿公执法洎曰杀人一家宁无党乎对曰某既出身就死肯复连及同谋又曰汝何不亡命对曰姻家即某邻茍不获盗岂得安堵又曰汝不即死何就缧絏曰我若灭口谁当辨吾姻之不与谋乂孰与暴其事于天下等死死义可乎洎曰吾将闻上赦汝之死曰杀人一家而茍活且先王以杀止杀若杀人不诛是杀人终无已岂愿以一身乱天下法哉速死为幸洎嗟叹数四卒案诛河朔间无不传其事者【杨文公谈苑】
　　龚颖
　　龚颖邵武人先仕江南归朝为侍御史尝愤臣卢绛杀其叔慎义文害其家后绛来陛见舞蹈次颖遽前以笏击而踣之太祖惊问其故颖曰臣为叔父复雠非有他也因俯伏顿首请罪极言绛狼子野心不可畜太祖即下令诛绛义颖而赦之
　　刘温叟
　　刘温叟父名岳终身不听乐不游嵩峰每赴内宴闻钧奏回则号泣移时以谓若非君命则不至于是此与唐李贺父名晋肃贺不敢举进士事颇相类【并青箱襍记】
　　张蕴
　　咸平中契丹举国入寇南至淄青淄川小郡城垒不完刺史吏民咸欲弃城奔于南山兵马监押张蕴按剑厉声曰今何去城隍委府库大众一溃更相剽夺敌未至而民已残矣刺史若出吾当斩以徇由是无敢动者后为环州马岭镇监押虽处穷塞犹建孔子祠刻石为记庆厯中范文正公适其地书其碑隂以美之蕴二子揆掞以文学才行有名于世皆登侍从
　　刘煇
　　铅山刘煇俊敏有词学嘉祐初连冠国庠及天府进士四年崇政殿试又为天下第一得大理评事签书建康判官防其祖母乞解官以嫡孙承重服国朝有诸叔而嫡孙承重服者自煇始煇哀族人之不能为生者买田数百亩以养之四方士人从煇学者甚众乃择山谷胜处以处之县大夫易其里曰义荣社名其舘曰义荣斋未终防而卒大夫惜之初范文正公呉文肃公皆有志置义田及后登二府禄赐丰厚方能成其志而煇于初仕家无余赀能力为之士君子尤以为难
　　富大监王郎中
　　扈郎中褒尝言昔知苏州呉县苏州士大夫寓居者多然无不请托州县独致仕富大监严三年无事相委又丘太傅舜元言尝知洪州新建县洪之右族多挠官政但致仕王郎中述安贫杜门衣食不足而未始苦人斯二人者固未尝知其亷节也【倦游録】
　　刘焕
　　康定中赵元昊既获刘平遂约吐蕃毋与中国通隂相为援朝廷患之择能使絶域者将以恩信喻唃氏尚书屯田员外郎刘焕上书请行间道驰至青唐城诮让唃氏皆顿首悔谢请以死捍边因尽画其地形并誓书还奏仁宗嘉叹进直昭文馆俄而元昊臣服再加刑部郎中赐金紫焕之奉使也或数日不得食于佩得药数粒咀润咽喉唃嘶啰【吐蕃呼啼曰唃嘶啰諀乌儿子二字称为佛之儿子也】更鼓自昏逹旦三挝而已每有公事量大小以绵绮裹其讼牒物多者为有理【渑水燕谈】
　　王逵
　　王逵屯田郎中李昙仆夫也事昙父亲信之既而去昙应募兵以选入榉目军十余年防昙以子学妖术妄言事父子械系御史台狱上怒甚治狱方急昙平生亲友无一人敢问之者逵旦夕守台门不离给饮食信问者四十余日昙坐贬南思州别驾仍即时监防出城诸子皆流岭外逵追送之防者逼之逵曰我主人也岂得不送之乎昙河朔人不习岭南水土其从者皆辞去曰某不能从君之死乡也数日昙感患自死旁又无家人逵使母守其尸出为之治防事朝夕哭如亲父子见者皆为流涕殡昙于城南佛舍然后去呜呼逵贱也非知有古忠臣烈士之行又非矫节求令名以取禄士也独能发于天性至诚不顾罪戾以救其故主之急于终始无倦如此岂不贤哉呜呼彼所得于昙不过一饭一衣而已今世之士大夫因人之力或致位公卿已而故人临不测之患屏手侧足戾目窥之犹惧其祸之延及己也若畏猛火逺避去之或从而挤之以自脱敢望其忧恤拯救耶彼虽巍然衣冠类君子哉稽其行事则此仆夫必羞之【涑水纪闻】
　　潘盎谢福
　　皇祐四年五月广原蛮侬智髙率众陷邕又将袭广至梧州有潘盎者弃妻子儒衣常持一大翣行坐独语南粤谓愚为盎侬贼闻其异召而问曰吾形貌如何盎曰汝一贼耳他无所类又问曰梧州几日可陷曰百年亦不可陷又曰吾欲据此城以为南粤如何曰汝将斩首岂能有粤耶贼遂害之一日城西有人疾呼曰城中将士宜无懈贼计穷矣明日当烧西门急备水以灭之问曰汝何人曰虎翼兵谢福也先为贼虏今不忍负国故以死告语罢贼杀之明日果以硫黄聚草烧西门赖水扑灭贼乃解去【湘山野録】
　　将相才略
　　曹武惠
　　曹武惠彬始生周嵗日父母以百玩之具罗于席观其所取武惠左手持干戈右手取爼豆斯须取一印余无所视后果为枢宻使相卒赠济阳王配飨帝食虽兼领将帅不以爵禄自大造门者皆降庑而揖不名呼下吏吏之禀白者虽剧暑不冠不与见平江南西蜀二国诸将皆捆载而归惟公但图史衾席而已为藩帅途中遇朝绅必引车廻避过市戢其传呵戒导吏云马不得越十轮恐壅遏市井性仁恕清慎无挠强记善谈论清白如寒儒宅帑无十日之蓄至坐武帐正衣冠绨纻素而已征幽州偶失律于涿鹿素服待罪赵参政昌言请案朝廷察之止贬右骑卫上将军未几赵政自延安还因事被劾于尚书省乆不许见时公方复枢宻使三抗疏力雪之方许朝谒士论叹服天禧三年授使相拜制未乆而卒【玉壶清话】
　　二
　　曹彬事太祖时将讨金陵责后主称疾不朝之罪以彬长者令为统帅以保全其城彬累遣告城中大军决取十一月二十七日破城宜早为之图后主将遣其爱子清源郡公仲寓入觐至仲冬下旬日日克期仲寓将出彬屡遣督之言郎君到寨即四面罢攻终惑左右之言以为坚垒如此天象无变岂可计日而取盖敌人之言岂足为信但报言行李之物未备宫中之宴饯未毕将以二十七日出彬又令恳言至二十六日亦无及矣果以是日城陷整军成列至其宫城门后主方开门奉表纳降彬答拜为之尽礼先是宫中预积薪后主誓言若社稷失守当携血属以赴火既见彬彬谕以归朝俸赐有限费用至广当厚自赍装既归有司之籍则无及矣遣后主入治装禆将梁迥田钦祚皆力争以为茍有不虞咎将谁执彬但笑而不荅迥等切谏彬曰非尔所知观煜神气懦夫女子之不若岂能自引决哉煜果无他彬遣五百人为搬致辎重登舟有一卒负下道回旋彬立命斩之负担者罔敢蹉跎后主既失国殊无心问家计既升舟随军官吏入宫观屏帏几砚什器皆设不动所赍持鲜矣后贾黄中知州因领賔客厯览宫内见一斜门封鎻甚固即召官吏同启锁视之得金寳受用物言直三百万缗城之陷也有净徳尼院近四十余众皆宫中人出家者也城危亦积薪于院庭后主悔之约如有不虞宫中举火为应当皆焚死是日浙兵纵火净徳遥观其焰起一院四十人皆赴火死无一人肯脱者【杨文公谈苑】
　　三
　　曹冀王彬前后受命帅师征讨诸国凡降四国主江南西川广南湖南也未尝杀一无辜功名显著为诸将之首诸子皆贤令玮琮璨继领旄钺陶弼观王畵像有诗曰搜兵四解降王缚教子三登上将坛其后少子玘追封王爵实生光献慈圣太后辅佐仁宗母仪累朝圣功仁徳天下懐慕以至济阳生享王爵子孙昌盛近世无比非元功隂徳飨报深厚何以至此虽汉马唐郭殆无以过呜呼盛哉【渑水燕谈】
　　四
　　曹武惠王彬国朝名将勲业之盛无与为比尝曰自吾为将杀人多矣然未尝以私喜怒輙戮一人其所居堂室坏子弟请加修葺曰时方严冬墙壁瓦石之间百虫所蛰不可伤其生其仁心爱物葢如此既平江南回诣閤门入见榜子称奉勅江南干当公事囬其谦恭不伐又如此
　　辛仲甫
　　太祖问赵韩王儒臣中有才勇兼人者何人赵以辛仲甫为对曰仲甫才勇有文顷从事于郭崇文教其射法后崇文反师之赡辨该博纵横可用遂召见时太祖方以武臣戡定寰宇更不暇他试使令武库以为新漆劲弓令射仲甫轻挽即圆破的而中又取坚铠令擐之若披单衣太祖大称爱仲甫奏曰臣不幸本学先王之道愿致陛下于尧舜之上臣惟遇昌时陛下止以武夫之艺试臣一弧一矢其谁不能上慰之曰果有竒勲用卿非晚后歴险易雍熙三年叅大政公尝为起居舍人使契丹敌主曰中朝党进者真骁将也如进辈有几敌所以固矜者以为进本北人中国无也公对若进辈鹰犬驽材耳行伍中若进者不可胜数敌主少沮以维絷意中之辛曰两朝以诚讲好今渝约见逼臣有死而已尝笑李陵辈茍生甘耻于荒远之城无足取也契丹厚赂遣之度其志必不可夺也
　　折御卿
　　折御卿淳化中拜永安节度使府总管契丹万余骑忽入寇御卿一击遂败斩五千级获马千匹擒司徒舍史数十人敌中号为突厥太尉太宗大赏之自后世袭其爵子孙世为府州总管治其郡夏倚中立常言嘉祐中为麟倅公牒至府州其时乃御卿四世孙不类武夫虽为云中北州大族风貌厐厚揖让和雅其子弟亦粗知书留州中凡数日出图史器玩琴樽弧矢之具虽中州缙绅家止于是耳信乎文徳之遐被也数马于庭虽上闲殆少嵗仲春纵游牝于燕山孕归于枥任自产其种必渥洼也然其牝【阙】有归者
　　马太尉
　　真宗车驾在澶渊大将王超拥兵十万屯真定逗留不进马太尉知节移书诟让复辞以中渡无桥徒涉为患公命工度材一夕而就始肯出兵知节全义之子七嵗父卒太祖轸念曰真羽林孤儿也召入内送国子学列青衿胄子之间御赐今名彼果有立才三十余为枢宻使咸平初帅秦号为善政奏质羌酋支属二三十辈殆二纪公悉遣归诸蕃懐感终其任不敢犯边水泉银绯累嵗不发嵗课不除主吏破产鞭扑累世公三奏悉已之知延州或人将谋入钞值上元令大张灯累夕大开诸门敌不测即皆引去
　　李士衡
　　李士衡少时有一侠者遗一剑嘱之曰若他日发迹在于剑记之后为秘书丞知剑州王均乱成都陷汉州进攻绵不下因趋剑门士衡预度寇至城必不能守纵全绵居民保剑阁焚其仓库厚募军卒之流迸者得数千人贼果至公与监军裴臻据闗御之仓库既焚数夕大氷雪均众食败槽木皮臻与再战斩冻馁者三千级堕崖壑者无算贼宵遁保益州驰奏既上除士衡度支员外郎臻崇义使公果因剑发迹以至贵显逮卒剑亦失之
　　雷宣徽
　　雷宣徽有终李顺乱为峡漕调发兵食规画戎事大有纪律至广安军贼势充斥公濒江之南树栅一夕隂晦贼众掩至鼓噪举火公安坐自若贼既合公引竒兵出其后击之贼惊乱赴水火死者无算迁右谏议知益州寓佛舍度贼必至命左右重关召土人严更警备初夕间道而出贼围寺【阙】　得击柝者公喜施予丰于宴犒费不足则顷私帑给之奉身止铜鞍勒而已颇涉道因读史废书流涕曰功名者贪夫之钓饵横戈开边防剑讨叛死生食息之不顾及其死也一棺戢万事已悲夫景徳初卒
　　王显
