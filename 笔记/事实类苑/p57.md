<!-- { "loadSidebar": true } -->
　　洪州西山有异人常见夫妇出入山中相传许旌阳家田夫也旌阳使取米及归防宅升仙矣遂止为地仙夫寄妻诗曰自从明府升仙后出入尘寰直至今不是藏名浑时俗卖柴沽酒贵安心妻寄于夫诗曰昨日因行过翠微醮坛风冷杏花稀碧桃为我传消息何事人间去不归至今有见之者
　　朱池寺僧
　　余往嵗侍亲睦州夀昌县朱池寺寺僧卒方数日弟子出卒前一日手冩一颂云孤灯寂寂夜堂深寒雨潇潇响竹林大抵浮生总如此不须哀怨动悲音字甚端谨斯亦异矣【见李希声诗话】

　　事实类苑卷四十五
　　钦定四库全书
　　事实类苑卷四十六　　　宋　江少虞　撰仙释僧道
　　赵自然
　　赵自然太平州人梦一人纶巾素袍鬂发颁白自云姓隂引出登山曰汝有道气教汝辟谷之法乃出青栢枝令防梦中食之及觉遂不食又梦老人教以传书数百字寤记之冩以示人皆不能识或云天象也乃道家符箓耳太宗召赐道服后因病食谷如故
　　神仙二事
　　神仙之说传闻固多予之目覩者二事供奉官陈允任衢州监酒税日允已老发秃齿脱有客候之称孙希龄衣服甚褴褛赠允药一刀圭令揩齿允不甚信之暇日因取揩上齿数揩良久归家家人见之笑曰何为以墨染须允惊以鉴照之上髯黑如漆矣急去巾视童首之发已长数寸脱齿已隠然有生者予见允时年七十余上髯及发尽黑而下髯如雪又正郎萧渤罢白波辇运至京师有黔卒姓石能以瓦石沙土手挼之悉成银渤厚礼之问其术石曰此真气所化未可遽传若服丹药可呵而变也遂授渤丹数粒渤饵之取瓦石呵之皆成银渤乃丞相荆公姻家是时丞相当国予为宰士目覩此事都下士人求见石者如市遂逃去不知所之石才去渤之术遂无验石齐人也时曾子固守齐闻之亦使人访其家了不知石所在渤既服其丹亦宜有补年夀然不数年间渤乃病卒疑其所化特幻耳【笔谈】
　　佛牙
　　熈宁中余察访过咸平是时刘定子先知县事同谒佛寺子先谓余曰此有一佛牙甚异予乃斋洁取视之其牙忽生舍利如人身之汗飒然涌出莫知其数或飞空中或堕地人以手承之即透过或着床榻摘然有声复透下光明莹彻烂然满目予到京师盛传于公卿间后有人迎至京师执政官取入东府以次流布士大夫之家神异之迹不可悉数有诏留入相国寺创造木浮屠以藏之今相国西塔是也【笔谈】
　　吴僧文捷
　　吴僧文捷戒律精苦奇迹甚多能知宿命然罕与人言予羣从遘为知制诰知杭州礼为上客遘尝学诵揭谛呪都未有人知捷一日相见曰舍人诵呪何故阙一句既而思之果少一句浙人多言文通不夀一日斋心往问捷曰公更三年为翰林学士夀四十嵗后当为地下职任事权不减生时与杨乐道待制联曹然公此时当衣缞绖视事文通闻之大骇曰数十日前曽梦杨乐道相过云受命与公同职事所居甚适慎勿辞也后数年果为学士而丁母忧年三十九矣明年秋防忽使人与文通诀别时文通在姑苏急往钱塘见之文捷惊曰公大期在此月何用更来宜即速还屈指计之曰急行尚可到家文通如其言驰还徧别骨肉是夜无疾而终文捷与人言多如此不能悉记此吾家事耳捷常持如意轮呪灵变尤多瓶中水呪之则涌出畜一舍利昼夜转于瑠璃瓶中捷行道绕之捷行速则舍利亦速行缓则舍利亦缓士人郎忠厚事之至谨就捷乞舎利捷遂与之封防甚严一日忽失所在但空瓶耳忠厚斋戒延文捷加持少顷见观音像衣上一物蠢蠢而动疑其虫也试取乃所亡舍利如此者非一忠厚以予爱之持以见归予家至今严奉盖神物也【笔谈】
　　金刚题志
　　郢州渔人掷网于汉水至一潭底举之觉重得一石长尺余圆直如断椽细视之乃羣小蛤鳞次相比绸缪巩固以物试抉其一端得一书卷乃唐天宝中所造金刚经题志甚详字法奇古其末云医博士摄比阳县令朱均施比阳乃唐州属邑不知何年坠水中首尾畧无霑渍为土豪李孝源所得孝源素奉佛宝藏其书蛤复养之水中客至欲见则出以示之孝源因感经像之胜异施家财万余缗写佛经一藏于郢州兴阳寺特为严丽【笔谈】
　　鴈荡山老人
　　熈宁七年嘉兴僧道亲号通照大师为秀州副僧因游温州鴈荡山自大龙湫回欲至瑞丽院见一人衣布行涧边身轻若飞履木叶而过叶皆不动心疑其为异人乃下涧中揖之遂相与坐石上问其氏族闾里年齿皆不答须发皓白靣色如少年谓道亲曰今宋朝第六帝也更后九年当有疾汝可持吾药献天子此药人臣不可服服之有大责宜善保守乃探囊出一丸指端大紫色重如金锡以授道亲曰龙夀丹也欲去又谓道亲曰明年嵗当大疫吴越尤甚汝名已在死籍今食吾药勉修善业当免此患探囊中取一栢叶与之道亲即时食之老人曰定免矣慎守吾药至癸亥嵗自诣阙献之言讫遂去南方大疫两浙无冨贫病死者十有五六道亲殊无恙至元丰六年夏梦老人趣之曰时至矣何不速上阙献药梦中为雷霆驱逐惶惧而起径诣秀州具述本末谒假入京诣尚书省献之执政亲问以为狂人不受其献明日因对奏知上急使人追寻付内侍省问状以所遇对未数日先帝果不豫乃使勾当御药院梁从政持御香赐装钱百千同道亲乘驿诣雁荡山求访老人不复见乃于所遇处焚香而还先帝寻康复谓辅臣曰此但预示服药兆耳问其药至今在彰善阁当时不曾进御【见笔谈】
　　庐山钱文
　　庐山太平观乃九天采访使者祠自唐开元中创建元丰二年道士陶智仙建一舍令门人陈若拙董作发地忽得一瓶封鐍甚固破之中皆五色土惟有一铜钱文有应元保运四字若拙得之以归其师不甚为异至元丰四年忽有诏进号九天采访使者为应元保运真君遣内侍廖维持御书殿额赐之乃与钱文符同时知制诰熊本提举太平观具闻其事召本官主首推诘其详审其无伪乃以其钱付廖维表献之【见笔谈】
　　赵抱一
　　秦州赵抱一者初尝牧牛田间一夕有人叩门召之以杖引行杖端有气如烟其香可悦俄至山崖绝顶数人防饮音乐交奏抱一骇莫能测防巡检过其下闻乐声以为羣盗懽集令呼民梯山而上至则无所覩惟抱一独在援以下之自是不食大中祥符四年至京师犹强健诏赐名为道士【见谈苑】
　　贺兰捷真
　　贺兰捷真不知何许人为道士自言百余嵗善服气不畏寒暑往来不食或时纵酒游市防啖醋腐数斤后召至阙下真宗赐之以诗
　　礼法师
　　明州天台教主礼法师高僧也聚徒四五百众以往生净土诀劝众修行晚【阙】僧修三年懴烧身为约杨大年慕其道行以书留之云曾闻我师此修千日之懴特舍四大之躯结净社之十僧生乐邦之凡品窃曽具恳冀徇羣情乞毕世以为期广传道以与众愿希岳诺冀获瞻风后礼师终不诺又诒书州天竺式懴主托渡江留之云亿再拜为明州礼教主宏发愿心精修懴法结十人之净侣约千日之近期决取乐国之徃生并付久先之正受再怀景重切欲欵留诚以天台大教宗师海国羣伦之归向传演秘诠之学増延慧命之期冀期往世之悠长广作有情之饶益遂形邈请罄叙诚言得其报音确乎不夺虑丧人天之眼目孰为象教之津梁懴主大师同禀哲师并化本国可愿涉钱塘之巨浪造鄞水之净居善恱无穷宜伸于理夺真机相契须仗于神交是年延节邈永兴冠相国荐紫衣留之马枢副知节请大年撰其父全义神道碑润笔一物不受止求荐一师号为枢奏臣撰碑况辞臣润笔国之常规乞降圣防俾受臣所赠真宗召大年问之因得以其事言真宗深嘉叹重谓大年曰但传朕意留之住世若师号朕与之润笔卿宜无让遂赐号法智大师住世七年方入灭钱希白碑其异于塔
　　光梵大师
　　译经鸿胪少卿光梵大师惟净江南李王从谦子也通敏有先识解五天竺国梵语庆厯中朝廷百度例务减省惟净知言者必废译馆不若预奏乞罢之臣闻在国之初大建译园逐年圣节西域进经合防新旧何啻万轴盈函溢屋佛语多矣又况鸿胪之设虚费廪禄恩赐用给率养尸位欲乞罢废仁宗曰三圣崇奉朕焉敢罢且又賝贡所籍名件皆异域文字非鸿胪安辨因不允未几大中丞孔道辅果乞废罢上因出惟净疏示之方已景祐中景灵宫公馆佣解木木既分中有虫镂纹数十字如梵字傍行之状因进呈仁宗遣都知罗宗勳译经润文使夏英公竦诣传上意特诏开堂遵译【凡诏译经即谓之开堂】冀得祥异之语以识国瑞净焚天香遵译逾刻方曰五竺无此字不通辨译左珰恚曰诸大师且领圣意若稍成文译馆恩例不浅而英公亦此意讽之净因曰某等幸若蠧纹稍可笺辨诚教门之殊光恐致日彰谬诞之迹虽万死何补二官竟不能屈遂称非字惟净皇祐三年入灭碑其塔者即此二节特不书惜哉
　　赵山人
　　赵山人景赵昻学士之亲弟子熟识之善导引炼药向为东阳簿弃官归似有所遇八十余落魄在尘中未尝骑马逺近携一枝拄杖而去皇祐初至虞城旅邸翘一足坐于牀倚杖而终其尸不壊于今在虞城尼寺安厝
　　谢仙火
　　欧阳永叔侍郎说永州有一亭为火所烧独存一柱柱根不倒刻三字云谢仙火好事问何仙姑仙姑永州之异人也仙姑曰雷部中有此姓名夫妇二人身长才三尺洁白如玉其名谢仙主行火者【见赵康靖公闻见録】
　　行火真君
　　内中旧有玉石三清真像初在真逰殿既而大内火遂迁于玉清昭应宫已而玉清又火迁于洞真洞真又火迁于上清上清又火皆焚荡无余遗遂又迁于景灵而宫司道官相与惶恐上言真像所至輙火景灵必不免愿迁他所遂迁于集禧宫迎祥池水心殿而都人谓之行火真君【见归田録】
　　黄觉
　　黄觉善诗梅昌言出镇并州觉赠诗曰五马雍容出镇时都人曾防好风仪文章一代喧高价忠直三朝受圣知帐下军容森剑防门前行色拥旌旗云笼古戍黄榆暗雪满长郊白草衰出去暂闲貔虎幕归来须占鳯凰池须间未有一茎白陶铸苍生固不迟梅雅自修饰容状伟如得诗大喜之觉仕宦不遂尝送客都门下至则客已逺不及旅舍中见一羽士在侧因取所携酒炙呼道士共饮食之既罢道士举杯挹水冩吕字觉始悟其为吕洞宾也道士又曰明年江南见君觉果得江南官及期见道士怀中大钱七其次十又三小钱曰数不可益也予药可数寸许告曰嵗旦以磨酒服之可保一嵗无疾觉如其言至七十余药亦垂尽作诗曰牀头厯子无多日屈指明年七十三果以是歳终【见刘贡父诗话】
　　许昌龄
　　颍阳石唐山一峰特峙势雄秀独迢遥通絶顶有石室邢和璞筭【阙】处也治平中许昌龄者安世诸父早得神仙术杖策来居天下倾焉后游太清宫时欧阳文忠公守亳社公生平不肯信老佛闻之邀致州舍与语豁然有悟赠之诗曰緑鬂青瞳瘦骨轻飘然乘鹤去吹笙郡
