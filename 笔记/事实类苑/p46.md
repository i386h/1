<!-- { "loadSidebar": true } -->
　　枢宻邵公亦防见知屡加论荐尝谓余诗浅近有似白乐天一日阅相国寺书肆得冯瀛王诗一帙而归以语之公曰子诗格似白乐天今又爱冯瀛王将来捻取个豁达李老庆厯中京师有自号豁达李老好吟而词甚俚故公以戏之遂皆大笑然余赋才鄙拙不能强为豪英今齿已老而诗格定时时遣兴实有李老之风足见公之知也余辟定武主管机宜文字公时牧郓州附所作诗一大轴并寄余诗曰流年真似隙中驹别后情懐懒更疎天下又颁新岁厯牀头喜达故人书慇懃羔雁功曹檄狼藉杯盘上客鱼好在仲宣家万里从军苦乐定何如未几公即捐馆迄今追念知己每增感怆
　　刘昌言
　　刘昌言极有才思尝不第作诗落句云唯有夜来梦蝴蝶翩翻飞入刺桐花后为商丘记室王禹偁赠诗曰年来拓落事堪嗟载笔商丘发欲华酒好未陪红杏宴诗狂多忆刺桐花盖为是也刺桐花深红色一枝数十蘲而叶颇大类桐故谓之刺桐惟闽中有之
　　潘逍遥
　　昔王维爱孟浩然吟哦风度则绘为图以翫李洞慕贾岛诗名则铸相以师之近世又有好事者以潘阆遨游浙江咏潮著名则亦以轻绡写其容形谓之潘阆咏潮图阆酷嗜吟咏自号逍遥子尝自咏苦吟诗曰发任茎茎白诗须字字清又贫居诗曰长喜诗无病不忧家更贫又峡中闻猿云何须三呌絶已恨一声多哭髙舍人云生前是客曾【阙】卷死后何人为撰碑寄张咏云莫嗟黑发从头白终见黄河到底清皆佳句也故宋尚书赠诗曰宋朝归圣主潘阆是诗人又王禹偁亦赠诗曰江城卖药常将鹤古寺防碑不下驴其为名公赏激如此
　　王章惠
　　王公随惟嗜吟咏有宫词云一声啼鸟禁门静满地落花春日长又野步云桑斧利春色渔歌唱夕阳皆公应举时行卷所作也
　　曾武毅
　　曹翰尝平江南有功后归环卫数年不调一日内宴太宗侍臣皆赋诗翰以武人不预乃自陈曰臣少亦学诗亦乞应制太宗笑而许之曰卿武臣宜以刀字为韵翰援笔立进因以寄意曰三十年前学六韬英名尝得预时豪曾因国难披金甲不为家贫卖宝刀臂健尚嫌弓力软眼明犹识阵云髙庭前昨夜秋风起羞见盘花旧战袍太宗览之恻然即自环卫骤迁数级
　　苏为
　　苏为酷嗜吟咏知湖州日有诗数十首唯一篇最为絶唱曰野艇闲撑处湘天景亦防春波无限緑白鸟自由飞柳色浓垂岸山光冷照衣时携一壶酒恋到晚凉归在宣城有诗十首皆以宣城为目题内宣城花一首尤为清丽曰宣城花叠嶂楼前簇绮霞若非翠露陶潜柳只是红藏小谢家又尝知邵武军亦有小诗十首唯一篇最善曰爱重八九月登临髙下楼红云白处起寒瀬泊渔舟














　　事实类苑卷三十六
　　钦定四库全书
　　事实类苑卷三十七　　　宋　江少虞　撰诗赋歌咏
　　刘沆
　　刘沆与乡人尹鉴少同场屋刘已登第大拜皇祐中尹以恩榜始登第刘以诗送之曰少年相欵老相逢乡举虽同遇不同我已位登三事后君方名列五科中荣登莫计名髙下宦达须由善始终若到乡关人见问为言归思满秋风
　　张师锡
　　张师锡年八十余卒又有喜其子及第诗曰御榜今朝至见名心始安子能俱中第吾遂可休官贺客留连饮家书反覆看世科谁不继得慰二亲难
　　寇莱公
　　向敏中寇准同以太平兴国五年登科向秉钧寇以使相知永兴军向作絶句赠寇寇酬之曰玉殿登科四十年当时僚友尽英贤岁寒惟有君兼我白首犹持将相权【见青箱杂记】
　　陈恭公
　　陈恭公执中以衞尉寺丞知吴州驿递上疏乞立储贰真宗喜其敢言翊日临朝袖其疏以示执政叹想久之召为右正言然为王冀公所忌一日真宗赋御沟柳诗宣自宰相两省皆和进恭公因进诗曰一度春归一度新翠光长得照龙津君王自爱天然态恨杀昭阳学舞人
　　宋子京
　　韩魏公知定州日作阅古堂自为记书于石后又画公像于堂上宋子京知定州作乐歌十阕其一曰听説山中好韩家阅古堂画图真宰相刻石好文章魏公闻之不喜
　　胡恢
　　金陵人胡恢博物强记善篆隶臧否人物坐法失官十余年潦倒贫困赴选集于京师是时韩魏公当国恢献小诗自达其一联云建邺关山千里逺长安风雪一家寒魏公深怜之令篆太学石经因此得复官任华州推官而卒
　　魏野
　　蜀人魏野隐居不仕宦善为诗以诗著名卜居陜州东门之外有陜州平陆县诗云寒食花藏院重阳菊绕湾一声离岸橹数防别州山最为警句所居颇潇洒当时显人多与之游寇忠愍尤爱之尝有赠忠愍诗云好向上天辞富贵却来平地作神仙后忠愍镇北都召野置门下时北都有妓女美色而举止生梗土人谓之生张八因府防忠愍令乞诗于野野赠之诗曰君为北道生张八我是西州熟魏三莫惜樽前无笑语半生半熟未相猜吴正宪忆改郊诗云南郭迎天使东郊诏隐人谓野也野死有子闲亦有清名今尚居陜中
　　朱台符
　　朱台符眉州人俊迈敏博少有【阙】　各同辈课试以尺正度其晷台符八寸而一赋已就凡有所作文字其雕篆皆类于赋章疏歌曲亦然河西作梗因上封事其略曰且夫结之以恩者彼必懐之示之以威者彼必畏之若尔则所谓继迁者自当革面而束手款塞而来庭矣又尝为【阙】数阕其略曰歌遏云兮惨客在囘雪兮腰一搦又曰颦多而翠黛难成望【阙】而乌云易散本当【阙】身心兮牡丹期到如今兮赐氷颁扇乡人日锡尝曰朱拱正一阕乃闺怨赋一首只少【阙】
　　钱熙
　　钱熙泉南才雅之士进四夷来王赋万余言太宗爱其才擢馆职有司请试上笑曰试官前进士赵某亲自选中尝撰三钓酸文举世称精絶略曰渭川凝碧早抛钓月之流商岭排青不逐眠云之侣又曰年年落第春风徒泣于迁莺处处羁游夜空伤于断雁其文数千言率类于此卒乡人李庆孙为诗哭之曰四夷妙赋无人诵三钓酸文举世
　　汪处士
　　文莹至长沙首访故国马氏天防府诸学士所着文章擅其名者惟徐东野李髙迩遂得东野诗浮脆轻艶皆铅华歌舞媚一时樽俎耳其好句不过牡丹宿醉兰蕙春悲霞宫日城剪红刻翠而已独汪处士一篇庶乎可采曰门在深松里山僧几度过药灵丸不大碁妙子无多薄雾蒙寒径残风恋緑萝金乌兼玉兎年几奈君何又得髙杂文十卷皆搐章绘句虽龊龊者亦能道信乎文之难【见玉壶清话】
　　徐
　　太祖太宗下诸国其伪命臣僚忠于所事者无不面加激以至弃瑕録用故徐铉潘眘修辈皆承眷礼至如卫融张泊应答不逊独优假之故虽陈逺寇讐无不尽其忠力太平兴国中吴王李煜薨太宗诏侍臣撰吴王神道碑时有与徐铉争名而欲重伤之者面奏曰知吴王事迹莫若徐铉为详太宗未悟诏徐铉撰碑遽请对而泣曰臣旧事李煜陛下容臣存故主之义乃敢奉诏太宗始悟让者之义许之故铉之为碑但推言厯数有尽天命有归而已其警句云东邻结祸南箕扇疑投杼致慈亲之惑乞火无里妇之谈始劳因垒之师终后涂山之防又有偃王之比太宗览之独称叹异日复得铉所撰吴王挽词三首尤加叹赏每对宰臣称铉之忠义吴王挽词今记者二首曰倐忽千龄尽冥茫万事空青松洛阳陌荒草建康宫道徳遗文在兴衰自古同受恩无补报反袂哭途穷土徳承余烈江南广旧恩一朝人事变千古信书存哀挽周原道旌名郑国门此生虽未死寂寞已消魂李王葬北邙江南録乃铉与汤悦奉诏撰故有邻国信书之句东隣谓钱俶也
　　黄孝先
　　宗衮尝赏黄子温诗子温名孝恭天圣八年登进士第为大理寺丞失官从兄子思亦善诗咏懐曰日者未知裴令贵世人争笑祢生狂【阙】　句曰风帘燕引五六子露井榴开三四花子思名孝先天圣二年登进士第终太常博士
　　贾公餗
　　蔡文忠公擢进士第一以将作丞倅兖将母之官年少气鋭日沈酣以酒色废务贤良贾公餗居郡中屡谒不得见因书一絶屏间圣君宠厚龙头选慈母恩深鹤发垂君宠母恩俱未报酒如为患悔何追文忠见之亟往泣谢自是终身不饮酒
　　王君玉
　　王君玉琪诗务刻琢而深醇独至髙视古今每云初学诗易于形状写物而难于题赠至成一家言则反此君玉秋后莲实诗蚕寒氷茧瘦蜂老露窠甜比兴曲尽妙也他诗数百十首字字清奇读之咀氷嚼雪若鱼寒不食清池钓鹭静频惊小阁棋闻角诗陇防半惊天在水征人相顾月如霜之类是也
　　李邯郸
　　李邯郸公作诗格句自三字至九字有五字成篇者尽古今诗之格律足以资详博不可不知也伯父娶邯郸孙女尝闻邯郸公与小宋饮酒咏一物隶僻事以多者为胜饮不胜者他人莫敢造席
　　张文定
　　张司空齐贤致仕归洛康宁福寿先得裴晋公午桥庄凿渠周堂花竹照日与故旧乘小舟携酒游钓牓于门曰老夫已毁裂冠冕或公绶垂访不敢拜见造一卧榻举以视田稼醉则憇于木隂酒醒则起尝作诗戏赠故人午桥今得晋公庐花木烟云兴有余师亮白头心已足四登两府九尚书公慕唐李文亮为人对上前申明律意惟务裁减又奏乞罢三班吏杖罚请从赎论皆可知【见玉壶清话】
　　王化基
　　王化基言任中丞日鞠祖吉知晋州受赇事败询其土豪王基者云吾小民见州将贫乏相醵率为一日之寿岂知其犯法哉怅叹不已化基诘其前后郡守王基言三十年以来唯梁都官不受一钱余无免者乃梁朂也朂汉干祐中司徒诩下进士及第有文词太祖欲令知制诰为时宰所忌遂止化基言于太宗时朂以老病不任吏事特授华州行军司马给郎中俸料其子昭琏亦举进士得杭州从事化基送以诗曰文章换贵双枝秀清白家两地贫人多传诵【见文公谈苑】
　　王嗣宗
　　种放以处士召见拜官真宗待以殊礼名动海内后谒归终南山恃恩骄倨甚王嗣宗时知长安放至通判以下羣拜谒放小俛垂首接之而已嗣宗内不平放召其诸姓出拜嗣宗嗣宗坐受之放怒嗣宗曰向者通判以下拜君扶之而已此百十耳嗣宗状元及第名位不轻胡为不得坐受其拜放曰以手搏得状元耳何足道哉嗣宗怒遂上疏言放实空疎才识无以逾人専饰诈功蹈虚名陛下尊礼放擢为显官诚恐天下窃笑益长浇伪之风且陛下召魏野闭门避匿而放隂结权贵以自荐达因抉【阙】　放【阙】事数条上虽两不之问而待放之意寝衰齐州进士李冠尝献嗣宗诗曰终南处士声名灭邠土妖狐窟穴空
　　张乖崖
　　张忠定公咏布衣希夷先生一见奇之公曰愿分华山一半居之可乎先生曰于公固可及别赠以毫褚公曰是将婴我以世务也后公显贵果以名徳重天下将赴剑南以诗寄先生曰性愚不肯林泉住刚要清流拟致君今日星驰剑南去囘头惭愧华山云及还又寄以诗曰世人大抵重官荣见我东归夹道迎应被华山髙士笑天真丧尽得虚名【见渑水燕谈】
　　聱隅子
　　黄晞闽人好读书客游京师数十年不归髙文苦学贫而有守衣不蔽体得钱辄买书所费殆数百缗自号聱隅子石守道为直讲闻其名使诸生如古礼执羔雁束帛就里中聘之以补学职晞固辞不就故欧阳永叔哭徂徕先生诗云羔雁聘黄晞晞惊走隣家是也著书甚多在至和中荐于朝除试太医助教月余未及【阙】緑袍遇疾暴卒有子甚愚鲁所聚及自著书皆散失无存者【见涑水记闻】
　　王沂公
