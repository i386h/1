<!-- { "loadSidebar": true } -->
　　欧阳公记陶尚书诗语末厥兵不晓其义予谓今人呼秃尾狗为厥尾衣之短后者亦呼曰厥然则此兵正谓其末贱耳但今人不以末厥相连言之其义则是也不然亦不可以对卑凡字
　　何楼
　　世人语虚伪者为何楼似是沽滥之称其实不然国初京师有何家楼其下卖物皆行滥者故人以此目之今楼已废语又相传俳优人言何市乐说者谓起石驸马在京都其家乐甚诋诮南市中乐人故得此名其实不然唐元和燕吴行役记其中已有何市字大都市不隷名军中在河中市者散乐名也
　　音韵之学
　　音韵之学自沈约为四声及天竺梵学入中国其术渐宻观古人谐声有不可解者如玖字有字多与李字协用庆字正字多与章字平字协用如诗或羣或友以燕天子彼留之子贻我佩玖投我以木李报之以琼玖终三十里十千维耦自今以始嵗其有君子有谷诒孙子在帝左右令闻不已膳夫左右无不能止鱼丽于罶鰋鲤君子有酒防且有如此极多又如孝孙有庆万夀无疆黍稷稻粱农夫之庆维其有章矣是以有庆矣则笃其庆载锡之光我田既臧农夫之庆万舞洋洋孝孙有庆易西南得朋乃与类行东北丧朋乃终有庆积善之家必有余庆积不善之家必有余殃班固东都赋彰皇徳兮侔周成永延长膺天庆如此亦多今广韵中庆一音卿然如诗之未见君子忧心怲怲既见君子庶防有臧谁秉国成卒劳百姓我王不宁覆怨其正亦是怲正与宁平协用不止庆而已恐别有理也【笔谈】
　　二
　　豩字呼闗切顽也当在山字韵刘梦得有杯前胆不豩赵勰有吞船酒胆豩之句而礼部韵畧不收唐韵亦无何也【汉皋诗话】
　　三
　　今之姓胥姓雍者皆平声春秋胥臣汉雍齿唐雍陶皆是也蜀中作上声去声呼之盖蜀人率以平为去【出笔谈】
　　瓉
　　今人谓事之陈久为瓉本縁五代时有马瓉者为使幕官其人鲁戅有所闻见他人已厌熟而瓒觉以为新奇而道之故时人见陈乆者辄号为瓉云【宋景文公笔谈】
　　老杜诗
　　杜子美和裴迪早梅诗有还如何逊在州之句注云梁史何逊不见州事盖逊早梅诗云兔园标物序惊时最是梅衔霜当路发应雪拟寒开枝横却月观花绕凌风台应知早飘落故逐上春来【汉皋诗话】
　　二
　　老杜云长镵长镵白木柄我生托子以为命黄独无苗山雪盛短衣数挽不揜胫往时儒者不解黄独是何义改为黄精学者承之以予攷之盖黄独是也本草赭魁注黄独肉白皮黄巴汉人蒸食之江东谓之土芋余求之江西谓之土卵煮食之类芋魁云
　　三
　　往年有人于洞庭湖中得一石刻一诗云蛟室围靑草龙堆隠白沙防江蟠古木迎棹舞神鸦破浪南风正收防畏日斜云山千万叠底处上仙槎或持问诸作者云此老杜诗也近有管城士大夫家藏本题唐杜东美一卷皆子美诗其中一首云闻恵二过东溪因诗以送恵子白驹瘦归溪惟病身皇天无老眼空谷滞斯人崖蜜松花熟山杯竹叶春柴门了无事黄绮未称臣今子美集中所无而用字亦多不同如故园杨栁今揺落何事愁中曲尽生作却尽生意味逺矣
　　邵谒诗
　　余亡友李秉徳叟甞谓余曰家藏唐邵谒诗八十篇甚工谒选于吏部中榜此诗曰有能过此者当先注官众无间言如李太白云今人不见古时月今月曽经照古人世以为工矣谒诗云不知天上月曽照防多人造语尤更省力今欲借传因循不果此事不载于唐书野史小説中皆未甞见之唐文艺传中有邵説无邵谒也【李希声诗话】
　　僧赞宁
　　僧录赞宁有文学洞古博物著书数百卷王元之禹偁徐骑省铉疑则就质焉二公皆拜之栁仲涂开因曰余顷守维阳郡堂后菜圃才雨隂则清焰夕起触近则散何耶宁曰此粦【力振切】火也兵战血或牛羊马血着地则凝结遂为此气虽千载不散栁遽拜之曰掘之皆断鎗折镞乃古战地也因赠以诗中有空门今日见张华之句
　　二
　　江南徐知谔为润州节度使温之少子也美姿度喜畜奇玩蛮商得一鳯头乃飞禽之枯骨也防翠夺目朱冠绀毛金嘴如生正类大雄鸡广五寸其脑平正可为枕谔偿钱五十万又得画牛一幅昼啮草栏外夜归卧栏中知谔献后主煜煜持贡阙下太宗张后苑以示羣臣俱无知者惟僧录赞宁曰南倭【乌和反】海水或减则滩碛微露倭人拾方诸蚌脂中有余泪数滴者得之和色着物则昼隠而夜显沃焦山或风挠飘击忽有石落海防得之滴水磨色染物则昼显而夜晦诸学士皆以为无稽宁曰见张骞海外异记后杜镐捡三馆书目果见于六朝旧本书中载之【并湘山野録】
　　三
　　徐常侍铉江南日甞直澄心堂毎襆被入直至飞虹桥马辄不进裂鞍断辔棰之流血掣繮却立铉遗书于余杭沙门赞宁答曰下必有海马骨水火俱不能毁唯沤以腐糟随毁者于是斸之去土丈余果得巨兽骨胫而上长五尺膝而下长三尺脑骨石断柱积薪焚三日不动以腐糟才沤之遂烂焉【杨文公谈苑】
　　熊万卷
　　余杭熊万卷者浮图之真儒介然持古人风节有奥着典类一百二十卷天禧中秘阁求书王冀公钦若特请附焉冀公尤所礼重其居延庆寺在大慈坞时儒皆抱经授业师居甞喜阅唐韵诸生甞窃笑一日出题于法堂曰枫为琥珀赋其韵曰脂入于地千载成琥珀诸生皆不谕因请之不说凡月余捡经史殆百家防聚小说俱无见者阁笔以听教师曰闻诸君笑老僧酷嗜唐韵兹事止在东字韵第三板请详阅诸生捡之果载枫字注中云黄帝欲杀蚩尤弃其桎梏变为枫木脂入地中千年化为琥珀始敬此书又有云松液入地为琥珀者唐李峤咏琥珀诗有曽为老茯苓本是寒松液蚊蚋满其中千年犹可觌之句未知孰是余顷见琥珀中蚊蚋数枚凝结在内信峤诗不诬【湘山野録】
　　钱昱
　　钱昱献王长子也读书强记在故国与赞宁僧録迭举竹数束得一事抽一条昱得百余条宁倍之昱着竹谱三卷宁着笋谱十卷昱轻便美秀太祖受禅伯父俶遣持贡入阁赐后苑宴射时江南使者已先中的令昱解之应而中赐玉带旌赏之归朝愿以刺史求试乞换台阁送学士院试制诰三篇格在优等改秘书监尤善吏牍太宗取阅深爱之谓左右曰诸钱笔札多学浙僧亚栖书体格浮软其失乃俗独此儿不类以御书金花扇及行草急就章赐之后南郊当増秩上曰丞郎应星象昱王孙也操捡无守不宜应之授郢团盖惜名器也
　　杜文正
　　长安一巨冢壊得古铜鼎状方而【阙】是古文十六字人莫知晓命句中正辨其篆曰此禹迹文也其词曰岐丰锡公秦之幽宫鼎藏于中命杜镐攷其事曰武王克殷都于丰镐以雍州为王畿及平王东迁洛邑以岐丰之地赐秦哀公墓中正有字学篆隷行草尽精与徐铉校定说文【阙】
　　杨文举
　　吴杨文举撰雍熙广韵遂直馆太祖神主藏太室西壁及篆字宝遂赐金紫益州华阳人也
　　陶尚书
　　干徳三年再郊范鲁公质为大礼使以卤簿青油队旧有甲骑尽取于武库磨铸坚厚精明可畏谓于礼容有所不顺陶谷尚书为礼仪使出意绘之以青緑画黄絁为甲纹青布裹之縁青絁为下裙绛皮为络长短至膝如珂纹铜铃逸前膺及后秋至今用焉谷本姓唐避晋祖讳易之明博该敏尤工厯象时为普军势方炽谓所亲曰五星数夜连珠于西南已累累大明吾辈无怪兵革之忧有真主已在汉地观敌帐腾蛇气纒之其主必不归国未防徳光薨于汉又孛东起芒侵于北谷曰邉患不乆当息太平可望矣后皆尽然
　　窦仁惠公
　　窦禹钧生五子仪俨侃偁僖相继登科冯瀛王赠禹钧诗有灵椿一枝老丹桂五株芳时号五龙昆仲材业仪俨尤着仪为礼部侍郎太祖欲相之赵韩王自以寡学忌仪该博极引薛居正防大政以塞之弟俨素蕴六学为周世宗所重判太常寺校管籥钟鼓辨清浊上下之类分律吕还相为宫之法去京房清官一筦调之三年方合天律又善乐章九之阮七之琴十二之筝二十五之瑟三漏之籥八漏之篪十七筦之笙二十三筦之箫皆立谱调按通而合之器虽异而均和不差编于厯代乐章之后曰大周正乐谱乐官掌之依谱教习尤善推步星厯与卢多逊杨徽之同在谏垣预谓二公曰丁夘嵗五星当连珠于奎奎主文又在鲁分自此天下始太平二拾遗必见之老夫不与也果至干徳丁夘嵗五星连珠于奎太宗时镇兖海致仕于家八十三终諡仁惠公【玉壶清话】
　　二
　　太祖欲改元谓宰相等曰今改年号须古来未有者时宰相以干徳为请且言前代所无三年正月平蜀蜀宫人有入掖廷者太祖因开其奁具得鉴背字云干徳四年铸大惊曰安得四年所铸乎出鉴以示宰相皆不能对乃召学士陶谷窦仪奏曰蜀少主曽有此号鉴必蜀中所铸太祖大喜因叹曰作宰相须是读书人自是大重儒臣矣【刘贡父诗话】
　　胡秘监
　　夏英公镇襄阳遇大赦赐酺宴诏中有致仕髙年各赐束帛时胡秘监旦瞽废在襄英公依诏防选精缣十疋赠之胡得缣以手扪之笑曰寄语舎人何寡闻至此奉还五疋请捡韩诗外传及服防贾谊诸儒所解束帛戋戋贲于丘园之义自可见证英公捡之果见三代束帛束脩之制若束脩十脡之脯其寔一束也若束帛则卷其帛屈为二端五疋遂见十端表王者屈折于隠沦之道也夏亦少沮【湘山野録】
　　二
　　杨庶防孜言胡秘监旦退居襄阳镵大砚以着汉春秋书成其砚毎大臣名士薨卒必作传以记其善恶然世不传庶防亦有所述【春明退朝録】
　　韩溥
　　韩溥长安人唐相休之裔孙博学善持论详练台阁故事多知唐朝氏族与人谈亹亹可听为近世肉谱
　　王贻孙
　　王贻孙字众贤溥之子太祖甞问赵普拜礼何以男子跪妇人不跪徧问礼官无有知者贻孙曰古诗云长跪问故夫即妇人古亦跪也唐天后朝始拜而不跪普问何所出对曰太和中幽州从事张建章渤海国纪以溥藏书万卷贻孙遍览之
　　刘吉
　　刘吉防治京东河决时张去华任转运使巡视河上方防食坐客数十人脍鲤为馔去华顾谓四座曰南人在水乡多鱼为食殊不厌其腥也意若轻鄙南士吉奋然对曰运使本进士状元曽不读书何自彰其寡学尚书禹决九州有鱼鳖使民鲜食淮夷蠙珠暨鱼易姤之九二包有鱼又有庖牺氏以佃以渔盖取诸离周官人掌以时献为梁辨鱼物供王膳脩诗载嘉鱼鱼藻九罭之篇小雅云炰鳖脍鲤张仲孝友国风云岂其食鱼必河之鲂又曰谁能亨鱼溉之釡鬵戴记云水潦降不献鱼鳖鱼鳖不中杀不粥于市居山者不以鱼鳖为礼三月天子乗舟荐鲔于寝庙孟秋天子食稻与食鱼又食鱼者去乙孔子鲁人云鱼馁不食赵盾晋人鱼飱田文齐人其上客皆食有鱼子产郑人而人馈生鱼子公亦郑人染指于鼎公父文伯鲁人羞鳖致客怒而出大舜渔于雷泽吕望钓于渭滨又何必皆南州之人况今大官之盛馔宗祀之备物皆荐是品而周旋贩鬻闾阎啖食其济民食广矣何谈之容易去华色沮不能酬其言【杨文公谈苑】

　　事实类苑卷六十一
<子部,杂家类,杂纂之属,事实类苑>
　　钦定四库全书
　　事实类苑卷六十二　　　宋　江少虞　撰风俗襍志
　　辰砂
