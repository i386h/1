<!-- { "loadSidebar": true } -->
　　上宣示公曰闻卿居甚陋宻令更易之官为修营其间更以卿意增益之公顿首曰臣所居乃先父旧庐当日止庇风雨令葺已过甚矣每思先人尝有愧色岂烦朝廷上再三谕之公力辞乃止【并见名臣遗事】
　　礼遇词臣
　　真宗好文待学士尤重王钦若召见最频其后晁回李宗谔陈彭年王曾李继数人皆被恩遇惟演再入院天禧四年间屡召对或龙图阁滋福殿承明殿并宣和门之北阁子皆从容赐坐移刻而出其言议及奏对此略而不书又常令中使宻至院门询吏人云今日谁直然后召之【见金坡遗事】
　　御书碑额
　　仁宗天縦多能尤精书学凡宫殿门观多帝飞白题榜勲贤神道率赐篆螭首王曾之碑曰旌贤防凖曰旌忠李迪曰遗直晏殊曰旧学丁度曰崇儒王旦曰全徳元老文彦博曰效忠积庆李用和曰亲贤范仲淹曰褒贤曹利用曰旌功吕夷简曰懐忠张士逊曰旧徳狄青曰旌忠元勲其余不可悉记或云初王子融守河【阙】唐明皇题裴耀卿碑额献之仁宗乃赐文正碑曰旌贤大臣碑额赐篆盖始于此其后英庙神考亦屡有赐者【渑水燕谈】

　　事实类苑卷七
　　钦定四库全书
　　事实类苑卷八　　　　　宋　江少虞　撰名臣事迹
　　韩魏公
　　韩魏公以元勲旧徳夷夏具瞻熙宁留守北都辽使每过境必先戒其下曰韩丞相在此无得过有须索辽使与京尹书故事纸尾止押字至是悉书名其为辽人敬畏如此每使至其国必问侍中安否其后公子忠彦奉使至辽问尝使中国者曰国使类丞相否或曰类即命工圗之
　　二
　　韩魏公在相府时家有女乐二十余辈及崔夫人亡一日尽厚遣之同列多劝且留以为暮年欢恱公曰所乐能几何而常令人心劳孰若吾简静之乐也识者以为过人逺矣公旧有徳于闗中秦人爱之后子忠彦丞相出宣抚秦之父老有逺来观于道旁者乃谔然相谓曰吾以为韩公乃非也于是相引以去辽人每见汉使必起立致恭以问曰韩公安否今在何处次问文富二老亦以公余或以官以名而已公镇大名四年辽使每渉临清县即戒其下曰此韩侍中境内慎勿乱须索以辱我也又尝有使曰我辈在国中想望韩公名今幸过此如何得见故事惟通判摄少尹与之相见而留守不出也又尝有谕其下者曰献侍中马须择好者来旣而不如防怒曰此岂比他处敢尔不加意遂笞其人易其马
　　三
　　治平中夏国泛使将至以十事闻朝廷未知其何事也时太常少卿祝诰主舘伴使既受命先见枢宻府已而见丞相韩魏公曰枢宻何语曰枢府云若使人议及十事苐云受命舘伴不敢輙及边事公笑曰岂有止主饮食而不及他语也公乃料十事以授祝曰彼及某事则以某词对辨某事则以某词折祝唯唯而退及宴使者果及十事凡八事正中公所料祝如所教荅之夏人耸服祝常以为魏公真贤相非他人可及也
　　四
　　韩忠献公神道牌神宗御制也中云公薨前一夕有大星殒于园中枥马皆鸣又曰公奉诏立皇子被顾命立英宗为皇帝立朕以承祖宗之叙可谓定策元勲之臣后铭其碑曰公行不归中夕是悼尚想公仪泪落苑草复御篆十字填金以冠其额曰两朝顾命定防元勲之碑【见归田録】
　　五
　　熙宁初在咸秦平凉经略使蔡挺建议欲城白塔公许之及夲路兵马丁夫旣兴而虏骑亦至寨下挺恐兵败而事不济且已任其罪乃走使京师具事势如此及其可忧二状请命于朝廷惟责公留下当增修保障致一路沟城惧于奔冲而不知始建谋者挺也公亦不自辨自城成无事公复奏挺之功而乞加奨谕焉
　　六
　　公镇大名魏之牒诉甚剧而事无大小公亲视之虽在疾病不出亦许通问请命而就决于卧内人或以公甚劳事过多勉其略于总核委于佐属而少自便安曰两词在官人之大事或死或生或予或夺至此一言而决吾将何敢略也吾恐有所不尽而未尝輙敢有略也况其可以委之乎
　　七
　　公尝在政府十有余年赞辅三朝黜陟羣才其入践台省外总方镇出于门下者过半矣然其知恩感义于公者几希人或以此为説公曰吾以至公之道荐人而不求人知以至公之道责人不避人怨但无愧于天地岂复邀誉于人也
　　八
　　庆厯八年大水嵗饥流民满道公大发仓廪募人入粟分命官吏设飰粥以食民公日徃按视逺近归之者不可胜数明年皆给路粮遣归优诏褒美其略曰河北都转运司奏去年河北艰食人户流亡卿多方擘画全活人命及七百万并归夲业盖是卿用心拯救朕甚嘉之【并见魏王别録】
　　司马文正
　　司马文正公以髙才全徳大得中外之望士大夫识与不识称之曰君实下至闾阎畎畆匹夫匹妇莫不能道司马公之退有十余年而天下日冀其复用于朝熙宁末余夜宿青州北淄河马铺晨起北行见村民百余懽呼踊跃自北而南余惊问之皆曰人司马为宰相矣余以为虽出于野人妄亦其情之所素欲也故苏子瞻为公独乐园诗曰先生独何事四海望陶冶儿童诵君实走卒知司马盖纪实也【出渑水燕谈】
　　孙威敏
　　皇祐末契丹使请观太庙乐仁宗以问宰相对曰恐非祀享不可以习也枢宻副使孙威敏公沔曰当以礼折之谓使者曰庙乐之作皆夲朝所以歌咏祖宗功徳也岂他国可用耶使人如能留助吾祭可以观之仁宗从其议使者不敢复请
　　陈文惠
　　陈文惠公将终前一日自为墓志曰有宋頴川先生尧佐字希元道号余子夀八十二不为夭官一品不为贱使相纳禄不为辱三者粗备归息于先秦国公燕国太夫人仲兄丞相栖神之域吾何恨焉【并涑水纪闻】
　　王沔
　　王沔字楚望端拱初参大政敏于裁断时赵韩王罢政出洛吕文穆公正寛厚自任中书多决于沔旧例丞相待漏于庐燃巨烛天殆晓将入朝尚有留按遣未尽沔当漏舍止燃数寸事都毕犹徘徊笑谈方晓上每试举人多令公读试卷素善读虽有文格下者能抑扬髙下迎其词而读之聼者无厌经读者髙选举子尝纳卷祝之曰得王楚望读之幸也
　　陶尚书
　　陶尚书谷为学士尝晚召对太祖御便殿陶至望见上将前而复却者数四左右催宣甚急谷终徬徨不进太祖笑曰此措大索事回顾左右取袍带来上已束带谷遂趋入【并归田録】
　　韩魏公
　　皇祐五年韩魏公拜武康军节度使经略河东时公在定五年矣将行定人争欲遮留公使不得出公闻之一日伪游长春园隂由他道去民初不知至日晡时始悟奔走宿于北门门不得阖寮属相与设祖于道钤辖郝质壮勇士也首感泣大恸声彻于外官吏皆泣下既而道路士庻哭声动原野
　　二
　　北岳祠在州之曲阳县嵗久不葺守臣奉祀与执事者升降于頽垣壊庑间公以为慢神莫斯为甚廼完庙宇焕然一新每雨雪不时降公即走寮属祷于祠下而神必应之时北道荐饥定独屡丰故尝有诗曰灵岳祠官尚未回六花随祷下琼瑰其后公改帅并门人尝题于庙门后每时有水旱必致祷无不响应故定人即灵居以谢【并见魏王别録】
　　王荆公
　　王丞相尝云　　　　　　　　　【自】议新法【谓青苖免役更及法令等】始终言可行者曾布也言不可行者司马光也余皆前叛后附或出或入【渑水燕谈】
　　二
　　王荆公再为丞相党人之后平日肘腋尽去而在者已不可信又才不足以任事平日唯与子雱谋议而雱又死知道之难行也于是慨然复求罢去遂以使相再镇金陵未几纳节求闲地久之得防灵观使居于金陵一日豫国夫人之弟吴生者谒荆公寓止于佛寺行香防防同天节建道塲府寮当防于所谓行香防太守叶均使人白遣吴生不肯迁洎行香毕大防于其防而吴生于屏后嫚骂不止叶均俛首不聴而转运毛抗判官李宗大不平之牒州令取问州遣一皂将牒逮吴生吴生奔荆公家以自匿荆公初未知其事也顷之二皂至门下云捕人而諠忿于庭荆公偶出见之犹纷纷不已叱二皂去叶均闻之遂防二皂而与毛抗李宗大皆诣荆公谢以二皂生踈失于戒束荆公唯唯不荅而豫国夫人于屛后叱均抗等曰相公罢政门下之人解体者十七八然亦无敢捕吾亲属于庭者汝等乃敢尔耶均等趋出防中使抚问适至而闻争防事中使回日悉以此奏闻于是叶均毛抗李宗大皆罢而以吕嘉问为首又除王安上提江东刑狱俾迁治所于金陵
　　三
　　熙宁庚戌冬荆公自参知政事拜同中书门下平章事史舘大学士是日百官造门奔贺者不下数百人荆公以未谢皆不见之独与余坐西庑之小阁荆公语次忽颦蹙取笔书窓曰霜筠雪竹钟山寺投老归欤寄此生放笔揖余入后二年公罢相知金陵明年复拜昭文舘大学士又明年再出判金陵遂纳节辞平章事又乞宫观久之得防灵观使遂筑一第于西门外元丰癸丑春余谒公于第公遽邀余同游钟山憇法云寺偶坐于僧房余因为公道平昔之事及诵书窓之诗公抚然曰有是乎微笑而已【并笔谈】
　　向文简
　　太宗飞白书张咏向敏中二臣名付中书二人者名臣为朕记之向公自员外郎为谏议知枢宻院止百余日同平章事后坐事出永兴军驾幸澶渊手赐宻诏尽付西鄙事许便宜从事公得诏藏之视政如常防邦人因傩有告禁卒欲倚傩为乱者宻使麾兵被甲衣袍伏于帘幕明日尽召賔僚兵官置酒纵阅无一人预知其事者命傩先入令驰逞于中门外复召至堦公振袂一挥伏卒齐出尽擒之各懐短刃即席诛之勦讫屏尸亟命灰沙扫庭张乐宴饮賔从股栗
　　富文忠
　　庆厯末富文忠公镇青州防河决商胡北方大水流民坌入京东公所劝抚八州之民出粟以助赈给各因村坊择寺庙及公私空舍又因崖为窟以处流离择寄居官无职事者各给以俸即民所赘聚借而授劵以时给之器物薪刍无不完具不幸死者为义塜收瘗自为文遣使祭之明年夏大稔计其道路资遣还业八州之间所全活者无虑四十余万人其募为兵者又万余人仁宗嘉之拜公礼部侍郎公曰恤灾赈乏臣之职也卒辞不受【渑水燕谈】
　　二
　　富公弼忠厚正直出于天性始终一节故富公之使北也朝廷以三书与之其一增物二十万其一增十万其一以公主妻梁王使与敌约曰能为我令元昊称臣纳欵我嵗增二十万物不能者嵗增十万敌曰元昊称臣纳欵我頥指之劳耳汝当以二十万与我然须是谓之献或谓之纳然后可至于公主则不必尔也富公固争献纳之名以尊朝廷【见洓水纪闻】
　　三
