<!-- { "loadSidebar": true } -->
　　颍昌阳翟县有一杜生者不知其名邑人但谓之杜五郎所居去县三十余里唯有屋两间一间自居一间其子居之前有空地丈余即是篱门杜生不出篱门凡三十年矣黎阳县尉孙轸尝往访之见其人颇潇洒自陈村民无所能何为见访孙问其不出门之因其人笑曰以告者过也指门外一桑曰十五年前亦曾到此桑下纳凉何谓不出门也但无用于时无求于人偶自不出耳何足尚哉问其所以为生曰昔时居邑之南有田五十亩与兄同耕后兄之子娶妇度所耕不足赡乃以田与兄携妻子至此偶有乡人借此屋遂居之惟为人择日又卖一药以给饘粥亦有时不继后子能耕乡人见怜与田三十亩令子耕之尚有余力为人佣耕自此足食乡人贫以医卜自给者甚多自食既足不当更兼乡人之利自尔择日卖药一切不为又问常日何所为曰端坐耳无可为也问颇观书否曰三十年前亦曾观书问观何书曰曾有人惠一册书无题号其间多说净名经亦不知净名经何书当时极爱其议论今亦忘之并书亦不知所在久矣气韵闲旷言词精简有道之士也盛寒但布袍草履室中枵然一榻而已问其子之为人曰村童也然质性甚淳未尝妄言未尝嬉游惟买盐酪则一至邑中可数其行迹以待其归径往径还未尝旁逰一歩也予时方有军事至夜半未卧疲甚与官属闲话因遂及此不觉萧然顿忘烦劳【见梦溪笔谈】
　　种放
　　景德中种放赐号先生暂还嵩山真宗治酒资政殿饯放当直者四人预焉时所司不宿具皆相顾不敢坐上乃亲定位次翰林学士晁迥西向资政殿学士王钦若东向知制诰朱选西向次回待制戚纶东向次钦若放北面对上特示客礼酒半上赋七言诗一首赐放放和侍臣皆赋士大夫荣之【见渑水燕谈】
　　二
　　种放明逸少举进士不第希夷先生谓之曰此去逢豹则止他日当自出于众人初莫知其意放隠终南山豹林谷真宗召见宠遇非常拜工部侍郎皆符其言【渑水燕谈】
　　三
　　种放别业在终南山放学行高古后生从之学者甚众性颇嗜酒躬耕种秫以自酿所居有林泉之胜殊为幽絶真宗闻之遣中使携画工图之开龙图阁召辅臣观焉上叹赏之其后甘棠魏野郊居有幽致帝亦遣人图之故野诗云幽居帝画防【渑水燕谈】
　　四
　　初种隠居少时与弟汶往拜陈希夷抟陈宿戒厨仆来日有三客来可膳于廊才旦果至惟邀放升堂殷勤睥睨以一絶赠之曰鉴中有客白髭多鉴外先生识也麽只少六年年六十此生隂德莫蹉跎种视之不晓但屈指以三语授之曰子贵帝友而无科名晚为权贵所陷种又乞素履之术陈曰子若寡欲可满其数种因而不娶而年夀六十一
　　五
　　种放字明逸河南洛阳人父故吏部令史满调补长安簿卒于官种七嵗能属文既长父昻令赴举放辞以业未成不可妄动父卒数兄皆干进放与母隠终南山豹林谷结草茅为庐日以讲习为业后生多从之学问得其束修以自给著书十卷人多传冩之为歌诗亦播人口宋维翰为陜西转运使表荐之太宗令本州给装钱三万遣赴阙量才收用放诣府受金治行素与张货善货适自秦州从事公累免官居京兆放诣货谋其事货曰君今赴召不过得一县尉耳不如称疾候再召而往当得好官放然之即托货为奏章称疾太宗曰此山野之人亦安用之令本府嵗时存问不复召其母甚贤闻有朝命谓曰尝劝汝勿聚徒讲学身既隠矣何为名为果为人知而不得安处我将弃汝深入穷山矣放既辞疾母悉取其笔砚焚之与放转诣穷僻人迹罕至后卒无以葬遣僮奴持书于钱若水宋湜若水湜同上言以为先朝尝加召命今贫不能葬其母欲以私觌是掠朝廷之美诏京兆府赐钱三万帛三千疋粟三千石咸平末张齐贤知京兆府表荐召为左司谏直昭文馆赐五品服
　　六
　　真宗初召种隠君放至阙以敷对称防日高中人送中书膳诸相皆盛服俟其来种隠君幅巾韦布长揖而已杨大年闻之颇不平以诗嘲之曰不把一言禆万乘祗义双手揖三公上闻之独召杨曰知卿有诗戏种某杨汗浃股栗不敢匿避上曰卿安知无一言禆朕乎出一皂囊内有十轴乃放所奏之书也其书曰十议所谓议道议德议仁议义议兵议刑议政议赋议安议危俾大年观之从容奏曰臣当别日负荆谢罪【见湘山野録】
　　石曼卿
　　石曼卿磊落奇才知名当世气雄貌伟饮酒过人有刘潜者亦志义之士也尝与曼卿为酒敌闻京师沙行王氏新开酒楼遂往造焉对饮终日不交一言王氏怪其所饮过多非常人之量以为异人稍献肴果益取好酒奉之甚谨二人饮防自若傲然不顾至夕殊无酒色相揖而去明日都下喧传王氏酒楼有二酒仙来饮久之乃知刘石也【见归田录】
　　二
　　石曼卿一日谓秘演曰馆俸清薄不得痛饮且僚友扰之殆遍奈何演曰非久引一酒主人奉谒不可不见不数日引一纳粟牛监簿者高赀好义宅在朱家曲为薪炭市评别第在繁台寺西房缗日数十千尝谓演曰某虽薄有赀产而身迹尘贱难近清贵慕师交游尽馆阁名士或游奉有阙无恡示及演因是携之以谒曼卿使令置官醪十担为贽列醖于庭演为传刺曼卿愕然问曰何人演曰前所谓酒主人者不得已因延之乃问甲第何许生曰一别舍介繁台之侧其生亦翔雅曼卿间语演曰繁台寺阁虚爽可爱久不一登其生离席曰学士与大师果欲登阁乞预宠谕下处正与阁对当具家蔬在阁迎候石因诺之一日休沐约演同登演预戒生生至期果陈具于阁器皿肴核冠于都下石演高歌褫带饮至落景曼卿醉喜曰此游可纪以盆渍墨濡巨笔以题云石延年曼卿同空门诗友老演登此生拜叩曰尘贱之人幸获陪侍乞挂一名以光贱迹石虽大醉犹握笔沉思虑无其防以拒之遂目演醉舞佯声讽之曰太牢生捧砚用事可也竟不免题云牛某捧砚永叔后以诗戏曰捧砚得全牛【见湘山野録】
　　三
　　石曼卿居蔡河下曲隣有一豪家日闻歌乐之声其家僮仆数十人常往来曼卿之门曼卿呼一仆问豪为何人对曰姓李氏主人方二十嵗并无昆弟家妾曳罗绮者数十人曼卿欲求见之其人曰郎君素未尝接士大夫也他人必不可见然喜饮酒屡言闻学士能饮酒意亦似欲相见待试问之一日果使人延曼卿即衫帽往见之坐于堂上久之方出主人者头巾系勒帛不具衣冠见曼卿全不知拱揖之礼引曼卿入别室供帐赫然坐良久有二鬟妾各持一小盘至曼卿前盘中红牙牌十余其一盘是酒凡十余品令曼卿择一牌其一盘肴馔名令择五品既而二鬟去有羣妓十余人各执肴果乐器妆服入人品皆艶丽灿然一妓酌酒以进酒罢乐作羣妓执果肴者萃立其前食罢则分立左右京师人谓之软盘酒五行羣妓皆退主人亦翩然而入略不揖客曼卿独步而出曼卿言豪者之状懵然愚騃殆不分菽麦而奉养如此极可怪也他日试使人通郑重则闭门不纳亦无应门者问其近隣云其人未尝与人往来虽隣家亦不识面古人谓之钱痴信有之【见笔谈】
　　张乖崖
　　张乖崖少时任侠击劔心溢六合将遗世仙去始与逸人傅霖者同学霖隠不仕公中第日先显散遣亲密四方求霖者三十年不可得尝作忆霖诗寄语巢由莫相笑此生终不羡轻肥晚嵗罢成都转运守宛丘词讼简稀一日卧铃阁有被褐骑蹇驴气貌高胜者叩门大呼曰尚书青州傅霖来阍吏异之走白公闻惊且喜倒屣出迎召吏责曰傅先生天下贤士太守不得友何人敢姓名乎霖即从容笑曰别子一世尚尔童心是岂知世间有我耶公道旧且问何昔隠今出霖曰子将去矣来报子耳曰咏亦自知之霖曰知复何言翊日而去后一月公薨于镇云乖崖事迹满世咸谓公弄九霞酌天醴出入清都者久矣及得传傅霖事然后知其为真仙无疑余谓子房于黄石公武侯于厐德公李药师于虬髯客顔鲁公于张志和李太白于贺知章少陵于司马子微文章夸古今功业盖后世者未尝不遇寰宇外士摩发激励而后光华烜赫名动千古者又岂特乖崖而已世不尚师友而闻道者鲜矣【西清诗话】
　　邢惇
　　邢惇雍丘人以学术称于乡曲家居不仕真宗末以布衣召对问以治道惇不对上问其故惇曰陛下东封西祀皆已毕矣臣复何言上恱除试四门助教遣归惇衣服居处一如平日乡人不觉其有官也既卒人乃见其勅与废帋同束置屋梁间【见涑水纪闻】
　　张俞
　　康定间益州书生张俞尝献书于天子由是朝廷知其名然不喜仕宦常隠于青城山白云溪时枢密使田况守成都日与诗曰深慙蜀太守不及采芝人又谓僚佐曰斯人用之使作王言司谏不用之则岩谷之病叟耳有文三十卷行于世【见云溪新话】





　　事实类苑卷四十四
<子部,杂家类,杂纂之属,事实类苑>
　　钦定四库全书
　　事实类苑卷四十五　　　宋　江少虞　撰仙释僧道
　　申国长公主入道
　　大宗第七女申国大长公主生不茹荤端拱初达延夀寺对佛愿舍为尼真宗即位遂乞削发上曰朕之诸妺皆愿赐汤沐邑筑外馆以居之因酬先帝之爱也汝独愿出家可乎申国曰此先帝之愿也坚乞之遂允之进封吴国赐名清裕号慈报正觉大师建寺都城之西额曰宗直藩国近戚及掖廷嫔御愿出家者若密恭懿王女万年县主曹恭王惠安县主凡三十余人皆愿出家诏普度天下僧尼申国俗夀止三十八尼【阙】十有六人【见湘山野録】
　　二
　　初申国长公主为尼掖廷嫔御随出家者二十余人诏两禁送于寺赐斋馔各令作诗送之惟文僖公彭年诗尚有记者云尽出花钿散寳津云鬟初剪向残春因惊风烛难留世遂作池莲不染身贝叶乍翻疑蜀锦梵声才举误梁尘从兹艶质归空后湘浦应无解佩人或云作诗之説恐都下好事者为之耳
　　吕先生
　　宿州天庆观有神仙题诗二絶于五星门扉之上俗传云吕先生神篆其诗曰秋景萧条叶乱飞庭松影里坐移时云游鹤驾何方去仙洞朝元失我期又曰手传丹篆千年术口诵黄庭一卷经鹤观古坛槐影里悄无人迹户长扄后为人刮去墨迹犹存乃知非常人书也
　　二
　　潭州士人夏钧罢官过永州谒何仙姑而问曰世人多言吕先生今安在何笑曰今日在潭州兴化寺设斋钧专记之到潭日首于兴化寺取斋厯视之果其日有华州回客设供顷年滕宗亮谪守巴陵郡有华州回道士上谒风骨耸秀神气清迈滕知其异人口占一诗赠之曰华州回道士来到岳阳城别我游何处秋空一劔横回闻之怃然大叹而别莫知所之【见东轩笔谈】
　　三
　　吕洞賔者多游人间颇有见之者丁谓通判饶州洞賔徃见之语谓曰君状貌颇似李徳裕他日富贵皆似之谓咸平初与予言其事谓今已执政张洎家居忽外有一隠士通谒乃洞賔姓名洎倒屣见之洞賔自言吕渭之后渭四子温恭俭譲终海州刺史洞賔系出海州索纸笔八分书七言四韵词一章留与洎颇言将佐鼎席之意其末句云功成当落破年俗以字为二八洎年六十四卒乃其防也洞賔诗什人间多传写有自咏云朝辞百越暮三呉袖有青蛇胆气粗三入岳阳人不识朗吟飞过洞庭湖又有饮海儿人不识烧山符子鬼难防一粒粟中藏世界二升铛内煮山川之句大率词意多竒怪类此世所者百余篇人多诵之【见杨文公谈苑】
　　养素先生
