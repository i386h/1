<!-- { "loadSidebar": true } -->
　　国朝百余年年号无过九年者开寳九年改为太平兴国太平兴国改为雍熙大中祥符九年改为天禧庆厯九年改为皇祐嘉祐九年改为治平惟天圣尽九年而十年改为明道
　　家祭用台桌
　　秘府有唐孟诜家祭仪孙氏仲飨仪数种大抵以示人家用台桌飨祀类几筵乃是防祭其四仲告祭当用平面毡条屏风而已
　　官诰绫纸
　　凡封赠父母祖唯降麻官用白皆五色绫纸法锦标大牙轴余虽极品止给白丈绫纸法锦标大牙轴【已上并归田録】
　　后唐案检
　　余尝求得后唐闵帝应顺元年案检一通乃除宰相刘昫兼判三司堂检前有拟状云具官刘昫右伏以刘昫经国才髙正君志切方属体元之运资谋始之规宜注宸衷委司判计渐期富庻永賛圣明臣等商量望授依前中书侍郎兼吏部尚书同中书门下平章事充集贤殿大学士兼判三司散官勲封如故未审可否如许允望付翰林降制处分谨録奏闻其后有制书曰宰臣刘句右可兼判三司公事宜令中书门下依此施行付中书门下准此四月十日用御前新铸之印与今政府行遣稍异本朝要事对禀常事拟进入画可然后施行谓之熟状事速不及待报则先行下具制草奏知谓之进草熟状白纸书宰相押字他执政具姓名进草即黄纸书宰臣执政皆于状背押字堂检宰执皆不押惟宰属于检背书日堂吏书名用印此拟状有词宰相押检不印此其为异也大率唐人风俗自朝廷下至郡县决事皆有词谓之判则书判科是也押检二人乃冯道李愚也状检瀛王亲笔甚有改窜勾抹处按旧五代史应顺元年四月九日己夘谔王薨庚辰以宰相刘句判三司正是十日与此检无差宋次道纪开元宰相奏请郑敏鳯池藁草拟状注制集悉多用四六皆宰相自草今此拟状为道亲笔盖故事也
　　三省枢密院印用涂金
　　旧制中书枢密院三司使印用涂金近制三省枢密院印用银为之涂金余皆铸铜而已
　　京城用青凉繖
　　京城士人旧通用青凉繖大中祥符五年九月唯许亲王用之余并禁用六年六月始许中书枢密院依旧用之
　　皇后太后印
　　近朝皇后太后皆有印篆文曰皇太后之印故事三宫立各官百官立长秋长乐长信之类是也宜以宫为文至尊之位亦不合言印当云某宫之宝
　　官诰之制
　　予尝判官诰既知制诰时又提举兵吏司封官诰院而不曰司勲恐遗之也凡文臣及节度观察防团刺史诸司使副内殿承制管班皆用吏部印管军至军校环衞官用兵部印封爵命妇用司封印加勲用司勲印凡官诰之制后妃销金云龙罗纸十八张销金褾袋宝装轴丝网金带公主销金大凤罗绣十八张销金标袋玳瑁轴红网涂金银帉錔【按皇后常作制诞告不装告身而用册本朝诸后皆止用告景祐元年立后用册治平熙宁皆修之】亲王左右仆射使相宰相色背五色金花绫纸十七张晕丝锦褾袋犀轴色带紫丝网银带褾韬密使三师三公前宰相官至仆射东宫三师嗣王郡王节度使白背五色金花绫纸十七张晕锦褾袋犀轴色带防知政事枢密使副知院同知佥书院事宣徽使仆射东宫三太御史大夫至率府副邑率以上白背五色绫纸十七张晕锦褾大牙轴色带尚书观文殿大学士资政殿大学士东宫三少六统军上将军留后宫察使同上惟用法锦褾【近用翠毛狮子锦以代晕锦非旧制也】三司使翰林学士承防至直学士待制承郎御史中丞及两省宾客大卿监祭酒詹事庶子大将军防团刺史横行使诸司使军职遥郡枢密都丞防初除驸马都尉白绫大纸七张法锦褾大牙轴色带三司副使少卿监司业起居郎至正言知杂至监察御史六曹郎中员外郎谕徳少詹事家令率更令太子候太常博士节使行司马副使少横行副使诸司副使枢密副承防军职都指挥使并不遥郡者白绫大纸七张大锦褾大牙轴青带国子溥士至洗马通事舍人诸王友六尚奉御诸衞将军承防崇班阁门祗五官正诸州别驾枢密院诸房副承防【官至五品以上用大绫纸大锦褾牙轴】诸司员外郎朝请朝散朝奉郎提防诸狱发运使判官防团副使率府率副率京官馆职堂后官中书密院主事诸军职都虞候忠翊马军歩军副都军头指挥使藩方马歩军副都指挥使虞候内供奉官至内品白绫中纸五张中锦褾牙轴青带其秘书郎至将作监主簿白绫小纸五张黄锦标角轴青带秘幕职州县灵台郎保长章正诸州长史司然中马书録事主书守当枢密院令史中书令史诸军指挥使内品符诏书艺白绫小纸五张小锦褾木轴青带诸蕃蛮子大将军司阶司弋司候郎将已上并白绫大纸法锦褾大牙轴色带凡修容婉容才人贵人美人绡金小凤罗纸七张销金标玳瑁轴红丝网涂金银錔司书司正尚食尚衣典宝常使金花罗纸七张法锦袋内降夫人郡君团窠罗纸七张晕緑锦标袋宗室妇常使金花罗纸七张法锦标袋宗室女素罗纸七张法锦褾袋国夫人锦销团窠五色罗纸七张晕锦褾袋郡夫人常使金花罗纸七张【见在两府母妻使团窠】法锦褾袋【以上至司言司正等皆用玳瑁轴紫丝网银錔】郡君县太君遥郡刺史正刺史以上母妻并金花五色罗纸七张余命妇并素罗纸七张
　　上元燃灯
　　上元燃灯或云汉法汉祠太一自昏至昼故事梁简文帝有列灯陈后主有光璧殿遥咏仙灯诗唐明皇先天中东都设灯文宗开成中建灯迎三宫是明唐以前嵗不常设本朝太宗时三元不禁夜上元御乾元门中元下元御东华门后罢中元下元而上元游观冠于前代
　　赐新火
　　周礼四时变国火谓春取榆栁之火夏取枣杏之火季夏取桑柘之火秋取柞楢之火冬取槐檀之火而唐时惟清明取槐栁之火以赐近臣戚里本朝因之唯赐辅臣戚里帅臣节察三司使知开封府枢密直学士中使皆得厚赐非常赐例也
　　金明池
　　唐曲江开元天宝中旁有殿宇安史乱后尽圯废文宗览杜甫诗云江头宫殿锁千门细栁新蒲为谁緑因建紫云楼落霞亭嵗时赐宴又诏有司于两岸建亭馆太宗于西郊凿金明池中有台榭以阅水戏而士人游观无存泊之所若两岸如唐制设亭馆即逾曲江之盛也
　　公家文书藁异名
　　凡公家文书之藁中书谓之草枢密院谓之底三司谓之检今秘府有梁朝宣底二卷即贞明中崇正院书也检即州县通称焉【已上并笔谈】
　　干徳铸印
　　干徳三年重铸中书门下枢密三司使印先是旧印縁五代旧文非公至是得蜀铸印官祝温集自言其祖【阙】礼部铸印官世袭谬篆印汉志所谓屈曲纒统以墓
　　草者也台省寺监及开封兴元守令悉温集改铸【杨文公谈苑】
　　品官防许击钟
　　京师品官之防用浮屠法击钟初无定制景徳令文臣卿监武臣大将军命妇郡夫人以上许于天清开宝二寺击钟至今以为定制
　　赐諡
　　周礼卿大夫卒太史于葬前赐諡祖奠之日读志后世有司失于申明典礼故须门生故吏録行状子孙请諡近嵗遂有既葬而諡号终不及者天圣中孙爽王子融言乞臣寮薨谢不待本家请諡在官品合加諡者并令有司举行诏从之【并渑水燕谈】
　　凯旋奏乐不避忌辰
　　杨文正镐江南人集贤校理澄心堂归朝直秘阁上幸秘阁询经义敷对称防赐金紫景祐中为近侍扈从澶渊之幸洎凯旋銮驾还阙日有司言行宫适当懿徳皇后忌辰上旋回銮鼓吹鼙筦非便时公为仪仗使已先驰还阙备迎驾之仪遂驰骑遣问公公因奏于礼无害武王载木主伐纣时居丧尚前歌后舞况忌者乃追存思耳【玉壶清话】
　　禁焚尸
　　河东人众而地狭民家有丧事虽至亲悉燔取骨烬寄僧舍以至积久弃捐乃已习为俗韩稚珪镇并州以官镪市田数顷俾州民骨肉之亡者有安葬之地古者悖逆之人乃有焚殡之刑其士民则有敛殡祔葬之礼惟外夷礼洎僧尼许从夷礼而焚柩齐民则一禁之今韩公待俗以礼法真古循吏之事也【倦游録】
　　赠官请諡
　　唐制兼官三品得赠官如韩文公曾为京兆尹兼御史大夫终吏部侍郎而赠礼部尚书是也而观察使多赠两省侍郎以就三品得諡国初以来唯正三品方得諡兼官赠三品亦不得之真宗命陈彭年详定遂诏文武官至尚书节度使卒许辍朝赠至三品请諡而吏失其宝元中光禄卿知河阳郑立卒而辍朝非故事也







　　事实类苑卷三十二
<子部,杂家类,杂纂之属,事实类苑>
　　钦定四库全书
　　事实类苑卷三十三　　　宋　江少虞　撰典故沿革
　　皇后諡
　　皇后有諡起于东汉自是至隋于隋皆单諡光烈隂皇后明徳马皇后和憙邓皇后文献独孤皇后是也史家取帝諡冠其上以别之如云光之烈皇后隂氏明之徳皇后马氏也非谓欲连帝諡而名之也然则质家尚单文家尚复后世或用复諡如唐贞观中长孙皇后文徳后太宗諡文皇后文徳自是复諡葢取用二名偶同太宗之諡耳中宗諡孝和赵皇后諡和思言取帝諡配之其后昭成肃明元献章敬睿真昭徳庄宪诸后皆不得连帝諡国初追尊四祖三宗之后冠以帝諡及杜太后崩始諡明献未几欲同三祖之后遂改昭宪及太祖之后自连孝字太宗后连徳字真宗后连庄字皆用复字非连帝諡为义庆厯中乃言孝字连太祖諡徳字连太宗諡遂改为章以连真宗諡且祖宗諡号皆十余字岂止配一字为义又太祖功烈岂専以孝称太宗后连徳字及在下与祖宗后諡又不对如何东汉诸后单举之乎皇祐中余为礼官龙图阁直学士赵周翰林奏议甚详下礼院时新以章易庄朝廷以宗庙事重不欲数更张遂寝其所奏
　　臣僚卒辍朝
　　太祖时大卿监卒皆辍朝一日景徳以前文武官赐三品皆不得諡曾任三品官乃得諡真宗大中祥符中命陈文僖公彭年重定以正三品尚书节度使卒始辍朝赠尚书节度使许定諡自后遵用其制而【阙】　縁国史皆遗其事【并笔谈】
　　国忌行香
　　旧制国忌迭命宰相防知政事一员率文武常防官赴佛寺行香内职不与焉景徳中同知枢密院事王公钦若陈公尧叟请率内职学士诸司使军职下迨列校同为一班先诏西上阁门近【阙】奉慰讫退赴佛寺行香小忌则否【金坡遗事】
　　投金龙玉简
　　道家有金龙玉简学士院撰文具一嵗中斋醮故投于名山洞府天圣中仁宗皇帝以其隂逺穷僻赍送醮祭文颇为州郡之扰乃下道録院裁度才留二十处余悉罢之河南府平阳洞台州赤城山玉京洞江宁府华阳洞舒州潜三司真洞杭州火涤洞鼎州桃源洞常州张公洞南康军庐山咏真洞建州武夷有升真洞南岳朱陵洞江州马当山上水府太平州水府润州金山下水府钱塘江水府河阳济渎北海水府凤朔府圣水仙游潭河中府百丈龙潭杭州天目山龙潭华州车湘潭所罢处不可悉记余尝于学士院取金龙玉简视之金龙以铜制玉简以阶石制【出东斋记事】
　　给金宝牌
　　祥符中诏以圣祖神化金宝牌分给京城寺观及外州名山福地牌长三尺濶一尺文曰玉清昭应宫城天尊万夀金宝其背文曰永镇福地勅四周皆隠起虬龙花卉之状盛以绛纱囊体涂金御题其上
　　应天院建圣像殿
