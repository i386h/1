<!-- { "loadSidebar": true } -->
　　仁宗朝司天奏月朔日当食而隂云不见事同不食故事当贺司马温公曰日食四方皆见而京师独不见天意若曰人君为隂邪所蔽天下皆知而朝廷独不知其为灾尤甚不当贺诏嘉纳其言后以为例
　　贾先生
　　临淄贾冈公竦先生以著书扶道为己任着山东野录七篇颇类孟子尝奏谏书四篇谓丁谓造作符瑞以诬皇天欺先帝今幸谓奸发请明告天下白其事使后世无讥焉又谓谓既窜逐寇莱公犹在雷州请还莱公以明忠邪先生终以孤直不偶既晚得进士出身亦不乐为吏久之李文定公窃其告勅送吏部先生勉就之官至殿中丞卒后门人李冠元伯刘顔子望相与諡曰存道先生初先生得出身真宗赐名同改字希徳云
　　夏文庄
　　夏竦薨仁宗赐諡曰文正公刘原父判考功上疏曰諡者有司之事且竦行不应法今百司各得守其职而陛下侵臣官疏三上是时司马温公知礼院上书曰諡之美者极于文正竦何人可以当此书再上遂改赐諡文献知制诰王原叔曰此僖祖皇帝諡也封还其目不为草辞于是太常更諡竦曰文庄
　　赵禹
　　景祐中赵元昊尚修职贡莱州进士赵禹庶明上书言元昊必反请治兵为边备宰相以为狂言流禹建州明年元昊果反禹逃归京师上言自理宰相益怒下禹开封狱是时陈希亮为司録言禹可赏不可罪宰相不从希亮争不已卒从希亮言以禹为徐州推官徂徕先生石守道有诗曰莱牧男儿忽议兵谓禹也
　　孙冕
　　咸平中孙冕言乞放江淮荆湖通商贾盐许商人于边入【阙】　粮草或京师纳钱帛一年之内国家预得江淮荆湖三路卖盐课
　　范蜀公
　　范内翰景仁以宏才硕学时所推仰始立朝或不以鲠直许之仁庙春秋高少阳虚位首拜防乞择宗室亲贤为皇嗣熙宁初将推行新法独不肯阿比附议知不可争即告老归第天下士大夫始知仁者必有勇也【倦游杂录】
　　陈晋公
　　尚书左丞陈公恕峭直性靡阿顺总领计司多歴年所每便坐奏事太宗皇帝或未深察必形诮让公敛板踧踖退至殿壁负墙而立若无所容俟上意稍解复进慤执前奏终不改易或至三四上察其忠亮多从其议故当时言称职者公为之首【沂公笔录】
　　王昭明
　　韩魏公尝称内侍王昭明絶不类内官徃年执政贾昌朝陈执中恶欧阳公欲因张氏深治之令苏安鞫狱不成苏云不如锻链成就乞不录问昭明为监勘官正色曰上令某为监勘正欲尽公道锻链何等语也欧阳遂清脱【魏王别录】
　　余襄
　　庆厯中开宝寺塔灾国家遣人凿塔基得旧瘗舍利迎入内庭送还本寺令士庶瞻礼【阙】　言在内庭颇有光怪将复建塔余襄曰彼塔不能自卫何福可及于民凡腐草皆有光水精与珠之圆者夜亦有光乌用异也梁武帝造数千塔舍利尝有光台城之败何能致福其塔乞更不营造仁宗从之
　　二
　　乾道中天下蝗旱范文正公安抚江淮回以太平州贫民所食乌昧草进呈乞宣示六宫戚里抑奢侈【渑水燕谈】
　　李宗谔
　　咸平初脩太宗实録命钱若水主其事若水举给事中柴成务起居舍人李宗谔侍御史宗度洎予及职方员外郎呉淑上指宗谔曰自太平兴国八年已后此时在中书日事史防本凭直笔傥子为父隐何以传信于后代乎除宗谔不许余悉可之【杨文公谈苑】
　　王沂公
　　真宗初上仙丁晋公王沂公同在中书沂公独入劄子乞于山陵已前一切内降文字中外并不得施行又乞今后乞两府行下文字中书宰相防政密院枢密副使签书方可许中外承受两宫可其奏晋公闻之愕然自失由是深惮沂公矣
　　二
　　真宗晏驾二府同受遗诏辅立仁宗及皇太后权聴防军国事宰相丁谓欲去权字王沂公时防大政独执之曰皇帝冲年太后临朝斯非国家常典称权犹足示后况言犹在耳何可改也谓虽深憾其言然权字遂不敢去【魏王别録】
　　张乖崖
　　忠定公后自金陵入苦脑疽未陛见御史阁门累有奏上寛其告俾养疾公恨不得面陈所懐乃抗论近年以来虚国家帑藏竭生民膏血以奉无用之土木者皆丁谓王钦若启上之侈心也不诛死无以谢天下章三上不报出知陈州【渑水燕谈】
　　薛简肃
　　明肃太后从谒太祖诏礼官草仪时学臣【阙】　周官后服进议【阙】　佞者密请曰陛下垂帘聴大政号两宫尊称山呼及舆御皆王者制度入太室岂当以后服见祖宗耶遂下诏服衮冕谏疏交上后宰相执议俱不聴之不得已将诞告类薛简肃公以闗右人语气明直不文其谈帘外口奏曰陛下大谒之日还作汉儿拜耶女儿拜耶明肃无荅是夕报罢
　　事实类苑卷十六
　　钦定四库全书
　　事实类苑卷十七　　　　宋　江少虞　撰忠言谠论
　　薛师正
　　吕晦叔与薛师正并命枢府师正事晦叔甚恭久之晦叔亦稍亲之议事颇相佐佑阁门副使韩存实将陜西兵讨戎泸蛮防数栅斩首数百级上欲优进官秩以劝立功者师正曰戎泸本无事今优赏存实后有立功大于此者何以加之晦叔曰师正言是也乃除四方馆使【渑水燕谈】
　　钱若水
　　李继隆与转运使卢之翰有隙欲陷之罪乃檄转运司期八月出塞令办刍粟转运司调发方集继隆复为檄言据阴阳人状国家八月不利出师当取十月转运司遂散刍粟既而复为檄云得保塞人侦候状言贼已入塞当以时进军刍粟即日取办是时民输挽者适散苍卒不可复集继隆遂奏转运乏军食太宗大怒立召中使一人付三函令乘驿骑取转运使卢之翰窦玼及某人首丞相吕端枢密使柴禹锡皆不敢言惟枢密副使钱若水争之请先推騐有状然后行法上大怒拂衣趋入禁中二府皆退若水独留廷中不去上既食久之使人侦伺廷中有何人报云有痩而长者尚立焉上出诘之曰尔以同州推官再期为枢密副使朕所以擢任尔乃不才如是耶尚留此安俟对曰陛下不知臣无状使得待罪二府臣当竭其愚虑不避死亡补益陛下以报厚恩李继隆外戚贵重莫比今陛下据其一幅奏书诛三转运使虽有罪天下何由知之鞫騐事状明白加诛亦未晚焉献可替否死以守之臣之常分臣未获死固不敢退上意解乃召吕端等奏请如若水议先令责状许之三人皆黜为行军副使既而虏欲入塞事皆虚诞继隆坐罢招讨知秦州【涑水纪闻】
　　王文正
　　祥符中天下大蝗近臣得死蝗于野以献宰相将率百官称贺王魏公独言不可数日方朝飞蝗蔽天真宗叹曰使百官贺而蝗遽至岂不为天下笑耶
　　二
　　真宗朝宦者刘承珪以忠谨事上病且死求为节度使上将授之王魏公旦坚执不可曰后有求为枢宻使者何以拒之至今宦者官不过留后【渑水燕谈】
　　贾黄中
　　贾黄中乃造华夷图丞相晚四世孙七嵗举童子闗头及第李文质昉以诗赠之云七嵗成童古所难贾家门户有衣冠七人科第排头上五卷经书诵舌端见榜不知名字贵登筵求试管弦欢从兹稳上青霄去万里谁能测羽翰后兴国中防大政性极清畏尝知金陵一日按行府寺覩一隙舍扄钥甚严公怪之因发钥得宝数十柜乃【阙】　国【阙】　所遗之物【阙】　于籍数不可计公亟集僚吏启其封悉集之表上上叹曰贪黩者籍库之物尚冒禁侵盗况亡国之遗物乎赐钱三百万以旌其洁事母孝不【阙】　年五十六先母而逝太宗防其家既葬其母入谢上面抚之勿以诸孙及私门之窘自挠朕当记之【玉壶清话】
　　赵阅道
　　赵阅道为人清洁好养生知成都独与一道人及大偕行后知成都并二【阙】　　　和中范景仁为谏官赵阅道为御史以论陈恭事有隙熙宁中介甫执政恨景仁【阙】　许之于上且曰陛下问赵抃即知其为人他日上以问阅道曰忠臣上曰卿何以知其忠对曰嘉祐初仁宗违豫镇首请立皇嗣以安社稷岂非忠乎既退介甫谓阅道曰公不与景仁有隙乎阅道曰不敢以私害公【涑水纪闻】
　　吕晦叔
　　冯当世孙和甫吕晦叔薛师正同在枢府三人屡于上前争论晦叔独黙不言既而上固问之晦叔方为开析可否语简而当帝纳之三人亦莫能为也出则未尝语人皆讥晦叔循黙不副众望晦叔亦不辨也而同僚或辨之
　　王平甫
　　王安国字平甫介甫弟也尝非其兄所为为西京国子监教授溺于声色介甫在相位以书戒之曰宜放郑声安国复书曰安国亦愿兄逺佞人官满至京师上问以其兄秉政物论如何对曰但恨聚敛大急知人不明耳上黙然不悦由是别无恩命久之乃得馆职安国尝力谏其兄以天下恟恟不乐新法皆归咎于兄恐为家祸介甫不聴安国哭于影堂曰吾家灭门矣又尝责曽布以悮惑丞相更变法令布曰足下人之子弟朝廷变法何预足下事安国勃然怒曰丞相吾兄也丞相之父即吾父也丞相由汝之故杀身破家戮及先人发掘丘陇岂得不预我事耶【并涑水纪闻】
　　张杲卿
　　张杲卿为御史中丞日因登对言及家世及履歴本末仁庙曰卿亦出自孤寒杲卿曰臣本书生陛下擢任御史中丞三子皆服冠裳亦有先臣之田庐家事有托自谓非孤寒陛下可谓孤寒矣仁庙徐曰亦有说乎曰陛下春秋高奉宗庙社稷之重主鬯尚虚位天下之心未有所系是陛下孤寒也仁庙改容颇嘉其意后遂防柄用【倦游杂録】
　　王着
　　太宗朝有王著者学右军书深得其法侍书翰林帝聴政之余留心笔札数遣内侍持书示着每以为未善太宗益刻意临学而着对如初或详问其意着曰书固佳矣若遽称善恐帝不复用意其后帝笔法精絶超越前古以为由着之规益也【涑水燕谈】
　　田谏议
　　太宗尝谓侍臣曰朕欲以皇王之道御图媿无稽古深学旧有览但记分明事类繁碎难检今谏臣以治乱兴亡急要写置一屏欲常在目田锡奏曰皇王之道防妙旷濶今取军国要机二事以行之师平太原逮兹二载未赏军功愿因郊籍议功酬之乞罢交州戍兵免驱生民为瘴岭之鬼此二者虽不系皇王之治陛下宜念之上嘉纳锡真得鲠直之体而此事尤难为奏赵普当国锡谒于中书曰公以元勲当国宜事损俭今羣臣书奏尽必先经中书非尊王之体也谏官章疏令阁门填状大弱台宪之风尤为不可也普引咎正容厚谢皆罢之锡将卒自草遗表犹劝上以慈俭纳谏为意絶无私请上厚防之【玉壶清话】
　　二
　　田锡字表圣嘉州人太宗时上言军国要机者一朝廷大体者四太宗尝言锡有文行敢言真宗即位屡召对言事尝请抄畧御览三百六十卷日览一卷又采经史要言为御屏风十卷以便观览及卒真宗谓刘沆曰田锡直臣也何天夺之速朝廷每有少缺失方在思虑锡之章奏已至矣特赠工部侍郎以其子将作监主簿逺庆余庆并为大理评事给奉终丧仍布告天下以示激劝故事谏议大夫卒无赠典【范蜀公求】
　　王安简
　　王安简公奏河北朝廷根本而推州河北咽喉先朝用才如何承炬防边累年官止诸司使令刺史李允则几二十年亦不过引进使今用人太轻而赏典太厚非制虏之术公为御史中丞尝留百官班以廷争张尧佐事仁皇急遣使为止之罢尧佐官景灵二使【东斋记事】
　　程文简
