<!-- { "loadSidebar": true } -->
　　十八年正月疏请早建东宫，出合讲读。及冬，又请。帝怒，再严旨诘责。慎行不为慑，明日复言：「册立，臣部职掌，臣等不言，罪有所归。幸速决大计，放归田里。」帝益不悦，责以要君疑上，淆乱国本，及僚属皆夺俸。山东乡试，预传典试者名，已而果然。言者遂劾礼官，皆停俸。慎行引罪乞休。累章上，乃许。家居十余年，中外屡荐，率报寝。
　　
　　三十三年始起掌詹事府。疏辞，复留不下。居二年，廷推阁臣七人，首慎行。诏加太子少保兼东阁大学士，入参机务。再辞不允，乃就道。时慎行已得疾。及廷谢，拜起不如仪，上疏请罪。归卧于家，遂草遗疏，请帝亲大臣、录遗逸、补言官。数日卒，年六十三。赠太子太保，谥文定。
　　
　　慎行学有原委，贯穿百家。神宗时，词馆中以慎行及临胊冯琦文学为一时冠。
　　
　　附录二 　刻笔麈小引
　　
　　笔麈一书，东阿于文定公所著也。公与余世父文端公先后召起田间，参密勿政，盖夙称莫逆交。往余从过庭之暇，侧闻先生人品事业，宇内指不再屈，私窃向往之。及检先人遗籍，得先生所贻书三种寓目焉，皆彬彬乎大雅之章，如谷城、读史二编，业已垂之金石，家传户诵矣。是编也，识力议论，传古信今，凿凿不磨，故足润色皇猷，砥砺世道，可秘而笥之不广其传乎？余校先文端集既竣事，将梓以问世，因亚付之杀青，以志余夙昔向往之私，且以昭我文端公生平赏鉴为知人云。
　　
　　归德后学沈域题（据明天启乙丑本）
　　
