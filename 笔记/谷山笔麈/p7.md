<!-- { "loadSidebar": true } -->
　　隆庆己巳，上特旨相内江赵公贞吉。内江素豪直自用，又为上所识拔，江陵恐其逼也，谋召新郑，而内监陈洪者，又新郑里人，于是以太宰召还。庚午，新郑入，其年罢内江。已而南充陈公以勤自去。其明年辛未，罢淮南李公春芳，又罢历下殷公士儋。于是，新郑以首相行太宰事，江陵并相，有诏不再卜云。新郑之入也，对士夫语常曰：「华亭有旧恩，后小相失，不足为怨。男儿举事要正大磊落，若恩怨二字不能摆脱，尚何可云？」其时，朝臣尽信以为大度。后柄用颇久，情志稍露，而门下奔走之士，各务凿空镂奇，以博宠禄，于是报雠之计决矣。广平蔡国熙者，故华亭门下士也，以讲学事华亭，号为入室，至是，攘臂请行，至阶，即讽郡邑刺华亭苍头不法。文致其三子皆论戍边。三子者，一为奉常，两为尚宝。华亭子孙牵衣号泣，华亭应曰：「吾方逃死，安能相活。」即跳西湖避之。平湖陆五台光祖者，亦华亭门人，与蔡同侍挥麈，因往为华亭求解，冀以门墙故谊动之，蔡曰：「凡吾所为者，皆为相公地也，不如是，相公不安。」陆知不可夺，亦无所为计。奏上，部覆未报，而新郑逐矣。
　　
　　新郑之入也，江陵有力。其始，相得甚驩，如出一口。既而诸相皆逐，惟二人同事，新郑稍稍自用，用宋程之策，间摘江陵之党，江陵不能平也。已，会今上即位，新郑条上五事，大率禁中官之权，使政归内阁，中官见之大恨。一日，内使奉旨至阁，传谕云云，新郑曰：「旨何人调？」中使以上意应，新郑即曰：「上稚年，安知调旨？皆若曹所为也，吾且逐若曹矣。」中使入言状，冯珰大恐，新郑又已令台谏六人劾之，冯珰又恐，谋逐新郑益亟，按其奏不下。江陵即行视陵地，往返三日，抵邸，称病不出。一日，有旨召成国、内阁、六部至会极门宣谕，新郑以为台谏疏行，且法冯珰也，甚有喜气。或叩今日宣谕何事，即应曰：「当是双马。」谓处冯珰也。江陵方卧病，令二人掖之而入，皆伏门下，中使捧诏，新郑以手仰接，中使不也，以授成国，新郑色变，及发读之，乃逐新郑旨也。自是宫府一体，同心若兰矣。
　　
　　冯珰与陈洪有郄，洪者，高公同里，故亦忌高，而深与江陵相结。及上初政，高以顾命自居，目无众珰，冯愈恨之，既去，犹不能释然。会有王大臣之事，因风使引高公，使校逮其舍人。初高公大恐，而欲自决，及闻使者来第逮其仆，遂止，而御史大夫葛公守礼为高力解，江陵意亦怜之，又朱太傅希孝多行金及宾客请于冯，冯知不可诬，亦稍解。及高公仆逮至，杂之众人中以问大臣，乃不知面，遂奏释仆。高公无恙也。
　　
　　新郑既为江陵所逐，罢归里中，又有王大臣之构，益郁郁不自安。一日，遣一仆入京，取第中器具，江陵召仆问其起居，仆泣诉：「抵舍病困，又经大惊，几不自存。」江陵为之下泣，以玉带、器币杂物可直千金，使仆赍以遗之。又新郑家居，有一江陵客过，乃新郑门人也，取道谒新郑，新郑语之曰：「幸烦寄语太岳，一生相厚，无可仰托，只求为于荆土市一寿具，庶得佳者。」盖示无他志也。万历戊寅，江陵归葬，过河南，往视新郑，新郑已困卧不能起，延入卧内，相视而泣云。是年，新郑卒，无子，夫人张氏遣一仆入京上疏，求恤典，因赍千金器物往献江陵，江陵却之，其仆泣曰：「夫人使告相公：先相公平生廉，所爱惟此器物，无子孙可遗，谨以献相公，庶见此物如见先相公也。」江陵色动，怜之，乃尽纳其所献。翌日，恤典下矣。
　　
　　万历初年，江陵用事，与冯珰相倚，共操大权，于君德夹持不为无益，惟凭籍太后挟持人主，束缚钤制，不得伸缩，主上圣明，虽在稚龄，心已默忌，故祸机一发，遂不可救。世徒以江陵摧抑言官，操切政体，以为致祸之端，以夺情起服、二子及第为得罪之本，固皆有之，而非其所以败也，江陵之所以败，惟在操弄主之权，钤制太过耳。
　　
　　自古大臣殊礼，至于赞拜不名而止，过则不臣矣。宇文护为周太宰，有诏：「自今诏诰及百司文书，并不得称公名。」甚于赞拜不名矣。顷者，江陵柄国，礼遇殊绝，上而旨趣，下而题覆，不曰「元辅」，即曰「太师」，并不着其名氏，此待宇文护之礼也。当此之时，识者已为之寒心矣，而群小噏噏犹以为未至也。假以岁月，何所底止？噫，亦险矣！人主年少，未能专决大政，大臣不宜受重爵，如汉武帝遗诏封金日磾，日磾以昭帝少，不受封，其后病困，大将军乃自封之。日磾有大臣之义矣。今上十龄践祚，未亲大政，江陵遽逐中州，儵忽自贵，官至极品，何其识不如一亡虏也？
　　
　　乙亥十二月，御史傅应祯上疏论事，引「三不足」之说以适江陵，而其辞不着，左右以江陵之指，从臾激怒，目为诽谤，上遂震怒，下吏问状，大司寇王公崇古当之罚金，上不从，令谪戍极边。丙子正月六日，上御文华殿开讲，上召江陵问曰：「应祯以『三不足』诬，朕欲予廷杖，先生何以不肯？」江陵对曰：「无知小人，狂悖妄言，死有余辜，但朝廷待言官当存体面，昨如此处置，外人已知朝廷纪纲，祖宗法度，皇上不必介怀。」上曰：「先生当尽忠报国，不要避怨。」江陵奏曰：「先帝临终，亲以皇上付臣，臣受皇上厚恩，捐糜难报，何敢避怨。」上曰：「昨文书官持本诣阁，二先生何不出一言，想也是避怨。」江陵复奏：「二臣皆臣所拔以事皇上，尽心为国，决不避怨，但二臣事体与臣不同，凡此皆臣之责。」上曰：「科道何以申救？」江陵奏曰：「此皆故套，亦非有所欺慢。」上曰：「渠等疏中说应祯有八十老父，即取登科录检之，祯但有母无父，此何谓不欺？」江陵又申解一二，天颜乃霁。二公竟无一言。二公者，桂林吕公调阳、蒲州张公四维也。故事，朝绅下诏狱，同官及里人送至锦衣门外，及应祯下狱，江陵令锦衣余荫侦送者以闻，于是给事中徐贞明、御史乔岩、李祯皆得谪去。未几，而刘御史台疏至矣。
　　
　　丙子正月，刘御史台方按辽东，具疏论劾江陵，而蒲州、武林亦在指中，武林者，冢宰张翰也。有诏系台下吏，上使谓相君杖台戍边，江陵上疏论救，夺官为庶人。台与应祯同邑人，应祯以「三不足」之说奏，不过微文指斥，而台疏数千言，攻击相君不遗余力，然应祯得祸甚于台者，祯词连渎职，故得中以危法，而台直劾二相，不涉乘舆，即上亦不甚欲竟之也，然江陵恨台甚，竟以法戍之，使至于死。
　　
　　士夫相与，顾平日疏密如何，若为浮慕一时之名而纳交于贤者，亦好名之累也。刘御史台与予旧曾相处，其出按辽左，亦曾分俸相遗，及论江陵逮舍，予策马往候，同年故旧，视者甚少，惟习太史时甫在焉。或曰：「时甫子女姻家，不得不尔，子亦若为往视，可谓好名。」予曰：「不然。人若素昧平生，即有今日之名，而无因而交，若平时有旧，即冒不韪，亦不得绝。此君原有往返，固不可畏咎而避，亦不为慕名而交也。」
　　
　　万历丁丑，江陵奔丧辞朝，上御文华殿西室，江陵墨缞入见，泣涕陈辞，上亦为之抆泪，一时相传以为古今宠遇，而不知贾似道故事也。似道平时尊礼，至于入朝不拜；退朝而出，人主避席目送殿廷始坐。已而称疾乞归，人主涕泣拜留，至命大臣、侍从传旨固留，日四五至，中使加赐，日十数至。此何礼也？江陵晚节礼遇，亦略相仿，至称「太岳先生」，又过于往代矣。嗟夫！君上宠荣出于迫胁，大非人臣之福，有识之士以为惧，不以为荣也。
　　
　　万历初政，一日，文华讲退，上顾辅臣问阁臣吕本在家安否，江陵大怒，退召其子中书兑至朝房，问曰：「主上问尊公起居，何缘受知？」兑大恐，即上疏自罢，旋被内察。盖见上问及，恐其复用，故排抑之如此。然吕公事世庙，上尚未生，不知何以知其姓名，此亦必有说矣。因考宋史有一事相类，学士皮龙荣尝为东宫旧僚，理宗一日问龙荣安在，似道恐其召用，谓所司诬劾谪窜，饮药以死。权奸之专主，先后一揆，可叹也。
　　
　　江陵刚愎自用，颇类王安石，亦有「三不足」之说，为御史傅应祯所劾，然其心术之公，尚不如安石远矣。一日雷击奉天吻，台谏欲上公疏，往请，江陵止之曰：「何必纷纷如此，既是雷电，如何能不击物。」此其一证也。
　　
　　方江陵盛时，士论汹汹，以为必有异图，予独策其不然。自古奸雄欲盗人国，未有不结人心者，江陵十年在位，所行无一事不失人心者，此无他志可知也。又诸子连举鼎甲，各列华要，方且慕圭组之华以为荣宠，使其果有大志，安用此为？以此二事，策其不然。
　　
　　小人谄态，无所不至，古今一揆。蔡京在位，其党有薛昂者，以京援引，得至执政，举家为京避讳，或误及之，辄加笞责，己尝误及，即自批其口。谄至如此，良可哀也。江陵在位，有朱御史者，为入幕之客，江陵卧病，举朝士夫建醮祈祷，御史至于马上首顶香盒驰诣寺观，已而行部出都，畿辅长吏例致牢饩，即大惊，骂曰：「不闻吾为相公斋耶？奈何以肉食馈我！」此又甚于昂矣。嗟夫！佞人也，诚以趋事权要之心事其君上，必为忠臣，事其父母，必为孝子，而甘心于此，人奴厕养不足为污矣。
　　
　　游七、宋九，即梁氏之秦宫、霍家之冯子都也。一时侍从、台谏多与结纳，密者称为兄弟；一二大臣亦或赐坐命茶，呼为贤弟；边帅武夫出其门下，不啻平交矣。九之声势稍不及七，而能作字，颇为主人代笔，其富又过于七，求其所以得宠，皆食桃之欢也。同时有王五者，文雅不及七而富次之，第其主人未甚当事，且以清谨为名，不大烜赫耳。一日，五谓人曰：「近日有给舍过我家宋九，适一边帅遣使伺候元老，先通阿九，给舍问：『此谁也？』九对：『此某边大将，在我相公门下。』给舍即云：『烦兄通息于渠，愿与交欢。』世有此等谏官，向吾辈求荐与边帅游，大可笑也。」以此言之，五之识过七、九远矣。恨嘉靖间鹤山先生不及见后辈人品。东海渔人作五七九传志之。
　　
　　韩侂冑生日，群寮毕集，吏部尚书许及之后至，阍人掩关拒之，及之大窘，会门闸未及闭，遂伛偻而入。及久之不迁，见侂冑流涕乞怜，不觉屈膝，遂得参政。当时有「由窦尚书」「屈膝参政」之语，传以为笑。嘉靖中之严氏，万历初之张氏，公卿辐辏其集，蜂屯蚁慕，由窦、屈膝之事颇不乏人，不欲着其姓氏尔。权势之熏灼，士风之萎靡，不亦可慨哉！
　　
