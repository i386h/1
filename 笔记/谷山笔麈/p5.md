<!-- { "loadSidebar": true } -->
　　汉臣赏赐，如官仪所载：腊赐，大将军、三公钱各二十万；特进侯十五万；卿十万；校尉五万；尚书三万；侍中大夫各一万；千石、六百石各一千；虎贲、羽林郎二人共三千。此旧制也。章帝宽仁，赏赐群臣过于制度，则又不止于此矣。本朝三大节止于赐钞，钞法不行，止为故事而已。世庙在西内，赏赉入直大臣，每每隆渥，而方士、法官之流，皆得横赐，为烦费耳。今上即位，岁时大节，阁臣、讲官多有金帛之赐，而六卿以下皆不得与。然每节费数十万，则宫眷内臣皆仰给岁时赏赉以自润，其势不可已也。较之前代，费亦啬矣。
　　
　　唐制，文武朝臣五时赐衣，皆以制成之衣赐之也。杜诗云：「意内称长短，终身荷圣情」，又云：「赐分双管笔，恩降五铢衣」是矣。又其时，百官迁转赐绯，皆出内府。不知宋制何如。本朝绝无此典。惟百官月俸有折绢之名，而辅臣侍从间有匪颁之赐，亦内帑文绮，非有成衣也。新中进士，国子监给罗襕，犹有古意。
　　
　　唐初，三品以上赐金装刀、砺石，一品以下则有手巾、筭袋。开元以后，百官朔望朝参则佩筭袋，各随其所服之色，余日则否。此则宋时鱼袋之制也。本朝文武大臣扈从车驾，则赐绣春刀、椰瓢、茄带，亦是此意。但唐、宋通服以为章彩，今止以充赐近臣，而不以为法服尔。
　　
　　唐赐彩十段，为绢三疋、布三端、绵四屯。若杂彩十段，为丝布二疋、紬二疋、绫二疋、缦四疋，亦曰赐物十段。今制赐衣一袭，为三匹。
　　
　　三代以下待臣之礼，至胜国极轻，本朝因之，未能复古。第举丧礼一节：两汉时，王公将相葬日，天子御门望送，魏、晋哭于东堂，六朝人主临吊，至唐、宋犹有望送临吊之礼，本朝，惟国初一二元勋有车驾亲临者，自后无复此事，惟是一品大臣辍朝一日，人主素服临朝，其后率从省便，惟于岁终一日并行而已。然赐葬赐祭频繁优渥，恐前代不能及也。至于推恩三代，一如见爵，则尤千古旷绝之恩矣。
　　
　　今元宵节假，即唐人赐酺之遗意也。唐制，百官于春月旬休，选胜以乐，自宰相至员外郎，凡十二筵，各赐钱五千缗，玄宗或御花萼楼邀其归骑，留饮尽欢，此虽非三代之法，亦太平之象，君臣相悦之风也。一张一弛，文武之道，人臣奉官修职，夙夜在公，而以一日之逸，偿十日之劳，圣人不费焉。成祖遇元宵令节，百官休沐十日，饮食快乐，正是此意。近年以来，上以文法束吏，下以刻核取名，今日禁宴会，明日禁游乐，使阙廷之下，萧然愁苦，无雍容之象，而官之怠于其职，固自若也。辟之天道，有煦妪和熙之气游于两间，而后万物发生，百昌皆遂，必使憀栗迫惨，无乐生之心，此近于秋冬敛藏之气矣，岂所以调六气之和，养熙皞之福哉！
　　
　　汉时，每大有庆，辄赐民爵一级，不知其制何如。唐时，如刘知几所陈：「海内具僚九品以上，每岁肆赦， 【唐会要卷八一阶条引刘知己疏「肆赦」作「逢赦」。】 必赐阶勋」，「至于朝野宴集，公私聚会，绯服众于青衣，象板多于木笏」。可见当时赐爵之滥。然察其语意，盖见任庶官普加阶级，而不及平民，与汉稍异。宋时，每遇郊赦，普赐恩阶，所及虽多而时颇希阔，与唐亦异。然皆赏不酬功，举非论德，名器大滥，不足为荣。本朝无此法矣。惟覃恩大庆，各与应得锡命以为恩典，较之前代最为得体。
　　
　　三代，天子巡狩，有召见百年之礼。宋时，民间百岁者，部使以其名闻，诏赐粟帛及爵，犹有古意。近时此法不行，山泽之民，有年至百岁而长吏不知者，老老之仁，荡无存矣。万历辛卯，武林锺化民巡按山东，行部登、莱海上，会有养老之令，询访二郡境内八十、九十者，召至行台，面加存问，至绘为一图，中间至九十以上者，几十人焉，可谓奉行德意，有三代之遗矣。而时俗目为迂远不急，俗之敝也久矣。
　　
　　国体
　　
　　本朝姑息之政甚于宋代，但其体严耳。宋时，待下有礼，然至于兵败必诛，赃罪必刑，未有姑息迁就以全体面者。本朝无其恩礼，而法亦不行，甚至败军之将，可以不死，赃吏巨万，仅得罢官，是吞舟之漏也。至于小小刑名，毫不假借，反有凝脂之密，则重轻胥失之矣。
　　
　　宫禁，朝廷之容，自当以壮丽示威，不必慕雅素之名，削去文采，以亵临下之体。宣和，艮岳苑囿，皆仿江南白屋，不施文采，又多为村居野店，宛若山林，识者以为不祥。吾观近日都城，亦有此弊，衣服器用不尚髹添，多仿群下之风，以雅素相高。此在山林之士，正自不俗，至于贵官达人，衣冠舆服，上备国容，下明官守，所谓昭其声名文物以为轨仪，而下从田野之风，曲附林薮之致，非盛时景象矣。
　　
　　唐庄宗苦禁中溽暑，欲择高凉之所，皆不称旨，宦者因言：「臣见长安全盛时，大明、兴庆楼观以百数，今日宅家曾无避暑之所，宫殿之盛，不及当时公卿第舍耳。」此虽迎合之言，其实，两京盛时，公卿第舍有侈于洛州行宫者，盛衰之迹，此其可见者也。因考汉、唐以来，将相大臣禄赐丰渥，居处华盛，类合王侯，下至宋、元，稍觉不及，及我朝，则益俭矣。勋臣世爵，往颇繁华，近日窘迫已极，惟亲藩、中贵犹觉华侈，文臣位至极品，一措大居耳，寓居都市，下同齐民，元辅之居，不容旋马，其它可知。此于士风甚雅，于国容则未备也。
　　
　　天下财力止有此数，不在此则在彼。汉时离宫别馆至于百千，崇丽造天。宋、元以来，正衙之外，离宫甚稀。至于本朝，则大内之宫亦止一二，而都城内外寺观数十百所，金壁焜煌，略如帝居，则汉代离宫之盛，化为佛土矣。前代公卿大臣，居处服食不减王侯，本朝即元勋大臣，自奉俭陋，而亲藩有土之贵，宫廷服用与人主相埒，则汉、唐大臣之飨，归于天潢矣。夫人臣之盛归于天潢，固其所也，人主之居化为佛土，不亦过哉！
　　
　　汉时，郡国守相置邸长安，唐诸路大使皆有进奏院，宋真宗时置朝集院于京师，凡升朝官到阙，并馆于院中，官给公券，兵士随直，惟可至朝堂省部，不得他往，此法亦善。今入觐司府等官，皆自僦民居，及考察坐棚类如拘囚，殊非体面。若令一省自备公费，各置一邸，以待朝集之吏，亦大体也。今上下相察，密于稽考，而纪纲所在，视为不急，未有不以予言为迂也。
　　
　　大明门前府部对列，棋盘天街百货云集，乃向离之景也。往时五部升堂，或至午刻，予在南宫，自恐废时失事，且示怠缓，令以巳时升堂，颇觉严肃。数日后，偶求一书，向部门书肆觅之，则以堂事早毕，投文人散，书肆随之而撤。予因悔曰：「误矣。」五部在天街之左，天下士民工贾各以牒至，候谒未出，则不免盘桓天街，有所贸易，故常竟日喧嚣，归市不绝，若使俱以巳刻完事，候者皆散，市肆无所交易，亦皆早撤，则日中之景反觉寥阔，非国门丰豫之景矣。因叹前人举事皆有深思，正不可以一时意见妄为更移。且部堂之政，乃朝廷大体所关，与有司法守不同，亦不必慕勤敏之名，失博大之体也。因令所司，投牒升堂一如故事云。
　　
　　仪司 【「仪司」，天启本作「仪制司」。】 集进表包袱，分送三堂，供傔从之衣，此古所谓集上书囊以为帷帐者，虽未大伤，然于大臣体面，亦属不雅。若将此项留作三堂公用，如出门中火及柬套、书帙之费取足其中，岁可得数十金，亦颇足用。祠司既无别项支费，教坊编派势不可已，宜将各项名役尽为裁革，留作写字名色，遇内府文移有所需索，令其稍备锱铢，以应其索，亦未为过，惟以供亿堂司，则甚失体耳。
　　
　　管子治齐，设女闾七百，征其夜合之资，以助军旅，此在王政视之，口不忍道，即后世言利之臣，亦未尝榷算及此者，此可鄙亦甚矣。而近日所在官司，乃有税及此等者，如临清之差役，通州之饩程，多取诸此。此弊政之当革者也。不但有司，乃至礼部堂司，出入供需，或令教坊人役治具以从，此最不美之事。当在部时，屡欲裁革，以请告匆匆，未及设为章程，第遇公出，令所司别具资费给赏其人而已。此在必所当革而别议公费可也。后有贤者亟行之。
　　
　　沈大宗伯在部，于礼教风俗锐意匡正，前后所奏禁奢抑浮不下数疏。一日，言及倡优一种，最伤风化，欲建议通行天下尽为汰除。予曰：「此恐不能为，亦不必尔。自古以来，有此一类，先王以礼防民，莫之能废，必有以也。何者？天地六气，自有一种邪污，必使有所疏通，然后清明之气可以葆完，辟如大都大邑，必有沟渠以流其恶，否则，人家门庭之内，皆为秽浊所留矣。先王救俗之微权，有不可以明喻者，存而不问可也。」沈公以为然，因止其事。
　　
　　三代以下，国体之尊，莫有过于我朝者。如汉、唐盛时，与匈奴、乌孙犹称甥舅之礼，宋之全盛，与契丹为兄弟之国，此其最尊时也。本朝控制四夷，皆为臣妾，北虏之裔，厥角受赏，即其君长，不敢与边臣抗违，其它西域诸夷，自称奴婢，视甥舅兄弟之国，何啻霄壤？乃近日一二小夷梗化方外，在朝廷视之，犹蚊蚋癣疥，而当事之臣，不及远稽前代，论事建画，称引失体，几取唐、宋之末以相比，况非惟事机不合，其于名言之体，亦甚失矣。辱国之罪，莫大于此。
　　
　　尝谓天下之事，有不可胶柱而谈者，因时制宜，在人所处耳。万历乙亥，西域献千里马，养之邸中，大宗伯以部檄实之，不为上奏，时以为得体。予窃以为不然。何也？彼远人慕义，从万里献马，复使之持去，以为朝廷惜赏马之费，意必怏怏，不如以诏旨赍之，而赏其道里之费，与所献略相当，不则，受之以付北边为候骑，可以示西域，不贵其马，以折其心，可以示北夷，中国候望有西域宝马也。此与朝廷之体无损，而事又两益。乃徒以汉文?马事为比，则迂矣。千里马，乃天方国所献，时仪部唐君鹤征主会同馆，尝邀予辈数人往观，马青骢色，耳如竹篾，鹿头鹤颈，不甚肥大，而神骏权奇，意熊闲远，步之丹墀，盘旋如风，恨不见其一骋耳。因忆李、杜诗中所称，殆非虚语。
　　
