<!-- { "loadSidebar": true } -->
　　丁丑，行在讲筵。一日，讲官进讲论语，至「色，勃如也」，读作入声，主上读作「背」字，江陵从旁厉声曰：「当作『勃』字！」上为之悚然而惊，同列相顾失色。及考注释，读作去声者是也。盖宫中内侍伴读，俱依注释，不敢更易，而儒臣取平日顺口字面，以为无疑，不及详考，故反差耳。此一字不足深辨，独记江陵震主之威，有参乘之萌而不自觉也。
　　
　　己卯，上在西城饮酒，有慈宁内侍二人在旁，上使歌新声，辞以不能，上醉而怒，取剑将击之，为诸奄所劝而止，乃割其发。翌日，太后大怒，遣人传语阁臣。江陵具状切谏，其词甚激，有鬻拳之风，且草罪己御札，呈览发行。而太后召上长跽，痛数其过，至云「天下大器，岂独尔可承耶？」内中因有传于上云：太后令冯珰向阁中取霍光传入览。上心以此大恨。再踰年，江陵遂死，冯逐而张族矣。此后，太后惮上威灵，不复有所谕，辅导诸臣，亦不敢极力匡维，而初政渐不克终矣。江陵自失臣礼，自取祸机，败在身家，不足深论，而于国家大政，有一坏而不可转者，何也？凡天下之事，持之过甚，则一发而溃不可收，辟如张鼓急则易裂，辟如壅水决则多伤。即以内使一事言之，人主在深宫之中，以醉饱过误，断一奄人之发，不为非过，而未至大失，辅弼大臣，付之不问，则犹有惮而改，即欲规正，亦当从容陈说，使之自解，何至假太后之威，中外相应，制之股掌之间，使之藏怒忿志，蓄极而发，从此惟所欲为，无复畏惮。数年以来，诛戮宦者如刈草菅，伤和损德，无可救药，视一奄人之发，相去何如？则持之太急故也。嗟夫！以善为之，而不知其陷于太过，则不明于春秋之义者矣。
　　
　　万历庚辰，文华殿西入内角门柱础，有「天下太平」四字，拭之不灭。江陵以为瑞也，请上临观。上见之不怿，曰：「此伪也。」因考宋史：绍兴十六年，庆州民家朽柱有文，曰：「天下太平」。秦桧大喜，乞付史馆，以饰和议之非。古今诈饰，往往暗合如此。然江陵倘曾考宋事，必不为此。考武后时，有以丹漆书龟腹曰：「天子万年」，诣阙献之。宰相李昭德以刀刮尽，奏请付法。昭德虽有才略，而品地甚轻，犹能力排伪端，江陵自处何如，作此等儿戏，将为昭德所笑矣。而圣明独断其诈，尤古帝王所不能及也。偶询石上假字，盖以龟尿书文入寸许，即凿取一层，亦自不灭，术家戏法类能为之。上想知其故矣。
　　
　　本朝家法极严，人主在母后前，跪而白事，立而侍食，不敢设座，此在事亲之礼自不为过。母后深居禁中，即委裘植腹，不与大臣相接，前代垂帘之制尽罢不设，此在母后自处，亦甚有礼，然有一二太过，臣下瞻视心窃不安者。万历甲申，上奉两宫同阅山陵，在两宫辇前乘马导引，不由中道，及山顶御帐，遥望两宫幄前，主上立侍，臣下见之，心甚不宁，此亦失体。两宫辇出，乘舆自当先行，即以前导为名，亦不必避道，御帐献茶，上可退居别幄，亦不必立侍，使臣下望见也。宋时，明肃太后与仁宗同幸慈孝寺，欲乘车先行，鲁宗道以夫死从子之义争之，太后遽命辇后乘舆。冬至，帝率群臣朝太后于内殿，范仲淹上疏，以为天子奉亲于内，自有家人礼，今顾与百官同列，北面而朝，亏君体，损主威，非所以垂后世法。设使范、鲁二公见今日之礼，必有以处此矣。而一时公卿侍从，仓皇望见，不敢冒陈，亦大阙典也。
　　
　　后唐潞王卜相，以姚凯、卢文纪、崔居俭才行互有优劣，不能自决，乃置其名于琉璃瓶，夜焚香祝天，以筋夹之，此亦枚卜之意也。世皆传金瓯之覆以为美谈，而琉璃瓶事无引及者，岂以五代时事不足称据耶？万历中，选择尚主子弟三人入见，上亲以其名呈太后，太后置金瓶中，焚香祝天，取其一，选上，实时以绯袍覆之，送入春曹，其两人陪入者，赐金绮罢出，送顺天府庠。此昔所目睹，亦琉璃瓶之遗制尔。
　　
　　
　　谷山笔麈卷之三 　迎銮
　　
　　一
　　
　　天下之事有机，机之所在，有不可以理论而可以势解者，以策士之所以胜也。凡天下之事，有可为而不为者，此其心必有所在而难于言，拂而语之，千百言而不入，探而操之，一二语而有余，此所谓机也。秦桧之杀岳王，世以为守金人之盟，综其实，不然，杀岳者，高宗之志也，高宗志不在于迎渊圣而桧知之耳。我英宗北狩，群臣疏请迎复，至再三不报，虏酋伯颜、也先索人出迎，至再三不报，及送至都门，竟无一介行李及于迎驾，势穷情极，遂至自入，景帝之心可知也。其语诸大臣曰：「当时大位，是卿等要朕为之。」及遣使入虏，又命之曰：「若见也先等，好生说话，不要弱了国势。」盖欲激怒而绝之也。当是之时，君臣大义、骨肉至情，岂足动其听哉？唯有利害可陈耳。设有战国策士，必将说之曰：「今不亟迎上皇，虏日以上皇为名，拥车驾于前行，入居塞上，攻剽城邑，守边将吏不敢北向发一矢，又迫上皇传旨，索金犒虏，边臣何以予之？一年不迎，一年不止，是坐而自困也。此其小也。万一上皇怨陛下不迎，扈从诸臣有如喜宁辈进策，拥胡骑数万，结一二边将，由甘肃、宁夏而入，直至咸阳，复正位号，布告天下，东向而请命于太后，陛下胡以处之？周王以狄兵入，有故事矣。此其远者。万一边镇亲王有为不轨之谋者，以迎驾为名，称兵塞上，假托祖训，合从诸藩，即其谋不遂，而朝廷固已多事矣。惟有亟迎上皇，奉入大内，则阴谋自解，祸难弥消，陛下安枕九重之上，孰与悬口实于天下而阴受其害耶？」此言一出，奉迎之使立遣矣。而在廷诸公，不闻有言及此者，乃徒以君臣骨肉之说进，宜其不入也。何也？利害之念重，必有甚于所虑者，乃可进也。
　　
　　二
　　
　　嗟夫！于少保之功，岂不大哉！然君父蒙尘，普天怛痛，而少保以社稷为重，拥立新主，无一语及于奉迎，岂非虑祸之深，不暇两全耶？吁，亦忍矣！是时，去建文时方四十年，而人心不同，已至如此。然天下莫以为非，岂非利害之说深溺而不可返耶？少保尝自叹曰：「此一腔血，竟洒何地！」其言悲矣。夫一心可以事百君，死生利害，惟其所遇，尽吾心而已，何所不可洒耶？当时，群臣奉迎之请，景帝不欲也，使少保一言，未必不信；其后，易储之议，使少保以死争之，宪庙亦未必出宫。徘徊隐忍，两顾不发，身死西市，欲恨无穷，可不哀耶！夫「社稷为重，君为轻」之言，为人君设也，非为人臣权衡于送往事居之间可以是语决也，若乃登埤而谢曰：「国有君矣」，所以消敌人之望，如分羹之对耳，岂为私议于君臣之间，可以是为动止哉！而一时迂缓之士，卒以为口语，至使君父辱在旃庐，坦然不问。社稷为重，君其弁髦耶？
　　
　　
　　藩封
　　
　　高皇帝创建藩国，封二十四王，且半天下，惟吴、越不以封，以其膏腴，闽、广、滇、僰不以封，以其险远，虑至深也。然事有便利，不可不变通者。即如云南一省，上古所不臣，自入版图，即以西平世守，黔宁之烈，民吏畏服，二百余年来，声教洽暨， 【「洽暨」，「暨」天启本作「洎」。】 可谓便矣。然沐氏盘据既久，人心颇附，渐有跋扈之志，如朝弼凶残不道，自干法纪，朝廷索二妇人，至二十年而不得，非今上英明，缚而付之法吏，不几唐之中叶哉？夫沐氏强，则尾大不掉，朝廷之法不伸，沐氏衰，则屏翰不固，朝廷之威不振，皆非长计也。莫如建一亲王，开府其地，将镇守之兵改为擭卫，使得统兵御吏，与国初诸王等，黔国以下，悉听节制，内可以裁沐氏不共之心，下可以坚滇人向化之志，即使僰、滇之路声教有梗，云南犹国家有也。假如交趾未弃时，建一藩国，使得握兵御吏，毋与内诸侯同，其人以为有王，不复生心，而交南长为国家有矣，孰与捐之夷狄乎？故元混一华夏，六诏、西域皆王其子弟，厥后，元帝北遁，梁王保有云南，蜀夏既平，乃入王化。其在西方者，亦竟不得剪除，则封以为王，哈密是也。此非其已效耶？或曰：王而握兵，不有江右之虑耶？此不达地势者也。宁濠据江汉之上游，谓之建瓴而下，滇南处一隅之绝徼，谓之仰面而攻，安有仰面而攻可以取胜者耶？且夫万里遐荒之徼，而欲与中国争衡，则公孙不国于白帝，尉陀不帝于南海矣。或曰：炎荒遐裔之区，以王亲子弟，不几于窜耶？此又不然。夫闽、广、滇、贵皆膏腴乐土，百物所生，而齐、鲁、燕、赵之地有不及也，其视山、陕边郡，苦乐又相悬绝，试取山、陕边郡一府宗室颇少 【「颇少」，「少」疑当作「多」。】 者迁之云南有不乐就者耶？嗟夫！天下无事而为迂恢之谈，人必笑以为狂，且言于时禁，动虑后患，谁肯倡不急之议以骇?听？姑记之，以备一策耳。
　　
　　唐制，诸王食邑不过千户，乃汉封一小侯也，公主不过三百五十户，太平独加至五千户，可谓侈矣。本朝公主食邑不及前代，而亲王岁禄，本色万石，则过唐、宋远矣。
　　
　　国家分封诸王，体貌甚重，其后宗人蕃衍，族属益疏，又以禄粮支给仰哺有司，于是礼体日以衰薄，故亲王有不受方镇之拜者，有以刺书名与百吏为平交者，有守臣传呼而出、郡王引车避之者，有下邑令长入郡城不谒亲王者，皆非礼也。新进书生，不读令甲，万一有举祖训以摘者，其何说之辞？士君子立官行己，自有正道，不在以虚文取胜，博刚峻之名，反自干法纪，为识者所笑。近见一二近臣出使藩府，即与亲王争礼，取胜于揖让之间，以为不辱君命。予尝笑其迂。盖事有同形而异情者。如出使敌国，则折敌国之礼所以尊朝廷，奈何以敌国外夷视亲藩而与之争胜？天下一家，自分藩篱，此亵君之大者，不辱何居？ 　恩泽
　　
　　古时，将相大臣禄赐甚厚，与今相去辽绝，如汉时，将相封侯皆有国土，而人主赐予动至千万，即如赐黄金百斤，将相之常也，以百斤计之，为黄金千六百两，直白金数千矣。如唐时，宰相食料，一月三千缗，一缗为千钱，当直三千金矣。古之上将、三公，其富与今亲王等，视一品秩禄何啻十百？亦其时物力充溢，公私给足，与今不同也。
　　
