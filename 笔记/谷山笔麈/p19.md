<!-- { "loadSidebar": true } -->
　　金之破辽，犹不敢轻举伐宋也，及使者往返既数，道路险易、朝廷治否、府库虚实，渐得要领，而南侵之志决矣。中国底里不可使外夷知之。彼以纳贡为名，往返出入，或有密图山川、潜窥虚实，即平时贡夷，犹不可不备，况当倭虏内讧，兵出境上，而容其谍使入都，使之侦探，可谓至愚矣。
　　
　　南宋时，元兵南下，诏中外不许传播边事，此虽末世之政，然于军国机密亦不可不知也。近日都下邸报有留中未下先已发抄者，边塞机宜有未经奏闻先已有传者，乃至公卿往来，权贵交际，各边都府日有报帖，此所当禁也。幸而君上起居、中朝政体明如悬象，原无可掩。设有造膝附耳之谋不可使暴于众，居然传播，是何政体？又如外夷情形，边方警急，传闻过当，动摇人心，误大事矣。报房贾儿博锱铢之利，不顾缓急，当事大臣利害所关，何不力禁？
　　
　　韩侂冑出师数遍，自悔失图，私出家财二十万以助军兴，而募人持书赴金求知，然竟不免于函首，谋之不臧，自贻伊戚，宜矣。侂冑专权纳贿，家累巨亿，二十万固所能办。近有当事大臣，非遭强敌之势，而欲为和敌之举，非有侂冑之资，而欲为捐金之谋，知其不必又不能也。且侂冑输家财助军以掩其败，而后人盗公帑贿虏以文其欺，是又侂冑之罪人矣。平生气节名世，何其堂堂，而甘心为此，哀哉！
　　
　　万历甲申，长安有七子之目，万历辛卯，长安有八犬之目，皆时相入幕之宾也。八犬事连山人，下狱实状，为一犬所卖，别易一人以进，其人不甘，上疏自白，时人谓之「易犬」云。 【此段原脱，据天启本补入。】
　　
　　华亭之富埒于分宜，吴门之富过于江陵，非尽取之多也。苏、松财赋之地，易为经营，江、楚旷莽之墟，止知积聚耳。而彼以之败，此以之存，岂岁星长在吴耶？夫得地者得人，得人者得天，天亦何时定也？ 【此段原脱，据天启本补入。】
　　
　　
　　谷山笔麈卷之十二 　形势
　　
　　三代以前，江北繁盛，江南旷阔，汉晋以下，江南富实，江北凋敝，盖由三国、五胡之乱，兵火战争，多在江北，江北之民，大半南徙，如侨兖、侨徐等州，大氐皆其旧民移江淮之上，因而郡之，被以故名。此皆天地之运，流转无端，递相盛衰，非人力所及也。方今太平有日，众生乐土，然江北之户口不加少，而土旷人稀，地有遗利，江南之生聚不加多，而地狭人众，至不能容，可不思所以裒益之乎？汉时，以关中空虚，徙六国豪杰大姓以实三辅，西都赋所谓「三选七迁，充奉陵邑」者是也。其时五陵豪侈甲于天下，居重御轻之势于是在焉。其后，讨平闽、越，尽移其民以实江、淮之间，亦是此意。天地之气，此盈彼虚，极盛则返，有国家者，调停于缓急轻重之宜，以剂其多寡盈虚之数，亦裁成辅相之权也。大抵南北多寡如向所陈，就其中间，又各有不同。以江北言之，两河、山东其适中者也，而最稀者陕西，最密者山西；以江南言之，闽、广、淮阳其适中者也，而最稀者湖广，最密者江、浙，又南则巴、蜀之民太伙，而滇、僰之间太稀矣。至若畿辅之间，则近京四府其最旷莽者，根本重地，不异穷边，所系非小也；都城之中，京兆之民十得一二，营卫之兵十得四五，四方之民十得六七；就四方之中，会稽之民十得四五，非越民好游，其地无所容也。京东濒海之地，自胜国以来议开水田，竟未能就，近时一二喜事者，倡水利之议，未见有绪，而越人游食三辅，往往挟策籍从京兆举，为都人所齮龁，岁有烦言，均非长便。尝谓欲开京畿水田，即以其便招募会稽之民，令其着籍近邑，以垦田顷亩为限。无田者不得着籍，无籍者不得试有司，不得为掾吏。既已着籍，即将原籍除名，永不许归，归则原籍告讦，适诸化外。而令京兆举士增十余人制额，以待新籍，不得滥额于京兆，原额无所减损，则争端宜可息也。又蓟镇新调南兵，未必尽解，或使流入胡中，为患滋大，不若发充三辅卫所，顶补清勾之缺，而于例外请优给之。即愿开垦水田者，从其自占，如此则京辅之地可实，水田之利可兴，游食之徒可容，仕进之途可清矣。外此，则三晋之民愿徙关中者听，巴、蜀之民愿徙川东以往者听，江右之民愿徙楚者听，所至有山泽之利，荒弃多年，不在租税正数者，俱许其开垦，永不起科，亦可行也。诚使燕、赵、秦、楚地无遗利，江、浙、三晋民不游食，则于国家命脉不无小补矣。虽然，此其大概也，就中迁徙又有难易，越人之徙燕也十人而九，江右之徙楚也十人而八，三晋之徙秦则十不一二也。地利固不可失，人情亦不可拂，要当从其所便，顾其所安耳。不然，凿空发难，四方驿骚，又甚于料民履亩之役矣。
　　
　　吴王夫差沟通江、淮以窥中国。后人以淮水低、沟水高，故立堰以防之，舟行度堰入淮，谓之北神堰，在楚州城北五里，即今土坝之所始也。周世宗南征，以舟师自淮入江，阻于此堰，乃凿楚州西北老冓鸟河水以通其道，而淮水之舟皆达于江矣。江、淮之通，古盖有之。沟水不知所在，当是高宝湖耳。
　　
　　周显德间，渡汴口之渠，导河水达于淮水，以通江、淮之漕，又自大梁城东导汴水入于蔡水，以通陈、隶之漕，又于都城之东浚汴水为五丈渠，东过曹、济、梁山泺以通齐、鲁之漕，此皆宋之漕运所由始也。
　　
　　灵州有填汉、尚书、御史三渠，皆屯田灌溉之资也，大历中，吐蕃攻灵州，夺三渠水口以敝屯田，则灵、夏之资于灌溉久矣。今宁夏富饶甲于西边，水泉之利，号为「小江南」，三渠之遗利尚有存者。以御史、尚书名渠，必以作者之人为名，可与光禄塞、夫人城对尔。
　　
　　隋炀帝开通济渠， 【「通济渠」，「通」原作「道」。兹据隋书炀帝纪改。】 自东都西苑引谷、洛之水达于河，又自板渚引河水达于汴，又自大梁东引汴水入泗，达于淮，又自山阳至扬子达于江，于是，江、淮、河、汴之水相属而为一矣。炀帝又开永济渠，因沁水南连于河，北通涿郡，又穿江南河，自京国至杭州八百里。盖今所用者，皆其旧迹也。夫会通河自济、汶以下江、河、淮、泗通流为一，则通济之遗也；滹沱、御漳则永济之遗也；自京口闸通于浙河，则江南之遗也。炀帝此举，为其国促数年之祚，而为后世开万世之利，可谓不仁而有功者矣。秦皇亦然，今东起辽阳，北至上郡，延袤万里，有边城之利，皆非长城之墟耶？嗟夫！此未易与一二浅见者谈也。
　　
　　魏州御河即隋炀帝所开永济渠也，今在大名界中，东合汶、济之水，会为运河，犹称御河。
　　
　　石晋开运元年，滑州河决，侵汴、曹、濮、单、郓五州之境，环梁山合于汶水，此全河南徙之始也。梁山在今寿张、东平之间，汶水自东北来，与济水会于梁山之北，而决河之水，弥浸溃溢，环梁山而会于汶，则宋之所谓梁山泺也。
　　
　　闽王审知奉事朱梁，岁自海道登、莱入贡，没溺者十有四五，当时吴越、淮南据有江左，故不敢取道两浙。及考其海道，则自福州开洋，过温、台、明州，北渡大洋，抵登、莱上岸，其险远亦至矣。方今河运之议， 【「河」，疑当作「海」。】 但从南浙下港，北至直沽，仅得大半，已不能行，况由闽、越而发耶？其后，钱镠入贡，亦由海道抵登、莱出洋，即今所议海运道也。
　　
　　熙宁十年，河决澶州，北道继绝，河流南徙，东汇于梁山张泽泺，分为二派，一合南清河入于淮，一合北清河入于海，南清入淮，即今沂、泗南流由徐、邳入淮之道，宋、元以来，未之有改也，北道自张秋决塞，河不复来，而入淮一水，遂受河之委，倏南倏北，去海数百里间，而竭国家之力不能制而一之也。
　　
　　吴居厚，宋之桑、孔也，当熙宁、元丰间，为东京转运，开莱芜、利国二监，以铁冶之法，残虐万状，民不聊生，至相聚遮击，欲投之冶炉，居厚遁而得免。利国监者，即今之利国驿，在徐、滕之间，有运铁旧河，引沂、泇二水通于汶、泗，遗迹尚存，近日欲开泇河，即其地也。
　　
　　至正六年，盗扼李开务闸河，劫掠商舡，即今东昌南李开务也。
　　
　　元时，海运岁米百万，会通河成，岁运米五百万，浮于近代矣。
　　
　　贾鲁河自黄陵南达白茅，放于黄堌等口，即今贾鲁河故道也。白茅在曹县，黄堌在单县。万历丙申，黄堌河决，由贾鲁河故道出符离集等处，盖即元人所挑也。
　　
　　唐自建中、贞元以来，每岁江、湖、淮、浙运米百一十万斛，至河阴留四十万斛贮河阴仓，至陕州留三十万斛贮太原仓，余四十万贮东渭桥， 【「四十万」，天启本作「四十万斛」。】 其法与今相似，但以四十万斛供长安之用，其何能给？当时关中租米犹足供亿，非如今日畿辅空虚尽仰江南也。
　　
　　三国时，辽西乌桓以袁尚兄弟入塞，曹操将讨之，乃凿二渠以通运，一自滹沱入派水，谓之平虏渠，一自泃口入潞河，谓之泉州渠，以通海运。说文：派水出雁门葰人戍夫山，东北入海。 【以上不见于说文。】 水经：泃水出无终西山，西北流至平谷，又南流入于潞河，又东合泉州渠口，曹操所筑也，渠东至乐安亭南与泸水合入海。按：二水当时通漕以制辽左，所谓平虏渠者，在今都城之南，疑即滹沱入运处也，惟泉州渠乃在京北而东入辽海，不知定在何处，若因其遗迹通之以馈平卢、辽西，亦一便也。泉州故城在幽州雍奴。
　　
　　青州界中有穆陵关，在齐南百余里， 【「齐南」，天启本作「济南」。】 湖广麻城亦有穆陵山，其下有关，不知太公赐履定在何地。以青州为是，则琅琊东海尚在其南，不应如是之近；以麻城为是，则在大河之南，直临楚之境，非西至河矣，不应如是之远。
　　
　　汉、唐以长安为西京，洛阳为东京；五代及宋以洛阳为西京，汴梁为东京。
　　
　　五代以大名为邺都，李氏得之，改其府曰兴唐，石氏得之，改其府曰广晋，而其军曰天雄，总之故魏州也。
　　
