<!-- { "loadSidebar": true } -->
　　戊辰，馆中有盛名士，年方甚少，文采倾动一时。见一江北同年，颇相狎侮。一日，至江北几案，见异书一帙，展阅良久，辄袖之而去。江北亟呼取之，笑曰：「知兄无用此为也。」江北默然。其后少年官最不进，江北入相，以文行显。此亦足为少年轻傲者戒矣。
　　
　　近世有一士夫，得人私书，奏而诘之，两败俱伤，为公论所薄。因考唐长庆元年，钱徽知贡举，段文昌、李绅各有所属，榜出，皆不得与，文昌构之于上，徽遂贬官。或劝奏其私书，徽曰：「苟无愧心，得丧一致，奈何奏人私书，非士君子所为。」取而焚之。观徽此举，何等心事。凡人刻薄者，必不正大，阿媚者，必不宽弘，能受私属者，必能奏私书，不奏人私书者，必不受私属，君子小人公私明暗之分，正于此观之。
　　
　　处士以虚名被征为世所讥者，代有一人焉。汉之樊英、唐之田游岩、宋之种放、国朝之吴与弼是也。英之征也，王良以书责之，游岩之仕也，蒋俨以书责之，放之匿情求名，为杜镐所讥，与弼之实行不敷，为张嘉祯 【「张嘉祯」，「嘉」当作「元」。张元祯，字廷祥，号东白。据明儒学案卷一崇仁学案：张元祯讥评吴与弼，有「上告素王，正名讨罪，岂容久窃虚名」之语。】 所鄙。高识深见之士，有并世而立者，奈何其可咨名而欺世耶？蒋俨之责游岩曰：「足下受调护之寄，是可言之秋。唯唯而无一谈，悠悠以卒年岁。」嗟夫！是数言者，岂惟游岩愧之，千古士人，多为汗浃。
　　
　　
　　谷山笔麈卷之六 　勋戚
　　
　　嘉靖间，成国希忠 【「成国希忠」，天启本作「成国公朱希忠」。】 以元公位太师，其弟希孝以掌锦衣篆位太傅，兄弟并为三公，贵宠无两。太师恭谨寅畏，善守其家，太傅豁达有文，交游甚广，一时朝士莫不倾慕。故自世庙所宠任如武定、咸宁不保其世，陆氏虽获正命，子孙亦不能免，唯朱氏兄弟以功名终。盖恭谨之报也。
　　
　　万历癸酉，成国希忠薨，其弟太傅方掌锦衣，为希忠请爵，下所司考议，竟以宁阳王张懋例追封定襄。令甲：非为军功不王。魏、定王者，唯中山一人，张氏三王，河间靖难；祥符平交，又死土木之难， 【「祥符」，疑当作「定兴」。按：张玉，祥符人，以靖难功封河间王，玉子张辅以平交功封定兴王。见明史张玉传、张辅传。】 其一懋也。朱氏三王，东平靖难；平阴战死；其一希忠也。彼四王者，皆与令甲合，惟宁阳在正德中以射猎获宠，与彬、宁等。武庙自欲封之，争者举朝，迄不见听，然犹假平曹钦之功，不为无名。至于希忠，直于诚谨有行，为三朝元臣，遂疏异王之爵，非法甚矣。当时内而冯珰，外而武清为之左右，而江陵居其中间，左提右挈，其中有说，世莫得言也。
　　
　　成国兄弟孝友着闻。成国多藏，太傅好客，成国时时分金予之，即太傅巨费，往索成国，成国无不如请。成国病卧东第，太傅第相去稍远，则列羽林于道，直至成国卧内，成国欠伸饮食及何人侍左右，倾刻传报，或有不如节，应时而至。及成国没 【「没」，天启作「殁」。】 ，太傅日夜号泣，每上食几筵，即取座饮食其旁，若与相对，且食且泣，遂至发病以死，闻者悲之。太傅无子，子其弟子，成国有子不慧，嗣爵未久而没 【「没」，天启本作「卒」。】 。数年之间，门第零落，宾客尽散，盛衰之感，有足悲焉。
　　
　　武清以外戚贵重，大臣因缘内交者有之，河中、上党二太宰皆与之结欢，号为同里，而上党尤密，呼武清夫人为嫂，与之对弈，以是得再起云。江陵相君善把持武清，不使得肆，冯珰又持之于中。武清者，一木朴老佣，见士大夫谨畏不敢作威福。河中王司马镇宣大，求入，使贿武清，江陵即讽言官劾王，谓其以三千金贿要地而不指其人，江陵调旨，责问言官令实状，亦竟不明，盖虚惕之使畏耳。武清尝从孝懿皇后外家东李第舍，穆庙初在潜邸，慈宁故因东李以进，穆庙即位，孝懿虽即山陵，而慈宁不忘东李，武清每赐，常分赉之，为之周旋恩泽，经理家事，一如孝懿在时，都人称其不背德云。
　　
　　丁丑，武清舍人任军士布花僦人，多所干没，军士大哗，内使以闻，上命取军士所支布一疋验之，果纰缪不堪，上即谒太后言状，太后怒甚，遣谕内阁，欲革武清之职，上御讲筵，亦召相君言状，江陵为营救乃止。太后乃召武清父子立宫门外，遣中侍出数之，而抵其家人于法，武清父子服罪，至此少戢矣。
　　
　　阉伶
　　
　　国朝既罢丞相，大臣体轻，以故权归宦竖，士鲜廉节。如成化间，汪直用事，至使卿佐伏谒，尚书跪见，书之简策，贻笑千古。嗟夫！士气所关甚重，惟在主上振作，平时若不甚要，一旦缓急，为害不浅。今上御极六日，顾命元臣以片言谴罢，如叱一奴。平时辅弼重臣，多夤缘中官，进退在手，积为所轻，故敢以片言易置耳。今廷中品阶，如奉命出使，公、侯、师、保皆在中官之下，不知起自何时，决非高皇帝之法。中官之秩，极于四品，其腰玉服蟒，皆出特赐，非其官品所得，奈何以师保重臣反出其下？周礼：奄人巷伯，皆属太宰。汉法：丞相位诸侯王上。今之公孤，即古太宰、丞相，何至列于奄人之下？若曰，王人虽微，列于诸侯之上，则在廷公孤不但王人而已，岂有于阙廷之间自分内外者耶？
　　
　　万历初年，一日常朝，未明升座，班行皆讶其早，及询所以，乃冯保新造寿地，延相君致酒，奏乞早朝即出，而保又不亲陪，第遣掌家张寿往也。其贵倨如此。寿地在黑山会，去都城可四十里许，后保籍没，永年伯王伟乞为兆域。
　　
　　今内监权珰管事者，内家呼之为爷，皇亲驸马见之皆拜，呼为公公。及考唐史，高力士承恩日久，为中外所畏，太子呼之为兄，诸王呼之为翁，驸马辈直谓之爷。自古已然矣。
　　
　　唐玄宗时，十王宅、百孙院皆其子孙也，凡有婚嫁，皆以钱千缗赂韩、虢使请，无不如志，及宪宗时，十六宅诸王久不出阁，其女嫁不以时，选上者皆由宦官，率以厚赂自达。当时宗室皆子孙近属，聚居都邑，犹不免夤缘嬖宠、交关贿赂如此，何况以千里之藩封，二百年之支属，有不结纳左右以为倚托哉？古今之变，事同一揆，悲夫！
　　
　　古今事体，大有悬合。元稹为御史，与一中使争驿，中使以马鞭击稹伤面，贬为士曹，白居易等言：「中使陵辱朝士，不问其罪，而朝士先贬，恐自今中使出外益横暴，无人敢言者。」宪宗不听。此事与隆庆二年掖门内官殴御史李学道极相类，当时中使与杖，御史得贬。
　　
　　唐时，给役禁中多名为小儿，如苑监小儿、飞龙小儿、五坊小儿是也。五坊者，德宗所立，曰鵰坊、鹘坊、鹞坊、鹰坊、狗坊。汉有狗监，正德中豹房，皆是此意。
　　
　　德宗宫市既贱买人物，仍索进奉门户及脚价钱。门户者，进奉所经门户皆有费用，汉灵帝时谓之导行费，即今之门单也。宦官之弊，自古如此。
　　
　　自汉晋以下，京兆之权最为要重，至唐、宋犹然。史载，柳公绰为京兆，有神策小将跃马冲导，公绰杖杀于途，宪宗无以罪也，谓左右曰：「汝曹须作意，此人朕亦畏之。」文宗甘露之变，禁军暴横，薛元赏为京兆，尝诣宰相李石第，闻石方坐厅事，与一人争辩甚喧，乃神策将军诉事也，即命左右擒之，俟于下马桥，即杖杀之，囚服往见仇士良，说以礼法，士良无可奈何，呼酒与之欢饮而罢。此二事与申屠之辱邓通，董宣之数公主相类。唐时神策将军，即今锦衣之在东厂者，而权位过之。其时宦官暴横，廷臣大小，无敢目逆中尉，而二君能折其锋，可谓有力，然亦见当时京兆之权非诸司所及也。宋之开封尹至以皇子领之，礼秩尤重，肃清辇毂，压弹京邑，其势固有余矣。乃今之京尹，养望待迁，几成散局，即有柳、薛之才，将安所施乎？
　　
　　唐德宗初政，呵斥宦官，亲任朝士，张涉以文学入侍，薛邕以文雅登朝，既而皆以赃败，宦官武将得以籍口，曰：「南牙文臣，赃动至巨万，而谓我曹浊乱天下，岂非欺罔耶？」于是上心始疑，不知所仗矣。近有文学之臣以隐匿官银一败涂地者，亦涉、邕之类也。
　　
　　南唐刘鋹以宦者龚澄枢为相，军国之事皆取决焉，凡群臣有才能及进士状头，皆先下蚕室，然后得进，宦者近二万人，谓士人为门外人，不得预事，以是亡国，尤可笑恨。后之人主，无使士人为门外人哉！
　　
　　唐僖宗使陈敬瑄等击球，贿三川节度。庄宗与李存贤手搏，曰：「汝能胜我，当授藩镇。」存贤奉诏，仆帝，乃授幽州节度。方镇之权，古之方伯连帅，而以球搏得之，推毂授钺之任，成儿戏矣。
　　
　　庄宗入梁，以伶人陈俊为景州刺史；王衍在蜀，以乐工严旭为蓬州刺史。当时勋臣禁旅有从军百战未得典州者，乱世之政，何所不有。
　　
　　敬新磨者，唐庄之优孟也，庄宗田于中牟，践民禾稼，中牟令当马前力谏，叱去，将杀之，新磨追禽至马前，数之曰：「汝为县令，独不知吾天子好猎，奈何纵民耕稼以妨驰骋？汝罪当死，请行刑。」帝笑而释之。后世伶官多因戏剧时有讽谏，其智盖本于此。
　　
　　南唐徐知诰召知询饮，以金锺酌酒赐之，曰：「愿弟寿千岁。」知询知其有毒，引他器均之，跪献知诰，曰：「愿与兄各享五百岁。」知诰变色，不肯受，左右莫知所为，伶人申渐高径前为恢谐语，掠二酒合饮之，怀金锺趋出，知诰密遣人以良药解之，已脑溃死矣。此伶人可谓有功于徐氏者，然不知齐客之妾佯僵而覆酒能自全也。「各享五百岁」，语亦有味。
　　
　　正德中，乐长臧贤甚被宠遇，曾给一品服色，然官名体秩则不易也。相传本司门曾改方向，形家相之曰：「此当出玉带数条。」闻者愕而笑之。未几，上有所幸，伶儿入内不便，诏尽官之，使入为钟鼓司官，后皆赐玉，至今内中诸署，指钟鼓司为东衙门，贱而不居，当以此故耳。尝考元史，玉宸乐院，秩正三品，与六部同阶，其长有加衔平章者，则愈可笑矣。
　　
　　漷乐有呼鹰台，元至大间所筑也，元人以鹰坊为仁虞院，秩正二品，使首相领之，夷俗之可笑如此。
　　
　　
　　
　　谷山笔麈卷之七 　经子
　　
