<!-- { "loadSidebar": true } -->
　　契丹之兴，以其所居为上京，起楼其间，谓之西楼，于其东千里起东楼，北三百里起北楼，南木叶山起南楼。木叶山在锦州，阿保机葬地也。耶律德光曰：「吾国广大，方数万里，有君长二十七人。」以此观之，契丹之起，固已奄有沙漠，兼并引弓之民矣。元太祖四大斡耳朵之地亦在漠北，去上都万里，其视中原犹一隅也。
　　
　　建州在辽阳西北，又北为契丹之中京大定府，又北七百里为上京临潢府。
　　
　　唐史：室韦，契丹别种，在东胡之北边，盖丁零苗裔也。在南为契丹，在北为室韦，地据黄龙，东至黑水，西邻突厥，南邻契丹，北濒海岸。盖今土蛮所据，即其地也。鞑靼之先，旧无可考。通鉴宋白曰：「鞑靼本东北方之夷，靺鞨之后也。」靺鞨先臣高丽，后附渤海，贞元、元和间，为奚、契丹所攻，部族分散，流徙阴山，其俗语讹谓之鞑靼。咸通末，李克用为官军所败，尝往依焉。及克用授雁门节度使，率其众入平黄巢，俾牙于云、代之间，恣其畜牧，此鞑靼之始也。蒙古一族不知与鞑靼同出否。
　　
　　靺鞨有二：一曰黑水靺鞨，在流鬼国南，即女真之先也；一曰渤海靺鞨，其王曰大氏，据有辽左之地。开元十四年，黑水靺鞨遣使入见，以其国为黑水州，元和以后，服属渤海。契丹既破渤海，黑水乘间复其故地，自号熟女真，建国之初以为都城，已而迁都于燕，改其地为会宁府，号曰上京，即今三万众也。
　　
　　洪景卢曰：番语以华言译之，皆得其近似者耳，「天竺」语转而为「身毒」、「捐毒」，「秃发」语转而为「吐蕃」，「鞑靼」乃「靺鞨」也。此论近似。但「鞑靼」之于「靺鞨」，似不相蒙，未必即声之转耳。今北虏隶鞑靼馆，其文书谓之达达字，奏文即蒙古字也。
　　
　　高丽在汉以后犹未甚大，唐初与百济连兵侵新罗北境，其后遂强也，而百济亦为所并。今之朝鲜，盖合百济、新罗为一矣。
　　
　　高丽为唐所灭，久不建国，至唐末天佑初，有石窟寺眇僧躬乂者，聚众据开州为王，国号大封，遣使入贡于吴。躬乂性残忍，其臣王肃杀之而自立，复号高丽，以开州为东京，平壤为西京，即今朝鲜二京也。大封以前，其王为高氏，大封以后，其王为王氏。国初李氏灭王氏而代之，今二百年矣。
　　
　　元世祖在位，高丽权臣林衍废其主植，世祖遣将出师，往问其罪，此义举也。夷人入主中国，于属国之乱，犹能兴问罪之师，奈何外夷叛臣废主自立，朝廷不问其名姓，从而封之？假如故酋尚在，操玺绶以请，何以应焉？
　　
　　安南，古交州地。汉、唐以来，皆入版图。国初，其王陈日煃内附，太祖封之，已而其臣黎季犁篡盗，成祖命将讨平。求陈氏后，无人，遂郡县其地，设交趾布政司。久之，黎利作乱，中国不能守，遂以畀之。传至黎譓，其国复乱，譓出居海上而死。国人共推其弟黎■摄国，莫氏父子遂篡有之。国人乃立譓子黎宁，都清华，改元光照。莫氏遣人攻之，宁走，不知所在。而其臣黎景瑂等又立譓次子黎宪，改元元和，盖与莫氏分有其国矣。宁之立也，遣其臣郑惟憭奉表入贡，以莫氏之难来告。已而宪等求宁踪迹，得于老挝，复以国让之。此其臣郑惟忱所供。及莫方瀛表奏，乃谓黎譓无子，诈也。
　　
　　莫登庸以黎氏之相盗有其国，朝廷发十余万兵讨之，竟不能入。莫氏奉表求降，于镇关外系组上贡，天兵遂罢。乃废其主号，建以为安南都统使司，秩从二品，其所部十三道改为宣抚司十三，各设宣抚同知一员，然莫氏帝其国中自若也。登庸子方瀛，方瀛死，子福海嗣，福海死，子宏瀷嗣，宏瀷死，子茂洽嗣，至万历丙子入贡，已五世矣。
　　
　　元人既征安南，其主陈日烜遣使入朝，贡金人以代罪，此安南金人之始也。嘉靖中，莫登庸归化，朝廷赦而封之。贡代身金人以谢，盖本于此。
　　
　　朝鲜着姓，金、柳为最；安南着姓，阮、郑为最。犹晋之王、谢，唐之崔、卢也。中国自宋、元以降，不重门阀，以族系望者少矣。
　　
　　唐开元初，有胡人上言，往师子国求灵药。其国在天竺旁，居西南海中，旧无人民，止有鬼神及龙居之，以驯养狮子得名。诸国商贾往与贸易，鬼神不见其形，但出珍宝，题其所直，商贾依价取之。其地和适，无冬夏之异。诸国人闻其土乐，因此竞至，或有停住，遂成大国。此即佛经所言师象、天龙、夜乂之属也。其国旁所有出于习见，故以之为法象耳。今广东居民有与海神市者，造舟海上，以货置舟中，焚纸契于岸，纵舟而去，如期舟来，所命货物与原约不爽，亦师子之类也。天下事有不可以理晓者，儒者局于所闻，真夏虫之见。
　　
　　唐与黠戛斯可汗合族，敕云：「国家承北平太守之后，可汗乃都尉苗裔。以此合族，尊卑可知。」盖借广、陵父子之世以屈其礼，所谓杂夷之政也。黠戛自称李陵之后，本无所据，而唐以陇西之属，自附于广，亦未详其所出。太史公作李广傅，不闻其出于柱下也。唐既祖柱下，又系陇西，皆妄也。
　　
　　唐史：昆仑在林邑南，去交趾三百余日，盖远而悍者也。国初，西南海中诸国多以黑小厮入贡，即昆仑奴之遗种耳。
　　
　　唐初，林邑王范头利为其臣伽独所弒，伽独自立，国人弗从，乃立头利女为王。新罗亦立女王金真德，当时外国女王如此者尚多，即今女士官也。宋嘉定二年，畏吾儿国降于蒙古。畏吾儿者，唐之高昌也，本朝为吐蕃所破，寄居甘州，谓之畏兀儿。
　　
　　元史：钦察部去中国三万里，夏夜极短，日暂没即出，为蒙古所并，此其地即西海也。但谓日没辄出，殊不可省。既云地在西极，日由地中东出，则其度数相距当亦不减空中，何得没而即出也？又南海之番有俱蓝国者，自泉州至其国约十万里，世祖遣使三往招之，遂遣使朝贡。
　　
　　牂牁蛮国，其王号鬼王，其别帅曰罗殿王，在辰、交之间，即今广东、云贵间也。世用贝蛤饰器，谓之罗殿，疑出于此。
　　
　　宋政和七年，大理入贡，封其酋段氏为王，此大理入中国之始也。今为郡县，置吏与内土等矣。
　　
　　今广东有蜑贼，不知其名义。考南史：沈攸之奏有「扑灭蛮蜑」之语。毛晃曰：「蜑，南海夷种也。」蜑有三种：渔蜑取鱼，蚝蜑取蚝，木蜑伐山取木。又二广间山谷不隶州县者谓之徭人，舟居者谓之蜑人，岛居者谓之黎人。以此知徭、蜑之名所从来久矣。
　　
　　琼州至今有黎贼，不详其种。土人以为南正黎之后也。唐史：琼州有黎母山，黎人居之，不输王赋。即其种也。
　　
　　虏酋顺义王直大同边，与其子黄台吉等共为一支。昆都力哈者，顺义王之弟也，谓之老把都，老把都之子曰青把都，又永邵卜大成者，顺义王异母兄子也，为虏中长支，而从老把都部落直宣府边，共为一支。吉能者，吉囊之子也，吉能之子曰把都儿黄台吉，在河套驻牧，直延宁边，是为一支。
　　
　　松山宾兔者，套虏之别支也。居贺兰之山下，直甘肃边。西海宾兔者，顺义王之少子也，久据西海，南收松藩番夷，然其牙帐亦在甘肃边外，故甘肃有西海宾兔也。 【「西海宾兔」，原作「西宾兔」，据前意，疑脱「海」字，故补。】
　　
　　土蛮部落，故元之后裔，于顺义王，君也，直蓟、辽边，众数十万，其下有六酋。自西虏通贡以来，惟三卫、海西诸夷假土蛮之势以扰蓟、辽，故东北多事耳。
　　
　　汉时，匈奴之长为单于，其妻号为阏氏。唐时，突厥之长为可汗，其妻号为可敦。今虏王正配号为哈屯，妾媵号为比妓哈屯，即可敦之转也，音正相似，书者讹耳。
　　
　　吐谷浑呼「暾」，入声，玉浑。吐蕃『吐』字，亦音「暾」，入声，今直呼为「土」尔。
　　
　　孟养土司，元呼为蒙样。
　　
　　万历初年，九丝都蛮平，得铜鼓若干，献诸京师，世传以为诸葛鼓者是也。考五代叙州蛮酋作乱湖广，王逵抚之，献铜鼓以降，则铜鼓之俗其来久矣。史注：溪洞诸蛮铜铸为大鼓，初成，悬于庭中，置酒大会，豪富子女以金银为大钗，执以扣鼓，竟乃遗留主人，名为铜鼓钗，构怨相杀，则鸣此鼓，至者如云。此铜鼓所由起也。贵州诸蛮亦多有之，其谓诸葛鼓者，想其制出于武侯耳。
　　
　　东方曰夷者，东方人好生，万物抵触地而生，夷者，抵也。其类有九。南方曰蛮者，君臣同川而浴，极为简嫚。蛮者，嫚也。其类有八。西方曰戎者，斩伐杀生，不得其中。戎者，凶也。其类有六。北方曰狄者，嫂叔同穴无别。狄者，辟也，其行邪僻。其类有五。此风俗通所著四夷名也。
　　
　　
　　
　　附录一 　明史于慎行传
　　
　　于慎行，字无垢，东阿人。年十七，举于乡。御史欲即鹿鸣宴冠之，以未奉父命辞。隆庆二年成进士。改庶吉士，授编修。万历初，穆宗实录成，进修撰，充日讲官。故事，率以翰林大僚直日讲，无及史官者。慎行与张位及王家屏、沈一贯、陈于陛咸以史官得之，异数也。尝讲罢，帝出御府图画，令讲官分题。慎行不善书，诗成，属人书之，具以实对。帝悦，尝大书「责难陈善」四字赐之，词林传为盛事。
　　
　　御史刘台以劾张居正被逮，僚友悉避匿，慎行独往视之。及居正夺情，偕同官具疏谏。吕调阳格之，不得上。居正闻而怒，他日谓慎行曰：「子吾所厚，亦为此耶？」慎行从容对曰：「正以公见厚故耳。」居正怫然。慎行寻以疾归。居正卒，起故官。进左谕德，日讲如故。时居正已败，侍郎丘蕣往籍其家。慎行遗书，言居正母老，诸子覆巢之下，颠沛可伤，宜推明主帷盖恩，全大臣簪履之谊。词极恳挚，时论韪之。由侍讲学士擢礼部右侍郎。转左，改吏部，掌詹事府。寻迁礼部尚书。
　　
　　慎行明习典制，诸大礼多所裁定。先是，嘉靖中孝烈后升祔，祧仁宗。万历改元，穆宗升祔，复祧宣宗。慎行谓非礼，作太庙祧迁考，言：「古七庙之制，三昭三穆，与太祖之庙而七。刘歆、王肃并以高、曾、祖、祢及五世、六世为三昭三穆。其兄弟相传，则同堂异室，不可为一世。国朝，成祖既为世室，与太祖俱百世不迁，则仁宗以下，必实历六世，而后三昭三穆始备。孝宗与睿宗兄弟，武宗与世宗兄弟，昭穆同，不当各为一世。世宗升祔，距仁宗止六世，不当祧仁宗。穆宗升祔，当祧仁宗，不当祧宣宗。」引晋、唐、宋故事为据，其言辨而核。事虽不行，识者服其知礼。又言：「南昌、寿春等十六王，世次既远，宜别祭陵园，不宜附享太庙。」亦寝不行。
　　
