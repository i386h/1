<!-- { "loadSidebar": true } -->
　　汉时，有中书，有尚书。霍山录尚书，有上书言其罪者，山屏不奏其书，后上书者尽奏封事，辄使中书令出取，不关尚书，可见尚书是士人，中书则宦官也。及江左以后，乃以中书、尚书列为两省，中书传命，尚书受而行之，则尚书外廷吏也。又设翰林学士于禁中，专掌制命，而中书亦少疎矣。及元设中书省，而以尚书隶之，则中书外廷臣也。今之内阁，则汉之尚书令、唐之中书省，而司礼中官，则汉之中书令也。
　　
　　汉制，大将军位三公下，及窦宪伐匈奴还，位次太傅，而在三公之上。自是，东汉官制：太傅第一，大将军次之，太尉次之，司徒故丞相也，又次之，司空故御史大夫也，又次之。
　　
　　东汉以三公为三司，邓骘为车骑将军仪同三司，自是，江左以来有「仪同」之名。西汉有三府：丞相、御史大夫、大将军也。其后增二将军，谓之五府。东汉有五府：太傅、大尉、司徒、司空、大将军也。
　　
　　西汉所谓三公者，丞相、太尉、御史大夫而已。其后，以大将军代太尉，而以大司马号冠之，然犹一官耳。东汉承元、成之旧，以司徒代丞相、司空代御史大夫、司马代太尉为三公，而大将军位三公之上，与司马为二官矣。曹操为丞相，位三公之上，而丞相与司徒亦为二官矣。东汉之末，以太傅总百揆，为首相，太尉次之，司徒次之，司空次之，而大将军号或在太傅之下、太尉之上，有五公矣。晋初，以太师、太保、司徒、司空为文官公，而以左右光禄大夫开府者为从公；大司马、大将军、太尉为武臣公，而以骠骑、车骑开府者为从公，有八公矣。已而齐王冏之徒又自为丞相，不在八公之数，则又冗矣。官制之滥，至于公孤盈朝，安所称治体也。
　　
　　汉顺帝时，武都太守赵冲平羌有功，诏冲督河西四郡兵，为节度，节度之义昉此。质帝时，以参抚为中郎将，督扬州军事，都督之义昉此。
　　
　　汉灵帝时，以黄巾之乱，置西园八校尉，以小黄门蹇硕为首，诸校尉皆统于硕，即大将军亦领属焉，此后世监军之始也。
　　
　　六朝官制不甚可知，惟梁武帝定九品十八班，粗可考识，然亦滥矣。十八班者，以丞相、太傅、太保、大司马、大将军、太尉、司徒、司空为十八班；其次，开府仪同为十七班；其次，尚书令、左右光禄大夫为十六班；其次，尚书、左右仆射、中书监为十五班；吏部尚书为十四班；中书令、列曹尚书为十三班；侍中散骑为十二班。当时三司以下，尚书令、仆射皆号为宰相，而其品乃如此。太尉、司徒、司空谓三司，三司常置，大将军以上不常设。仪同者，诸将军以下体与三公同也。然以三公、卿、监、尚书为外朝，门下省为内朝。盖门下已重矣。是时南北官制颇同，北朝重门下，三公令仆非冠以侍中之号则不得筦枢，盖门下乃真相也。
　　
　　江左自陈氏受禅，国之政事，并由中书，有舍人五人分掌二十一局，各当尚书诸曹，并为上司，尚书听受而已，此中书之重也。北朝则重门下，三公、尚书非带侍中衔不得闻政，此门下之重也。唐则并重，已而递重，已而重中书云。
　　
　　北朝官制，自大丞相以下，有太宰、三师、大司马、大将军、三公。三师，即太师、太傅、太保也，准古，上公非勋德不居，大将军、大司马谓之二大，二大之下乃为三公，三公者，太尉、司徒、司空也。夫三公古之极品，其上乃增如许，其滥而不经如此。皆由僭窃之臣位宠已极，递相崇称，遂为定制耳。
　　
　　唐时，文官五品以上及两省供奉官、监察御史、员外郎、太常博士日赴朝，号常参官；武官三品以上三日一朝，号九参官；武官五品以上五日一朝，号六参官；其文武官九品以上，则朝朔望而已。
　　
　　唐初，宰相于门下省议事，谓之政事堂，及裴炎为中书令，始迁政事堂于中书省，盖两省共聚一堂也。其制度不可晓。
　　
　　唐初三省之制，尚书省有令、仆射，以太宗尝为尚书令，避不复设，以左右仆射为长；中书省之长为中书令，即隋之内史；门下省之长为侍中，即隋之纳言，皆正宰相也。武后初年，改尚书省为文昌台，仆射为左右相，六曹为天地四时六官，门下省为鸾台，侍中为纳言，中书省为凤阁，令为内史。中宗复辟，乃复旧名。玄宗即位，又改中书为紫薇省，门下为黄门省，左右仆射为左右丞相，然仆射虽改丞相而不同中书、门下，即不称为宰相。及天宝元年，又改侍中为左。
　　
　　唐高宗以郭待举、岑长倩、郭一正、魏玄同为相，以其资任尚浅，未可与诸相同名，且令预闻政事，与中书、门下同受进止平章事，此平章之名所由起也。此时左右仆射、中书令、侍中为真相，同三品者次之，同平章者又次之。至宋时，遂以同平章事为正相，而以参知政事为次相，然则宋之参知政事即唐之平章也。
　　
　　萧梁有寿光殿学士之号，殿学之名始此。
　　
　　唐初设弘文馆，有学士、直学士之号，中宗在位，用上官昭容之言，置大学士四人，以象四时，直学士八人，以象八节，学士十二人，以象十二时，每游幸禁苑，无不毕从，赋诗属和，使昭容第其甲乙，文采流传虽有足观，其实非士流之荣也。大学士之名起此。至宋时，即以为宰相兼官矣。
　　
　　唐时学士院在禁中，凡十厅，南厅五间，北厅五间，中隔花砖道，承旨居北厅第一间，其任最重。
　　
　　唐制，中书、门下二省皆供奉外官，随朝士入见，谓之内供奉，随翰林院班者，谓之翰林供奉。盖今两殿、两房皆翰林供奉之遗法也。
　　
　　自唐中叶以后，学士之权重于宰相，如陆贽之在奉天，郑捆之在贞元，裴洎、 【「洎」，原讹作「拍」，兹据旧唐书裴洎传改。】 李绛在元和之初，皆以帷幄密谋决军国大计，用人行政，惟所献替。及其为相，宠遇反不若焉，即有所建白，视在北门亦若少减。地之亲疎不同也。汉所谓不任三公，政归台阁，政如此。
　　
　　唐时，铨选之法，三品以上册授，五品以上制授，六品敕授，皆由尚书省奏拟，文属吏部，武属兵部，尚书曰中铨，侍郎曰东西铨。神龙、景云之间，嬖幸用事，选举混淆，无复纲纪。睿宗即位，乃以宋璟为吏部尚书，李义、卢从愿为侍郎，姚崇为兵部尚书，陆象先、卢怀慎为侍郎，而文武二选皆称公平矣。彼时尚书侍郎分主选法，品藻甄识，各尽其察，故称平也。后世以天下士人之众委之一人，责既太重，明亦难周，士之不得于仕者必多矣。
　　
　　景云元年，薛讷为幽州镇守经略大使，此节度使之名所由起也。天宝以后，其任愈重，受命之日，赐双节，专制军使，行则建节，树大纛入境，州县筑节楼，迎以鼓角。宋时，其权虽轻，而拜节之礼犹重，节出，拆阁毁屋以示不屈。本朝制臣，各赐旗牌制勅，虽名器不同，而意象相似，然其权任则不及远矣。
　　
　　唐制，节度使掌兵事，观察使掌民事，故租、庸催征皆牒观察使司，此初制也。两河藩镇各据疆理，租、庸贡赋不入三司，不知观察之权亦复何在。盖亦有节度兼其职者矣。
　　
　　天平节度使。天平即淄、青，淄、青即平卢也。平卢在永平。安禄山既平，肃宗干元元年，节度使王玄志死，朝廷遣中使往抚将士，就察军中所欲立者授以旌节，于是裨将李怀玉杀玄志之子，推侯希逸为使，朝廷因而授之，此军中废立之始也。未几，希逸渡海而南，据有淄、青、沂、密、青、齐六州之境，犹冒平卢之号。已而怀玉复逐希逸，复并、登、莱、棣四州，赐名正己。及李灵曜之乱，诸道合兵攻之，所得之地，各为己有，正己又得曹、濮、徐、兖、郓五州，乃自青州徙东平居焉。正己即怀玉也，传师道、师古，及纳而诛，因赐郓号为天平军，故淄青、平卢、天平，其地不同，其为一军之名一也。
　　
　　高宗仪凤元年，遣大臣分道巡抚，以宰相来恒为河南道大使，薛元超为河北道大使，左丞崔知悌、司业郑祖玄为江南道大使。后又谓之存抚，即今巡抚之所由起也。
　　
　　唐初，遣御史按察十道，即今之巡按。立二十四府都督察所部刺史以下，即今之巡抚。都督旋废，按察复停。其后，改为五十四道，各置采访使，以刺史领之，又一变也。
　　
　　宋时，宣抚之体甚重，即今之总制也。郑刚中为宣抚副使，大将吴璘官至少师，请讲钧敌之礼，刚中曰：「少师虽尊，犹都统制耳，倘变常礼，是废军容。」璘乃惶恐听命。近日边帅有爵至三公者，于制府大臣皆用属礼，即此体也。
　　
　　唐制，御史台有侍御史六人，以久次者一人知杂事，谓之杂端，不出累月，迁登南省，故亦谓之南床，殿中监察以下，皆禀而随之。盖御史之长，即今之京畿河南道也。
　　
　　监察御史里行， 【「唐之监察御史」，原作「御察御史」。兹据天启本改。】 以其资历尚浅，未正除御史，先令于御史班内行也。今之试御史，其原盖出于此。
　　
　　汉之中书令，本宦官也，至江左而为宰相；唐之枢密使，本宦官也，至五代而属外朝。官名之沿革如此。
　　
　　五代以枢密使为内辅臣，宰相为外辅臣，而枢密之权重于宰相，如宰相兼枢，则得颛大政，如罢枢密之权，但为宰相，其任反轻，亦如唐之左右仆射也。郭崇韬之于庄宗，安重诲之于明宗，皆以佐命元功入为枢密，刑赏陟黜，无不由之，其势然也。后晋太祖惩其横肆，遂废枢密，以印付中书，而宰相之任始专矣。二人勋名相似，际遇亦同，皆以刚愎自用，久擅大权，丛怨四海，以及于祸。总之，不学无术，未闻大臣之道已矣。
　　
　　唐初枢密之设，盖于政事堂后列五房，有枢密房以总曹务，乃宰相文书之所也。宣宗以后，始设东西枢密两院，以宦者为使，而枢密之任归之，其权与宰相等矣。唐庄宗即位，以豆卢革、卢程同平章事，郭崇韬、张居翰为枢密使，则始以外官为之，而枢密之任亲于宰相，以其与闻密勿也。有宋建国，因五代之旧，以中书为相，枢密为将，谓之两府，而宰相之权重于枢密矣。
　　
　　唐时，金吾卫属南衙，即今之锦衣，羽林卫属北衙，即今之东厂。李辅国欲选羽林骑士五百以备巡逻，盖欲以北牙禁旅侵南牙之职，故宰相李揆急奏止之，辅国又置察士数十人，潜令于人间察听细事，有所追索，诸司无敢拒者。鱼朝恩专权，亦于北军置狱，使坊市恶少年罗告富室，没其家赀，则成化间之西厂矣。
　　
　　唐末，两枢密使及左右中尉柄事禁中，与宰相表里，号为中贵，亦称内大臣。枢密即今司礼，中尉即今东厂也。
　　
