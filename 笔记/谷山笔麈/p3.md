<!-- { "loadSidebar": true } -->
　　世庙久在西内，朝夕御膳，不用大官所供，皆以左右贵珰输直供应，取其精洁便适也。诸珰以此市宠，务为丰华。穆庙以来，相沿为例。已而赐予日减，诸珰匮竭，而供膳之费，不减旧时，无论其它，即司礼之长，日役内使百余，以供厨传，所费可知也。诸珰力不能供，无以为资，往往请托诸司，以佐其费。蠹政之源，亦有在焉。尝谓此事极为不雅，以万乘之主，玉食万国，而受左右私养，是何体统？及考唐玄宗时，诸贵戚以进食相尚，每进水陆千盘，一盘费中人十家之产，盖知此风自古已然。彼或偶一进献，非以为常，故能极其侈靡若此。明皇荒侈之时，何所不至，岂圣世所宜有哉！
　　
　　一日，从二三同列入观西苑，见空地柱础台阶皆为瓦砾。问之，则隆庆改元，将世庙所建离宫大半拆毁故也。予怛然伤之，以为当时柄国之臣，轻损旧迹，非臣子之义。及读南宋史，孝武奢欲无度，大营宫室，及帝殂，执政者即罢南北二驰道，及孝建以来所改制度，悉还元嘉之旧。尚书蔡兴宗以为：「先帝虽非圣德之主，要以道始终三年无改，古道所贵，今殡宫始撤，山陵未远，而凡诸制度兴造，不论是非，一皆刊削，虽复禅代，亦不至此。天下有识，当以此窥人。」嗟嗟！兴宗数语，可谓知大义矣。大臣不明忠孝大义，本诸人情，协之天理，而徒以私智小慧牢笼天下，往往为有识者所窥，竟亦莫之悟也。若此，而高谈学术，自附圣贤作用，宁能使天下无识微之士耶？
　　
　　萧育论赵飞燕事曰：「褒奖将顺君父之美，销灭匡救既往之过，古今通义也。事不当时固争，防祸于未然，各随首阿从，以求容媚，及宴驾之后，尊号已定，万事已讫，乃追探不然之事，讦扬幽昧之过，此臣所深痛也。」此数语，极中人臣不忠之弊。隆庆中，阁学新郑高公拱正王金之狱，其议与此暗合，虽其指在于矛盾华亭，加以大罪，而其言则大体所关，不可易也。然赵氏绝成帝之祀，方士损世庙之名，于法又不可不诛。若直为君父隐过而不讨其贼，则世之可讳而不敢发，有甚于此者矣。
　　
　　嘉靖末年，文学侍从诸臣，多以撰述玄文入直西苑，恩礼优越，百僚莫望焉。隆庆以来，主上常御讲筵，词林诸臣，横经入说，亦荷殊恩，岁时赐赉，从阁臣之后，回视西苑之遇，虽不如其烜赫，然于儒臣之体则不失，贤者所乐从也。予在礼曹，中州郭文康公朴曾有一书，称「公等遭遇圣明，荷恩以正。」盖自叹当年西苑之事出于不得已，而有慕于后进云。
　　
　　穆考在位六年，恭俭宽简，未尝有过举，一日思食驴肠，左右请宣索，上曰：「此宣一出，大官将日杀一驴以俟矣。」遂止不进。又东宫尝欲啖市锡，召一中使问价，使请发百金于市，不时索进，上曰：「此在崇文街坊卖，银二三钱可买许多，何必用如许？」乃以银三钱，即买两盒以入。上曰：「此需百金耶？」尤节赏赐，中官即甚爱幸，不赐金帛。在玄武门较射，中者以二胡饼赐之。其俭如此。
　　
　　前代人主嗣位，有太后者，生母止称皇太妃。我朝孝肃以来，始并称太后，惟嫡母加徽号二字。隆庆壬申，上稚年即位，议两宫尊号，召辅臣张居正等于平台面谕，欲于皇贵妃尊号多加二字，盖反欲尊慈宁也。面谕之明日，东阁会揖，江陵谓礼部曰：「故事，中宫当加二字，既同为太后，多二字何用？」时豫章王希烈为礼侍，署篆，即应曰：「诺。」于是，两宫并尊。慈宁既不加多，亦不减一字矣。是时，皇上圣学，虚心以听，辅臣肯力争一言，引古曲谕，当亦无难处者，乃迎合内旨，使祖宗旧法，一旦更变，识者慨之。嘉靖初年大礼之议，至于发言盈庭，死者接踵，兹乃至两宫之礼，无一人词组者，可见士气人心日以委靡。事若不急，所关甚大。
　　
　　万历甲戌五月，穆考祔太庙，一日东阁会揖，相君谓少宗伯汪公镗曰：「祔庙，新主当从左门入，以高庙在上故。」汪曰：「故事，当从中门。」相君曰：「安知故事不谬？第从左门入，不必议。」汪俯曰：「唯。」万历初年，议礼论政之体皆仿此。
　　
　　上即位时，方十岁，以英明闻宫中，谓之小世宗。一日，穆庙恭妃院遣一内使持金茶壶闯出禁门，遗其私家，为门者所奏。上曰：「此器虽妃所有，然大内器不当闯出。」诏笞内使三十。乃使使以百金遗妃曰：「即妃家贫，以此给赐。先帝所赐器，不可出也。」
　　
　　上初即位，宫中内宴，仁圣上座，慈圣犹在阁中，不敢同坐，其后稍久，乃并坐云。国朝家法极严，上诣两宫朝，皆设席座前，起居叩头，跽而受茶，迄不敢坐。实时内宴上座，上坐东阁，中宫坐西阁，每一奏酒，上自执爵，中宫持樽，长跽而献，仍各退入东西阁，再奏，又出，以至九奏，传两宫起，上与中宫仍跪请留。已，乃设小座于阁内，两宫帝后同座，行爵无算，始为家人语。盖大宴，帝、后不坐也。宫中内宴，谓之上座。先期有奏书，宴有致语，皆词林撰进。
　　
　　甲戌，上一日御讲毕，语辅臣曰：「昨日禁中花盛开，侍母后赏宴甚欢。」盖指慈宁宫也。辅臣奏曰：「仁圣太后处多时寂寞，惟上念之。」上起还宫，以白慈圣，即自驾往迎仁圣过大内赏花。母子传觞而饮。
　　
　　上一日御文华殿，语辅臣曰：「先帝雅好珠玉，朕思此物，饥不可食，寒不可衣，好之何用？」居正等奏：「圣谕甚善。第恐有妃后时不免要用。」上曰：「亦不用也。」时圣龄十有一岁。
　　
　　经筵进讲，在文华前殿，日讲在殿后穿廊，正字在后殿东阁设一幄，次又东一室，乃上所游息。一日，同二三讲臣入视，见窗下一几，几上设少许书籍，又一二玉盆，盆中养小金鱼寸许，上所玩弄也。西壁一几，几上笔砚无甚珍异，笔皆市中所买，上贴笔匠杨彦章名楮，皆折简，一如士人所用。其朴如此。
　　
　　江陵相君柄政，上眷顾殊绝，古今无两。每日御讲筵，讲臣出就直庐，平漏，相君以侍书入，在文华后殿东偏张一小幄，相君、司礼侍立，造膝密语，于此见之，上顾相君有所欲语，正字即避走，出殿门，少刻，闻语止乃入。一日，江陵在直庐感病，上御文华后阁，亲调椒汤，使使赐之。又盛暑御讲，上先就相君立处，令内使摇扇殿角，试其凉暄；隆冬进讲，以毡一片铺丹地，上恐相君立处寒也。
　　
　　上一日御讲，一中官旁侍，窃摇扇，上忽目之，还宫，召而杖之曰：「诸先生在旁，见尔摇扇，以为我无家法也。尔不畏诸先生见耶？」
　　
　　慈圣内教极严，上或宫中不读书，即召使长跽面数之。每御讲筵入，常戏作讲臣进退之礼，进讲太后前，以验其记否。当朝日，五更至上寝所，呼曰：「帝起，今日早朝。」即呼左右掖坐，亟取水为上沃面，挈之登车以出，故上宫中起居罔有不钦。而一二大珰，奉太后懿旨，左右夹持，时至过当。比上春秋稍长，积有所不堪，而难于发也。
　　
　　上初登极，或时与宫中小内使戏，见冯珰保入，即正襟危坐曰：「大伴来矣。」小内使侍上游戏者，冯珰常阴罪之，故宫中皆严冯珰，珰亦稍专横，即上有所责罚，非出冯口，毋敢行者。及上稍长，积不能平，而左右一二亲昵，稍稍以冯珰罪状闻，上以太后故，不敢发，然心恨之云。一日，上戏以所御扇藏殿中隐处，戒左右毋泄，而令冯珰求扇，冯汗流四驰，求之不得，以是为剧。又一日，见冯珰衣大红色甚鲜，问曰：「何处得此。」方食蜜饴，即以赐冯，亲为纳之袖中，油尽污乃止。冯退而泣。
　　
　　纪述二
　　
　　上初即位，好为大书，内使环立求书者常数十纸，而外廷臣僚得受赐者，惟内阁、讲臣数人而已。所赐江陵如「弼予一人」「永保天命」「尔维曲蘗」「汝作盐梅」「宅揆保衡」及「捧日精忠」。堂阁之扁，不可数计，字画遒劲，鸾回凤舞，濡毫挥洒，顷刻而成。时圣龄十余岁矣。一日，谓相君曰：「朕欲为先生书『太岳』二字。」相君曰：「主臣不敢。」上乃已。
　　
　　甲戌四月，内赐辅臣江陵张公居正「宅揆保衡」四字，桂林吕公调阳「同心夹辅」四字，六卿「正己率属」各一，讲臣六人「责难陈善」各一。时行尚未与讲。六人者，学士丁公士美，宫坊何公洛文、陈公经邦、许公国、学士申公时行及翰撰王公家屏也。丙子，殿读张公位及行补入讲幄。一日，上顾相君曰：「新讲官二人尚未赐与大字。」相君曰：「惟上乘暇挥洒。」一日，内使濡墨以俟，上遂大书二幅赐位及臣行。字画比赐诸公者稍大，而老成庄劲又若胜前岁者。盖御龄已十五矣。
　　
　　甲戌五月，翰林院中吏舍有白燕一双，献之内阁，又阁中莲花早开，相君并以献。上温旨谕答之。已而出白燕送相公所，不知何故也。传闻白燕奏入，冯珰使谓江陵曰：「主上冲年，不可以异物启其玩好。」又一中使语予曰：「白燕，相君所献耶？大非宰相事。不闻越裳之雉耶？」昔正德时，中官横甚，莫之敢指，惟太监吕宪者，以清谨着闻，甚恶其曹所为，第不能拯耳。宪尝镇守河南，有获白兔以献者，中丞台送宪，约共为奏上之，宪乃置酒召中丞饮，腊兔送酒，中丞大愕，问故，宪笑曰：「夫贡珍禽异兽以结主欢，乃吾辈所为，公为方镇大臣，奈何献兔？」中丞大惭。宪，济南阳信人也。
　　
　　万历丙子，内阁奏设起居之职，以日讲六人日直起居，史官六人分纂六曹章奏。御门早朝，起居、史官立于螭头之下，驾出则扈从。上一日顾见史官，还宫偶有戏言，虑外闻，自失曰：「莫使起居闻之，闻则书矣。」起居之设，有益于君德如此。惜其职不尽举耳。
　　
　　丙子三月，上出宫扇三十柄，命讲臣六人题诗。扇绘花木鸟兽，各书四柄。六人者，学士申公时行、宫允何公洛文、陈公经邦、宫赞许公国、太史王公家屏、张公位也。
　　
　　丙子，上于宫中检得成祖四骏图以赐相君。四骏者，成祖用兵所乘也。相君为题跋奏之，上悦，赐金。已又检成祖驺虞手卷一幅赐相君，相君藏之内阁，图中一时公卿儒者皆有题跋，翰墨甚精。赐内阁者一小卷。仍有一卷，长数丈许，铺文华后殿，仅乃竟卷，此则藏之内府矣。
　　
　　丁丑十二月，上出画册一函，凡二十六幅，命讲臣六人分赋。学士申公时行、宫谕何公洛文各赋五幅，宫洗许公国、宫允陈公思育、翰撰陈公于陛与行各赋四幅。奏上，赐银豆。画多虫鱼山水，半无博识，中有宣庙御笔数幅，精绝特甚。行所分者，宣庙汀鹭一幅，其三，则马远、马麟山水及鹌鹑也。
　　
