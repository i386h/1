<!-- { "loadSidebar": true } -->
　　易「本隐以之显」，由隐而显也，是以天道合之人事；春秋「推见至隐」，由显而隐也，是以人事本之天道。易理从内向外说，春秋是从外向内说。「见」字读作「现」字，与「显」字同。今世读者，以「推见」见字作「见物」见字，而谓春秋能推见至隐处，左矣。只将本文添一「以」字，云易「本隐以之显」，春秋「推显以至隐」，即知之矣。
　　
　　「神以知来，智以藏往」，神属目为明，智属耳为聪。「神以知来」，即人之悟性，谓之明，「智以藏往」，即人之记性，谓之聪，世所称聪明者是也。有悟性者，资质发扬，属阳魂之精也；有记性者，资质儁颖，属阴魄之精也。有一等术数，能推人已往，洞见纤毫，而不能知前，所谓藏往；有一等术数，能推未来事多验，而已过事不能悬晓，所谓知来也。大抵神可兼智，智不能神，智则圣人以下有几之者，神则非圣人不能也。
　　
　　易九厄曰：「初入元，百六，阳九」，谓初入元百六岁有厄者。历法一元有四千五百六十岁，初入元为阳九，谓旱九年也；次三百七十四岁为阴九，谓水九年也，其后又为阳九、阴七、阳七、阴五、阳五、阴三、阳三，此一元之内水旱阴阳之大数也，故曰：「阳九之阨，百六之会。」律历志云：十九岁为一章，四章为一部，二十四部为一统，三统为一元。则一元有四千五百六十岁。初入元一百六岁有阳九，谓旱九年；次三百七十四岁，阴九，谓水九年；以一百六岁并三百七十四岁为四百八十岁；(注云：六乘八之数。)次四百八十岁，有阳九，谓旱九年；次七百二十岁，阴七，谓水七年；次七百二十岁为阳七，谓旱七年；(注云：七百二十者，九乘八之数。)次六百岁，阴五，谓水五年；次六百岁，阳五，谓旱五年；(注云：六百者，以八乘八，八八六十四，又以七乘八，七八五十六，相并为一千二百岁；于易七八不变，气不通，故合而数之，各得六百岁。)次四百八十岁，阴三；次四百八十岁，阳三。除入元至阳三， 【「除入元」，「除」疑当作「从」。孟康注汉书律历志「经岁四千五百六十，灾岁五十七」句谓：「经岁，从百六终阳三也，得灾岁五十七，合为一元，四千六百一十七岁。」】 除去灾岁，总有四千五百六十年，其灾岁总有五十七年，通为四千六百一十七岁， 【原作「四千六百一十岁」，脱「七」字。】 而一元之气终矣。此阴阳水旱之大数也。
　　
　　礼曰：「以禋祀祀昊天上帝。」此天也，郑玄以为，天皇大帝者，耀魄宝也。礼曰：「兆五帝于四郊。」此五行精气之神也。郑玄以为：青帝灵威仰、赤帝赤熛怒、黄帝含枢纽、白帝白招拒、黑帝汁光纪者， 【「汁光纪」，「汁」原讹作「叶」。据周礼小宗伯郑玄注改。】 五天也。由是有六天之说。纬书之凿，视道家图箓之文殆有甚矣。唐初，冬至，祀昊天上帝于圆丘；正月上辛，祀感生帝灵威仰于南郊，感生帝者，东帝也；季春，大享明堂，祀五天帝。显庆元年，以高祖配昊天于圆丘，太宗配五帝于明堂。明年，礼官奏四郊迎气，存太微五帝之祀南郊、明堂，废纬书六天之义，而玄说尽黜矣。显庆二年，又诏礼官议明堂制度，以高祖配五天帝，太宗配五人帝。五人帝者，东方帝太昊，西方帝少昊，南方帝炎帝，北方帝颛顼，中央帝黄帝也。六天之说，即汉之五畤，使五行之吏进而并于有昊，说之最谬者矣。
　　
　　翼奉曰：「诗之为学，性情而已，五性不相害，六情更兴废，观性以历，观情以律。」解五性者曰：「肝性静，静行仁，甲己主之；心性躁，躁行礼，丙辛主之；脾性力，力行信，戊癸主之；肺性坚，坚行义，乙庚主之；肾性智，智行敬，丁壬主之。」六情者，「廉贞、宽大、公正、奸邪、阴贼、贪狠也」。
　　
　　予读焦氏易林，其词古奥尔雅而指趣深博，有六经之遗，非汉以下文字，然世徒以为占卜之书，学士弗诵也。及读京房传，房受易延寿，延寿尝曰：「得吾道以亡身者，必京生也。」京生谈易主于占气候卦，流于谶纬，而焦氏明于易理，得圣人之微，宜其不相逮也。
　　
　　东京诸儒，以七纬为内学，六经为外学。七纬者，易纬稽览图、干凿度、抽灵图、通卦验、是类谋、辨终备也；书纬璇玑钤、考灵耀、刑德放、帝命验、运期授也；诗纬推度灾、记历枢、含神雾也；礼纬含文嘉、稽命征、斗威仪也；乐纬动声仪、稽耀嘉、仆国征也；孝经纬援神契、鲍命决也；春秋纬演孔图、元命苞、文耀购、运斗枢、感精符、合诚图、考异邮、保干图、握诚图、潜潭巴、说题辞、汉含嘉、佑助期也。
　　
　　「道也者，不可须臾离也。」此两节是一串意，总论慎独耳。盖云：道也者，不可须臾离也，可离则非道也，君子知道之不可离，惟恐见闻不及，至于离道，故戒慎乎其不可睹，恐惧乎其不可闻，而慎独如此。然君子何为必慎其独也？政以不睹不闻，若是隐也，而天下之最显见者在焉；不睹不闻，若是微也，而天下之最昭著者在焉。君子必戒慎恐惧而慎其独也以此。戒慎恐惧即是「慎」字，不睹不闻即是「独」字。注分动静，非是。
　　
　　「道不远人」章意亦一串，只是忠恕。盖云：道不远于人，人之为道而远人，则不可以为道矣。何也？「执柯伐柯，其则固不远也」。以人治人，正是「则」字。其则维何？忠恕是也。忠恕违道不远，非则而何？何谓忠恕？施诸己而不愿亦勿施于人而已。何谓施诸己不愿亦勿施于人？譬如为臣而忠，己之所求于臣者，吾所愿也，而未能施之于君，则臣之所施于己而不愿者，亦勿施于君可也。为子而孝，己之所求于子者，吾所愿也，而未能施之于父，然则子之所施于己而不愿者，亦勿施于父可也；至于兄弟朋友，亦莫不然。盖以责人之心责己，即以恕己之心恕人，又不啻如执柯以伐柯者矣。然则人之为道，岂必远人以为之哉？惟于庸言庸行之间致其进修而不为虚伪之学，即已矣，所谓不远人以为道也。故曰：「夫子之道，忠恕而已。」一以贯之，正在此处，不可以忠恕为下学，一贯为上达也。曾子一唯之功，全在此章。解者自「执柯」以下分作三段，误。
　　
　　「衣锦尚綗」一章与首章相应，亦是一串说去。盖云：衣锦尚綗，恶其文着也，是故君子之道不必着见于外，惟用心于内，「闇然而日章」，正尚綗之意也，淡而不厌，简而文，温而理，其闇然日章如此，故知远之出于近，风之出于自，则知微之必至于显，微即闇然，显即日章也。然则入德之方，其必由慎独乎？人之所不见者，独也，所谓「莫见乎隐，莫显乎微」也，而君子于此慎之。慎独之功何如？不动而敬，不言而信是矣。不动、不言，正人之所不见也，君子之谨微如此，诚之所感至于不赏而劝，不怒而威，则百辟刑之而天下平矣。然其机始于笃恭不显，笃恭不显，正慎独之功，所谓闇然者也。至于天下平，则圣神功化之极，位育之荐臻焉，所谓日章也。夫微之显如此，微乎？微乎？声色伦类不足以拟之，其殆与天合德乎！故曰：「上天之载，无声无臭」，至矣。上天之载，天命之性也。三节即二节之意，皆慎独之事也。五节即四节之意，言天下平由于不显也，六节但形容其至耳。注以动静分体，变化分用，失本旨。
　　
　　好恶拂人之性者，非拂人之性也，乃自拂其性耳。人之所好好之，人之所恶恶之，此人已同然之性也，好而不知其恶，遂至好人之所恶，恶而不知其美，遂至恶人之所好，此乃昧其好恶同然之性，即失其好恶本然之真也，岂但拂人之性已哉？曰：「然则『乡人之好恶必察焉』何也？」曰：「此正流俗曹好曹恶而各失其同然之性者也。凡同者，同以理而已矣。理所当好，举天下之所好而好之可也，如违道以干誉，则乡人之所好，理所不当好矣，岂可乘人不察而失己真好之理乎？理所当恶，举天下之所恶而恶之可也，如负俗以致毁，则乡人之所恶，理所不当恶矣，岂可乘人不察而失己真恶之理乎？故必以理察之，得其好恶本然之真，即得乎人己同然之性矣。能察，则好而知其恶，恶而知其美，不作好恶以自违其性，而又何拂人性之有？惟仁者能之。」喜怒哀乐爱恶欲，七情也，不言「忧惧」二字，何也？七情虽出于心，而已役于物，忧惧虽动于情，而实关于思，故「思」字从心，忧惧皆思也，故诗之言忧，不曰「疚如疾首」，则曰「维忧用老」。夫至于疾首且老，其思深矣，七情之发有如是之深者乎？故不可以例论。
　　
　　人生而静，性也，感物而动，吉凶悔吝生焉。吉一而已，喜怒哀乐之未发，情之正也，发而不中节，忿懥恐惧忧患好乐生焉，乐一而已，人欲于未发之中，存所谓生而静者，则吉凶之兆泯而喜怒之萌遏矣。
　　
　　「毋意、毋必、毋固、毋我」，所谓「应无所住而生其心」也；必有事焉而勿正、勿助、勿忘，所谓「当云何住，云何降服其心」也；忿懥、恐惧、忧患、好乐之不得其正，则有所住而心不在矣。夫有所，即住也，情之离性而乖于心也。「之其所亲爱」云云，情之由心而施于物也。此二节「所」字即「能所」之「所」。
　　
　　「学而不思则罔」，渐教之流弊也，「思而不学则殆」，顿教之流弊也。
　　
　　「中人以上，可以语上也；中人以下，不可以语上也」，盖可语以何事？「夫子之文章，可得而闻也；其言性与天道，不可得而闻也」，?至何时可闻？知其所以闻，则知其所以语矣。博学、审问是问，慎思、明辨是思，笃行是修，其理一也。儒谓之知，佛谓之闻，儒谓之行，佛谓之修，所以贯之者，思也。
　　
　　孟子「何以异于教玉人」节，旧解未明。盖以虽万镒为小，「何以」「以」字解作「其」，皆非本旨也。「教」字当作「教悔」之「教」尔。大意谓：王有玉，虽万镒之多，必付之玉人而已，不与琢焉，未尝诲玉人而为玉者也。然则王之国虽万乘之大，亦必付之贤者而已，不自治焉，未有诲贤人而为国者也，今用贤人为国矣，而顾欲其从我，则是诲贤人而为国，何以异于诲玉人而雕琢玉哉？夫诲玉人为玉，玉必坏，诲贤人为国，国必危。任之可也。
　　
