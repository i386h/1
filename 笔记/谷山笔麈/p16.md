<!-- { "loadSidebar": true } -->
　　元用御史台言，各路按察巡行郡邑之法，设官八员，二使留司，副使以下，每岁二月分巡按治，十月还司。已，又改为肃政廉访司，即今按察分巡之规也。其时，按察司官属御史台，即今御史巡历、分巡从行之法，然彼时行台官僚自大中丞以下全设如内，今惟以御史巡按，无行台之设，而巡抚中丞以保厘为职，虽有行台之号，其实不相蒙也。大要本朝之制，以行省为藩司，廉访为臬司，行司为都阃，而中丞同事一方，参有御史之体而不相统摄。此官守之因革于元者也。
　　
　　元时风宪之制，在内诸司有不法者，监察御史劾之，在外诸司有不法者，行台御史劾之，即今在内道长，在外按台之法也。惟所谓行台御史者，竟属行台，岁以八月出巡，四月还治，乃长官差遣，非由朝命，其体轻矣。本朝御史 【「本朝御史」，天启本作「本朝风宪之制，御史」。】 总属内台，奉命出按，一岁而更，与汉遣刺史法同，唐、宋以来皆不及也。
　　
　　今之指挥使司，即元之万户府也。元人既平江南，于浙东一道置三万户府，高邮、泰州置两万户府，扬州、建康、镇江置七万户府，杭州行省置四万户府。其体貌责任若今都阃之体而权力倍之。国初卫所之设，权力亦重，后稍陵夷，至于今日，其号为指挥者，以金紫之服，低眉俯首、奔走使者之前，若隶卒然，使折冲捍卫以展报国之猷，其将能乎？
　　
　　春秋时，县大而郡小。秦并天下，郡大而县小。汉有郡国，皆统于州，然州乃分部之名，或十二，或九，及南北分裂，天下至百余州，而郡犹属焉。隋并天下，废郡而存州，州即郡也，炀帝又改州为郡，而州之名废。唐初，又罢郡置州，而郡之名废，其实一也。宋、元以来，设府于州，府即州也。本朝以州属府，则分而为二矣。此郡县名实之辨也。
　　
　　宋时，大县四千户以上选朝官知，小县三千户以下选京官知，故知县与县令异。县令即古长吏之职，知县则以京朝官之衔知其县事，非外吏也。朝官、京官亦自有别。
　　
　　元大德七年，郭守敬以先朝旧德，累请谢事，不许。自是，凡翰林、太史官不得致仕，遂着为令。彼所谓翰林者，兼有书画供役之流，所谓太史，即今之钦天台官，非词林也。今制，台官世业天文，不与大察，其年高自愿致仕则听，否，虽七八十岁不解其官，自郭太史始也。
　　
　　唐、宋时，州郡有孔目之吏，亦谓之都吏，言一孔一目无不总也。后以之名官。
　　
　　月俸
　　
　　唐时，一品月俸八千，后以防阁庶仆俸银杂用，以月给之，总称月俸，为钱三万一千。比以今制，俸薪直堂筭之数亦相仿，然唐时犹有职田禄米，一品岁七百石，此为优尔。及至大历以后，权臣月俸有至九十万者，刺史亦皆十万，则不啻倍蓰矣。
　　
　　开元二十四年，定百官月俸：一品月三十千，二品月二十四千，递至九品，月一千九百有奇。大历十二年，加京官俸，三公、宰相每月各一百二十贯文，中书、门下侍郎月各一百贯文，递至杂职，月各一贯九百余文。一贯当是一千。开元之制与今略相仿，大历则溢三倍矣。
　　
　　唐时，百官皆有职田，其名有二：一谓之职分田，一品十二顷，至九品二顷而止，皆给百里内地；一谓之永业田，一品六十顷，至九品二顷而止，即口分、世业之意也。永泰元年，军兴费剧，百官请纳职田以充军粮， 【「粮」，天启本作「饷」。】 而此不可复矣。宋时犹有公田。惟本朝官仰俸薪，别无给赐，郡邑所在，田皆起科，亦不闻有公田之名。惟边方大将有养廉地土，颇收其入，以代公费，有职田之遣耳。
　　
　　唐世俸钱，自会昌以后，不复增减，三师二百万，三公百六十万，侍中百五十万，中书令、两省侍郎、左右仆射百四十万，尚书、御史大夫百万，节度使三十万，盖计一岁言之也。万当为十缗，二百万则二千缗矣。至北汉刘崇以太原一道正位建国，宰相月俸止百缗，节度使止三十缗，较之唐末已为太减矣。乃今一统之盛，宰相月俸犹不能半此，则近代之俸可谓至薄也。
　　
　　郭子仪自河中入朝，代宗命宰相置酒其第，一会之费至十万缗，准今银数当作十万两也。亦太甚矣。
　　
　　代宗时，回纥以马万匹来市，有司患其太多，请市千匹，郭子仪恐违其意，自请输一岁俸为国市之，当时马价，一匹值四十缣，计马万匹当用四十万缣，子仪一岁之俸能市万匹，其时将相之富，可想见矣。史记子仪月入俸钱二万缗，缗为一千，一岁俸入，即今二十四万两矣。
　　
　　长庆元年，王承元移镇，以钱百万缗赏镇州将士，刘总辞镇，以钱百万缗赏幽州将士。百万缗，当为银百万两也。唐之滥费亦太甚矣。使在今日，以二镇费二百万金，安所措给？第以前段月俸准之，当是十万耳。
　　
　　唐自中叶以后，军士骄横，赏赉无纪。穆宗即位，神策军士人赐钱五十千。敬宗即位，力不能继，神策军士人赐绢十疋，钱十千，畿内军士又减五千。李逢吉之策也，稍能裁，时人善之，然较之往代已为滥矣。宋时，每遇南郊庆礼，大赉六军，至以费用浩烦，久虚大礼，此亦五代积习所致也。我朝养军之费虽不减于前代，而赏赉之格，所损不啻十倍，法可谓善矣。
　　
　　
　　谷山笔麈卷之十 　谨礼
　　
　　本朝承胜国之后，上下之分太严，二祖、仁、宣时犹与侍臣坐论，英庙稚年即位，相接颇稀，以后中贵日倨，堂陛日隔，即密勿大臣，无坐对之礼矣。今上礼御儒臣，优于前世，讲筵接以揖让，称以先生，皆殊礼也。第行在讲幄，岁时从相君以下与赐服食，每有宣赐，相君第具一公疏上谢，遣阁校领至私第，竟不诣廷一拜，即次日进讲，亦不一叩首，窃甚以为嗛。古人君臣之礼极严，即万石君传所载：「上赐食于家，必稽首俯伏而食，如在上前。」其恭谨如此。今平交执友有所问遗，未有见而不一揖者，况君上之赐，直受而无一言，心何以安？业从众人之后，不敢有异，惟御赐颁及，无问服食时鲜，即一鱼一蔬，皆顿首拜受，焚香献之祖考，乃敢尝尔。又目睹江陵一事，如班赐诰命，百官朝服，唱名给散，而内阁不出，止遣典籍代领。夫赐命之典，古之所谓虎拜稽首者，内阁到桥南不数武，而安坐阁中，使从吏代受，甚非事君之礼也。
　　
　　凡臣子对君称谓有体，李泌对德宗曰：「臣若苟合取容，何以见肃宗、代宗于天上？」此称谓法也。凡人言死则曰「见某于地下」，人主之祖、父则曰「见于天上」，此不可不知。嘉靖中，上在西城召太医令徐伟入胗龙脉，进殿蒲伏膝行，见上倨坐小床，龙衣曳地，不敢以膝压衣，奏曰：「皇上龙衣在地上，臣不敢前。」上遽以手抠衣，出腕而胗，伟但一时语耳。出至直庐，手札赐内阁曰：「伟适胗脉，称『衣在地上』，足见忠爱。地上，人也，地下，鬼也。」云云。赏赉甚厚。伟见札惶惧失色，自谓若有神佑，设使误称「地下」，罪万死矣。盖世庙严而多忌，误有所犯，罪至不宥，而伟偶中上旨，非虑所及，故且喜且惧耳。此与泌「天上」之称，亦偶合矣。
　　
　　万历丁亥，有言者请复午朝，疏入，报闻，未有成命也。一日，同沈公在部，将至巳刻，忽传午朝，追班百官且惊且喜，踉跄奔趋，行至东长安门，已闻鼓声，则益张皇疾奔，惟恐后至，予且行且告沈公：「此未必朝，且恐有他，礼官姑徐行以俟，不可争先而进，以骇瞻望，政使失朝，所失反小。」沈公以为然。及至赏房，各部诸公皆已先至，而驾竟未出也。入内探之，茫无影响，乃钟鼓司内使误闻传说，直上鸣鼓，而会极门内使因即扫除内座，以待临幸。总之，皆误也。此亦讹言之妖矣。大臣当此类事，不宜轻遽。
　　
　　予在南宫，一日早朝后至，点查列名，当事中贵遣阁校来言：欲隐予名，以是市交。予亟遣人驰谢曰：「失朝事小，欺君罪大，忝为大臣，岂敢以欺自处？可列吾名以上，如有所隐，当上书自首，反于中贵不便。」其人惭惧而止。盖失朝之罪不过夺俸，何忍以是欺上？且中贵以此市交，他日请托横至，何以应之？正宜谢绝为当耳。
　　
　　近日大臣，多因子被攻击称病求去，尽废面辞之礼，闻命之日，促装就道，早夜启行，帷车而出，故旧官僚或不及面。具疏辞谢，往往自谓得请，故作出樊之态，此皆内含悻愤，外示狷洁，既非人情，亦非臣礼，吾甚不取也。辛卯九月，九疏陈请，蒙恩予告，敕使再临，予方以为荣宠，而诸公狃于故习，谓予必朝发夕行，不肯信宿。予笑曰：「何为乃尔？人臣位至上卿，得请而去，主上恩礼周渥，有光行色，此在古人，方且侈为画图，耀诸简册，有何不荣？而故为悻悻之迹！吾必不然。」翌日，具疏陈谢，又三日，具疏辞。疏中数语曰：「江湖迹远，虽稍隔于瞻依；臣子情深，实无分于去就。举头见日，终身戴天，击壤可以咏太平，呼嵩可以祝圣寿。」末缀数联，劝上讲学勤政，早正大本云云。又数日出城，以日高登车，送客满路，皆与揖别，惟请告之礼不设酒尔。是日，诸公以予必循故事，未明而出，皆遣吏持刺候于郊门，及至日高未出，乃始趋至城外，相候一别。予谓，去就之礼，自觉不差。惟葛端肃公去时颇同此意，他公皆不尔也。
　　
　　建言
　　
　　今制，相传台谏风闻言事，考之令典，无所证据，心窃疑之。后读唐史，武后以术制诰下，谏官御史得以风闻言事，自御史大夫至监察御史，得互相弹劾，率以隐诐相倾覆，此风闻言事之始也。夫人之功罪必有其实，按名责实，犹恐不称，况以风闻？武后之令，盖罗织告密之别名耳，而承平之世习为典故，不知其出于此也。
　　
