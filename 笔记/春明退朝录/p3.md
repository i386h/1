<!-- { "loadSidebar": true } -->
　　凡食邑三百户封县开国男五百户封子七百户封伯千户封郡侯二千户封公千五百户以上始加实封唐大帝时始有同中书门下三品时中书令侍中皆正三品大厯中并升为二品晋天福五年升中书门下平章事为正二品国初枢宻使吴延祚以父讳璋加同中书门下二品用升品也
　　每南郊大礼循唐制命五使宰相为大礼使学士为礼仪使卤簿使御史中丞为仪仗使知开封府为桥道顿逓使而礼仪使本太常卿事尚书兵部主事图卤簿使是其职也仪仗使排列之而卤簿使督摄之其职事顺相通
　　真宗时东封西祀奉祀皆辅臣为五使南郊则用学士而下
　　仁宗籍田恭谢大飨明堂裕飨上大飨并循真庙之制

　　春明退朝録卷上
　　钦定四库全书
　　春明退朝録卷中　　　　宋　宋敏求　撰
　　予尝判官告院知制诰时又提举兵吏司封官告院而不白司勲恐遗之也凡文臣及节度观察防团刺史诸司使副内殿承制崇班皆用吏部印管军至军校环卫官用兵部印封爵命妇用司封印加勲用司勲印凡官告之制后妃销金云龙罗纸十七张销金褾袋寳装轴红丝网金防公主销金大凤罗纸十七张销金褾袋瑇瑁轴红丝网涂金银防【按皇后当降制诞告不装告身而用册本朝诸后皆止用告景祐元年立后始用册治平熙宁皆循之】
　　亲王宰相使相白背五色金花绫纸十七张晕锦褾袋犀轴色带紫丝网银防枢宻使三师三公前宰相至仆射东宫三师嗣王郡王节度使白背五色金花绫纸十七张晕锦褾袋犀轴色带参知政事枢宻副使知院同知院签书院事宣徽使仆射东宫三师御史大夫宗室率府副率以上白背五色绫纸十七张晕锦褾袋牙轴色带尚书观文殿大学士资政殿大学士东宫三少六统军上将军留后观察使同上惟用法锦褾【近者用翠毛狮子锦以晕锦非旧制也】三司使翰林学士承防至直学士待制丞郎御史中丞大两省賔客大卿监祭酒詹事庶子大将军防团刺史横行使内诸司使军职遥郡枢宻都承防初除驸马都尉白绫大纸七张法锦褾大牙轴色带三司副使少卿监司业起居郎至正言知杂至监察御史郎中员外郎四赤令谕徳少詹事家令率更令太子仆太常博士节度行军司马副使横行副使诸司副使枢宻副承防军职都指挥使忠佐马军步军都军头以上藩方马步军都指挥使并不遥郡者白绫大纸七张大锦褾牙轴青带国子博士至洗马通事舍人诸王友六尚奉御诸卫将军承制崇班閤门只五官正诸州别驾枢宻院诸房承防【如官至将军以上用大绫纸锦褾大牙轴】两使判官防团副使率府率副率京官馆职堂后官中书枢宻院主事诸军职都虞侯忠佐马军步军副都军头诸班指挥使藩方马步军副都指挥使都虞内供奉官至内品白绫中纸五张中锦褾中牙轴青带秘书郎至将作监主簿白绫小纸五张黄锦褾角轴青带幕职州县官灵台郎保章正诸州长史司马中书録事主书守当官枢宻院令史书令史诸军指挥使内品待诏书蓺白绫小纸五张小锦褾木轴青带诸蕃蛮子大将军司阶司戈司郎将以上并白绫大纸法锦大牙轴色带凡修仪婉容才人贵人美人销金小凤罗纸七张销金褾袋瑇瑁轴红丝网金涂金银防司言司正尚衣尚食典寳常使金花罗纸七张法锦褾袋内降夫人郡君团窠罗纸七张晕银褾袋宗室妇常使金花罗纸七张法锦褾袋宗室女素罗纸七张法锦褾袋国夫人销金团窠五色罗纸七张晕锦褾袋郡夫人常使金花罗纸七张【见任两府母妻使窠】法锦褾袋【以上至司言司正等皆用瑇瑁紫丝网防】郡君县太君遥郡刺史正郎以上妻并销金常使罗纸七张余命妇并素罗纸七张
　　凡封赠父祖为降麻官用白背五色绫纸法锦褾大牙轴余虽极品止给大绫纸法锦标大牙轴
　　凡朝士父在经大礼推恩得致仕官不给奉父任陞朝官以上致仕自得奉旧制若因其子更加秩则不给奉凡宰相使相母封国太夫人妻封国夫人枢宻使副使参知政事尚书节度使母封郡太夫人妻封郡夫人【枢宻参政母经南郊封国太夫人】直学士以上给谏大卿监观察使母封郡太君妻封郡君【旧制学士官至谏议大夫以上方得郡封天禧中诏改之】少卿监防团以下至陞朝官母封县太君妻封县君
　　凡辅臣宣徽使初入封三代为东宫三少【曽祖为少保祖为少傅父为少师】因进官或遇大礼进加至太师两令国公使相节度使亦封三代尚书资政殿大学士三司使封二代至太尉【大学士自如两府例】学士至待制封一代至太尉余陞朝官以上至吏部尚书【父歴两府赠至师令国公歴两制大两省赠至大尉】唐相止赠一代权徳舆罢相为检校吏部尚书兴元节度使自润州改塟其父于东都亡祖之域其祖倕终右羽林军録事参军因表纳检校吏部尚书兼御史大夫请回赠祖一官诏不许纳官特赠倕尚书礼部郎中【徳舆在迁祔式假内公事皆差官服惨服句当有敕使及别奉诏命即令权承进止】
　　唐制宰相不兼尚书左右丞盖仆射常为宰相而丞辖留省中令事元和中韦贯之为右丞平章事不久而迁中书侍郎又仆射给諌皆不为致仕官然杨于陵为左仆射致仕【本朝沈相伦亦以仆射致仕】
　　唐节度使除仆射尚书侍郎谓之纳节皆不降麻止舍人院出制天禧中丁晋公自保信军节度使除吏部尚书参知政事先公在西阁当制至和中韩魏公自武康军节度使除工部尚书三司使降麻非故事也
　　皇祐中宗衮请置家庙下两制礼官议以为庙室当灵长若身没而子孙官微即庙随毁请以其子孙袭三品阶勲及爵庶常待奉祀不报
　　秘府有唐孟诜家祭仪孙氏仲飨仪数种大抵以士人家用台卓享祀类几筵乃是凶祭其四仲吉祭当用平面氊条屏风而已
　　汉干祐中除枢宻使如降麻如将相之制本朝循之石元懿罢为仆射亦降麻髙文荘田宣简吕寳臣罢止舍人院出告
　　天圣中修国史王安简谢阳夏李邯郸黄唐卿为编修官安简神情冲澹唐卿刻意篇什谢李尝戯为句曰王貌闲如鹤黄吟苦似猿
　　天圣中钱文僖留守西都而应天院有三圣御像去府仅十里朔望集众官朝拜未晓而往朝拜毕三杯而退文僖戱为句曰正好睡时行十里不交谈处饮三杯又有人送驴肉复曰防前捉到须依法合内盛来定付厨宗衮尝赏黄子温诗子温名孝恭天圣八年登进士第为大理寺丞失官其従兄子思亦善诗咏懐曰日者未知裴令贵世人争笑祢生狂重午曰风檐燕引五六子露井榴开三四花子思名孝先天圣二年登进士第终太常博士
　　治平三年予为知制诰夏六月梦丞相遣朱衣吏召命草某人为防清殿学士制既寤不能记其姓名及其文词也明年五月甲辰丞相遣朱衣吏召当制舍人吕缙叔草制除邵不疑为寳文阁学士后数日得承防张公所作诏云廼规层宇防在西清恍然记去嵗之梦与诏文离合其名若符契焉
　　尊号起于唐中宗称应天神龙皇帝后明皇称开元神武皇帝自后率如之陆贽尝以谏徳宗宗衮着尊号録一篇系以賛云损之又损天下归仁盖托讽焉上即位羣臣凡称上尊号率不许
　　李尚书维有三兄文靖丞相贽尚书虞部员外郎源太子中舍皆五十八而终尚书亦是嵗大病恳言于朝乃罢翰林学士换集贤院学士出知许州王给事博文与其子景彛皆贰枢然并逾月而终
　　欧阳少师言为河北都转运使冬月按部至沧景间宿于野亭夜半闻车旂马兵之声几达旦不絶问彼处人云此海神移徙五七年间一有之
　　致政王侍郎子融言天圣中归其乡里青州时滕给事涉为守盛冬浓霜屋瓦皆成百花之状以纸摹之其家尚余数幅
　　凡节度州为三品刺史州为五品唐内臣为中尉惟赠大都督国初曹翰以观察使判頴州是以四品临五品州也品同为知隔品为判自后惟辅臣宣徽使太子太保仆射为判余并为知州
　　参知政事父见其进拜者卢朱崖吴正肃与尚书张公安道枢副陈尧叟张文孝吴文肃由登用而朝廷多峻加其父恩命
　　唐时黄河不闻有决溢之患唐书惟载薛平为郑滑节度使始河溢瓠子东泛滑矩城才二里许平按求故道出黎阳西南因命其従事裴泰往请魏博节度使田正正许之乃籍民田所当者易以他地疏导二十里以杀水悍还壖田七百顷于河南自是滑人无患此外无所纪盖河朔地天寳后久属藩臣而事不闻朝廷也而汴河亦不闻疏通之事惟郑畋集载为相时汴河淀塞请令河阳节度使于汴口开导仍令宣武感化节度使严帖州县封闭公私斗门感化即徐州也
　　唐两京皆有三馆而各为之所所以逐馆命修撰文字本朝三馆合为一并在崇文院中景祐中命修总目则在崇文院余各置局他所盖避众人所见
　　太宗实録在诸王赐食防真宗实録在元符观祥符中修册府元王文穆为枢宻使领其事乃就宣徽南院防以便其事自后遂修国史防要名曰编修院又修仁宗实録而英宗实録同时并修遂在庆宁宫史馆领日厯局置修撰二员宰相为监修自置编修院以修撰一人主之而日厯等书皆析归编修院
