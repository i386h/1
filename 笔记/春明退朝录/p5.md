<!-- { "loadSidebar": true } -->
　　王祁公家有晋诸贤墨迹唐相王广津所寳有永存珍秘图刻阎立本画老子西升经唐人画锁谏图王冀公家禇遂良书唐太宗帝京篇太宗见禄东賛步辇图钱文僖家书画最多有大令黄庭经李邕杂迹钱宣靖家王维草堂图周安惠家献之洛神赋蘓侍郎家魏郑公谏太宗图楚枢宻有江都王马王尚书仲仪有回文织锦图【以上皆録见者】
　　扬州后土庙有琼花一株或云自唐所植即李卫公所谓玉蘂花也旧不可移徙今京师亦有之
　　近人有收汉祖过沛图者画迹颇佳而有僧为观者所指翌日并加僧以幅巾
　　今阁老王胜之转运两浙于民家得唐沈既济所撰刘展乱纪一卷时唐书已成所载展事殊略按展上元元年为宋州刺史与御史中丞李铣皆副淮西节度使王仲升铣贪暴无法而展性刚鲠不折王仲升奏铣状而诛之次谋及展然展居睢阳有兵权难亟图乃与监军使邢延恩矫诏以展为都统江南淮南节度防御使代李峘欲其赴镇于涂中执之也展颇以为疑遣使请符节于峘既得之悉举睢阳兵七千人赴广陵延恩始约李峘与淮南东道节度使邓景山图展及事露传檄州郡言展反状发兵距之展亦露布言李峘反而南北警急文檄交驰于道景山渡淮陈于徐城洪为展所败又破李峘于下蜀二年命田神功举平卢军东下展迎击为神功再破之遂弃广陵而奔江南以舟师自金山引鬭神功有五舡而展杀其二舡后为贾林射展中目因而斩之传首京师收器械三十余万展既平租庸使元载以吴越虽兵荒后民产犹给乃辟召豪吏分宰列邑以重敛之其州县赋调积有逋违乃稽诸版籍通校大数八年之赋举空名以敛之其科卒之例不约户品之上下但家有粟帛者则以人徒围袭如擒捕冦盗然后簿録其产而中分之甚者十八九时人谓之白箸言其厚敛无名其所箸者皆公然明白无所嫌避一云世人谓酒酣为白箸既为刻薄之后人不堪其困则必颠沛酩酊如饮者之箸也【刘晏传中亦有白着与此差异】渤海髙云有白箸歌曰上元官吏务剥削江淮之人多白箸其所纪用兵次第甚详此槩举之云
　　贾直孺在翰林建言皇子不当为检校师傅乃诏止除检校太尉
　　九宫贵神始天寳初术士蘓嘉庆上言请置坛明皇亲祠及王璵为相又劝肃宗亲祠太和中监察御史舒元舆论列遂降为中祀防昌中李徳裕为相复为大祀宣宗时又降为中祀干符中宰相崔彦昭因嵗旱祷雨获应又升为大祀
　　宗衮言世传魏钟繇表云疠愤怒之众疠非可通勉励之意恐古人借使又疑其误
　　宰相三入者赵中令太祖朝初相太宗朝两入吕文穆太宗朝再相真宗朝一入吕许公张邓公仁宗朝皆三入
　　学士三入李文贞刘中山子仪【中山三入玉堂集云三入翰林皆待诏杨昭度宣召入院其举自代皆宣献公】宋景文范景仁四入李邯郸五入而一不拜
　　建隆三年十二月班簿二百二十四员文班一百五十人内南班一百一十人两省二十七人学士三人畱司十人武班七十四人内留司一十一人
　　梁开平二年南郊执仪仗兵士二千九百七十人建隆四年郊兵部执仪仗兵士一万三千六十人太常寺皷吹等二千六百四人太仆寺推驾兵士六百八十二人六军执擎人员兵士五百五十二人左右金吾街仗各一百五十二人左金吾仗三百五十八人右金吾仗三百五十九人殿中省押番人员并执擎兵士共五百三十一人司天台一百六十二人八司都四千三百七十三人合兵部二万七千四百三十三人
　　予家有范鲁公杂録记世宗亲征忠正驻跸城下尝中夜有白虹自淝水起亘数丈下贯城中数刻方没自是吴人闭壁逾年殍者甚众及刘仁赡以城归迁州于蔡其城遂芜废又曰江南李璟发兵攻建州王延政有白虹贯城未几城陷舍宇焚爇殆尽
　　又曰近朝皇太后皇后皆有印篆文曰皇太后之印皇后之印故事二宫立各有宫名长秋长乐长信之类是也宜以宫名为文至尊之位亦不合言印当云某宫之寳
　　又曰近世之王公主制中称皇子皇弟皇女疑皇字相承为例止合云第几子第几弟第几女云
　　又曰江南有国时田每十亩蠲一亩半以充瘠薄又曰罸俸例一品八贯二品六贯三品五贯四品三贯五百五品三贯六品二贯七品一贯七百五十八品一贯三百九品一贯五十
　　又曰上古以来逐朝厯名黄帝起元用辛夘厯颛帝用乙夘厯虞用戊午厯夏用丙寅厯成汤用甲寅厯周用丁巳厯鲁用庚子厯秦用乙夘厯汉用太初厯四分厯三统厯魏用黄初厯景初厯晋用始厯合元万分厯宋用大明厯元嘉厯齐用天保厯同章厯正象厯后魏用兴和厯正元厯正象厯梁用大同厯乾象厯永昌厯后周用天和厯丙寅厯明厯隋用甲子厯开皇厯皇极厯大业厯唐用戊寅厯麟徳厯神龙厯大衍厯元和观象厯长庆宣明厯寳应厯正元厯景福崇厯晋天福用调元厯周显徳用钦天厯云本朝太祖用应天厯太宗用乾元厯真宗用宜天厯仁宗用崇天厯英宗用明天厯已而复用崇天厯
　　忠懿钱尚父自国初至归朝其贡奉之物着録行于时今大宴所施涂金银花凤狻猊压舞茵蛮人及银装龙凤鼓皆其所进也凡献银绢绫锦乳香金器瑇瑁寳器通天带之外其银香龙香象狮子鹤鹿孔雀每只皆千余两又有香囊酒瓮诸什器莫能悉数祥符天圣经火多爇去今太常有银饰鼓十枚尚存
　　外臣除节度使景徳前止舍人院作制杨文公外制集议潘罗支厮铎督朔方军节度数制是也其后遂学士院降麻如大礼加恩在将相后数日方下然不锁院不宣麻近年遂同将相例锁院告廷矣
　　交州进奉使旧多遣兵马使或摄管内刺史或静海节度賔幕之职及其归多加检校官或就迁其职如行军司马副使之类近皆自称王官又亦以王官命之尚书省旧制尚书侍郎郎官不得着靸鞵过都堂门唐兵部吏部侍郎郎官选限内不朝今审官东西院三班院皆预内朝而流内铨止趋五日起居疑循旧制也
　　丁晋公冯魏公位三公侍中而未尝冠貂蝉杜祁公相甫百日当庆厯四年郊祠貂冠公衮又升辂奉册改諡诸后
　　杜祁公罢相知兖州寓北郊佛寺以待兖州接人逾再浃日防宗衮自汝阳召还过其寺造谒而杜公曰处此几与在中书日同矣旦暮北去欲识壁云郭汾阳曽留此盖自戱其居位不久也
　　杜祁公休退居南都客至无不见止服衫帽尝曰七十致政可用髙士服乎
　　唐宰相奉朝请即退延英止论政事大体具进拟差除但入熟状画可今所存有开元宰相奏请状二卷郑畋凤池槀草内载两为相奏拟状数卷秘府有拟状注制十卷多用四六纪其人履歴性行论请皆宰相自草五代亦然冦莱公谓杨文公曰予不能为唐时宰相盖娴于命词也今中书日进呈差除退即批圣防而同列押字国初范鲁公始为之
　　李西枢宪成为知制告尚衣绯出守荆南召为学士閤门举例赐金带而不可加于绯衣乃并赐三品服太宗命制毬路笏带赐辅臣后虽罢免亦服焉赵文定罢参知政事顷之除景灵宫副使赐以御仙帯自后罢宰相仍服笏带罢参枢皆止服御仙带
　　江南有清辉殿学士张公洎为之蜀有丽文殿学士韩昭为之今契丹有干文阁待制
　　皇后有諡起于东汉自是至于隋皆单諡光烈隂皇后明徳马皇后和熹邓皇后文献独孤皇后是也史家取帝諡冠其上以别之如云光之烈皇后隂氏明之徳皇后马氏也非谓欲连帝諡而名之也然则质家尚单文家尚复后世或用复諡如唐贞观中长孙皇后諡文徳后太宗諡文皇帝文徳自是复諡其议自用二名偶同太宗之諡尔中宗諡孝和赵氏諡和思言取帝諡配之其后昭成肃明元献章敬叡真昭徳荘宪诸后皆不连帝諡国初追尊四庙三祖之后冠以帝諡及杜太后崩始諡明宪未几欲同三祖之后遂改昭宪及太祖之后自连孝字太宗后连徳字真宗后连荘字皆用复諡非连帝諡为义庆厯中乃言孝字连太祖諡徳字连太宗諡遂改为章以连真宗諡且祖宗諡号皆十余字岂止配一字为义又太祖功烈岂専以孝称太宗后连徳字乃在下文与祖宗后諡文不对可如东汉之后单举之乎皇祐中予为礼官龙图阁直学士赵周翰奏议甚详下礼院时新以章易荘朝廷以宗庙事重不欲数更张遂寝其所奏
　　祖宗朝使相节度使未尝有领京师官局者其奉朝请必改他官多为东宫三少上将军统军赵中令以使相自河阳还除太子少保至明道中钱相始为景灵宫使治平中武康节度李公端愿始为醴泉观使至和中仁宗疾平以太宗至道年升遐深恶其年号趣诏中书改之是嵗以郊为恭谢天地改元曰嘉祐
　　宋景文言大小孤山以独孤为字有庙江壖乃为妇人状龙图阁直学士陈公简夫留诗曰山称孤独字庙塐女郎形过客虽知误行人但乞灵时称佳句
　　太祖时大卿监卒皆辍朝一日景徳以前文武官赠三品皆不得諡曽任三品官乃得諡真宗大中祥符中命陈文僖公彭年重定以正三品尚书节度使卒始辍朝赠尚书节度使许定諡自后遵用其制而日厯实録国史皆遗其事
　　尚父钱忠懿王自太祖开基贡献不絶帝以其恭顺待之甚厚及讨江南命为升州东南靣行营招抚制置使屡献戎捷及拔常州拜守太师依前尚书令兼中书令吴越国王又亲赴行营帝益嘉之诏令归国江南平亟请入觐许之既至防太祖幸洛阳郊禋西驾有日矣诏趣其还忠懿临别靣叙感恋愿子孙世世奉藩太祖谓曰尽吾一生尽汝一生令汝享有二浙也忠懿以帝赐重约既得归喜甚以为大保其国矣是嵗永昌鼎成后二年来朝遂举版籍纳王府焉
　　唐王及善曰中书令可一日不见天子乎太祖开寳九年以中外无事始诏旬假日不坐然其日辅臣犹对于后殿问圣体而退至道三年三司二十九日旬假是日太宗犹对辅臣至夕帝崩李南阳永熈挽词曰朝冯玉几言犹在夜启金縢事已非时称佳作至真宗时旬假辅臣始不入寳元中西事方兴假日视事庆厯初乃如旧
　　唐白文公自勒文集成五十卷后集二十卷皆冩本寄藏庐山东林寺又藏龙门香山寺髙骈镇淮南寄语江西亷使取东林集而有之香山集经乱亦不复存其后履道宅为普明僧院后唐明宗子秦王従荣又冩本寘院之藏经今本是也后人亦补东林所藏皆篇目次第非真与今吴蜀摹版无异
　　夏郑公为宣徽使忠武军节度使自河中府徙判蔡州道经许昌时李邯郸为守乃徙居他所空使宅以待之夏公以为知体
　　凡公家文书之槀中书谓之草枢宻院谓之底三司谓之检今秘府有梁朝宣底二卷即贞明中崇政院书也检即州县通称焉
　　祖宗时宰相罢免唯赵令得使相余多本官归班参枢亦然天禧中张文节特以侍读学士知南京天圣中王文康以资政殿学士知陕州自庆厯后解罢率皆得职焉祖宗时唯枢宻直学士带出外任李尚书维罢翰林为集贤院学士知许州刘中山子仪自翰林为台丞李宪成以翰林权使三司皆蕲出并以枢宻直学士刘知颍州李知洪州蔡文忠以翰林兼侍读两学士改龙图阁学士知宻州自翰林改龙图而出藩繇文忠始也近嵗率带侍读及端明学士邢公昺以侍读学士知曹州孙宣公亦以侍讲知兖州二公皆久奉劝讲遂优以其职补外自张文节以旧辅臣带侍读出守至寳元年梅公询始以侍读学士知许州侍读带外任自梅公始也其后翰林出者率皆换此职
