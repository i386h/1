<!-- { "loadSidebar": true } -->
　　李纲，慷慨有志节，每以忠义自命。初名瑗，字子玉，读《后汉书》，慕张纲为人，因改名曰纲，字文纪。周齐王宪引为参军。及宪遇害，无敢收视，其扶抚柩号恸，躬自埋瘗，时人义之。仕隋太子洗马。太子勇之废也，隋文帝切责宫寮，以其不存辅导。纲对曰：“今日之事，乃陛下过，非太子罪也。
　　太子才非常品，性本常人，得贤明之士辅之，足嗣皇业。奈何使弦歌鹰犬之徒，日在其侧。乃陛下训导之不足，岂太子罪耶！”文帝奇之，擢为尚书左丞。周齐王女孀居，纲以故吏，每加赡恤。及纲卒，宇文氏被发号哭，如丧其夫也。
　　高祖入京城，隋代王府寮咸散，唯侍读姚思廉不离王侧。
　　义师将入殿门，思廉谓之曰：“唐公举义，本匡王室，不宜无礼于王。”众伏其言，于是布列阶下。须臾，太宗至，闻其义，令其扶主至顺阳门，泣拜而去。众咸叹其贞，谓“忠烈之士也”。
　　节愍太子兵散遇害，宫窃莫敢近者。有永和县丞宁嘉勖，解衣裹太子首号哭。时人义之。宗楚客闻之大怒，收付制狱，贬平兴丞，因杀之。睿宗践祚，下诏曰：“宁嘉勖能重名节，事高栾、向，幽途已往，生气凛然。静言忠义，追存褒宠，可赠永和县令。”
　　禄山之难，御史中丞卢奕留司东都。禄山反，未至间，奕
　　
　　遣家属入京，誓以守死。贼至，奕朝服持印坐腰事以见贼徒，谓曰：“为人臣，识忠与顺耳，使不为逆节，死无恨焉。”贼徒皆怆然改容，遂遇害。
　　◆孝行第十一
　　陈叔达，高祖尝宴侍臣，果有蒲萄，（叔达）为侍中，执而不食。问其故，对曰：“臣母患口乾，求之不得。”高祖曰：“卿有母遗乎？”遂呜咽流涕。后赐帛百疋，以市甘珍。
　　张志宽为布衣，居河东，隋末丧父，哀毁骨立，为州国所称。寇贼闻其名，不犯其闾。后为里尹在县，忽称母疾。县令问其故，志宽对曰：“母尝所害苦，志宽亦有所害。向患心痛，是以知母有疾。”令怒曰：“妖妄之词也！”系之于法。驰遣验之，果如所言，异之。高祖闻，旌表门闾，就拜散骑常侍。
　　王君操父，大业中为乡人李君则殴死。贞观初，君则以运代迁革，不惧宪纲。又欺君操孤微，必无复仇之志，逐诣州府自露，为君操密藏白刃刺杀之，剔其心肝，咀之立尽。诣刺史自陈，州司以其擅杀，问之曰：“杀人偿死，律有明文，何方自理，以求生路。”君操曰：“亡父被杀二十余年，闻诸典礼，父仇不同天，早愿从之，久而未遂，常惧灭亡，不展冤情。今耻既雪，甘从刑宪。”州司上闻，太宗特原之。
　　裴敬彝父知周，为陈国王典仪，暴卒。敬彝时在长安，忽涕泣，谓家人曰：“大人必有痛处，吾即不安。今日心痛，手足皆废。事在不测，能不戚乎！”遂急告归，父果已殁，毁瘠
　　
　　过礼，事以孝闻。累迁吏部员外。
　　杜审言，雅善五言，尤工书翰，恃才謇傲，为时辈所嫉。
　　自洛阳县丞贬吉州司户，又与群寮不叶。司马周季重与员外司户郭若讷共构之，审言系狱，将因事杀之。审言子并，年十三，伺季重等酬宴，密怀刃以刺季重。季重中刃而死，并亦见害。
　　季重临死，叹曰：“吾不知杜审言有孝子，郭若讷误我至此！”
　　审言由是免官归东都，自为祭文以祭并。士友咸哀并孝烈，苏颋为墓志，刘允济为祭文。则天召见审言，甚加叹异，累迁膳部员外。
　　孟景休，事亲以孝闻，丁母忧，哀毁逾礼，殆至灭性。弟景祎年在襁褓，景休亲乳之。祭为之丰，及葬时，属寒，跣（而履）霜，脚指皆堕，既而复生如初。景休进士擢第，历监察御史、鸿胪丞。为来俊臣所构，遇害，时人伤焉。
　　刘审礼为工部尚书，仪凤中，吐蕃将入寇，审礼率兵十八万，与吐蕃将论钦陵战于青海。王师败绩，审礼没焉。审礼诸子诣阙，自请入吐蕃以赎其父，诏许之。次子岐州司兵易从投蕃中省父，比至，审礼已卒。易从昼夜泣血。吐蕃哀其至性，还其父尸。易从徒跣万里，护榇以归，葬于彭城故茔。朝庭嘉之，赠审礼工部尚书，谥曰悼。审礼，刑部尚书德威之子也，少丧母，为祖母元氏所养。元氏有疾，审礼亲尝药膳，事母亦以孝闻。与再从弟同居，家无异爨，阖门二百余口，人无间言。
　　易从后为彭城长史，为周兴所陷，系于彭城狱，将就刑，百姓荷其仁恩，痛其诬枉，竞解衣投于地曰：“为长史祈福。”有司平准，直十余万。易从一门仁孝，举无与比，而横遇冤酷，海内痛之。子升，年十岁，配流岭南。后六道使诛流人，升以言行忠信，为首领所保，匡救获免。
　　崔希高，以仁孝友悌，丁母忧，哀毁过礼。为邺县丞，芝
　　
　　草生所居堂，一宿而葩，盖盈尺，州以闻，迁监察御史，转并州兵曹、冯翊令。贫乏徒荷其仁恤。时有云气如盖，当其厅事，须臾五色错杂，遍于州郭。以状闻，敕编入史。其在并州，听前丛苇，有小鸟如鹪鹌来巢，孕卵五色，旦如鸡子，数日鷇毁雏见，已大于母。月余，五色成文，大如鹅，驯扰闲暇。顷之飞翔，时归旧所。人到于今，号为“兵曹鸟”。
　　张审素为隽州都督，有告其赃者，敕监察杨汪按之。汪途中为审素之党所劫，对汪杀告事者。汪到隽州，诬审素谋反，构成其罪，遂斩之，籍没其家。子琇与兄瑝年幼，徙岭外，后各逃归。汪后更名万顷，转殿侍御史。开元二十三年，瑝、琇于东都候万顷，手刃之，系表于斧刃，言复仇之状，遂奔逃。
　　行至汜水，为吏所得。时人皆矜琇等幼穉孝烈，能复父仇，多言合从矜恕。张九龄欲活之，裴曜卿、李林甫固言不可，玄宗以为然，顾谓九龄等曰：“复仇礼法所许，杀人亦格律具存。
　　孝子之心，义不顾命；国家设法，焉得容此。杀人成复仇之志，赦之亏格律之道。然道路喧议，当须告示。”乃下诏曰：“张瑝兄弟同杀，推问款成，律有正条，俱合至死。近闻士庶颇有喧词，矜其为父报仇，或言本罪冤滥。但国家设法，事存久要，盖以济人，期于止杀。咎繇作士，法在必行；曾参杀人，亦不可恕。不能加以刑戮，肆诸市朝，宜付河南府告示。”瑝、琇既死，士庶痛之，为作哀诔，榜于衢路。市人敛钱于死处造义井，并葬于北邙，恐为万顷家人所发，作疑冢数所于其所。其为时人之所痛悼者如此。
　　
　　●卷六
　　◆友悌第十二
　　李勣既贵，其姊病，必亲为煮粥，火爇其须。姊曰：“仆妾幸多，何为自苦若是？”勣对曰：“岂无人耶顾姊年长，勣亦年老，虽（欲长）为姊煮粥，其可得乎？”
　　冯元常阖门孝友，天下无比。或居兄弟服制，昼则从事，夜则尽会礼堂，虽病亦各卧东西壁，一床而已，除服乃归私室。
　　历官左右丞，多所厘革，朝无留事。高宗大渐，敕诸长史曰：“朕四体不好，百司奏事，可共元常平章以闻。”其委任如此。
　　则天深忌之。及高宗崩，四方多说怪妄，以为祥瑞。嵩阳令樊文进瑞石，则天命示百寮。元常奏论其妖妄，不可诬罔士庶。
　　则天甚不悦，出为陇州刺史，寻构害之。神龙初，诏旌其门为“忠臣门”。元常忠孝正直，冠绝古今，而神理福善，眇然无依，天下咸惜之。元常祖慈明，李密之乱，为贼所执。慈明乃潜使人奉表江都，论贼形势，密义而释之。慈明知天命有归，劝密归国，密不纳。贼帅翟让怒骂慈明，明曰：“天子使我剪除尔辈，不图为贼所执，合杀但杀，何烦骂也！”让大怒，乱斫而死。炀帝闻而伤之，赠银青光禄大夫，谥曰壮武公，拜二子为承务郎。
　　毕构，为益州长史，兼按察使，多所举正，风俗一变。玄
　　
　　宗降玺书以慰之：“卿孤洁独行，有古人之风。自临蜀川，弊讹顿易。览卿前后执奏，何异破柱求奸。诸使之中，在卿为最。”乃赐以衣服。终于户部尚书。构性至孝，初丁继亲忧，其萧氏、卢氏两妹，皆在襁褓，亲乳之，乳为之出。及其亡也，二妹皆恸哭，绝者久之，言曰：“虽兄弟无三年之礼，吾荷鞠育，岂同常人。”遂三年服。朝野之人，莫不涕泗。构弟栩，任太府主簿，留司东都，闻构疾，星驰赴京，侍医药者累月。既而哀毁骨立，变服视事，逾年未尝言笑，深为朝野所重。
　　薛王业母早亡，为贤妃亲自鞠养。开元初，业迎贤妃归私第，以申供养。业同母妹淮阳、凉阳二公主亦早亡，业抚爱其子如己子。玄宗以业孝友，特加亲爱。尝疾，上亲为祈祷；及瘳，幸其第，置酒宴乐，更为初生之欢。因赋诗曰：“昔见漳滨卧，言将人事违。今逢庆诞日，犹谓学仙归。棠棣花重发，鸰原鸟再飞。”其恩遇如此。
　　陆南金，博涉经史，言行修谨。开元初，太常少卿卢崇道犯赃，自岭南逃归，匿于南金家。俄为仇人所发，侍御史王旭按之。崇道词引南金，旭处以极法。南金弟赵璧请代兄死。南金执称弟实自诬，以身当死。兄弟争死，旭问其故，赵璧曰：“兄长有能干，家亡母未葬，小妹未嫁，自惟幼劣，生无所益，身自请死。”旭上其状。玄宗嘉而宥之。张说、陆象先等咸相钦重，累迁库部员外。南金祖士季，为隋王侗记室兼侍读。侗称制，授侍郎。王充将行篡夺，侗谓士季曰：“隋有天下三十余载，朝庭文武遂无忠烈乎？”士季对曰：“见危授命，臣之夙心。今请因其启事，便加手刃。”后事泄，充遂亭士季侍读。
　　贞观初，为太学博士而卒。
　　
　　◆举贤第十三
　　李大亮，隋末为贼所获，同辈余人皆死，贼帅张弼见而异之，独释与语，遂定交于幕下。大亮既贵，每怀张弼之恩。贞观末，张弼为将作丞，自匿不言。大亮过诸途而识之，持弼而泣，悉推家产以遗之，弼辞而不受。言于太宗曰：“臣有今日之荣贵，乃张弼之力也。乞回臣之官爵以复之。”太宗即以弼为中郎，俄迁代州都督。大亮性志忠谨，虽妻子不见惰容，外若不能言而内刚烈。房玄龄每称曰：“李大亮忠贞文武，有大将节，比之周勃、王陵矣。”后收葬五宗之无后者三十余柩，送终之礼，莫不备具。所赐赏分遗亲戚，事兄嫂如父母焉。临终，叹曰：“吾闻礼：男子不死妇人之手。”于是命屏妇人，（言毕）而卒。家无余财，无珠玉以为含。亲戚孤遗，为大亮鞠养，而服之如父者五十人。天下叹伏之。
