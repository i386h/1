<!-- { "loadSidebar": true } -->
　　王冀公钦若郷荐赴阙张齐贤时为江南漕以书荐谒钱希白易希白方以才名独步馆阁适会延一术士以考休咎不容通谒冀公局促门下因厉声语阍人术者遥闻之谓钱公曰不知何人若形与声相称世无此贵者但恐形不副声愿邀之庶获一见钱召之冀公卑微逺人神貌疎瘦复赘于颈举止山野钱公蔑视之术者悚然侧目瞻视冀公起术稽颡兴叹曰人中之贵有此十全者钱公戏之曰堂内便有此等宰相乎术者正色曰公何言欤且宰相何时而无此君不作则已若作之则天下康富君臣相得至死有庆而吊所不完者但无子尔钱公曰他日将陶铸吾辈乎术者曰恐不在他日即日可待愿公无忽后钱公方为翰林学士而冀公已真拜矣【朝野杂録】

　　种放帝友

　　种隐君放方少时与弟文往拜陈希夷陈邀放内堂殷懃眦睨以一絶赠之曰鉴中有客白髭多鉴外先生识也么只少六年年六十此中阴德莫蹉跎种都不晓但屈指以三语授之曰子贵为帝友而无科名晚为权贵所陷若寡欲可以满此数种因不娶真宗初诏至阙称旨以司谏奏十议西祀回跸次河中时长安父老三千余人具表乞临上意未决召种至行在以决之种奏大驾此幸有不便者三陛下方以孝治天下飜事秦汉侈心封禅羣岳更临游别都乆抛宗庙于孝为阙不便一也百司供拟顿仗事繁晚春蚕麦已登深废农务不便二也精兵重臣扈从车跸京国一空民心无依况九庙乎陛下宜深念之三不便也上正色悚然曰臣僚无一语及此放曰近臣但愿扈清跸行旷典文颂声以邀已名陛下当自悟于清衷也翌日还阙真宗欲放从驾放辞上曰非乆当召既而大臣深忌之恐还阙后必召放乃先布所陷之基使雷有终讽之曰非久朝廷必召慎勿轻起以存隐节徐章一奏乞觐以问銮舆还阙良苦乃君臣之义也种然之上还京欲召放大臣奏放必辞乞陛下记臣语往往自乞觐诏下果不至上已微惑后半年河阳孙奭奏放请觐上大骇召执政曰率如卿料由是宠待遂解是年亡种少时有潇湘感事诗曰离离江草与江花往事洲边一叹嗟汉傅有才终去国楚臣无罪亦沉沙凄凉野浦寒飞鴈牢落汀祠晚聚鸦无限清忠沉浪底滔滔千顷属渔家诚先兆也然当时陷放者虽自以为得计不知陈希夷已言于少之时矣是则命已定特假手于权贵也可不信哉【杂録】

　　若水公卿【一说白阁道者事见此卷后】

　　钱文僖若水少时谒陈抟求相骨法陈戒曰过半月请子却来钱如期而往至则邀入山斋地炉中一老僧拥坏衲瞑目附火于炉傍钱揖之僧开目微应无待遇之礼三人者黙坐久陈曰如何僧摆头曰无此骨钱公起陈戒曰三日却来钱如期谒之抟曰吾始见子神观清爽谓可学神仙有升举之分见之未精不敢奉许召此僧决之渠言子无仙骨但他日必为贵公卿耳钱曰其僧何人曰麻衣道者【杂録】

　　乖崖鬓疮

　　乖崖公张咏太平兴国二年科场试不阵成功赋盖太宗明年有河东之举公赋云包戈卧鼓岂烦师旅之威雷动风行举协乾坤之德自谓擅场既而有司以对偶显失黜之选胡旦为状元公愤然欲学道陈希夷相之曰必为贵公卿一生辛苦譬如人家张筵方笙歌鼎沸而中庖火起坐客无奈惟頼子灭之以诗遗曰征吴入蜀是寻常鼎沸笙歌救火忙乞得江南佳丽地却应多谢鬓边疮初不晓其旨后二年公乃及第两入蜀定均顺之乱又急移余杭剪左道僧绍伦之叛此征吴入蜀之验也累乞闲地不允后以鬓疮乞金陵养疾方许希夷之言一无差误初公在蜀与一僧善及归僧送至鹿头出一书付僧曰収此至乙夘年七月二十六日请于官对众开之慎不可私发并不待其日者有祸至大中祥符乙夘岁僧乃诣府陈之知府凌策侍郎集从事共开之乃公真容手题曰咏当血食于蜀后数日得报公以其年七月二十六日捐馆未捐馆前公旧与逸人傅霖善霖隐不仕公后中第日光显散遣亲密四方求霖三十年不可得甞作忆霖诗云寄语巢由莫相笑此生终不恋轻肥后一日卧铃阁有被褐骑驴者叩门曰语尚书青州傅霖来阍吏入白公惊喜出迎责吏曰傅先生汝敢姓名呼耶霖笑曰别子一世尚尔童心是岂知世间有我哉公问何昔隐今出霖曰子将去矣故来报子曰咏亦自知之霖曰知乃去后一月公薨此足以见出处生死皆有前定非复由人也笔谈及【西清诗话】

　　师德跛足

　　袁客师天纲之子也传其父业甞与一书生同过江登舟讫遍视舟中人颜色谓同侣曰不可速也遂相引登岸私语曰舟中数十人皆鼻下黒气大厄不久岂可知而从之但少留未发间忽见一丈夫神色髙明跛一足负杖驱驴登舟客师见此人乃曰可以行矣贵人在内吾侪无忧登舟而发至江中风涛忽起危惧虽甚终济焉驱驴丈夫乃娄师德也后位至于纳言焉【成都记】

　　元景大贵

　　栁元景字孝仁河东解人也少时贫苦甞行至都下遇大雷雨日暮寒甚颇有羇旅之叹岸侧有一老父自称善相谓元景曰君方大富贵位至三公元景以为戏曰人生免饥寒幸甚岂敢更望富贵老父曰后当相忆及后果贵求向者老父不知所在以此观之富贵早晚皆有前定或先号而后笑或始困而终吉得之咸本于自然不假道于才智修已俟时可也安用戚戚于贫贱哉【南史】

　　李峤不富

　　李峤幼有清才兄弟三人相者云皆不过三十峤已长成母甚忧之相者又谓曰郎君神气清秀而寿不永恐不得过三十其母大戚留相者使与峤连榻而寝至更深李睡已熟相者视之无喘息气以手候之鼻下气絶大惊良久候其气乃在耳中遂抚而告之曰得之矣因贺其母云郎君必大贵寿乃是龟息但贵寿而不富耳后至则天朝拜相而家常苦贫后帝幸其宅见峤卧青布帐帝曰相国如是失国之体赐御用绣罗帐峤寝其中达晓不安觉其体生疾遂自奏曰臣少被相人云不当华富故寝不得安帝叹息久之任令用旧者乃安寝夫峤既为相位极人臣不为不贵矣而一罗帐不能当之以此而验相者之言谓命非前定可乎【唐遗史】

　　钱杨知人

　　钱副枢若水甞遇异人传相法其事甚怪钱公后传杨大年故当时称此二人有知人之鉴仲简扬州人也少习明经以贫佣书大年门下大年一见竒之曰子当进士及第官至清显乃教以诗赋后简果于天禧中举进士第一甲官至正郎天章阁待制以卒谢希深为奉礼郎大年尤喜其文每见则忻然延接既去则叹息不已郑天休在公门下见其如此怪而问之大年曰此子官亦清要但年不及中寿尔希深官至兵部员外知制诰卒年四十六皆如其言云【归田録】

　　曹玮知人

　　天圣中曹玮以郎镇定州王鬷为三司副使疎决河北囚徒至定州玮谓鬷曰君相甚贵当为枢密使然吾昔为秦州时闻德明岁使人以羊马贸易于边课所获多少为赏罚时将以此杀人其子元昊年十三谏曰吾本以羊马为国今反以资中原所得皆茶彩轻浮之物适足以骄堕吾民今又以此杀人茶彩日增羊马日减吾国其削乎乃止不戮吾闻而异之使人图其形信竒伟若德明死此子必为中国患其当君为枢密使之时乎盍自今学兵法讲边事鬷虽受教亦未必甚信也其后鬷果与张观陈执中同在枢府元昊叛杨义上书论亡兵事上问三人皆不知遂皆罢去鬷之孙为黄门壻具言之若曹玮者可谓前知矣【毗陵后集】

　　薛展状元

　　薛展为儿时有相者曰此儿必为状元及应进士举与侍郎李纾有隙常为所抑后李知举薛欲东归相者又曰君今歳为状元决矣由是乃止及策试排牓乃翰林学士壻赵日华为状元朝列疑之谕李改去李不觉遽写薛展二字既奏名方悟其夙怨翌日展谢李曰天假吾手非子之才由是观之则命已前定虽雠敌之家亦不得而改也【国史补遗】

　　薛邕列曹

　　薛邕侍郎有宰相望时崔造为兵部郎中与前进士姜公辅三人一同会有善相者张初继至薛问张曰只此座中有宰相否答曰崔姜二公宰相也且同时崔反在姜之后已而姜为京兆功曹俄为翰林学士时朱泚帅泾原得军民心姜上疏请为之防疏入不报及泚反德宗悔不纳姜言于行在骤拜姜给事中平章事崔更后半年累拜相与姜同时薛竟终于列曹而已【唐宋遗史】

　　禹偁易名

　　孟蜀礼部侍郎范禹偁彭门人少不检以飞走为事忽有一道士访之曰子国家名器也何不读书以取禄位须是改易姓名必及第矣候至戌年后归本姓善自保爱问其名曰我安法尚也既出门失所在范感其异因入丹景山读书乃改姓张旧名锷改禹偁是时蜀无科场遂吏书入洛长兴二年于考功卢华下及第归蜀授监察御史果于戌年复归旧姓上蜀丞相状云昔遇至人令易本姓徃年金牓误题张禄之名今日玉除原是范増之裔禹偁后终于翰林学士诗话及【骇闻集】

　　东之竒才

　　张柬之任青城县丞年六十二矣有善相者云后当位极人臣众莫之信后应制策被黜则天令于所黜人中更择有司奏一人书写不中程故黜之则天览毕以为竒才召入问策中事特异之即収上第又为狄仁杰姚崇共荐骤拜鳯阁鸾台平章事以诛二张功封汉阳王【定命録】

　　胡旦制诰

　　胡状元旦直馆在京时五月一日召罗齐僧一人斋时越州海慧大师仲休在座其僧老且伛胡问有何艺僧曰薄会人伦胡曰某去知制诰逺近曰稍近然不利草着赞洗制恐有祸如何回避得胡笑而侮之曰妖人也食讫而去其冬入西掖凡三贬官皆是草着转赞善大夫制词讫即被摄去第三度贬时数日前京师内外諠諠传胡舍人独有鞍马之赐果自兵部郎中知制诰贬安州司马【同前】

　　卢相败土

　　卢多逊之父亿任秘书与李文公多来徃一日多逊同见李公因同坐卢面目尘埃垢污颜色苍黑李诘之卢曰自少如此逡巡有兆山供养主来一龎眉老僧云善袁许术见卢面色笑曰此败土色及第则变而润泽便歴华显须是持心正平事主忠孝不如是则败土之色再来却望应举时不及也自是卢登上第歴两省以至叅大政入相其面色润泽肌体明莹而卢之心乃大行憎爱所为多不法太平兴国八年事败南窜二十年清润之色顿去败土黒色宛然不异旧时路人指而惊曰非卢相之面也李公忆老僧之言嗟惋久之【洞微志】

　　若水见僧

　　邓州观察使太傅钱若水雍容文雅近世竒士坚乞罢枢务遂拜集贤殿学士其日钱希白贺之留坐后厅因云某之此命盖亦前定夜来方思二十年前白阁道者之言固不虚矣询之乃曰某初应举往华阴谒陈抟先生蒙倒屣相接坐定数目某欲问而中辍者数四宾主情未洽但啜茶而退临别执手约后十日相访至期延入山斋地炉中先有一僧拥衲对座良久僧熟视某而谓陈曰无此骨法但能得好官能于急流中勇退耳陈又云此人在太白山累岁方一到耳某欲再求一见终不可得人生万事固知不可以力取矣见【洞微志此事与杂录大同小异故两存之】

　　韩丕甚贵

