<!-- { "loadSidebar": true } -->
　　杜陵韦固少孤思早娶而求婚不成贞观二年将游清河旅次宋城南店客有以司马潘昉女为议者期于店西未旦往焉斜月尚明有老人倚巾囊坐于阶向月检书因问曰老父所寻何书曰幽冥之书问曰幽冥之书何以在此答曰凡人生之事皆幽使主之君行自早非我不当来也固曰然则君主何事曰天下之婚牍尔固喜曰某少孤愿早娶以广后嗣十年不遂今有人以潘女为议可以成否老人曰未也君之妇适三岁年十七方入君门因问囊中何物曰赤绳子耳以系夫妻之足虽雠敌之家贵贱辽邈天涯从宦呉楚异郷此绳一系终不可逭君之脚已系彼矣它求何益固曰某妻安在其家何为曰此店北卖菜陈妪女也及明老人与固至菜市有妪眇一目抱三歳女敝陋之甚老人指曰此君之妻也固怒曰杀之可乎老人曰此人命当食夫禄因子而食邑庸可杀耶老人遂隐固因磨一小刀付其奴曰为我杀之明日奴袖刀入市众中刺之一市纷扰固问中否奴曰才中眉间耳后固求婚终不遂又十四年以荫叅相州军刺史王泰喜之因以女妻之容色华丽然眉间常贴一花钿虽沐浴寝处未尝暂去岁余固逼而问之妻澘然曰妾郡守之犹子也畴昔父曾宰宋城终于官时妾方在襁褓兄亦继殁惟一荘在宋城与乳母陈氏居之鬻蔬以给朝夕陈氏怜小不忍暂去三岁时抱行市中为狂贼所刺刀痕尚在故以花钿覆之七八年前叔从事卢龙遂得在左右以为女嫁君耳固曰陈氏眇乎曰然何以知之固曰所刺者固使之也因尽言之夫妻相对惊涕相敬愈笃后生男为鴈门太守封太原郡夫人乃知阴隲既定不可变也宋城宰闻之题其店曰定婚店【幽怪録】

　　辛秘绿衣

　　辛秘五经及第后常州赴婚行至陜困息于木阴傍有丐者箕坐访辛行止不对去之丐者亦随行辛马劣不能相逺毎强言不已前及一绿衣人辛揖而与之语行数里绿衣者骤马前去辛怪之独言此人何如是丐者曰彼时至岂自由乎辛觉语异始问曰君言时至何也答曰少顷当知之将及店见数人拥店问之乃绿衣者卒矣秘大惊遽卑下之语言之间往往有精义至汴谓辛曰至是矣公所适何事辛以娶约语之乃笑曰公士人业不可止此行赴礼会者非君妻君婚姻期甚逺隔一日乃扛一酒器与辛别临去以绫复赠辛带有一结语辛异时有疑发视之也积二十余年辛为渭南尉始婚裴氏后因裴生日会亲宾客忽忆丐者之言解结视之得大纸如手板署曰辛秘妻河东裴氏某月日生也辛计别丐者之日妻尚未生焉【摭遗】

　　李生箜篌

　　有李生者其舅姓卢有道术别久忽相遇邀李诣其居曰求得一妓善箜篌令侍饮视箜篌上有朱书字云云中辨江树天际识归舟卢谓李曰此人名家莫要作婚姻否李莫测而退后娶陆长源女乃所见于卢家者问何能曰善箜篌取而视之朱字宛然李乃具说见女女亦曰往尝梦至一处亦说曾见生云【逸史】

　　卢渥红叶

　　卢渥应举京师偶临御沟见红叶上有一絶云流水何太急深宫尽日闲殷懃谢红叶好去到人间卢得之藏之巾箧及宣宗有退宫三十人许其适人卢娶其一既而于巾箧中覩红叶吁怨久之曰当时偶题不谓君得之也【逸史】

　　卢氏碧襦

　　上谷侯生以明经为宋州虞城尉初娶韩女已五年矣韩尝梦吏引至一院有青服危冠据案者韩拜之俄有妇人年二十许衣碧襦绛衲以金玉钗为首饰自门而入称卢氏愠谓韩曰吾与子为仇知之乎韩氏曰妾夲女子未尝出深闺何仇之有卢氏曰我前身尝为职官子诬告我罪而代我我今诉上帝雪前寃汝死在旦夕矣青服者曰汝之寃信如是然韩氏余一年寿仍曰可速遣归使者送至门悸而寤恶之不敢言自是神色摧沮侯生讯之具以梦告后又梦卢氏谓之曰子死期至矣韩氏惊寤因是成疾阅歳而卒侯生后数年游襄汉次富水郡僚兰陵萧基慕侯生以女妻之及萧氏归衣绛袖碧襦以金玉为首饰与韩氏所梦无异生具以梦语之萧氏曰妾幼为外族卢氏所爱舅命为已女故以卢为小字夫婚姻固有前定而绛袖碧襦亦复前定何耶以是观之事无大小物无巨细一切分定则不可逃也【响应録】

　　元综偕老

　　崔元综任益州叅军欲娶妇吉日已定忽假寐见人云此家女非君之妇君妇今日始生乃梦中相随回东京履信坊十字街西北有一家入宅内东行屋下见一妇人方生一女云此是君之妇崔乃惊寤俄而所约女忽然暴卒后官至四品年五十八乃婚侍郎韦陟堂妹年始十九虽嫌崔老竟嫁之乃于履信坊韦宅成亲果在东行屋下寻勘岁月正崔公昔所梦之日其妻适生崔公位三品年九十崔夫人与之偕老尚四十年食其贵禄也【定命録】

　　承业择聓

　　户部尚书范阳卢承庆有兄女将笄而嫁之谓弟尚书左丞承业曰吾为此女择得一聓乃裴居道其相当位极人臣然恐非善终必破家不可嫁也承业曰不知此女终他冨贵否因呼其侄女熟视之曰裴郎位至郎官其女即合衰逝裴后遭事不相及也卒嫁与之后居道官至郎中其妻果殁居道果至中书令被诛籍殁二卢之言一何神也【同前】

　　闲仪继室

　　李希仲赵郡人甞为偃师宰有女名闲仪年十九岁游戏后圃花栏忽有人遽招之曰鄙有恳诚愿托贤淑幸勿惊讶鄙为崔氏妻二男一女男名琴台子鄙尤锺念生六十日鄙则谢世夫人当为崔之继室敢以念子为托望仁愍之言毕悲恸俄失所在后希仲秩满家洛京天寳之乱幽蓟起戎希仲挈家东避至临淮谒县宰崔祈情欵依然各叙祖姻乃内外三从之昆仲也时崔丧妻已半岁中馈无主幼稚零丁因求娶于希仲家贫时危方为逺适女人又成立遂归之偃师故事初不省记忽闻崔氏中堂大哭即令询问乃闲仪耳遽自省问则出少年孤孩曰此花栏所谓琴台子也因是倍加抚育名之灵遇及长官至陈郡太守【续玄怪録】

　　明皇宫人

　　开元中赐边军纩衣制于宫中有于短袍中得一诗曰畜意多添线含情更着绵今生已过了重结后生缘兵以诗白帅帅进呈明皇以诗遍示宫中曰作者勿隐不汝罪也有一宫人自言万死上意深闵之遂以嫁得诗者云吾为汝结今生缘边人感泣【本事诗】

　　僖宗宫人

　　僖宗尝自内制袍千领赐塞士神策马真于袍中得金鏁一枚诗一首云玉烛裂袍夜金刀呵手裁鏁寄千里客鏁心终不开真鬻鏁人告之主将得其诗奏闻僖宗召马赴阙遂以宫人妻之后僖宗幸蜀真昼夜不解衣前后捍御其事与明皇相类此亦见婚兆之有前定也故并录之【本事诗】

　　贾偶再生

　　汉建安中南阳贾偶字文合得病亡见吏将诣太山已而曰何故误追此人可速遣之见一女子独行文合与语女曰某三河人父见为易阳令昨被召今得还文合既苏欲验其事遂至易阳谒令因曰君女宁卒而却生耶具说女子姿质服色言语本末令人问女所言皆同遂大惊叹乃以女配文合感其异也【搜神记】

　　章泛天意

　　临海乐安章泛年二十余死经日而苏云被録天曹天曹主者乃其外兄料理得免有一女子同立门外知其有助因泣涕脱臂金及钗求救泛为之请良久云秋英同遣去秋英即此女名也乃俱出会日暮道侧小屋如客舍而无人遂同宿更相问女曰我姓徐在吴县乌门临渎为居门有枣树明晨各去遂并活泛后依语寻之果得徐舍与主人叙阔后问秋英何在主人云女初不出入君何以知其名泛因说昔日魂相见之由与秋英之言同徐氏试令侍婢数人出泛曰非也乃令秋英见之则如旧识徐氏曰此天意也遂以妻之后生子名曰天赐【真异记】

　　髙氏阴配

　　吉州刘长史有三女皆絶色长女年十七病死刘与司兵院髙广相善秩满同归刘载女丧还髙有子年二十一夜髙氏子独披书见女子来曰儿乃长史亡女也命当更生合得奉承君子垂意相采当白家令知髙大惊曰幽明契合千载未有何乐如之女曰后三日必生使开棺以面承露当活也髙诣长史陈其事夫人深拒之髙求之甚苦至夜刘及夫人皆梦女曰某命当更生天使配合必谓喜而见许何靳固如是及觉遂大感悟乃许焉至期共开棺见女姿色鲜明渐有暖气一家大惊帏于岸侧守之一日至暮能言数日如故遂择吉日于其地成婚后生数子因名其地为礼会村【广异志】

　　于佑红叶

　　唐僖宗时有儒者于佑晚步禁衢临视御沟见浮叶流下有一叶若隐隐有墨迹乃取视之果有诗一联佑得之藏于书笥中佑复为二句题于红叶而流之有赠之以诗曰君恩不禁东流水流出宫情是此沟佑累举不捷乃依倚中贵人韩泳为门馆久之泳召佑谓曰帝出宫禁三十人使各适人有韩夫人与吾同姓今出禁庭来居吾舍子未娶年已踰壮夫人本良家才三十姿色甚丽吾言之使聘子何如佑避席谢泳乃令人通媒及助佑进六礼之数交二姓之欢就吉之夕佑颇契意既久韩氏于佑书笥中见红叶大惊曰此吾所作之句君何故得之佑具以告韩氏复曰吾水中亦得红叶不知谁之作也乃开笥取之即佑所题之叶相对惊叹感泣久之曰事岂偶然哉莫非前定也韩氏曰吾得叶之初有诗云独步天沟岸临流得叶时此情谁会得肠断一联诗闻者异之一日泳开宴谓佑曰子二人可谢媒人否韩氏笑曰吾与佑乃天合也遂索笔为诗曰一联佳句随流水十载幽思满素懐今日却成鸾鳯友方知红叶是良媒泳喜笑曰吾今知天下事无偶然得者也僖宗幸蜀韩泳令佑导前韩氏以宫中旧物见帝具言适佑事帝召佑笑言曰卿乃朕门下旧客也佑伏地谢帝后还佑以从驾功得官韩氏生五子二女皆力学有官女亦配名家终身为令妇尝闻在天之理可合则虽胡越而无间茍天理之未合虽比居邻屋莫可得也鋭于茍进而贪于茍求者观此可以自诫焉【青锁髙议】

　　继图飘叶

　　侯继图本儒素之家手不释卷口不停吟秋风四起方倚槛于大慈寺楼忽有木叶飘然而坠上有诗曰拭翠敛悲蛾为郁心中事搦管下庭除书成相思字此字不书石此字不书纸书向秋叶上愿逐秋风起天下有心人尽解相思死侯贮巾笥凡五六年旋与任氏为婚尝念此诗任氏曰此是书叶诗时在左绵书那得至此侯以风飘叶对取今书辨验与叶上字无异益知婚姻之有前定也【蜀异志】

　　令狐媒介

　　晋索紞字叔彻有孝亷令狐策梦立冰上与冰下人语紞曰冰上为阳冰下为阴阴阳事也士如归妻迨冰未泮婚姻事也君在冰上而与冰下人语为阳语阴媒介事也君当为人作媒当冰泮而成婚后太守田豹果因策为子求张氏女为亲仲春成婚【晋史】

　　黄覇共载

　　黄覇甞与善相者共载见一妇人相者曰此妇人合富贵不然相书不可用推问乃巫女也遂娶之后黄覇位果至丞相【续汉志】

　　毛仙述配

　　呉淑江东人有妹在江南适陈枢枢卒至京师欲求再配有一尼江东人其母谓尼曰女子欲求亲有乡里官者愿求偶一日尼曰有马淑者湖南人今为安州云梦尉欲求亲因遂成结初马淑之先君在江南为饶州副使其妻冯氏方强壮之时甞使术士毛大仙者作卦歌其中曾述配偶之事曰水马为妻壻不久下泉乡命里妨头妻再得口天娘后冯卒再娶呉氏马淑虽经乱离常录此歌于巾箱中因以示呉淑之妹初淑与马氏絶不相闻尼亦非素识因在京师卜铺相遇遂得偶合岂非前定欤【秘阁闲谈】

　　仙客遭变

