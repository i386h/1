<!-- { "loadSidebar": true } -->
　　子使漆雕开仕章　朱子曰信者自保得过之意按自保得过四字最妙如行一不义杀一不辜而得天下皆不为也如被虎伤者谈虎而色变岂非自保得过之谓夫子所谓求为可知也可字亦在自保下学而上逹知我者其天乎亦是自保得过到此方可谓能信　信字不独在知上说盖明徳工夫已该格致诚正也　朱子曰曾防开濶漆雕开深穏又曰曾子父子却相反按参也以鲁得之防也能见大意而不能实实下手做工夫故一贯之传不传其父而传其子顔渊深潜纯粹心解力行兼到可惜早夭而未逹一间漆雕开能见大意故不安于小成不以小成自安故为笃志然未能见得透彻故一贯之传到底未得亚于顔子者其子路乎天资髙朗毫无渣滓若逹却为国以礼道理便是尧舜气象乃粗处未能克去卒以行行死故夫子于其死亦曰天弃予圣门髙第弟子在此五人而优劣判焉故吾道独归曾氏
　　注此圣人所不能知二句　惟他人所不及知故开曰吾　其材可以仕圣人元非误使
　　道不行章　无所取材只在一喜字上便觉意思过当了
　　女与回也孰愈章第二节赐也何敢望回　望字便见得大相悬絶已含下知十知二
　　吾未见刚者章　邵子曰中刚则足以立事业处患难刚在内者也若掩袭于外未有不临事忽然丧之也以孟子集义所生节求之自见　观物篇补注曰内刚则无欲此语甚好　夫子忽然发叹正是激人立志注中有志无志二句极当翫味　程子云禹不矜不伐至柔也然乃见刚此言与悻悻自好正相反
　　我不欲人之加诸我也章　程子又曰我不欲人之加诸我也我亦欲无加诸人中庸曰施诸己而不愿亦勿施于人正解此两句然此两句甚难行故孔子曰赐也非尔所及也安溪先生谓此说比注优盖君子之道四丘未能一焉恕即甚难尽不必又言仁者之事不待勉强　总注无者自然而然按曰欲无何尝不是禁止之辞
　　子路有闻章　徒闻而不行则为口耳之学而无以实有诸已矣子路勇于必行所以为升堂之选欤
　　子谓子产章　或问云四者亦有相因之序按此说可资科举之学
　　令尹子文章　子张称子文在三字必字上称文子在又字上人能勉于暂而不能勉于乆故疑其仁也　未知焉得仁与不知其仁也异直言他何处得个仁来也第二节　十乘是世守食邑所出不可看得轻小所之之邦皆有髙任重禄足以系縻不难富于其旧而文子志在洁身去乱不俟终日泊然无所动于中方与下仁字清字有闗渉
　　总注　文子之仕齐云云按只当责其不数岁而复反正君讨贼非其任也
　　季文子三思而后行章　注引使晋之事只以证三思非举此以议其失
　　武子章　武子之愚只是但知有君不知有身并不知有成败利钝始终奉君以周旋竭力致死无有二心其后晋怒卒解成公卒归其初实未计及向使不幸为士荣鍼庄之续成公不免于酖君臣同尽亦其所心安理得畧无梗避者故曰其愚不可及若但以济君于难立论则曹之侯獳得而及之矣
　　子在陈曰章　惟狂故简或云其一种髙旷絶俗之致便是成章处非也勇成个勇艺成个艺不是髙旷絶俗伯夷叔齐章　朱子曰要见得他胸中都是义理按有私意便不能不念旧恶惟都是义理则可恶在彼吾无与焉恶既旧则吾恶之之念亦与之俱化矣　清者之量乃是圣人表幽阐微处与孟子栁下恵不以三公章说和者之介正同
　　顔渊季路侍章　此章伊川数条至矣尽矣而李守约所录朱子语云二子之异于夫子者更有一意无憾对憾言之也无伐无施对伐施而言也二子日前想亦未免此病今方不然夫子则更无惩创不假修为者也合之其家处谦所录一条以看程子所谓未免于有意如天地之化工者觉意味亲切
　　第二节　尤重在敝之二字上横渠云仲由乐善故车马衣裘喜与贤者共敝从愿字至敝之为句　白虎通徳三纲六纪篇以共敝之为句此张子所本也又张文昌赠殷山人诗有同袍还共敝苏子瞻戏周正儒坠马诗有故人共敝亦常情句不独张子如此读也　马戴边馆逢贺秀才诗鹿裘共敝同为客　北齐书唐邕传云显祖尝解所服青防皮裘赐邕云朕意在车马衣裘与卿共敝　今人往往粗看子路先儒讲为国以礼云若逹却便是尧舜气象可见子路胸次开朗毫无渣滓故曰亚于顔子者子路也
　　第四节　全体此心随感而应方能因物付物不可只有下半截上面大徳敦化下面小徳川流也总注中如天地三字畧一读　夫子之道忠恕而已矣此节是其义疏
　　总注　然未免出于有意也按小大在此分　二子用力者也夫子自然者也
　　十室之邑章　忠信二字口气中要说得活相只如天资笃实不汨于习染流于浮伪可以为向道入徳之基注中如圣人三字不可太执着
　　雍也篇雍也可使南面章第二节　简字只就不烦说第三节　上行简是简要下行简是简畧居简是简静末节　因上有不亦可乎之辨故注曰未喻
　　总注　程子云云按东阳许氏曰有主以理言无物以欲言
　　哀公问弟子孰为好学章　怒未便是己不处见他克己过则是己不贰处由他克己
　　总注　所谓不善只是微有差失【至】便更不萌作按不贰过韩子说自好程子所谓微有差失者与韩意同看来朱子力辟不贰之言行之说与易不逺复意思稍濶逺今须兼两家之意谓非但言行之过不贰即一意始萌亦不贰之于言行如此则顔子初时下手后来成就地位皆能包括矣
　　子华使于齐章首节　私笺云与釡与庾便是义所当与义所当益若谓不当与不当益而夫子姑示其意则为徇人矣按义者宜也情之所可通则亦不失其义也五秉则过情过情非义也使受之者不安
　　第三节　以九百为多故辞非不受禄也
　　第四节　注有余自可推之以周贫乏按有余对九百以周贫乏应周
　　总注　圣人寛容不欲直拒人按二句得圣人气象思辞其多按辞多故有邻里乡党一语当体防　可见圣人之用财矣按结以用财之语可见通章眼目止论当与不当与
　　伯牛有疾章　汉书楚王嚣传成帝诏书中引此作蔑之命矣夫是亡字当读为无也释文阙　亡之言无可以致此疾之道
　　贤哉回也章　史记载孔子答子贡贫富之问云不如贫而乐道富而好礼乐道之说自是稳当　注学者但当从事于博文约礼之诲云云按所乐者岂有外于是哉
　　子游为武城宰章　总注愚谓云云按茍字邪字贴由径贱字媚字贴非公事至朱子无一闲字如此
　　孟之反不伐章　防马句注中鞭字当活看抽矢于弸则犹殿后之偹防马者急欲自掩耳
　　谁能出不由戸章　或问何莫之云犹云何莫学夫诗耳
　　质胜文则野章　鹤滩看质字只是质朴之意方妥须发得七分是质三分是文之意分明盖无本不立无文不行此之谓彬彬也观注复存杨氏之说于圏外可以得朱子之意矣
　　樊迟问知章敬鬼神而逺之　卜筮稽疑亦质鬼神事程朱语录非一条不可専指祀典就祀典论若胪列国家大事不切学者日用于樊迟何与耶
　　先难而后获二句　先难者克己也程子亦统言其无私之意若以克己实疏所难则此因樊迟之失而告之遽躐等而希顔子之乾道哉例以先事后得只当就处心积虑上发明仁者循天理之自然无计功谋利之私意　就凡事泛说　注民亦人也按此恐人误以此为有位之事耳
　　知者乐水章　此章须防六个者字
　　齐一变章　此章只指国俗说向谓变齐只是君君臣臣父父子子者尚濶于情事也
　　仁者虽告之曰章　注而忧为仁之陷害按陷元板作蹈字极善
　　君子博学于文章　此章不过入门之规模顔子则由于规模而直至于成徳者也虽不是两个然浅深大小则悬絶即如博学于文有身通六艺之文多学而识之文闻一知十之文　约汉人读曰要
　　如有博施于民章　分三段看
　　述而篇徳之不修章　第一句是涵养第二句是致知第三第四句是力行但分善改过所以圣人说有四项新安一条畧得大意
　　志于道章首节　注而心必之焉按之字内包用力不是空空志
　　第三节　注则存养之熟按游艺亦是熟之事末句当帮贴在依仁中说内既常存外亦无所放也
　　末节　艺从小时已学到此只是涵养
　　子谓顔渊曰章二节　注自负其勇按此句说得太粗子路此时亦复茫然自失乃以所能质证更求进歩耳第三节　安溪先生云临事而惧对暴虎冯河好谋而成对死而无悔盖暴虎冯河是无惧也死而无悔不计其成也邵子云死天下事易成天下事难若只以断字下注脚恐未是子路对症
　　富而可求也章　总注杨氏在天之说盖以命言不如古注郑曰富贵不可求而得之当修徳以得之若于道可求者虽执鞭之贱职我亦为之独以义言为当疏引秋官条狼氏掌执鞭以趋辟乃下士之职士字亦有下落伊川和靖以义言为胜不知何以却取杨氏也　义命二者本相为表里孔子亦曰有命贱职虽士字较有下落然亦是国家所设之官与从吾好语气亦不合此圣人举下之言从所好句尚未须论到极精微处子在齐闻韶章　不图一叹全从学之三月内生来私笺云向吾已知其尽善尽美也而不意其一至于斯也按尽善尽美便是至字下面更着不得不意一转矣安溪先生云只将注语畧一那动云不意古今为乐
　　者至于如韶之美方合题面亦不似夫子平日全然不知舜者并无罅漏也
　　冉有曰夫子为衞君乎章第二节　怨乎句只问他当下可有感愤矫为非中正否不是后来追悔或问中甚明　陈文子注中怨悔是后来不甘贫贱一时勉强终有悔心此则谓其贤知之过非天理人情所安犹有可怨悔者则不可以古律今也　注夷齐扣马而谏按扣马牵马也　则视弃其国犹敝蹝尔按不可误看此二句此段并不为卫君一直说下故也
　　饭疏食饮水章　乐字当贴知命不忧之意说圣人尽性至命者也义命是对待字方与下截相闗
　　加我数年章　不可以易而学意不重易道固无穷无过亦不易言也到不逾矩方是无过　看系辞中独许顔子之不逺复以为庶几便知学易须胶粘无过说来上二句不可落空　此章惟云峯胡氏说最好与无大过方贴合注语理则是而按之题语却汗漫　胡氏曰易占辞于吉凶悔吝之外屡以无咎言之大要只欲人无过故曰无咎者善补过者也悔则过能改而至于吉吝则过不改而至于凶使人人皆知学易则可以无大过此夫子教人之深意也
　　子所雅言章　谓之曰雅言则自言教人及辨析经意皆是　不可只指教人说
　　叶公问孔子于子路章第二节　注未得则发愤而防食按未得之上补出立志来二字方有着落
　　子以四教章　世得云小学先行而后文弟子章是也大学先文而后行此章是也接续看圣门施教次第方全
　　盖有不知而作之者章　程子云不知而作妄作也圣人固无所不知也在众人虽未能知之若能多闻择善而从多见而记识之亦可以次于知之者也观此及注意则下三句乃为未知其道而欲求知者言之特愈于不知而作故曰次此节分两层看实知其理四字即指上二句夫子身上事说　生知之人有不待于闻见小知者众人而欲效之则为妄作矣须补此意末句次字方有下落
　　仁逺乎哉章　乎哉是唤醒非反诘
