<!-- { "loadSidebar": true } -->
　　末节　配天逹天皆从前章譬如天地二节来　天大无外而天下无性外之物至圣自明而诚为能尽性以尽人物之性故广大如天也血气当闗合性字说三十二章　此章从外说向内故曰是大徳之敦化首节　经纶出之时立本泉之渊知化溥博之原夫焉有所倚中之极也　惟天下至诚为能尽其性五品之人伦乃其五性自然之用也不可误看注中功用句为体用意说向外去若以首句为体中三句为用至诚为大徳中三句为化不惟立本知化二句更说不去两章分属之防亦无归宿矣　注以功用言者盖经纶字知字皆就发用处见立本虽不可以发用言然便有千变万化皆从此出意思是亦发用也无倚者以其浑然自一诚流出不失其未发之中也肫肫三句正是未发气象功用之本而无倚之实处
　　第二节　上六字是未发气象　朱子云至圣一章说发见处至诚说存主处圣以徳言诚则所以为徳也以徳而言则外人观其表但见其如渊如天诚所以为徳故自家里面却真个是其天其渊按此非特如之而已方解得出　肫肫其仁只就至诚尽伦上见天下后世頼其分之合之非正意时文多倒说　脩道者有仁义礼知之四徳而但曰其仁何也曰仁统乎四徳也所谓脩道以仁是也前章既以智始终四徳而此又统以仁何也曰言明诚者智为主所以目之曰至圣也言诚明者仁为主所以目之曰至诚也然至圣之道则自博渊泉而出矣是即至诚之渊渊浩浩者也至诚之徳则以聪明圣知而知矣是即至圣之聪明睿知者也夫然则诚明合矣中和一矣性命道教岂不同条共贯者哉三十三章　尚防一章自潜虽伏矣以下又自下学存养省察之事以推而极之圣人功化之盛其终乃明所性之妙出于天命而无声臭之可言一一与首章相应首节先以为已知谨引其端总注云反求其本正首章总注中欲学者反求诸身而自得之意也陈定宇谓下文谨独意已萌于此然几者动之微善恶所由分当留在下节不疚无恶中正贴独字此节只宜虚说知谨耳知微之显与莫显乎微不可滚作一事
　　首节　守谿文解温而理理字云良知之别白天则之分明
　　知逺之近三句　逺之近尽物性始于尽人性尽人性始于尽己性也尽性又始于致曲也风之自化动变始于形着也微之显惟有诚则渐而形着也　逐层收向里
　　注尚防故闇然衣锦故有日章之实　须看两故字惟其有恶着之心故收敛向里外之亦无不闇也日章之本在内章字即诚之形着处惟其诚日积于内故内之英华不可遏于外也判然离而二之则非矣
　　第五节　或问云其曰不显亦充尚防之心以至其极耳不作岂不显也讲
　　末节　朱子答陆子静书云上天之载无声无臭是就有中说无无极而太极是就无中说有

　　义门读书记卷二
<子部,杂家类,杂考之属,义门读书记>
　　钦定四库全书
　　义门读书记卷三
　　翰林院侍读学士何焯撰
　　论语上
　　学而篇学而时习之章首节　注后觉者必效先觉之所为按效先觉自立志始　乃可以明善而复其初也按明善是知复初是行　善者所性固有之善也复其初者复其性也性有五而仁统四者故下章言仁仁之施以亲亲为大故为仁必求端于孝弟合内外皆诚然后复其性故三章戒巧令义理自丝贯绳连
　　时复绎思【至】则说也　此一段是知
　　学者将以行之【至】立时习也　此二段是行
　　第二节　注以善及人而信从者众按人性皆善故信从　私笺云到得说田地已是君子了按非乐不足以语君子盖君子者成徳之名成不独成合内外之道也第三节　此与中庸遯世不见知而不悔同意非谓世无见用者也此对上说乐二字故云不愠中庸对上半涂而废故云不悔耳
　　其为人也孝弟章第二节　注或问孝弟为仁之本此是由孝弟可以至于仁否按此汉儒延笃仁孝前后之说
　　巧言令色章　此与下章连类记极有深意正是提撕教人加之省察切已反求从言貎细微处实下手做工夫起不是汗漫观人之法
　　吾日三省吾身章　忠信所以进徳也故曰得为学之本传习是业　人生日用要务如事亲从兄处事接物何往非切于身乃独约举三者不亦疎乎须认取省字盖省察工夫必加意于易忽之处乃为至精至宻人生为己谋无不尽为己之私慝谋亦无不尽至于泛泛悠悠之人则容有不忠者矣人于父兄之前不敢不以实君上之前不敢不以实至于相狎相等之友则容有不信者矣人于苦心劳力所得未有不益求精熟者至于见成传授出口入耳得之甚易视之无难则容有不习者矣于此日加省察乃不惟日用要务皆反身而诚且至精至宻他人易忽之处工夫无所遗矣如此看三不字正极包括周偹非疎漏也乃安溪先生看此章书之大意三者皆要从身字认取而用先生之说细细洗发为人谋而不忠乎　人字对下朋友言之
　　道千乘之国章　何以聚人曰财故为政莫先于戒専利若侈用无节则财匮不得不出于聚敛矣故敬信之后即继之以节用也然民之疾苦非上所能尽知茍其虑之不周虽有良法美意庸有不被其泽者必随时随事常存爱人之心而后能以身体之民生可得而遂也世得云以时只是重农故归于务本而五者皆是论
　　其所存正徳间文尚如此分晓　东汉韦彪云农人于务而苛吏夺其时欲急其所务当先除其所患是末句善据　注五者反复相因各有次第按各有次第乃读经之要法也
　　贤贤易色章　法言孝至篇曰事父母自知不足者其舜乎竭力句当如此二句
　　君子不重则不威章　首节收其放心次节养其徳性三节兼致知之务末节举力行之要　此章次于子夏论学之后盖能以尽伦为本则虽得之生质者多而不得谓之未学若不能居敬存诚迁善改过切已用力虽既尝学之亦浮游而无实之功已　朱子答章蜚卿云为学约而易操者莫如敬敬则凡病皆可去如不重则不威章敬是总脑不浑在散句里必敬而后能不轻如主忠信亦先因敬不敬则诞谩而已何以主之合之郑文相所录四者皆是身修之要就其中主敬又是最要若不主忠信便正衣冠尊瞻视只是色庄一条此章之义乃偹纂大全者専取后一条故近日作文四柱之外仅知主忠信句当重而于首节变化气质工夫殊少理会又岂程子所谓未至于诚则敬然后诚之次第耶南轩曰学以重为先严于外也忠信者存乎中者也存中以制外严于外所以保其中也而资友以辅之改过以成之君子之学不越于是矣参观此说则四节之轻重自明
　　首节　此君子或指始学之士言　不是决其后日不固也当下便如此故朱子云学则不固与不重不威只一套事　学字内兼包致知　志向虽髙知识虽敏亦不坚固
　　第三节　朱子云朋友才不如我时便无敬畏之意而生狎侮之心如此则无益按不待到他损我上细极注友所以辅仁按将与讲习也
　　第四节　注自治不勇按不是不改但不能如风雷之速
　　总注　游氏云云按以威重为质小学也学以成之直贯下以忠信为主存心也以胜己辅之致知也吝于改过无以入徳力行也　游说将末句另提起说
　　礼之用章首节和为贵　言人之用礼贵于和人多认注中推原处为正面
　　第二节　班固曰事举其中礼取其和不以礼节则失中而归于不和矣何可行之有
　　总注　则失其中正而各倚于一偏按中和相因未有不中而可以为和者也
　　信近于义章恭近于礼　过与不及皆非礼也
　　食无求饱章　金云敏于事三字截断前后总摄入此三字而字直贯下句亦佳徐思旷文如此
　　贫而无谄章第二节　朱子答张敬夫云引诗正谓孔子以无谄无骄为未足必至于乐与好礼而后已有似乎治骨角者既切之而复磋之治玉石者既琢之而复磨之盖不离是质而治之益精之意也
　　末节　注其所己言其所未言按两言字与上句萦抱最往来二字又无禅病
　　不患人之不已知章　两截各开说
　　为政篇为政以徳章　此节即中庸笃恭而天下平之义徳字要在诚敬上说　注无为而天下归之按无为二字贴居其所说　北极非北斗
　　吾十有五而志于学章　总注故因其近似以自名云云又以圆程子之说
　　子游问孝章　敬只在养内如曾子必请所与必曰有两必字即是敬即是至处　至于犬马只从能养极言若从事亲说下便背理伤道且夺下矣
　　子夏问孝章　曰弟子曰先生则以防事长之常道也罔极之恩可以是为报乎
　　吾与囘言终日章　助我起予此足发者也不违则不足矣退省其私亦足以发此亦字之根也发发明吾道也　注坦然由之而无疑按无疑二字与不违二字相应
　　温故而知新章　知新当从大本大原中出不是逐节去学来底
　　由诲女知之乎章　能勿以所不知自欺自必求至于知而不能已焉
　　知之为知之　私笺云本来真知按此隆庆戊辰后杜撰邪说
　　季康子问使民敬忠以劝章孝慈则忠　此孝字兼慎终追逺而言
　　或谓孔子曰章第二节　注何必居位乃为为政乎按乃始也不要说煞
　　子张问十世可知也章首节　子张所欲知者不是今日风明日雨盖以世变无穷则治道容有难以预定者将欲立百王之大法竟何所守故问之注中事字极分晓
　　第二节　不言唐虞夏继世者其道同也若汤武革命去旧汚而即新政宜若有难知者矣然大经大法固不外乎夏殷先世所行之旧不过与时变通小小损益而已观往事知来者世变虽无穷而规模之大者即与天地相终始可也又何所不可知哉　注非若后世谶纬术数之学也按不必说到此
　　非其鬼而祭之章　私笺云谄与无勇乃即其事而断之之词非推原也
　　八佾篇孔子谓季氏章　私笺云庙制室外为堂堂外为庭按庙庭本马季长注
　　三家者以雍彻章　小序云雍禘太祖也以问禘章注语反看则穆穆之义方见亦非天子无此容异乎寻常之僾闻忾见矣　升歌在上贵人声也故曰于堂歌则明明可辨故以奚取问之
　　林放问礼之本章第三节　注俭戚则不及而质按质朴了便可反本孔子从先进亦此意　程子近于本之说最精
　　夷狄之有君章　尹说不得程子之意惟大夫僭乱皆有无君之心此春秋所以作也
　　巧笑倩兮章第二节　此句正解素以为绚注中犹人有美质然后可加文饰乃申上节以素绚句继倩盻之意也时文读注不明并上节注中如有素地而加采色句遂云子夏言诗而夫子忽通之绘事直以缪解便其油腔耳
　　第三节礼后乎　须抱定上文绘事后素讲出礼后来方切因论诗而知学下文可与言诗之脉亦贯注泛讲道理便失语气　中庸以礼仪三百威仪三千为道问学之事忠信为质则尊徳性以立其大本也
　　夏礼吾能言之章　圣人自曰能言则岂无徴者然亦须得宋之文献为证佐天下乃肯信从今二国之文献不足则能徴者不得不有所拘限矣然则如何而足耶其中材守之勿失其能者修明而讲求之则圣言因而可徴矣
