<!-- { "loadSidebar": true } -->
　　徐穉传设鸡酒薄祭【至】何为栖栖不遑宁处　通鉴所采徐孺子此事参取袁记其叙致优于范书大树将颠之语作以书戒之亦非此时语茅容
　　申屠蟠传太学生争慕其风【至】今之谓矣　明季清流何以竟不戒前车
　　杨震传宏农华阴人也八世祖喜髙祖时有功封赤泉侯髙祖敞昭帝时为丞相　前书杨敞不云是杨喜之后安得据附托之谱学大书于史功臣表赤泉之后居茂陵　受欧阳尚书于太常桓郁　伯起受经桓郁疑杨寳乃是其祖
　　书奏不省　伯起可以去矣
　　帝不省腾竟伏尸都市【至】有恚恨之心　赵腾死伯起犹不去方急攻羣小速其致死于我可谓忠有余而智不足矣
　　秉传曰祸福无门唯人自召　注误以闵子马为闵子骞此传写致然文选注中亦如之
　　秉因奏覧及中常侍具瑗　以理以势不容舎覧矣奏中无具瑗恐有脱文
　　书奏尙书召对秉掾属　政归台阁横妄如此
　　汉世故事【至】竟免覧官而削瑗国　秉言得行桓差胜灵恨复用覧耳然对语真知大臣之职者矣
　　章八王传千乗贞王伉悝自杀【至】悉伏诛　冤酷至此岂有不请于帝者段颎附甫罪通于天岂惟夷灭苏氏之报哉
　　清河孝王庆帝移幸北宫章徳殿【至】庆出居邸　和帝舎庆无可寄腹心者故假讲于白虎移庆自近观宪诛后即出居邸可见其微帝时年十四庆年十五决策定乱如取一防亦英异哉
　　张晧传犍为武阳人也六世祖良髙帝时为太子少傅封留侯　功臣表元康四年良元孙之子阳陵公乗千秋诏复家是子孙居阳陵无缘徙蜀也千秋当宣帝时已为良六世孙不应自元康四年至世祖建武之元又八十七年晧犹为六世孙也谱牒之学淆于六朝轻信无稽傅托之说于是张鲁子孙皆冐留侯之后班氏不信冯商言张汤与留侯同祖何其卓也又蜀志张翼传晧作浩翼之髙祖亦不言其出于留侯如孔明之于丰邓芝之于禹来敏之于歙也
　　阳嘉元年复为廷尉其年卒官时年八十三　自顺帝阳嘉元年壬申上溯世祖建武二十六年庚戍为年八十有三晧之生去千秋复家时一百十有二年
　　王龚传山阳髙平人也世为豪族　曹子建王仲宣诔言王氏毕万之后则浚仪之王也
　　畅以明府上智之才【至】不在用刑　敞之论得为政大体李元礼辈惜不闻也
　　杜根传父安字伯夷【至】时人贵之　安事亦畧见乐恢传注中年十三具此逺识真竒童也
　　时和熹邓后临朝【至】拜侍御史　按此皆采颍川先贤行状以积十五年之语观之则事有违反和熹之崩在永宁二年三月至五月而邓隲等以谮自杀计下诏求根等即在是年考和熹既立安帝久不归政至是凡十五年遂称制终身诚过于持权若永初初年帝尙未加元服不得谓之年长根等何缘辄进谏哉
　　栾巴传以宦者给事掖庭补黄门令　此宦者乃所谓五种黄门非割势之人
　　徴拜尙书　注所引神仙传乃依仿樊英事
　　上书极谏理陈窦之寃【至】巴自杀　栾巴以此不入方技然附见他人传后可也
　　刘陶传耳不闻檀车之声　通鉴注大明之诗曰牧野洋洋檀车煌煌陶盖用此檀车言桀纣亡国之事武旅有鳬藻之士　武旅乃诗泮宫矫矫虎臣之义必避讳作武耳诗有薄采其茆则毛传云鳬葵也注谓周武王之旅鳬得水藻谬甚
　　帝殊不悟方诏陶次苐春秋条例　宋人不管防秋但管春秋类此
　　李云传乃露布上书移副三府　黄精代见此语岂可露上帝欲不谛又指斥无忌寛饶眭孟合而一之晓人不当如是
　　当有黄精代见　注黄精谓魏氏将兴也按云所言者但据防纬不指魏氏
　　盖勲传凉州刺史梁鹄畏惧贵戚　梁鹄出于鸿都素与贵戚宦官相表里者也
　　臧洪传袁绍惮其能徙为东郡太守都东武阳　洪之失在不早见袁绍之不可与尊奬王室后事则曲在绍范议其偏忿者非也
　　洪答曰【至】夫复何言　范节此书比三国志为优岂悟本州被侵【至】收泪告絶　洪不直绍尤在不听其独赴故主之急故还为敌讐也
　　足下当见久围不解　句上三国志有足下欲使我轻本破家数语其分析分义轻重甚明不当节去
　　独不念黄巾之合从耶　句下三国志有加飞燕之属悉以受王命矣二语不当节去
　　夫仁义岂有常所【至】不与将军同日生也　千载生气士不可以成败论也
　　张衡传祖父堪蜀郡太守　此又一张堪非张君游君游宛人后为渔阳太守
　　复造风地动仪　风盛则地从而动于仪可徴初光武善防【至】儒者争学图纬　防傅于纬纬亦非为防设
　　自汉取秦用兵力战【至】成哀之后乃始闻之　按贾谊鵩赋已有防言其度之文傅防五经以髙逺其所自来则诸陋儒以渐润饰哀平之际如贺良辈又妄造异说私相窜改弥益诬伪其实自汉而上非无防也燕人卢生奏录图书曰亡秦者胡也又在贾生之前矣淮南说山训云畜生多耳目者不祥防书着记之
　　尙书尧使鲧理洪水　理当作堙因下共工理水致误而春秋谶云共工理水　共工防川事在鲧前四岳佐禹则又共工从孙也事见太子晋谏壅谷水外传中平子博极羣书殆偶有遗忘耳
　　衡乃诡对而出阉竖恐终为其患遂共谗之　诡对而出犹为所谗衡盖不知命者也
　　又条上司马迁班固所叙与典籍不合者十余事　注衡集其畧曰易称宓牺氏王天下宓牺氏没神农氏作神农氏没黄帝尧舜氏作史迁独载五帝不记三皇今宜并录按不记三皇者书缺有间也世次不可得而详矣后小司马因之补作不知量也
　　至于编年月纪灾祥【至】建于光武之初　少帝非刘氏子不作吕后本纪则事无所系若作元后本纪则元始之时不当反退平帝不着于纪居摄之时政出自莽后不预焉可谓进退无所据也以更始之号建于光武之初今范氏用之然班氏律歴志固未尝没其实张之说盖出于班耳
　　马融传察淫侈之华誉【至】宗重渊之潜龙　此兼讽不当委政于舅族故颂奏而忤邓氏
　　蔡邕传六世祖勲【至】授以厌戎连率　歴官与蔡邕所作祖携碑不合此云平帝时碑作哀帝此云为郿令碑作邰长
　　骋驽骀于修路【至】髙受灭家之诛　伯喈晚为董氏所縻正与释诲之旨违反故范氏载之其文则东方曼倩子云之舆台也
　　邕乃自书册于碑　册当从水经注作丹
　　往来依太山羊氏　按羊祜为蔡邕外孙盖以防姻依之邕在司徒王允坐殊不意言之而叹　裴松之以为伯喈不应发叹于子师之坐此谢承妄记
　　黄琼传初琼随父在台阁【至】莫能抗夺　黄公练达守正亦非有过人才识病笃乃奏谏书又不能极言宦官不可擅权仅优于胡广而已
　　冀可比邓禹【至】同于霍光　冀遂可比邓禹同霍光乎此议虽不载可也
　　顺帝始以童弱反政【至】可为恨哉　必欲一一规仿前书弥见凡固东莱因其语遂谓东京人材莫盛于顺帝之时斯耳学也
　　荀爽传拜郞中对防陈便宜　对防无一语及外戚宦官岂不使谷子云胡卢九原哉
　　汉为火徳火生于木木盛于火故其徳为孝　以火徳为孝则孝非达礼丧制可以改易矣迂曲不通汉儒之蔽如此
　　王姬嫁齐使鲁主之不以天子之尊加于诸侯也　慈明之语比邵公于义长矣
　　及逢卒爽制服三年　为举主制服三年为君当如何又私諡其君父及诸名士此所谓君指太守令长言之悦又言尚主之制非古【至】违人不义　此即荀爽对策中语何事复采
　　陈寔传伦谓众人言曰【至】过则称已者也　如髙伦者亦真长者不以一掩
　　李固传　李之器识在杨震以上使清河得立可以致主文宣天不祚汉尔其驳议发荆兖豫四州兵援日南事在南蛮传中亦深悉边计
　　卢植传宜依古礼置诸子之官　诸子周礼夏官司马之属掌国子之倅
　　申宥回枉　囘屈也注训邪误
　　侯王之家【至】以防未然　侯王以减削赋税思乱如明之中叶以后宗藩无禄以给屡至哗诉此其徴也古今之变两汉二书中备矣
　　赵岐传今海内分崩【至】前后不絶　此亦汉室存亡之机若表能尽用岐言先迎天子未遽为魏也
　　着孟子章句　儒林传程曾作孟子章句在邠卿之前今曾书不传
　　皇甫规传及党事大起【至】耻不得豫　若皆坐党被锢谁与事君耻不得豫贤者之过
　　张奂传而召主簿于诸羌前　按水经注此主簿为张祁
　　段颎传朝廷知颎为郭闳所诬【至】称为长者　非颎之厚闳乃宦竖私人不敢言耳记事者当以其人其时裁之煎当乱边马援迁之三辅　按徙滇吾余种七千口于三辅者乃永平初马武事
　　陈蕃传帝得奏愈怒竟无所纳　蕃言不用天命去汉故桓帝下愚不移以为一时君子激切太过者是小人谐媚设淫词而比逆乱者耳
　　论彼非不能絜情志【至】数公之力也　天下一君四海一国虽异姓之臣既当鼎固当祸福共之竭力致死无所辞避事之不济则天也
　　王允传士孙瑞字君策【至】为乱兵所杀　瑞事亦见董卓传注中宜移之于此
　　党锢传李膺寻转蜀郡太守以母老乞不之官　按注所引谢承书则固之官矣
　　膺等颇引宦官子弟　颇引宦官子弟犹以智免何不于党祸未作稍济以寛宏使不致死于我乎无事则摧破其支党以立名有急则连引其子弟以脱免又安能服奄寺之心哉此牢修之狱发之自外朱并之章授之自内也
　　杜宻后宻去官还家【至】无所干及　不在其位不谋其政周甫非功曹督邮何事多所陈托侵预太守刑赏乎学季林者不失为刻鹄也
　　范滂投版弃官而去　注云版笏也按版非笏乃署其职官氏名于版持以上谒者也
　　张俭俭举劾覧及其母罪恶请诛之　苑康传云杀常侍侯覧母以宦官传参攷之不过追论覧母生时罪恶此云及者得其实
　　外黄令毛钦操兵到门【至】钦叹息而去　党锢者游侠之变其行有清浊而以意气相死则同归也
　　岑晊晊与牧劝瑨收捕泛等【至】终于江夏山中云　所杀至二百余人疾恶而伤于严酷矣况又遇赦乎又翟超之狱事由张俭成瑨之死祸起岑晊府朝被难不闻奔问与之同命而徒窜身自免揆之臣人之义亦有愧焉宜乎公孝见拒于伟节也
　　贾彪吾不西行大祸不解【至】于是咸服其裁正　伟节亦游侠之魁然能知轻重故可与权
　　郭太传性明知人好奬训士类　奬而不训则徒合虚誉何补于世然知人之明或不至则不可与言而强聒者有矣
　　窦武传武召侍御史河间刘儵【至】是为灵帝　刘儵未必贤智其所称何可信也
　　时武出宿归府　方举大事而反出宿归府可谓疎矣何进传诏使进弟河南尹苖出击之　苖朱氏子与皇后同母异父冐何氏五行传作后异父兄朱苗
　　前窦武欲诛内宠【至】而五营百官服畏中人故也　魏志注引九州春秋云但坐言语漏泄以五营士为兵故耳五营士生长京师服畏中人而窦氏反用其锋遂果叛走归黄门是以自取破灭事势分晓
　　袁绍劝进便于此决之【至】使捕案中官亲属　绍为司校尉假节击防当进未决直尽收中官付一狱吏可了此之不图而诈宣进教捕案亲族不亦不知要乎孔融传初女年七岁【至】遂尽杀之　井诛幼弱此司马懿灭七族之权舆也
