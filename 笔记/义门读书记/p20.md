<!-- { "loadSidebar": true } -->
　　文六年宣子于是乎始为国政【至】使行诸晋国以为常法　赵宣子之治晋可谓能矣然当襄公既殁遂不免于举棋不定之患复结秦晋数世搆兵之祸赵氏亦几灭其族吾于是而叹田文之论相虽圣人不能以易也十四年有星孛入于北斗周内史叔服曰不出七年宋齐晋之君皆将死乱　是时政在诸侯三国适皆伯主之后天变之大者非三国当之孰应其占哉
　　十八年公命与之邑曰今日必授季文子使司宼出诸竟曰今日必达　借莒仆以胁宣公文子之私也辞则严矣君方授之邑臣乃出诸竟于是始政在大夫宣元年公子遂如齐逆女　书公子遂者恶其杀嫡立庶以其国外市也曰先君之母弟也而所为若是哉夏季文子如齐纳赂以请防　纳赂不使遂而使行父行父为政遂与之共其功也且姜氏归我矣其无变矣晋人讨不用命者放胥甲父于卫　放胥甲而不问赵穿桃园之械兆矣侵崇无功宣子若为不闻也者所以深结穿之心也
　　又防诸侯于扈将为鲁讨齐皆取赂而还　天方授楚晋君又不君也而林父惟赂之求失伯宜矣是故邲之败犹罪之小者也取赂而崇二国弑君之贼使三纲沦而九法斁有王者作林父其服上刑哉
　　二年亡不越竟反不讨贼　亡不越境盖有待也不惟不讨贼而反俾贼逆新君盾之与于弑也其何所逃哉乃宦卿之适而为之田以为公族【至】晋于是有公族余子公行　无公族之实而徒滋他族以逼君六卿分晋始兆矣抑赵盾之谋多树党以自卫也【此说子癸亥所记后见朱子语类已云然】
　　正卿出走侧室在内犹能为变况公族成县余子公行皆强家乎
　　赵盾请以括为公族　盾以中军帅兼领公行则左右之士皆归掌握伏甲嗾獒无自发矣人知其不敢以贵加宗子而不知实据亲近之地以逼君也
　　四年襄公将去穆氏　欲去穆氏惩子公也
　　八年襄仲卒而绎　襄仲卒而犹绎逐东门之渐也盟吴越而还　吴越盟而庄王得以入陈郑围宋败晋诸戎和而悼公得以三驾争郑未有邉鄙多故可以图伯者也反而行之则夫差方败齐长晋而勾践已入吴矣
　　九年春王使来徴聘夏孟献子聘于周王以为有礼厚贿之　徴聘而厚贿其使明年之秋王人复报聘盖【自】晋襄既亡虽秉礼如鲁亦不复翌戴天子矣此孔子所以进桓文欤
　　十年公如齐奔丧　徳公之定其位故奔丧
　　诸侯之师戍郑　宋本无此六字
　　十一年晋却成子求成于众狄【至】遂服于晋　众狄服晋而潞与甲氏留吁之势孤矣中行范氏之武功成子之余泽也
　　故书曰楚子入陈纳公孙宁仪行父于陈　庄王入陈而县之固不可以令于诸侯乃闻申叔时之言遂并纳孔仪则亦未尽乎讨罪之道也夫宣滛于朝专戮直臣使国亡主灭者宜与徴舒比而诛之而乃使得返其国以从政何以惩恶而谢陈之宗社哉
　　十二年韩献子谓桓子曰彘子以偏师陷【至】师遂济厥为司马师律其所司也先縠专命厥不能请于林父以戮之乃明知必败而唯欲分其罪于羣帅趣之使济其误林父以败国殄民者岂不尤重于縠哉后世当国之臣由厥之邪谋求其恶有所分而祸独被于宗社者多矣呜呼悲夫
　　十四年楚子使申舟聘于齐曰无假道于宋亦使公子冯聘于晋不假道于郑　求诸侯而待以无礼其谁堪之郑之不杀冯力不赡也且邲之役欺晋而失大援故也孙叔其既亡乎楚庄之志盈矣
　　十五年使解如宋使无降楚曰晋师悉起将至矣晋既畏楚而弃宋又使解诈以误之无威而失信诸侯其谁不解体
　　十七年郤子至请伐齐　楚庄未死而遽谋报齐先睚眦之忿后社稷之忧却氏之无后于晋也宜哉
　　十八年公薨季文子言于朝曰使我杀适立庶以失大援者仲也夫　投防忌器故宣公薨而季文子乃敢逐东门氏










　　义门读书记卷九
　　钦定四库全书
　　义门读书记卷十
　　翰林院侍读学士何焯撰
　　左氏春秋
　　成元年为齐难故作邱甲　五伯衰而诸侯无所统壹强凌弱众暴寡患始及民矣书作邱甲伤天下之无伯也
　　锐司徒免乎　妇人内夫家何以反不问辟司徒【二年】不可则听客之所为　曰听客之所为是役也非惟国佐善辞齐之庙谟亦素定矣富弼以死争献纳二字于辽宰相反不难徇敌国之欲则如之何哉　国佐本以赂求成而晋人反为其正议所屈侮人者还自侮也其自为谋也则过矣【至】何劳锢焉　共王是时十二嵗耳而其语何明且尽也使复有若子文孙叔敖者辅之岂其有鄢陵之失哉　共王之言如此而子重子反杀巫臣之族而分其室致巫臣怨二子而谋害楚国不能禁之何哉盖明者必贵济之以断使汉昭帝能辨上书者之诈而不能去盖主上官桀则亦无救于国家之祸也已
　　三年以君之灵【至】所以报也　其为言也文而有礼忠而能力一句一字皆有义理次第
　　次及于事　文公之伯也先轸自下军佐为中军帅惟尚徳也灵公以后从政者不尚徳而以次及焉宜乎其不竞矣
　　此行也君为妇人之笑辱也寡君未之敢任　却克人臣也犹必报其一笑之辱今当两君相见而反其恶声以辱与国之君其能堪乎且又蔑己之君也至于锜而亡焉幸矣
　　六年说欲袭卫　卫有一卿一大夫同在行间而说乃欲袭之不惟弃信亦多见其不智矣
　　晋人谋去故綘　晋因梁山崩而惧故迁都以厌之七年吴伐郯郯成　通吴本欲以敝楚而中国先被其害矣伐郯者黄池之渐也
　　尔以谗慝贪惏事君　谗慝贪惏有一于此皆足以亡人之国况兼之乎是故楚任子重子反而失伯任子常无极而亡郢
　　十四年宣伯如齐逆女称族尊君命也侨如以夫人妇姜氏至自齐舍族尊夫人也　凡大夫有事于境外皆称族所以尊君命固不在此侨如以夫人妇姜氏至自齐非舍族也防上逆女之文也所以尊夫人亦不在此十五年防于戚讨曹成公也执而归诸京师　负刍杀太子而自立弑君之贼也晋侯率诸侯以讨之何患罪人之不得乃同盟于戚使得列于防而诱执之晋侯于是乎失政刑矣书晋侯咎其昧讨贼之义而惟逞一己之威福也
　　十六年其行速过险而不整　其行速魏武帝之追汉昭烈也过险而不整夏王之救东都也
　　六月晋楚遇于鄢陵　楚欲及东师之未至而战其行速故晋师方临郑而相遇
　　楚晨压晋军而陈【至】陈于军中而疏行首　邲之役楚乗晋之不备而晋溃晨压其军而陈亦掩其不备使之欲进不可争退必乱也邲之战中军下军皆溃栾书下军帅也楚人狃而易之其谋若曰如此书又不知所为也已成陈以当之楚先为夺气矣
　　文子执戈逐之　观后栾书怨却至则文子之逐宣子其识逺矣不在其位而露才已无补于国而咎怨及身可矣乎
　　楚子登巢车以望晋军　压垒故可望且彼此闻嚣声陈而不整军而不陈皆在目也
　　子以君免我请止乃死楚师薄于险　郑败而其君先遁楚人顾之遂莫有鬭心而退故薄于险而反为晋所乗也季梁有言偏败众乃擕矣
　　王曰天败楚也夫余不可以待乃宵遁　楚师犹未其败而王遽遁者二卿相恶子重因子反之醉与王俱遁以幸其败也王及令尹既遁而师有不胥溃者乎十八年孤始愿不及此【至】神之所福也　悼公初入其气象极似汉文帝朱子谓数语便有操有纵
　　齐为庆氏之难【至】使嗣国氏礼也　齐之有庆克犹鲁之有侨如也侨如搆季孟于晋有却犫为之主而鲁卒出而盟之齐则国佐被杀髙无咎鲍牵则且逐庆克虽死庆封反因以得政其右滛人也若是岂非鲁犹重礼教而齐风俗大壊不之耻耶
　　襄三年孟献子相公稽首　仲孙不能守周公之典以尊其君而稽首于大国又不能以礼拒大国之求而请属鄫以供命其不逮郑子产逺矣其平日之言行时合于道而谓之社稷臣则未也
　　与之礼食　礼食盖仪礼所谓公食大夫礼也
　　四年魏綘曰诸侯新服【至】无乃不可乎　晋方有事于中原而无终逺在东北若用师焉楚争陈郑鞭长不及也故姑事羁縻盖庄子一时之权计而后王防懦者乃用为口实何哉况戎先纳赂以请和亦与屈中国以事外夷者异矣
　　五年王使王叔陈生愬戎于晋【至】言王叔之贰于戎也晋新和诸戎将与楚争陈郑又无以谢王之愬故以贰于戎诬使人使王慙而自止且坚诸戎之心也
　　六年司武而梏于朝难以胜矣【至】亦逐子荡　胜字当读平声以为不胜任而逐之也亦逐子荡子罕之言谓亦宜逐也
　　九年吾闻之宋灾于是乎知有天道　晋侯所闻盖相传之言
　　姜曰亡是于周易　当以亡是絶句言无是理也我实不徳【至】何恃于郑　武子之言宏逺不迫犹有王臣气象
　　输积聚以贷　晋饥故各输其积以贷
　　十年晋荀偃士匄请伐偪阳而封宋向戍焉　防吴者欲分楚之力以争郑也乃无故而兴得已之役以徇中行偃范匄之请晋君亲在行间曾不以勤而无所为惧何哉盖悼公之为君也量有余而略不足以济之乗厉公之后于世臣大族欲以徳礼柔而服焉而不知过于寛假则上下之分不肃久将专命而无所忌威权日以下移矣
　　初子驷为田洫　子产为政田有封洫亦因子驷之故而修之
　　栾黡曰逃楚晋之耻也【至】我将独进　栾黡违帅先进而晋君不问棫林之役弃命先归以辱社稷彼固以为矣黡之汰悼公成之也
　　十一年郑人赂晋侯以师悝【至】女乐二八　晋楚争郑三驾乃定诸侯道敝悼公乃不深惟招擕懐逺之道茍焉私享其重赂是勤诸侯以黩货也至是而悼公之志荒矣
　　子教寡人和诸戎狄以正诸华　惟欲正诸华故和戎以壹其力而岂竭诸华之有以媚戎狄哉
　　十二年莒人伐我东鄙围台季武子救台遂入郓　莒围台武子乗其虚以入郓即围魏救赵之智也
　　十四年晋侯舍新军礼也【至】故舍之　晋侯之舍新军以二子之弱也非知其僣而革之也盖其入国之初修举废坠政令虽若可观而权之下移者不能复收之以归于上故限于世及之例宁废新军而不敢选于大夫之中举其贤者以使为卿至此则六卿之势一定而不可变矣观其嘉魏庄子之功赏以金石之乐而緜上之搜仅从新军以次佐下军而已亦不能如文公之用原轸也夫拨乱反治茍无非常之才其力固难以及逺也晋侯问卫故于中行献子【至】谋定卫也　孙林父甚善晋大夫而荀偃亲尝弑君者也其不欲伐卫固宜吾异乎悼公欲继文襄之烈身为盟主同姓之国有出其君者不以为己耻乃偷一时之安纳邪臣之说堕冠履之义身殁而公室遂卑有以开其渐矣
　　范宣子假羽毛于齐而弗归齐人始贰　楚之不能与晋争成于子卒之侵欲也而士匄复蹈之及为政而又重诸侯之币晋虽欲不失伯得乎
　　十六年以寡君之未禘祀　时晋亦僣用禘祀之礼十九年范宣子言于晋侯以其善于伐秦也　录子蟜伐秦之善所以彰栾黡先归之恶也于是士匄将逐盈矣
　　士子孔亦相亲也　士石经宋本皆作二
　　二十三年晋将嫁女于吴　晋侯内有四姬而已亦嫁女于吴其违禽兽不逺矣
　　初臧宣叔娶于铸【至】乃立臧为　臧纥以少凌长为臧氏后及欲成季孙之邪心废长立少遂失守宗祧岂非君以此始亦必以终乎
　　二十五年赵文子为政令薄诸侯之币而重其礼　范灭赵兴基于此矣
