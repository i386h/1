<!-- { "loadSidebar": true } -->
　　复逺遣斥观相径要欲图寿春权以为不可　以为不可者葢以此地南北襟喉虽得其地非十万之众不足屯守若魏倾国来争恐致利钝其后恪出新城欲卒此规又轻用大众图不以渐遂致师老民愁家族倾覆权疾困召恪宏及太常滕将军吕据侍中孙峻属以后事　注采呉书曰权寝疾云云按峻始保恪而后乃相图权势之难共如此
　　注诸法令有不便者条列以闻权辄听之　及权在时改纪此有逺见不当以成败论
　　防众于东兴更作大隄左右结山侠筑两城【至】振旅而归　筑两城所以致人也攻新城则致于人矣然此举虽胜已失之骤
　　注采汉晋春秋今敌政在私门外内猜隔【至】破之必矣诚有是形但亦当审已
　　恪乃著论谕众意　此论祖述武侯出散闗表
　　每览荆邯说公孙述以进取之图近见家叔父表陈与贼争竞之计未尝不喟然叹息也　元逊但知忠武频烦出师而不规其务农殖谷闭闗息民三年而后南征还师之后又蓄力一年乃屯汉中其明年始攻祁山耳恶有狃于一胜主少国疑羣情未一遽图轻举者乎是役也虽克新城归将不免而况违众玩冦弗戢自焚衅非马谡不请贬三等谢创夷之众塞同异之口乃更思兴作愈治威严虹绕鼍鸣身分族赤画虎类狗元逊之谓矣　荆邯语见后汉书公孙述传中
　　于是违众出军【至】驱略民人　若不过驱略民人曜武边界但选督将伺利而动足矣何必发二十万众耶今既大举又惑于诸将之言顿兵坚城之下是徒尔好大乃素无成算者也
　　滕传白日接賔客夜省文书或通晓不寐　注采呉书曰宠任弥髙接士愈下表奏书疏皆自经意不以委下按经意处即疏处也上相出征其门如市即异同之嫌专擅之咎将自此构矣与恪特未久故无败耳
　　孙琳传使光禄勲孟宗告庙废亮　孟宗恨于此无大节可纪与王祥皆一行而已
　　又壊浮屠祠斩道人　释子称僧到赤乌年此是其证笮融丹杨人意其所煽也
　　休既即位称草莽臣诣阙上书　刘宗周南渡时上书号草莽臣自是不观史书之失
　　王蕃传　永元传刘洪乾象歴依乾象法而制浑仪立论考度具载宋书天文志中此注失采
　　贺邵传　注呉书曰邵贺齐之孙景之子按景贺齐之弟邵乃从子非孙也呉书误
　　韦曜传时蔡頴亦在东宫性好博奕太子和以为无益命曜论之　此事已载和传似可省也
　　评必不得已元宜在先【至】庶几忠臣矣　莹言既不及覈冲又谓楼宜在先故评家为之折然邵亦以直废

　　义门读书记卷二十八
<子部,杂家类,杂考之属,义门读书记>
　　钦定四库全书
　　义门读书记卷二十九
　　翰林院侍读学士何焯撰
　　五代史
　　欧公作五代史亦多取小说盖蹈宋氏新唐书之弊虽五代事多阙轶然说家所记未必实录焉可悉取冯定逺云欧公文人又生于太平不知武事每叙战之际则使人思钜鹿垓下每壮夹寨之战不使左邱太史公执笔也然三矢告庙之际亦极笔也按欧公叙髙平之战独胜想周人犹有纪载可据沙陀不知金鐀石室为何事也史阙其文虽左邱司马亦如之何哉若凭臆编撰则违孔子其所不知之训正后代史家大失也五代史第一　薛居正书名曰五代史欧阳氏书名五代史记卷首去记字近刻之譌也
　　梁太祖纪上　注中数语是作本纪法
　　纪下开平元年渤海契丹使者来　逺夷使来系中国利害当书前此未通而始至者当书若泛使则见于附录可矣春秋以一经该二百四十年之事若后之为史者其事可以分见何必纷繁书于本纪中也
　　改枢宻院为崇政院太府卿敬翔为使　枢宻使唐本宦者为之温惩其祸故改为崇政院而首以敬翔为使由此相沿至宋遂与宰相埒号为两府
　　三年告谢于南郊　注不曰有事于南郊亦从其本语盖比南郊礼差简按是时亲郊必有赏赉不能嵗嵗行之故但告谢而已
　　干化二年六月疾革郢王友珪反　全忠弑昭宗于洛阳亦身如西京而有子祸
　　戊寅皇帝崩　注以不得其死故不书葬按为贼所葬故不书非为不得其死
　　末帝纪龙德三年五月庚申宣义军节度使王彦章为北面行营招讨使取德胜南城　下脱取德胜南城秋八月段凝为北面行营招讨使十八字按书取德胜南城见彦章方立功而反见罢梁主赏罚倒置所以速亡唐本纪上赐姓名李国昌　字德兴见墓碑
　　国昌子克用【至】克用乃杀大同军防御使段文楚　克用是国昌小男唐三朝见闻录谓之李九郎薛居正五代史克用杀段文楚事在僖宗干符三年者得之唐本纪下伶人奏百年歌　唐懿宗与郭淑妃思同昌公主不已乐工李可及作叹百年曲其声凄惋盖当时所尚非陆机所赋也
　　同光二年二月己巳朔有事于南郊　梁与唐郊天皆以春
　　左熊威军将赵晖妻一产三男子　注后世以此为善祥故于乱世书以见不然按乱世未尝无此可以见天心之仁爱而嗜杀之君悖德而失职也然注乃欧公本意
　　三年夏四月及皇后幸郭崇韬朱汉賔第　幸大臣第而书及皇后其失自见
　　夏四月丁亥朔皇帝崩　庄宗弑于门高而首恶则嗣源也为贼所葬故不书
　　明宗纪长兴元年契丹东丹王突欲来奔　注夷狄不可以礼义责故不曰叛于契丹按突欲恐兄弟不相容而出奔非外叛故不以叛书注误
　　废帝纪平山人也【至】明宗飬以为子　通鉴考异张昭于国初修唐废帝实录云废帝讳从珂明宗皇帝之元子也母曰贞宪皇后魏氏鎭州平山人中和末明宗徇地山东留戍平山得魏后帝以光啓元年正月二十三日生于外舍属赵人负盟用兵不息音问阻絶帝甫十嵗方得归宗薛史末帝讳从珂本姓王氏鎭州人也母魏氏以光啓元年生帝于平山景福中明宗为武皇骑将略地至平山遇魏氏虏之帝时年十余嵗明宗飬为己子刘恕取废帝录按张昭仕明宗为史官异代修废帝录无所讳避而不言飬子事似可信然李克用光啓以前未尝徇地山东又从珂若果是明宗子必不舍之而立从荣从珂亦当不服今从薛史附识以广异闻清防三年十一月丁酉契丹立晋　卫人立晋则其名也此殊不成文
　　晋髙祖纪天福三年冬十月戊寅契丹使中书令韩颎来奉册曰英武明义帝　梁唐皆郊见后受尊号石晋则以契丹为天矣
　　五年春正月丁卯朔德音除公私债　容斋随笔天福六年八月赦云私下债负取利及一倍者并放则此所除者想与之同世方尚武四民失业称贷之际必有不能堪命者故不得已而屡下蠲除之令也
　　出帝纪八年十二月契丹于越使令骨支来　石晋为契丹所册立故其于越皆得遣使
　　开运三年河决鱼池【至】河决原武　晋之事势至此即非德光不去亦必亡矣
　　张彦泽犯京师杀开封尹桑惟翰契丹灭晋　书杀桑惟翰于契丹灭晋之上所以深着起事不正为后世戒前于唐废帝纪书立晋此书契丹灭晋以此始亦以
　　此终二语相为呼应
　　汉髙祖纪四年磁州贼首梁晖取相州来归　注变降曰来归是时天下无主与乎叛于彼而来于此者异矣按来归者内外之辞
　　隐帝纪干祐二年　注帝名承祐年名干祐莫大之失本纪无讥按承天之祜礼运语也隐帝名当是祜字五代虽不知礼何至并此昧之祐字传冩误耳
　　周世宗纪六年夏四月辛丑取益津闗以为覇州癸卯取瓦桥闗以为雄州　注世宗下三闗瓦桥益津以建州乃见淤口闗上置寨故旧史实录皆阙不书遂不见其取时日今信安军是也按宋信安军亦今覇州地晁说之嵩山集云周以数千之师伐契丹不血而取益津闗继取瓦桥又继取髙阳闗与无党此注不同考之辽史穆宗纪亦曰周防益津瓦桥淤口三闗故小学绀珠采此注
　　论可谓乱世也欤【至】诚非史氏之所及也　公之意盖谓乱极当治赖世宗之挺生也然周以子弱宋因其资故隐跃以致意而不敢尽言焉公之论有出于薛氏旧史之表者故于末复略为辨正其失评也
　　梁家人广王全昱传而陈俗好滛祠左道　陈俗巫风至五代未革
　　唐家人太祖子传如不幸物故者　预言物故则示意杀之矣
　　庄宗刘皇后传是时大雪【至】乃投水而死　曾巩政要策云初太宗尝问唐庄宗享国不久何也飞龙使李重进对曰庄宗好畋而将士骄纵姑息每出近郊卫士必控马首曰儿郎辈寒必望勅赐庄宗即随所欲给之如此非一末年之祸盖令不行而赏赉无节也太宗抚手叹曰二十年夹河争取天下而不能以军法约束此辈纵其无厌之求诚为儿戏我今飬士卒诚不恡爵赏但犯法者惟有剑耳当合此所载并为世监不恤而怨姑息而骄皆足以召乱也　魏博效节军虽数赐予而骄纵无厌常懐怨望刼赵在礼入魏事详房知温传中当参观
　　晋家人传论　此论有为言之稍于史体为烦
　　周家人传太祖圣穆皇后柴氏邢州尧山人也　谈丛云家人传后邢州龙冈人世宗纪为尧山人则此作尧山者其后人所改耶
　　梁臣杨师厚王景仁贺瓌王檀王防裕谢彦章传　此卷始以师厚见梁所由失河北将折而入于晋终以彦章则莫能复为之御敌而因以速亡也
　　唐臣郭崇韬安重诲传　二人皆任枢宻使其生平得失已具论防于传中而官失其职则当代之所沿也故独为说以究切之重诲传撮叙颇似论体
　　周德威传德威佯走【至】奋挝击之　事与擒陈野义同而叙致尤生动
　　符存审传使梁军知吾利于速战【至】可以取胜　存审此谋可谓识变
　　孔谦传遂罢租庸使额分盐鐡度支戸部为三司　三司始此
　　李仁矩毛璋传　二传何必立
　　康思立传　亦可不立
　　康思诚传论　此因太祖由殿前防检代周惧其以此始终故防言之
　　何瓒传　此传可不立
　　晋臣景延广传延广所进器服鞍马茶牀椅榻　椅字始见于此
　　汉臣苏逢吉传　观苏史杨王所由速及而汉祚之促亦可以推而见矣
　　杨邠传知史传有用乃课吏传冩　其用王文伯之言邪
　　死事张源德传源德既坚守【至】得赦而后释之　通鉴考异庄宗实录贼将张源德固守贝州既闻河北皆平而有翻然之志询谋于众群贼皆河南人惧其归罪不从因杀源德欧阳史云云按源德若以不降而死其众当即降于晋岂得犹拒守与晋要约而后出哉
　　孙晟传收晟下狱及其从者二百余人皆杀之　杀行人已非况其从者二百余人乎宜乎世宗之不永也唐六臣传论　范吕相攻庙堂始有朋党之论公盖借此以发其呼愤故意味终不亲切如论宦者亦当载之于唐书若五代史只言世主与唐时宦者之祸耳目相接而复信用之为可愚也　张文潜与大苏书云六人者为唐大臣挈国而输之贼北面而事之为史者曰汝无臣梁之理从而正其罪何所不可但其书谓之五代史记而中有一卷忽谓之唐唐非五代也标卷为唐于史之名似不顺耳虽不云尔尚可以贬辱也班固书有后汉事范晔书亦有前汉事耒以谓若因及之虽上越数代犹为无害但立名标卷事似难行按此论颇当唯宋史书周三臣则得阐幽之道又当通其例之变也宦者传论夫女色之惑【至】捽而去之可也　如武氏既得志髙宗欲与宰相谋废之而不可得矣其能捽而去之哉凡议论彼此抑扬处极须斟酌也
