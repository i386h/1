<!-- { "loadSidebar": true } -->
　　以新为心后又改心为信　此古音信与新同之证予以二月建寅之节行廵狩之礼【至】行廵狩之礼　莽至明堂犹横摉五日况肯出行万里耶皆虚为此文以示坠典无所不举又借臣下之言辍行仍言天凤七年当出上下相防益彰奸伪而乃有愚蔽之甚私喜其术者此南北五代所以多故也
　　州长各一人　州长凖周官与前州牧凖虞书者不同刘奉世以为衍州字者误也故下文亦称六州
　　诚恐一旦不保中室　中室即前王路堂后閤更衣中室也时临出在外第故云不保中室旧说则李竒犹近之
　　夫三皇象春五帝象夏三王象秋五伯象冬　四语盖古有是言而莽引之不谓宋人复从而祖述不已也更始将军史谌将度渭桥皆散走谌空还　史谌其后妻之父故莽信而使将不明其能战与否也
　　时莽绀袀服　袀是戎服与均同杜预云戎事上下同服按地皇元年莽令郎从官皆衣绛当嫌汉家尚赤故其服独止为绀也
　　叙传楚人谓虎班其子以为号　师古曰子文之子鬭班亦为楚令尹按春秋传作般与班同非杀令尹子元之申公鬬班也
　　沈湎于酒微子所以告去也式号式謼大雅所以流连也　沈二语对引满举白式号二语对谈笑大噱庆未得其云已　师古注庆发语辞又云人之余庆资以积善三行之内前后异解
　　若彭而偕老兮诉来哲以通情　谓死而不朽不啻彭老之夀可以俟百世后之人也注非
　　宾戏　此文更简十之三使不徒以词胜则起人意矣时闇而久章者君子之真也　此本礼记中庸篇闇然而日章也注非
　　述髙纪罔漏于楚　谓陈胜项梁首难遂竝起亡秦也师古注谓髙祖漏楚之罔迂谬甚矣
　　项氏畔换　注中孟说是
　　述惠纪髙后纪罔顾天显　谓杀三赵王及燕王也述元纪优繇亮直　师古曰亮直谓朱云也按朱云事在成帝时注误
　　述成纪孝成煌煌【至】如圭如璋　徒称其仪貎则爽徳可知也
　　述沟洫志商竭周移【至】北亡八支　此叙独谓九河之亡在秦汉之间其说近之
　　述郦陆朱娄叔孙传礼义是创　义疑作仪
　　述景十三王传承文之庆　长沙之后光武中兴中山之后昭烈分鼎皆文之庆也
　　述赵充国辛庆忌传营平皤皤立功立论　言其言并可为万古法也
　　述魏相丙吉传天诱其衷庆流苖裔　言吉之保全宣帝天啓之也
　　述盖诸葛刘郑母将孙何传寳曲定陵竝有立志　有立志谓不挠于钟廷尉钟威不入关卒收之非若寳之言及杜穉季而气索也
　　述萧望之传见踬石许　见踬于石显史高耳许字乃不经校勘之过或本史字传写讹
　　述宣元六王传楚孝恶疾　冯昭仪传注中言平帝幼被眚病不谓楚王嚣也注非
　　昭而不穆　谓哀平皆后成帝不相传世
　　述西域传总督城郭　总督二字本此故前代惟边境乃称之

　　义门读书记卷二十
<子部,杂家类,杂考之属,义门读书记>
　　钦定四库全书
　　义门读书记卷二十一
　　翰林院侍读学士何焯撰
　　后汉书
　　光武帝纪且王莽败亡已兆天下方乱遂与定谋　若败亡未兆而先之则徒为刘信翟义矣
　　十月与李通从弟轶等起于宛　起宛书月
　　更始元年正月甲子朔汉军复与甄阜梁邱赐战于沘水西大破之斩阜赐　光武纪中大书更始元年缘莽旣破灭光武又未建号不书更始事无所系故也　阜赐死汉帝立莽乃惧故皆书日
　　初光武为舂陵侯家讼逋租于尤　注所引东观记壬寅前书作乙未朱福即朱祜
　　光武笑而起　诸将无识不穷迫争之无益也故笑而起
　　寻邑自以为功在漏刻意气甚逸　以骄惰当必死六月己卯　昆阳一战光武王业所基书日
　　寻邑亦遣兵数千合战光武奔之　偏败众擕故急奔之
　　九月庚戌三辅豪杰共诛王莽　莽诛乃复汉所始书日
　　十月持节北度河　北度河书月
　　二年郞遣将倪宏刘奉率数万人救钜鹿光武迎战于南防　通典唐钜鹿汉南防地汉钜鹿县今平鄕也五月甲辰防其城诛王郞　诛王郞则河北定光武始有土书日
　　自是始贰于更始　更始仓卒所立才下政乱不可辅也贰于更始乃可光复髙祖之业此为审轻重是非梁王刘永擅命睢阳【至】悉破降之　此皆圣公所不能办者光武取天下于羣盗之手故先撮聚之
　　敇令各归营勒兵【至】由是皆服　令其归营勒兵即以轻骑按行制御在我不暇别生他谋故但感其推诚而在光武仍非以危地自试也
　　使呉汉岑彭袭杀谢躬于邺【至】光武亦令冯异守孟津以拒之　杀谢躬后与更始遂絶旣定河北又得铜马之众可以自树无所瞻顾也
　　建武元年立前孺子刘婴为天子更始遣丞相李松击斩之　当时可假以为名者惟婴而更始为之驱除于是诸将议上尊号　旣与更始之兵相攻破斩其将不建大号则名不正矣于是二字缘上事为文下文云今此谁贼而驰骛击之乎谓不即尊位则与羣贼无异何以名其为贼而击之也
　　光武于是命有司设坛塲于鄗南千秋亭五成陌　鄗莽曰禾成亭当时即位于此盖亦取与光武名相应也六月己未即皇帝位　即位书日
　　以野王令王梁为大司空　以防文超拜此蹈王莽之谬髙祖必不为也　按梁居位八月而免然中兴之初举错岂可不愼于始哉景丹传云世祖即位以防文用平狄将军孙咸行大司马众咸不悦咸以未真拜故不见于纪
　　梁本彭宠所遣以无功居三公而宠亦觖望卒至于反以前髙密令卓茂为太傅　按茂本传注云今洛州宻县则是左传所谓新宻此云髙宻者误衍髙字而注因以误耳亭林亦云
　　冬十月癸丑车驾入洛阳　入洛阳书日
　　二年惟诸将业逺功大【至】日慎一日　惩更始诸将放纵故首以此告之
　　大破五校于羛阳　注云羛阳聚名属魏郡又引杜预注左传卒于戏阳句云内黄县北有戏阳城戏与羛同按说文墨翟书义从弗魏郡有羛阳鄕读若锜则羛与戏不同
　　六年诏曰顷者师旅未解【至】三十税一如旧制　观此诏光武所以能削平盗贼不忧转漕者以军士屯田韩浩枣袛袭用其智耳
　　七年诏曰今国有众军【至】令复还民伍　此制一罢则兵农遂分不可合一有养军之患矣　按翟义诛王莽以九月都试日勒东郡车骑材官士起光武初与李通定谋期以材官都试骑士日刼前队大夫及属正号令大众其罢此制盖恐州郡各有兵众复将因以为资所谓惩噎废食者也
　　十一年初防州牧自还奏事　天下始平务在休息故并自还奏事亦防之也
　　十二年威虏将军冯峻防江州　冯骏与峻前后互异十三年诏曰长沙王兴【至】茂为单父侯　注云以其服属旣疏不当袭爵为王非也以人臣受封不加王爵故改封公侯耳下文降赵王良为赵公可谓服属疎乎真定王名得与徳前后互异
　　行大司空马成罢　行大司空按如下刘隆行大司马例当有事字然陈承祚三国志中皆作行某不着事字其外戚恩泽封者四十五人　中兴之始以外戚恩泽封者即有四十五人所以复有窦梁之横
　　十四年是岁会稽大疫　古今注以为十三年
　　十六年遣使者下郡国听羣盗自相紏擿【至】邑门不闭盗贼始起用此法可以即时解散田况之谋则施之
　　旣久且盛者也
　　二十三年春正月南郡蛮叛遣武威将军刘尚讨破之徙其种人于江夏　徙蛮与徙羌同幸无变耳其原则自武帝徙瓯越于江淮之间始也
　　遣使诣河西内附　宣帝时置西河北地属国以处匈奴降者故诣西河内附
　　二十六年春正月诏有司増百官奉　边鄙获安经费益省故增奉劝亷则内治亦加修矣
　　使后世之人不知其处　因不知其处一言愚者遂为疑
　　遣中郞将段郴授南单于玺绶令入居云中　自郡县之后裔夏不相谋此又为易代之楇始
　　二十八年夏六月丁卯沛太后郭氏薨　此缘下捕王侯賔客书废后薨例不见于纪也
　　诏死罪系囚皆一切募下蚕室其女子宫　民少故通以肉刑之意
　　中元元年迁吕太后庙主于园四时上祭　此但黜其配食未尝贬其尊号也
　　明帝纪永平三年是岁起北宫及诸官府　光武时止起南宫前殿至是始起北宫及诸官府去建武十四年又二十四年其不轻用民力如此
　　八年初置度辽将军　前书昭纪元鳯三年以中郞将范明友为度辽将军此注与南匈奴传注中皆误作武帝
　　十八年北匈奴及车师后王围戊己校尉耿防　己字衍时闗宠为己校尉下章帝纪同
　　章帝纪建初七年因渉郡界【至】动务省约　帝虽动务省约然廵幸亦太频烦矣
　　元和二年又诏三公曰方春生养【至】称朕意焉　此等诏令不减文景
　　加赐河南女子百戸牛酒　注姚察云女子谓赐爵者之妻臣贤按此女子百戸若是戸头之妻不得更称为戸此谓女戸头即今之女戸也天下称庆恩当普洽所以男戸赐爵女子赐牛酒按以女子百戸为女戸说似近理然考之前书凡赐爵而更赐牛酒者则有女子百戸之文其但赐牛酒者则或书赐民百戸牛酒或书吏民五十戸牛酒明女子百戸为赐爵者之妻非女戸矣惟此诏女子百戸上有经曰无侮鳏寡惠此防独加赐河南女子云云则或当如章怀之说也诏文有河南字亦不得普洽天下但赐河南尹所属县女子耳
　　三年其婴儿无父母亲属及有子不能养食者廪给如律　当合二年春产子复三岁姙身赐胎养谷事观之周礼大司徒之职以保息六养万民一曰慈幼注曰产子三人与之母二人与之饩十四以下不从征此盖王政之最急者也　汉律本有此条今举行之盖缘俗吏视为不急中失坠耳无父母亲族所谓养孤子也有子不能养食者如后世收育婴儿雇人哺之汉代官为廪给则不必通都大邑始有好义者为之无弃子不举之事矣贾彪为新息长按妇人杀子者盖当桓帝时此政已废桓帝采女无数卒以无后宜哉
　　章和元年月氏国遣使献扶防师子　西域传月氏作安息扶防作符防意其与下卷和纪章和二年所书本为一事两纪中复出致误耳
　　和帝纪孝和皇帝讳肈　注伏侯古今注曰肇之字曰始肇音兆臣贤案许慎说文肇音火可反上讳也按今徐鼎臣所校定说文直去火可之音又无一语证明后此字书亦遂仍之恐昧多闻阙疑之意也
　　永元二年复置西河上郡属国都尉官　注十三州志曰典属国武帝置掌纳匈奴降者也哀帝省并大鸿胪故今复置之按光武纪建武六年罢郡国都尉官故属国都尉亦省此复置之与典属国何与
　　四年窦宪潜图弑逆【至】到皆自杀　和帝诛窦宪时年十四其防可比昭帝之明亦得清河王庆为助时庆年长于帝一岁
　　安帝纪恭宗孝安皇帝　按和帝旣不冠以穆宗此纪恭宗二字为衍又祭祀志云安帝以谗害大臣废太子及崩无上宗之奏后以自建武以来无毁者故遂常祭因以其陵号称恭宗故此纪仍前史庙曰恭宗之文未及刋削然独无尊字尤与以前诸纪迥异明是不知者谬加也
　　引拜帝为长安侯　宣帝先封阳武侯然后即位此汉家故事也
　　不以父命辞王父命　不以父命辞者引传文见不必受命于庆也
　　其以枯为孝和皇帝嗣奉承祖宗　嗣和帝不嗣殇帝从殇礼也
