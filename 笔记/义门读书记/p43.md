<!-- { "loadSidebar": true } -->
　　郑康成传康成入吾室操吾矛以伐我乎　康成始通公羊故邵公以为入室操矛厥后范之注谷梁徴圣经而诘众传不主一师之说以康成为法也
　　郑兴传子众众谓松曰太子储君【至】藩王不宜私通賔客　伏波之论王肃仲师之辞梁松此出入藩邸者之龟鉴也
　　陈元传夫至音不合众听【至】固其宜也　何不据经传短长核而论之一篇之中浮词数见此东京之文所以即于敝也
　　及亡新王莽【至】身为世戮　借亡新指陈故显著易入张霸传永元中为防稽太守【至】道路但闻诵声　顺帝始析呉防此在和帝永元中乃吾郡之文翁也惜视事止于三歳耳
　　桓荣传子郁侍中窦宪自以外戚之重欲令少主颇渉经学上疏皇太后　宪葢知郁不为已患故荐之授经禁中非徳举也以宪传参观此疏可削
　　孝昭皇帝八歳即位【至】平成圣徳　前书胜授上官太后尚书非若蔡义韦贤进授昭帝诗也
　　丁鸿传凡口率之科宜有阶品【至】三歳一人　今之分南北卷取士者其不闻此议乎
　　法雄传初平中卒官　自安帝永初三年己酉至献帝初平元年庚午八十余年当是元初之误
　　冯缇传愿请中常侍一人监军财费　绲计虽一时权巧中人监军之祸始此矣是故事当思其所敝
　　度尚传尙勅令秣马蓐食明旦径赴贼屯　乗敌用我之锐
　　悉移深林逺薮椎髻鸟语之人置于县下　此即所谓山越也
　　杨琁传琁乃特制马车数十乗【至】羣盗波骇破散　即火牛之余智用车则即可依以自蔽鼔灰则不测人数车驰矢疾贼无节制遂骇乱奔溃也　排与韛义同韦嚢可鼓其气者也
　　论若夫数将者并宣力勤虑【至】肤受之言互及　张宗同传无乃不类
　　刘般传般对以常平仓外有利民之名【至】置之不便若奉行非人增价无实则先以和籴病民矣
　　恺今恺景仰前修　景仰之误始此贾景伯经师也岂范氏妄窜耶
　　赵咨传陈大夫设参门之木　陈大夫事未详门疑作同檀弓篇云陈干昔寝疾属其子曰必大为我棺使吾二婢子夹我陈干昔死其子曰以殉葬非礼也况又同棺乎弗果杀此所谓参同者欤
　　班彪传义进项羽陈渉而黜淮南衡山　淮南衡山之不为世家与淮阴黥彭同例
　　入则太颠闳夭南宫括散宜生　太颠四人至成王时犹在乎
　　固固又撰功臣平林新市公孙述事作列传载记二十八篇　晋书中载记本此
　　虽屈伸无常所因时异【至】为策近长　固议似得大体然于边计不如勿报其使如其献见厚赐以遣之可也此于忠信礼义何所亏缺招未臣之北虏擕保塞之南庭不亦徒为好大无补实效乎观文帝屡与匈奴和亲而侵盗不已亦非缘此可保后日强盛无风尘之警耳固又作典引篇述叙汉徳　此文靡而不实比之两都之作尤为无益
　　靡号师矢敦奋防之容　敦本诗敦商之旅
　　论而不叙杀身成仁之为美　不叙杀身成仁此概言之注家误引游侠传叙非叔骏读汉书不详也
　　钟离意传县人防广为父报讐系狱【至】果还入狱　广为父报讐哭母不食孝义之人必不怯死逺窜自可遣也　陈升平之世难以急化宜少寛假　此非不急濶谭更事乃知之
　　宋均传至于苛察之人【至】所由而作　若贪汚放纵则灾害流亡亦立致矣此因戒苛察奬宏厚而词有偏激耳
　　寒朗传弃之荆棘【至】遂收养之　天生伯竒以扶持汉室之元气故弃之数日犹尙气息也
　　臣见考囚在事者咸共言妖恶太过【至】无敢牾陛下者明初胡蓝之狱若得一寒朗岂至滥刑若此
　　光武十王传沛献王辅鲤怨刘盆子害其父因辅结客报杀盆子兄故式侯防　刘恭竭忠于更始为之报杀谢□鲤因盆子迁怒所谓刑戮之民也
　　楚王英英遣郞中令奉黄缣白纨三十匹诣国相【至】英至丹杨自杀　赎死得死妖由人兴也袁宏所记遣使天竺之事出于牟子皆缘此诏附会
　　广陵思王荆而兄弟至有束缚入牢狱者　入狱为沛王辅
　　及至年老逺斥居边　居边谓中山太后注云封之于鲁非
　　今天下争欲思刻贼王以求功　宋本句下有宁有量耶若归并二国之众可聚百万君王为之主鼓行无前功二十五字功字接下文易于太山破鸡子
　　今年轩辕星有白气【至】轩辕女主之位　轩辕之语将置太后于何地荆之悖逆至此
　　赞　此赞有法度本班史景十三王传序东平之贤不先东海逊国事尤大不得以临江河间比也
　　中山临淮无闻夭丧　谓中山无闻临淮夭丧耳注谓二王早终名闻未著者非也中山王焉立五十二年至和帝时薨可谓早终乎
　　朱晖传南阳宛人也　注东观记曰其先宋微子之后也以国氏姓周衰诸侯灭宋犇砀易姓为朱后徙于宛也按蔡邕朱公叔鼎铭云微子啓生公子朱其孙氏焉与东观记微异
　　及当幸长安欲严宿卫故以晖为卫士令　晖进止必以礼故可以严宿卫
　　其诸报怨以义犯率皆为求其理多得生济　惟义者为求其理斯不伤孝子之心又塞奸宄之源矣
　　谷所以贵由钱贱故也可尽封钱一取布帛为租　布帛为租谷价仍无由平林诚妄言
　　黄髪无愆诏书过耳　章帝赖晖言不复施行均输煮盐之事所以得全为东京令主
　　穆自和熹太后以女主称制【至】通命两宫　母后临朝不独权归外戚阉寺窃柄亦由此起
　　何敞传六世祖比干学尙书于晁错　晁错不闻教授少卿从学之说恐未信核
　　汤持法深而比干务仁恕数与汤争　与张汤争之说恐未信核不如家传为近
　　张敏传春秋之义子不报讐非子也【至】非所以导在丑不争之义　论复讐者此为正平然必参观韩愈之论乃精宻无憾
　　胡广传窃见诏书以立后事大【至】定立为皇后　定立梁后本之广所以优游建和之际无所猜也
　　六竒之防【至】亦在弱冠　不究是非之实以立中制徒摭异事相排而已
　　袁安传初安父没【至】故累世隆盛焉　后一卷载呉雄诸人事卓然不惑此传中不刋削三书生指葬地事自相违反
　　张酺传帝先备弟子之仪使酺讲尙书一篇然后修君臣之礼　较之明帝之事桓荣尤足耸易吏民观听其于劝学不亦至乎
　　常来候酺　候字殊乖义理
　　郭躬传躬少传父业讲授徒众常数百人　律亦讲授故汉之吏治精自明法之科罢此风衰矣
　　论若乃推己以议物舍状以贪情　二句因郭躬之事又推言之以终上用恕之意注以亡命得减为探情非文义矣
　　陈宠传犹用汉家祖腊　祖腊者犹言先祖相承所用之腊祖非祭名注误
　　夫冬至之节【至】夏以为春　先儒取此以辨春秋家谓孔子以夏时冠周月之诬
　　月令曰孟冬之月趣狱刑无留罪　观下文大刑毕在立冬则孟冬者写书之人误耳当作季秋
　　又孟冬之月身欲宁事欲静　此孟字又唐以后人因上文而误当作仲
　　忠母子兄弟相代死听赦所代者　听相代而赦所代应劭驳之
　　论然其听狂易杀人开父子兄弟得相代死斯大谬矣狂易杀人得减重论为其非故也此不当驳议
　　班超传平陵人徐干素与超同志　干字伯张善章草书事详张怀瓘书防疑出于决录也
　　忠说康居王借兵还据损中　注损本或作桢未知孰是按通鉴注按西域传灵帝建寜三年凉州刺史孟陀遣兵讨疏勒攻桢中城桢中是也
　　明年下诏曰【至】邑千戸　此诏有武宣风骨
　　破白山　永平十六年窦固破呼衍王于天山即白山也　而超妹同郡曹寿妻昭亦上书请超【至】触犯忌讳此书元气淋漓西京亦不多得
　　勇朗遂得免诛勇以后期徴下狱免　张朗因勇之成先期邀功免诛为幸而勇反以后期得罪不酬平定西域之劳顺帝赏罚乖谬若此
　　论班超梁慬奋西域之畧　梁慬有战功无将畧非仲升之伦其在西域尙不及宜僚也
　　翟酺传捐玉堂之盛　此人臣不可称玉堂之证上言孝文皇帝始置五经博士　注文帝之时未遑庠序之事酺之此言不知何据按刘歆移太常博士云汉兴至孝文皇帝天下众书往往颇出广立学官为置博士子超之言即以子骏为据可也
　　应奉传追愍屈原【至】数十万言　朱子注楚词亦本于此
　　霍谞传是时大将军梁冀贵戚秉权【至】陈闻罪失　谞勲皆内职故冀不能加害
　　爰延传时太史令上言客星经帝座　光武之于严光桓帝之于邓万皆动天象此刘葛所谓兴隆倾頽之判也
　　王符传述赦篇古者唯始受命之君【至】放纵天贼也然则毎一君立必下赦者谬矣
　　仲长统传理乱篇　慷慨激昻挟有悍气此为乱世之文　其论存亡迭代晋武志怠于平呉遂贻永嘉之祸皆如烛照
　　损益篇彼君子居位为士民之长【至】是设机置穽以待天下之君子也　此为崔毛之徒言之然有猷有为必兼有守所以取人也既富方谷所以恤下也凖之于经乃不偏矣拘絜注谓即隐逸之人误
　　论　文辞拙滞但见其愦愦不了









　　义门读书记卷二十二
<子部,杂家类,杂考之属,义门读书记>
　　钦定四库全书
　　义门读书记卷二十三
　　翰林院侍读学士何焯撰
　　后汉书
　　明八王传乐成靖王党和帝立崇兄修侯廵为乐成王注修县及条县皆属勃海条字或作修按修读为条非
　　有两县注误也
　　李恂传防鸿卒【至】持丧三年　送鸿丧可也留起坟持丧三年不又过乎
　　陈禅传故诗云以雅以南韎任朱离　注毛诗无韎任朱离之文盖见齐鲁之诗也今亡按以雅以南之下盖有脱文今独存四字耳非韎任朱离齐鲁别有此句厐参陈龟传　二传特多长语所载文皆当痛削也桥元传七世祖仁【至】成帝时为大鸿胪　前书百官公卿表无仁名
　　崔骃传　此传大抵本安平之谱牒殊过于烦冗上有老母【至】遂称疾去　欲洁已而不危所生仰药可也否则称笃疾可也胡为受伪命哉篆尝劝其友孔子建仕莽逡廵称疾特见莽将败巧于脱免非真明于义者
　　着周易林六十四篇　即今所传之易林否更考之又许峻亦着易林见方术传
　　骃拟雄解嘲作达防以答焉　此文无一语摅写胸臆脱椠而已写载真为无识
　　帝曰公爱班固而忽崔骃此叶公之好龙也　帝其叶公乎达旨一篇尙不足为賔戏之舆台况固自有一代著述耶
　　宪以重戚出内诏命骃献书诫之曰【至】庆流无穷矣崔琦外戚箴逺不逮此篇
　　寔论当世便事数十条名曰政论　此文华而不实虽意在救弊然殊不若王符谓不当数赦赎者为得其要且桓灵以后非失之寛失在寛纵权戚奸阉严于清流耳今不讨究用法之谬但劝其纠之以猛积衰之后重以威虐徒促祚速祸而已【见东莱先生论与鄙趣同】量力度徳以上宜大加删剪　以此言之文帝乃重刑非轻之也以严致平非以寛致平也　此又曲为之说以申己意以下则纵横之士遗唾也　历位边郡而愈贫薄【至】无以殡殓观寔以歴边郡而贫薄见称则由来边吏多贪此国事所以易败也
　　公卿州郡【至】别自通达　因常侍阿保别自通达者公卿也故灵纪云私令左右卖公卿若州县至黄绶则公卖不讳贫者到官倍输方有左驺四出督收所负矣民安得不困穷黄巾安得不三十六方同日反乎
