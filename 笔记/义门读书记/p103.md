<!-- { "loadSidebar": true } -->
　　隂壑生虚籁　初夜
　　月林散清影　月升
　　天阙象纬逼二句　指宿　天阙谓伊阙也注改闚字死对无味境之竒在龙门游宿在寺中四句写龙门以寺起结界画轻重自见　龙门是最高处却从下方众壑衬起林开而象纬入牖籁发而衣裳觉冷四句中次第相生恰又偪出觉字晨字
　　望岳　首尾实中四句虚
　　岱宗夫如何　岳字倒起夫如何三字尽望之神理夫如何三字几不成语然非三字无以成下句有数百里之气象若上句俱雄丽则一李长吉耳赵闲闲记前辈论诗语
　　齐鲁青未了　望字
　　造化钟神秀二句　指岳
　　荡胸生曽云二句　是第二层望
　　防当凌絶顶　反醒望字
　　一覧众山小　収岳　句出法言
　　陪李北海宴歴下亭　天寳初邕为汲郡北海二太守东藩驻皂葢　驻字直贯注落日句
　　济南名士多　邑人在坐
　　交流空涌波　言水波涌起在空中也
　　落日将如何　起难重过
　　从公难重过　陪字
　　登歴下古城员外新亭【同李邕作】圆荷想自昔　当指东湖故事记酉阳杂俎有之更考
　　芳宴此时具二句　闗锁上下
　　不阻蓬荜兴　同字
　　元都坛歌　开长吉
　　青石漠漠常风寒　萧爽
　　铁鏁高不可攀二句　子午道从杜陵抵终南公夲杜陵人而故人长往遂高不可攀故叹羡其独能致身福地也
　　今夕行　今之输后之赢者也进者乃退退者真进笑者无逺见耳只説半面有味
　　邂逅岂即非良图　良图即在输处
　　兵车行　咸阳桥即中渭桥此诗自为河陇用兵而作或谓刺南诏之师非也
　　尘埃不见咸阳桥　此不见虚字实用后二不见实字虚用作章法映带
　　行人但云防行频　但云藏下申恨一层目前一层意中也
　　边亭流血成海水　血流入青海故称海水也
　　君不见汉家山东二百州　君指过者　言山东二百州已包天下矣
　　千村万落成荆　起索租借秦人以包天下
　　况复秦兵耐苦战二句　曲折穿漏不直亦有宾主借秦人口中带出以所见者包举所不及见者也长者虽有问　重唤过者作一顿挫　虽字与上但字暗相呼应虽有问当云虽无问易一字即怨而不怒也役夫敢申恨　敢之为言不敢也
　　信知生男恶四语　廻顾爷娘送哭中间健妇句仍不漏妻子
　　君不见青海头【至末】　君指过者　咸阳桥青海头人哭鬼哭首尾相对篇中逐层相接累累珠贯　中国以邀边功农桑废而赋敛益急不待禄山作逆山东已有土崩之势矣况畿辅根夲亦空虚如是一朝有事谁与守耶借汉以喻唐借山东以切闗西尤得体
　　高都防骢马行　唐书高仙芝传仙芝少随父至安西累擢副都防四征都知兵马使天寳六载虏勃律王及公主还代夫蒙灵詧为四镇节度使九载讨石国平之获其王入朝除武威太守河西节度使代安思顺思顺讽羣胡剺面割耳请留制复留思顺以仙芝为右羽林大将军公诗葢作于此时惜其屡立大功而终老于环卫也
　　猛气犹思战塲利　萦拂临阵
　　万里方看汗流血　束逺字即起何由出
　　青丝络头为君老　顾伏枥
　　何由却出横门道　正结　应来向东
　　天育骠骑歌　画马徒存而真马老死槽枥不得为天子用公诗葢寓叶公画龙之叹乎只説时无王良伯乐不使其流及上
　　矫矫龙性合变化二句　是健字精神乃称其为天子马也
　　遂令大奴守天育　胡仔曰东坡书此诗作字天育按作守乃与别养合特设天育一廐专官守之也作字不与养字重复乎
　　张公叹其材尽下　以张公兴良乐
　　鸣呼健歩何由骋　顾走千里
　　时无王良伯乐死即休　萦拂张景顺虽欲尽力于天子谁知之者
　　白丝行落絮游丝亦有情二句　极其曜而后折之秋雨叹堂上书生空白头　后时也
　　第三首秋来未省见白日　结出本意
　　醉时歌　目空一世而不露轻肆之迹人但以为旷达耳
　　先生有道出羲皇四语　即下儒术孔徒也下以同襟期三字束住则此四语亦自誉也
　　杜陵野客人更二句　野客被褐并不得为广文先生矣故更为台省食肉者所
　　日籴太仓五升米　日籴太仓亦不如先生犹月请俸嵗縻粟也
　　灯前细雨檐花落　灯前顶上夜沉沉　檐花落顶上春字
　　相如逸才亲涤器　归则无所不堪
　　子云识字终投阁　不归恐有甚者
　　石田茒屋荒苍苔　言犹可力耕自食
　　孔邱盗跖俱尘埃　纷纷衮衮孰非跖之徒与俱为尘埃而我二人虽儒术轗轲自信身后名高万古则亦不须惨怆无疑乐饮也
　　生前相遇且衔杯　身后名生前酒兼而有之我二人高歌旷达真天下穷极贵盛之人矣即饿死何不足况劚荒力作其穷辱仅比于相如之涤器亦非腐防所能吓乎劝其并去此官与已同也
　　醉歌行词源倒流三峡水　能缀文也
　　笔阵独扫千人军　指草书
　　只今年才十六七　更小于陆
　　暂蹶霜蹄未为失　承骅骝
　　防是排风有毛质　承鸷鸟
　　风吹客衣日杲杲【至末】　风吹二句言别之苦贫贱句収转落第两路夹出酒尽独醒来此时即望以一醉遣懐不可得也对酒如此况防散乎不欲伤勤之意故声出复吞然踯躅之间涕零有莫能制者矣
　　赠衞八处士　句句转
　　访旧半为鬼　暗藏衞八之父在内
　　夜雨剪春韭　虽然仓卒薄设犹必冐雨剪韭所以见其恭也
　　新炊间黄梁　宋子京书作闻黄梁非常生动
　　苦雨奉寄陇西公所思碍行潦　指陇西公
　　式瞻北隣居　指王徴士
　　同诸公登慈恩寺塔　方云皇州以上十六句形容塔之高凡山顶日夜大风故庙宇皆用铁瓦老杜烈风无时休非身歴至高处不知其妙也仰穿二句谓塔中磴道盘旋而上每级之下必以邪拄枝撑幽矣既至塔顶身在半空北斗若挂其户河汉若听其声羲和少昊仿佛可覩秦中诸山从髙望之皆培塿俯视一气弥漫皇州且不辨况泾渭二水乎此段形容其高俱可解回首八句方属风刺自非旷士懐一聮　次聮难接最是曲折变化　二句固是行文曲折处然亦暗为后半伏脉
　　仰穿龙蛇窟一聮　接语工细登字不枯
　　七星在北戸一聫　是跨苍穹
　　羲和鞭白日二句　収到慈恩
　　廻首呌虞舜四句　从上皇州二字忽然转入讽刺比兴相纬暗移不觉
　　黄鹄去不息二句　言欲褰裳去之也
　　君看随阳防二句　结语暗与防塔相闗随阳又顶日晏来　廻首以下或有所托前半若如三山老人遽妄为穿穴是忘题目之为登塔也
　　示从孙济　娓娓恻恻宗老训诫之词中入比体似歌似謡两汉风流宋张表臣瑚诗话云萱忘忧而已死竹可爱而不蕃则荒落甚矣水浊而不复其清源葵伤而不芘其根本则宗族乖离之况也此诗人因物而兴竹枝霜不蕃　蕃作翻字佳
　　九日寄岑参两脚但如旧　陈后山夲作雨是也作两则中间无根矣
　　所向泥活活　先起寄岑
　　思君令人痩　风雨思朋友
　　吁嗟乎苍生　申前苦雨
　　大明韬日月四语　郑之鸡鸣曹之人此作者之体源所自出
　　是节东篱菊　指九日
　　送孔巢父谢病归游江东兼呈李白　似用太白体深山大泽龙蛇逺四句　虗景作衬
　　自是君身有仙骨四句　言我自惜巢父之为人非如俗流欲以富贵縻之也
　　惜君只欲苦死防　应不肯住
　　南寻禹穴见李白　太白刺贵妃辱力士被还山亦掉头不屑富贵人也
　　饮中八仙歌　董易农云每人为韵句中各见仙字意然以太白为纲领　白传因此诗而附防八人未尝如昔人为竹林之游也
　　道逢麯车口流涎　道逢改路见从白氏长庆集注李白一斗诗百篇一段　独多一句防出眼目八人中太白尤与公论交酒罏者也　通章皆叹诸子之不得志有托而逃言外亦自寓已之沉饮聊自遣也八人中焦遂独无官位诗亦以是终犹之杜陵有布衣也　凡三人两句四人三句一人四句相杂成章
　　曲江三章第一章白石素沙亦相荡　层次深浅丽人行　前半铺处皆诗人君子偕老之体
　　紫駞之峯出翠釡二句　交互对
　　箫鼓哀吟动鬼神　带叙一句
　　后来鞍马何逡廵二句　即指丞相盖谓国忠也当轩下马入锦茵　言其一无所避分明指斥其男女无别故只用虚叙却防向末句中防破
　　杨花雪落覆青萍一聮　暗指诸杨覆亡贵妃赐死之事此篇盖追赋以为后世鍳末句就本事収转言要津鞍马炙手可热者徒以雄狐之丑遗臭万世五家车骑瞥眼不知所往也若后多费烟墨即与题不称味亦无余故畧以廋词括耳
　　乐游园歌　于今为南内于汉不尝为乐游乎芙蓉园夹城仗有时而尽而吾诗可以垂之无穷然则何以无归为悲哉结句又以自解也独立二字不但为防散寂寞言之
　　烟绵碧草萋萋长　此句中暗伏无归与结处呼应曲江翠幕排银牓　对无归
　　拂水低徊舞袖翻　对独立
　　只今未醉已先悲　贫贱如昔又加以老安得不未醉先悲乎
　　圣朝亦知贱士丑　丑谓以有道贫贱为耻也
　　一物自荷皇天慈　但荷天慈则不被君恩可知措词微婉
　　渼陂行　缩夲江海赋
　　天地黤惨忽异色　与自非旷士怀登兹翻百忧同法晋李颙渉湖诗黯荡天时隂岧嶤舟航舞长川广泽云气吞吐风浪廻旋往往然也
　　鼍作鲸吞不复知　为万顷起伏
　　舟子喜甚无氛埃　一半明
　　宛在中流渤澥清二句　中间界划
　　下归无极终南黒　一半晦
　　半陂已南纯浸山　顶终南黒
　　水靣月出蓝田闗　廻舟月出于叙景中暗暗带出此时骊龙亦吐珠二聮　上二连水中之影此二连水中之气万顷之竒非此不能参灵极妙亦暗与前黤惨忧思相应也
　　渼陂注　入濴水濴当作涝説文亦无此语
　　渼陂西南台懐新目似击二句　谢家句法
　　乘陵惜俄顷　乘陵谓乘扁舟而陵长风也俄顷对后弥年
　　外物慕张邴　张是张长公旧注以为留侯与邴曼容不类
　　戏简郑广文兼呈苏司业頼有苏司业　頼作近近字与三十年呼应
　　时时乞酒钱　亦差胜骑驴三十载旅食京华春耳夏日李公见访贫居类村坞　幽也
　　客意已惊秋　已字注庶字
　　巢多众鸟斗　顶逺林　以下六句从逺林长流四字更转一层自作客主极文之变
　　苦遭此物聒　反起静字　巢多众鸟斗四句偷蝉噪林逾静鸟鸣山更幽反用之此宋人翻案法所自也但公不肯一槪生抝耳
　　水花晚色静　顶长流又见不假清风而自凉也奉同郭给事汤东灵湫作　説者为指禄山事予尚未喻
　　东山气鸿蒙　汤泉
　　阆风入辙迹四句　转入汤东灵湫明皇常与妃子行幸汤泉驻跸灵湫防举祀礼诗乃纪其事以起讽王命官属休　插入郭给事
　　百祥奔盛明二句　此当时献谀之徒为是语下文出见盖有由则公与给事所见也
　　坡陀金虾蟆以下　或赋当日灵湫所见或因灵湫而感事寓言亦颇似之
