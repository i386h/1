<!-- { "loadSidebar": true } -->
　　诸葛丰传使尚书令尧赐臣丰书曰至顺经术意　元帝若行许章之罚而后以此书赐丰则得之矣今以禁门为邪臣逋薮而空以中和戒奉公之吏是后世所谓和事天子也
　　上不许是后所言益不用丰复上书　去其节而不用其言丰当去矣何以复上书为
　　郑崇传逆隂者厥极凶短折　逆隂之论惜乎不详尚书令赵昌佞讇【至】请治　大族尤易为人诬构得祸有甚于子游者矣亦赖崇遂死祸止及一家小人欲倾人以自固何所不至
　　建武中录旧徳臣以寳孙伉为诸长　寳桡定陵是其防过然不附王氏始终一节亦何武鲍宣之俦故建武中录其后也
　　母将隆传莽秉政使大司徒孔光【至】但与隆连名奏事隆失于不能争耳乃莽以私怨并中之然此大事岂
　　可轻署名其间但以事非由己为苟容乎
　　何竝传先是林卿杀婢壻　杀其壻而纳以为婢非如师古所云外人与其婢奸者也
　　罪在弟身与君律　廷尉典法之官三尺是掌故曰君律
　　死虽当得法赙勿受　法赙犹不受则岂肯赋敛送为妻子产业计观原渉传让赙显名志节弥坚矣赞然母将污于冀州　母将之事本非其罪然名则难解也故止曰污
　　萧望之传望之以为乌孙絶域信其美言万里结婚非长策也　望之所论邉事皆守文时长筭逺计不可忽之为迂
　　望之以为单于非正朔所加【至】天子采之　观王莽以易玺啓衅自知望之所见之深长非宣帝天资絶出不能采用　春秋谷梁传曰贯之盟管仲曰江黄逺齐而近楚楚为利之国也若伐而不能救则无以宗诸侯矣事虽殊意则同
　　盖闻五帝三王【至】赞谒称臣而不名　大哉此诏以五帝三王为师而不惟乃曽祖之法可谓谦而弥光矣望之以为中书政本【至】白欲更置士人　此诚急务然发之太骤人主未能真见其失持疑不断小人廹而合以谋我反为所挤而事终不成矣故孟子欲定国必先格君心也
　　出刘更生为宗正望之堪数荐名儒茂才以备谏官防稽郑朋隂欲附望之　人不易知遽求推贤进士之名不深察歴试则必有小人杂出其间内相攻矣一更生人得出之于外亦何暇于数荐哉
　　云者好节士劝望之自裁至竟饮鸩自杀　如使不死就狱防显其遂已乎徒举生平而尽弃之耳朱云之劝未可云非望之之失在主意未坚教子上书自速羣小致死于我也
　　冯奉世传少府萧望之独以奉世奉使有指【至】奉世不宜受封　望之之议正论也但奉世因莎车攻刼南道发兵攻防之以解危难非要功生事可比封之足为后法不可以不权其事势也　若莎车不防则鄯善以西皆絶不通所送大宛诸国客何以得达是矫制发兵正以全使指也　奉世似当与傅郑诸人合传以诸子皆有名迹野王又不可附之外戚传中故特立此传也野王在位多举野王至以昭仪兄故也　野王为石显所间故不得为三公当以佞幸传叅观之帝之引嫌显所教也
　　参字叔平学通尚书【至】甚可观也　冯氏父子兄弟各通一经独少礼耳而叔平复恂恂可观得礼意矣宣元六王传楚孝王嚣子纡嗣王莽时絶【至】立为天子纡子般后书有传范氏称自嚣至般积累仁义世有
　　名节而纡尤慈笃般子恺复以让爵显盖宣帝有功徳于民而元帝以后国统三絶其余庆在楚矣
　　中山哀王竟无子絶太后归居外家戎氏　既立为国君则不当殇矣乃不为置后使其母归居外家失礼甚矣岂当时谬引子卒夫人姜氏归于齐之文耶
　　定陶共王康上以太子奉大宗后不得顾私亲【至】徙定陶王景为信都王云　杨廷和不知先为兴王立后故启异日纷纭若成帝已有此举哀帝复蔑大宗而顾私亲且徙景封其悖甚矣宜享国之不永也
　　中山孝王兴御史大夫孔光以为尚书有殷及王兄终弟及　师古注谓兄死以弟代立非父子相继故言及按公羊曰臣子一例也及谓次第及之然未尝不如父子相继之礼三纲五常三代相因周如是则殷亦如是顔注惑于后儒之说耳
　　太皇太后以帝为成帝后故立东平思王孙桃乡顷侯子成都为中山王奉孝王后　此孔光知太后王氏追怨哀帝遂不复主及王之议使哀帝絶嗣也
　　匡衡传臣闻治乱安危之机【至】正家而天下定矣　衡为少傅数年乃迁光禄勲时建昭元年也则上此疏时在初元三四年间按宣帝不好儒术任用法律而中书宦者用事元帝初立萧望之周堪以师傅受遗辅政选白刘更生金敞拾遗左右四人同心谋议劝道以古制多所欲匡正以中书政本欲更置士人中书令宏防石显与车骑将军史髙表里常独持故事不从望之等初元二年十二月遂谮望之令自杀堪更生等皆废衡本因史髙进此疏所谓遵制功者盖与髙显等隂为唱和务坚帝以率由宣帝故事所谓释乐成之业虚为纷纷巧伪之徒不敢比周而望进皆以杜塞堪更生复进之路如得其情虽夷之诵六艺以文奸言可也后条言慎妃后别适长则以身为师傅祸福共之石显又常拥佑太子髙子丹帝命防太子家故衡敢以为言且两事并陈聴者尤不之疑耳
　　孔光传莽以光为旧相名儒【至】令上之　细寻莽传当元始初政非光为言则莽犹不能必得之于元后也逾耆之叟甥舅相与雷同以助成莽之声势死何面目见先圣乎
　　光常称疾【至】固称疾辞位　莽之即真王舜刘歆未尝不内惧甄丰不恱觉而见诛失之于始即忧惧孰可解免输人宗社之罪哉
　　马宫传本姓马矢宫仕学称马氏云　宫与平晏事莽尤儒之贱者　着此以别于他马如执金吾马适建奉使马宏之属马适亦两字姓王莽传有钜鹿男子马适求
　　赞彼以古人之迹见绳　古人之迹谓以道事君不可则止
　　薛宣传大率咎在部刺史至未必不由此也　五舅封侯黄雾四塞而宣懐王凤一荐之徳輙以部刺史举错烦苛当嘉气尚凝之咎虽所言似在职任所总实奸之大者罪在谷永杜钦先也
　　初宣有两弟明脩【至】皆是廷尉　中丞议是也
　　朱博传常令属县各用其豪桀为大吏至以是豪强慹服　此于今齐俗尤宜然非徤吏恶能利其衔策哉部掾以下亦可用渐尽其余矣　以未获三人责部掾以下也今法获贼过半即免处分王卿之负可以释矣三尺律令人事出其中　二语得律意矣
　　议者多以为古今异制【至】无益于治乱　王莽苏绰宋神宗皆昧此理然吾家汜乡君公谓不可以丞相独兼三公之事则可采也
　　常有野乌数千栖宿其上　按顔氏家训文章篇野乌当作野鸟
　　臣请罢刺史更置州牧以应古制【至】置刺史如故　罢刺史而置州牧东汉遂以此亡非特功效陵夷也子元议是当合后书百官志注中刘昭语观之
　　故事居部九嵗【至】咸劝功乐进　每嵗尽诣京都奏事则天下之情上通居部九嵗则所部利病周知中兴以后但因计吏不复自诣京师与天子隔逺权寄轻矣翟方进传为朔方刺史再三奏事迁为丞相司直是有异材功效著者輙登擢不必满九嵗限也吾家汜乡侯为州刺史五嵗入为丞相司直前此则黄霸为州刺史三嵗迁颍川太守
　　然好乐士大夫【至】然终用败　子元快吏赵京兆尹扶风之亚少而与萧陈结交慕用为侠未有不致败者况位逾其量乎
　　博曰已许孔乡侯有指【至】请皆免为庶人　子元为相犹行匹夫然诺又不审其事之邪正并奏汜乡武诡谲罔上哀哉为大臣可不闻圣人道耶彼徒内计上顺东朝之指撃排放废之臣可以万全必得岂知哀帝亦欲自威福之权一朝见疑凡彼所谓利者即所以为害者也是故不恤身后之名者常速及身之祸哀哉赞又见孝成之世【至】博亦然哉　赞得其隐如王凤之防王商废冯野王是也
　　翟方进传窃闻政令甚明【至】其后少防威严　此即丙吉所以戒魏相者然居官则死其职使豪强不戢小民无告虽致宰相何取焉况亦有命耶
　　及后母终【至】不敢逾国家之制　后书安帝纪元初三年初聴大臣二千石防史行三年防注云文帝遗诏以日易月于后大臣遂以为常至此复遵古制方进之事是其徴也
　　方进知能有余【至】以固其位　翟子威心术亦朱子元俦也儒雅过之吏事不及居相位九嵗挟私报复剥防元气足以感召灾变卒坐自杀非不幸也
　　奏请一切増赋【至】变更无常　此又其祸之及民者为诏书中已详故史家不重叙
　　上秘之【至】礼赐异于他相故事　以方进塞变故秘之而加殊礼也
　　摄皇帝若曰大诰道　应劭曰言以大道告于诸侯以下也按道书作猷当训为言非大道之谓
　　天亦惟劳我民　师古注言天欲抚劳我众劳音来到反按劳当读如字书曰天亦惟用勤毖我民也
　　信父故东平王云【至】后云竟坐大逆诛死　莽以义等传檄郡国言其鸩弑孝平皇帝故反以此言诬信父云莽于是自谓大得天人之助至其年十二月遂即真矣史家书此以终义之事其予义至矣
　　谷永传帅举直言　作师举为是
　　絶郤不享之义　义当作仪
　　诚敕正左右齐栗之臣　齐当读侧加反
　　百官盘互　师古注互字或作牙按互古字作防与牙不同顔后觧颇乖小学
　　是则车骑将军秉政雍容于内而至戚贤舅执管籥于外也　此语直构防平阿宜车骑之终身不平也抑损椒房玉堂之盛宠　时嬖幸小人亦有参错于玉堂待诏之中者故竝举椒房玉堂言之
　　杜邺传吉子竦又幼孤从邺学问亦着于世尤长小学按郊祀志吉父敞好古文字辨羙阳鼎所刻欵识吉
　　盖傅其家学也
　　何武传迁州刺史【至】州中清平　敬待二千石之效王嘉传中详之西京部刺史莫如君公之莅州者此后世监郡所当法也
　　莽从弟成都侯王邑为侍中【至】太后竟自用莽为大司马　莽之矫伪自哀帝时已发露矣而举朝犹承顺元后之指同声举之君公为令免归王音实举方正为守免归王根复荐得征至安危之际独守亲疏相错之议不肯为王氏用所以为贞臣也
　　不宜令异姓大臣持权　师古注异姓谓非宗室及外戚按非宗室及外戚则泛指异姓下文禄与君公不当互相举矣周礼司仪注异姓婚姻也庶姓无亲者也南阳彭伟杜公子　彭杜亦頼不附莽而传称至今王嘉传加食邑千一百户　按朱博传云故事封丞相不满千户此千一百户故云加
　　于是嘉与御史大夫贾延上封事言【至】思报厚恩也按哀帝使晏先持诏书示嘉延正欲丞相御史分封贤之谤耳二人不正言其不可而教以延问公卿大夫博士议郎则是又欲诿过于下贤犹在可封之数特大臣不肯为天子任其咎也其何以卒夺之哉
　　是公卿股肱莫能悉心务聪明以销厌未萌之故　嘉当以此时被责乞骸骨去矣
　　制诏免相等皆为庶人【至】臣窃为朝廷惜此三人　此三人当俟事稍白乃徐为言
　　师丹传丹议独曰圣王制礼【至】非所以尊厚共皇也此议真天理人情之至附之经可也
　　太皇太后诏大司徒大司空曰夫褎有徳【至】封丹为义阳侯　此诏文自当理不以莽废
　　义门读书记卷十九
<子部,杂家类,杂考之属,义门读书记>
　　钦定四库全书
　　义门读书记卷二十
　　翰林院侍读学士何焯撰
　　前汉书
　　雄传正皇天之清则兮度后土之方贞　师古注此乃雄自论已心所履行取法天地耳非也盖谓遭汉之隆天清地寜非若原之天轨不辟也
