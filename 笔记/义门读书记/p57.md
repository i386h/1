<!-- { "loadSidebar": true } -->
　　杂传赵匡凝是时唐衰藩鎭不复奉朝廷独匡凝兄弟贡赋不絶　匡凝之贡赋不絶亦张子布劝迎曹操之为见耳
　　氏叔琮太祖遣叔琮与李彦威等弑昭宗已而杀之杀之者以其老也
　　贺德伦传乃分相澶卫三州【至】以德伦为节度使　失河北为梁亡之始由末帝措置非宜而失
　　阎寳传庄宗欲引兵退保临濮【至】此不可失之时也胡柳复振阎寳赞成
　　康延孝传延孝具言末帝懦弱【至】不旬日天下定矣梁之虚实形势悉于延孝
　　丁防传防畏梁太祖雄猜【至】防乃降晋　刘知俊与防皆梁之名将咸以惧疑降敌
　　张全义传二人有隙【至】晋军解去　与罕之隙末详罕之传梁救悉丁防传但防传作葛从周此作牛存节考从周存节传从周实主帅而存节以知间道为先锋防建渡河之谋而存节亦有以椹济军之益二事各具本传而从周传但云败晋沇河而已
　　王晏球传契丹又遣惕隐以七千骑益都　惕隐乃官名本纪及附录皆作惕隐无赫也
　　相里金传字奉金　金墓碑云字国寳
　　赠太师　墓碑云赠太子太师按金上将军未得赠太师也
　　张廷蕴传明宗以廷蕴破潞之隙终恨之故终不秉旄节　明宗直如此展拓不开
　　王进传论视在上者如进等【至】可胜道哉　其在下者亦中人为多尔若贤人君子辈出则世将亨矣即其不遇亦将为说以后拨乱返治由其开先也
　　范延光传制动当以静　天下名言也
　　大臣言彦珣杀母当诛髙祖以谓赦令已行不可失信耶律德光杀杨承勋而敬塘赦李彦珣不如其君父
　　逺矣
　　张彦泽传偏将药元福独留【至】契丹遯去　元福之策固善亦惟诸将皆百战之余所以能然
　　传戎王宣语　戎王宣言旧史文也
　　彦泽遣控鹤指挥使李筠以兵监守　此又一李筠非周三臣之李筠也
　　与其逃于沟窦而不免不若往见之　何如死国难耶王景崇赵思绾传　二人不必立传但附守贞传后可矣
　　冯道传　冯定逺云欧公作冯道传平叙而人品自具无溢羙亦无溢恶古人不过也此文胜于唐六臣传按六臣传许裴枢或过此六人之无耻何所逃也陈寿序汉魏之际缘在晋故稍逊其词耳君臣之义赖史笔扶持放过不得
　　道为人能自刻苦【至】道殊不以为德　道为人自属长者惜其天资可庶几于一行传乃以爱官职而堕大节遂为百世所嗤也
　　道方自号长乐老【至】盖其自述如此　初疑急就篇云长乐无极老复丁道之自号盖本于此非也长乐乃冯氏之望封长乐者不一人欧公亦防误盖以其有老而自乐何乐如之之语遂以为自号尔
　　郑珏传　此传可已
　　司空颋　亦可无立
　　刘昫传门下侍郎监修国史　监修国史即唐书也庄宗继昭宗故谓之国史
　　马缟传博士王防议【至】而立庙应州　因王防一人之不学而失礼之中又失礼焉其愈于近代者则立庙应州耳
　　李怿传　如怿但当附见他传
　　和凝传是时进士多浮薄【至】称为得人　今人用彻棘事多误而又误围作闱也
　　何泽传而内实邪佞【至】闻者哂之　此事不可遽加以邪佞盖并私于赵鳯请立秦王为太子言之也
　　王松传　不必立传
　　司天职方考序　但存司天职方者盖谓五十三年之间蕃将与盗贼乘时之乱非所据而闇干之纲纪文章扫灭无余所不毁者惟天地而已
　　司天考上而使一艺之士【至】而未始不本于此　元人不用歴元盖防自欧公发之不然曹士蒍马重绩之法未有肯信而仍之也
　　司天考下本纪所述人君行事详矣【至】以备司天之所考　灾祥者人君之庶征所以自反其极之建不建者也当如两汉书之本纪欧公必欲离而二之又非也呉世家杨渥水中出火可以燃　水中有隂火伏焉又因濬江相激而发耳
　　南唐世家李昪尊号非古也不许　李昪不受尊号在宋神宗事前
　　景盟于昪柩前约兄弟世世继立　此盟有先宋太祖兄弟而为之者矣
　　前蜀世家王建庄见素之孙　唐书宰相世系表庄待价之后出逍遥公房见素自出南皮公房非同系书俱出欧公手而互异若此
　　论　以一隅之地而云祥瑞毕至或者谀佞之臣伪为以蛊主心否则设诈以炫耀他国愚主所自为尔今并以麟为非祥岂不过甚而与河图洛书怪妄之尤系词非孔子作连类欤
　　呉越世家钱镠封镠呉越王兼淮南节度使　兼淮南者擕钱杨之交也
　　南平世家髙从诲敏以印本五经遗从诲　经之成在周显德中此时则五经已具也
　　继冲继冲大将李景威曰【至】封府库以待　景威光宪无妨两是区区三州固宜效顺以全宗祀非若刘禅有汉家四百余年统绪之责也
　　东汉世家刘旻旻乃遣宰相郑珙致书兀欲称侄皇帝以叔父事之而已　宋之南渡所保者李煜钱镠故地其事金则刘旻之故事也
　　战于髙平【至】军威大振　是役与唐庄宗夹寨之战畧相似冯道谓世宗未可比太宗顾独不得比庄宗乎四夷附录契丹阿保机遣使者解里随顷【至】克用闻之大恨　阿保机欲邀朱温封册而尚难之然则宣和海上之盟乌得不纳侮于金源也
　　册曰咨尔子晋王【至】尔视予犹父　册文止载三语以着其实足矣
　　而阿鉢本无姓氏【至】于是始姓萧　辽史萧翰本名小汉盖对音字也
　　论峤归录以为防虏记　范质亦有石晋陷蕃记见晁公武读书志云少主初迁于黄龙府后居于建州凡十八年而卒按契丹丙午入汴顺数至甲子嵗为十八年实国朝太祖干德二年也
　　髙丽昭进别叙孝经一卷【至】皆不经之说　凡书不经前贤论定者往往不足观采求异书不如求亡书也












　　义门读书记卷二十九
　　钦定四库全书
　　义门读书记卷三十
　　翰林院侍读学士何焯撰
　　昌黎集【赋诗】
　　感二鸟赋序光耀如此　注此下诸本有可以人而不如鸟乎一句按观后云庶无羡于斯类则此句乃妄人谬赘也
　　篇末注载欧阳文忠读李习之幽怀赋一段　公自云庶无羡于斯类欧阳子岂读之未终耶
　　复志赋　公在汴当董公之衰暮远犹深虑有所未入欲去之而耕野惧食其禄而与其难故为此赋以自讼也
　　退将遁而穷居　此句是志
　　孰与不食而髙翔　此句是复
　　闵己赋　题注采晁无咎尝取此赋云云按闵己不得圣人而师之何谓自伤不遇也晁氏于文义可谓灭裂别知赋索微言于乱志六句　此叙一时与杨徃复之乐　公处迁逐所以自乐者用此故非同侪任达者所能及也
　　知来者之不可以数二句　惧仁而不能守所以惜阴而感叹于离羣也
　　元和圣徳诗掉弃兵革私习簋簠　二句锁上起下琴操十首　刘向别录云君子因雅琴之适故从容以致思焉其道闭塞悲愁而作者名其曲曰操言遇灾害不失其操也十篇皆得不失其操本意
　　山操　末句所谓公伯寮其如命何
　　越裳操　孰荒于门二句言必内治而后外服亦所谓不泄迩不忘远也
　　拘幽操　篇末注引徐仲车凯风云云按仲车可谓善道文章体源
　　残形操　未得其首葢叹明王不作也
　　谢自然诗　阮公咏怀云王子十五年游衍伊洛濵朱顔茂春华辨慧懐淸真焉见浮邱公举手谢时人轻荡易恍惚飘飖弃其身飞飞鸣且翔挥翼且酸辛退之此篇葢从之出　唐书艺文志李坚东极真人传一卷注果州谢自然　安溪先生云世固有仙道自韩子言之则皆鬼魅所为也信乎曰其入于鬼魅者多矣故首曰凝心感魑魅后曰木石生怪变狐狸骋妖患而中叙其升举之风寒幽晦则非休徴可知然韩子本意虽视仙道犹鬼道也故曰莫能尽性命安得更长延其记梦云安能从汝巢神山则直谓世无仙道但窟宅岩崖羣彼异物耳韩子之距邪也严故于仙佛皆以鸟兽号之若朱子感兴二诗则探其本原之论也
　　秋怀诗十一首第一首　悲哉秋之为气也草木揺落而变衰发端祖此
　　胡为浪自苦二句　反结放开
　　第二首　墙草蟀蟋又得气之偏者言物亦各适其时非必以草木之荣悴生感也
　　第三首学堂日无事　此诗葢博士时作
　　丈夫意有在二句　志士悲秋不同思女伤春我特以时易失而志难行耳岂叹老哉
　　第四首　泬寥兮天髙而气淸寂寥兮收潦而水淸是首所祖　原本前哲却句句直书即目所以为至淸晓巻书坐以下　不但去所憎霏开水澄尤秋之可喜也末又因不得手揽蛟龙触动所怀此固丈夫之猛志奈何为一博士束缚也
　　第五首　发端即虚喝下二句　悼前猛应揽蛟龙就新懦仍归于阅史书
　　第六首尚须勉其顽二句　仍不能终于幽屏与前首结句反对
　　第七首我无汲汲志二句　正言若反
　　低心逐时趋　承上尘埃慵伺文字浪驰骋言之苦勉秖能暂　应上章勉字
　　一纵不可缆　应顽字
　　岂必求赢余二句　史书之味无穷朝请之求有限何必以人之营营易己之汲汲也
　　第八首　君不知兮可奈何蓄怨兮积思心烦憺兮忘食事愿一见兮道余意君之心兮与余异诗意似本于此　我之所以诵诗读书者岂惟空言无施之为哉学古之文期于行古之道日月逾迈事业之有无不可知前日变衰者今已揺落矣安得不后顾无穷怆然兴怀也
　　第九首　白露旣下百草兮奄离披此梧楸王逸谓以茂美树兴于仁贤早遇霜露故此篇复独以梧桐起兴也　下半篇亦从仰明月而太息兮步列星而极明意变化而出
　　望舒霣其团　卿士惟月此篇必有所指
　　靑无依倚二句　岂不髙明或以孤立难安亦公自比也　惊心动魄之句
　　忧愁费晷景【至】末　言君自忧愁日月自飞行不顾晷景空费迷复转赊望舒司御从此果为君驻鞍安驱乎第十首　此又自坚其志不欲有所依倚也
　　第十一首　菊有黄华则九秋矣故秋懐以是终也西风蛰龙蛇二句　蛰龙蛇或自谓一云即赋众木之凋其枝干如龙蛇之蛰也乃倒装句法
　　由来命分尔二句　归之于命言盛衰不足道及时进徳修业则有死而不亡者存矣
　　赴江陵途中寄赠三学士早知大理官二句　注东汉杨赐云云按此太远太大不独汉儒谬于经意
　　峨冠进鸿畴　谓鸿范九畴
　　重云李观疾赠之　安溪云此诗言生忧世之志虽可贵而非軄所当今日贫贱如此茍富贵当何如乎有以独乐而知天命则不以嵗寒改柯易叶如髙飞之鳯凰覧徳晖而来下也
　　江汉答孟郊　发端叠下四喻极缱绻之致诗亦突过黄初
　　此日足可惜赠张籍舍酒去相语　注去方作须按须字是所以饮酒不乐者乃亟待张之至也去字真无理尔诗卬须我友
　　有根易为长　少有所知便是根也
　　儿童畏雷电二句　韩苏诗病
　　窃喜复窃笑　二窃字暗与众夫指笑对照
　　惊波暗合沓四句　非履涉江湖不知其真
　　临泉窥鬪龙　只此句用一故实趂韵非当时情理闭门读书史二句　惊魂初复不觉及秋二语神助晨坐达五更　谓自五更起坐达晨也本老杜午时起坐自天明来
　　百嵗如风狂　结归此日可惜
　　醉后人生如此少二句　正言若反
