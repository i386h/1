<!-- { "loadSidebar": true } -->
　　吕布传布觉其意从绍求去　注采英雄记云云按布是王官又除董卓故兖徐之士往往附之曹刘天下英雄然其始众心未一者犹有擅相署置之嫌耳
　　张邈传太祖曰布狼子野心【至】拜登广陵太守　据徐之中
　　陈登传年三十九卒　安溪师谓元龙于昭烈一见倾心然登父子始终爲曹未爲知人使永厥年岂能自洁于汉魏之间乎按昭烈固尝归曹氏当其奉迎都许从扫地赤立之中使天子复有尊安之势天下颙颙孰不仰望及后乃知其志在自封耳使登尚在当昭烈复据徐州必戮力合规同奬王室或可不至失土北奔也惜其早殁不得与孔明季直并列季汉辅臣赞中决不随公逹辈配食魏庙耳
　　臧洪传绍本爱洪意欲令屈服原之见洪辞切知终不爲己用乃杀之　注采徐众三国评爲洪计者云云按当时无他国可奔与袁曹不协者北有公孙与超鞭长不及南则袁术方谋僭盗况身又爲绍所拘留哉惟有辞东郡之符退而耕野待如昭烈者起而事之报曹氏于后斯上防耳
　　公孙瓒传及刘徙日南瓒具米肉于北芒上祭先人瓒既辽西人前世又非素官于朝何缘先墓乃在北芒虞宗室知名民之望也遂推虞爲帝　因绍等之谬计亦即可见昭烈当日足以有爲但属宗室自爲人所服从乃两汉稍存封建之效也
　　注呉书曰是时有四星会于箕尾【至】文曰虞爲天子四星防于箕尾昭烈起涿郡之祥虞爲天子魏虞后也遣人与子书刻期兵至举火爲应　注采献帝春秋云云按更其书者所以谲瓒在昔衰周二十四字后汉书即作瓒与续书发端者近之非琳所更也
　　陶谦传参车骑将军张温军事　注采呉书谦仰曰谦自谢朝廷岂爲公耶按汉末争下士故谦得以行其意是歳谦病死　注采呉书云云按子布之笔未爲竒杰何以祢衡重之
　　张鲁传鲁欲举汉中降【至】太祖攻破之遂入蜀　注采魏名臣奏载暨表云云按此操不敢取蜀之实录其后惩于夏侯授首亦无意复争汉川也然持胜之道莫善于此
　　爲子彭祖取鲁女鲁薨諡之曰原侯子富嗣　注采魏畧时又有程银侯选李堪云云按此属皆大乱之时坞壁自保因爲雄长者也金末封建九公亦因而用之之法力不能平反假以禄位使爲扞御也
　　曹洪传始洪家富而性吝啬【至】乃得免官削爵土　按杨沛传此举虽文帝不宏而洪舍客亦屡犯法与刘勲并称得罪亦由素不检制其下也沛事在贾逵传注中曹休传明帝即位进封长平侯　孙资别传有文皇帝晏驾陛下即阼犹有曹休外内之望云云按明帝与休无间知资别传爲妄
　　曹眞传眞以蜀连出侵边境【至】诏眞还军　内审已外量敌于时岂能必取而数道兴师子丹此举几于败国丧名昭伯嗣事于蜀遂爲结怨天下之始亦徼幸之余殃也
　　爽齐王即位加爽侍中【至】赞拜不名　爽名位素轻忽膺重寄不劳谦以先天下而偃然辄当殊礼有以知其必败矣
　　注魏书曰其以太尉爲太傅　兼大司马则懿犹典兵但崇以太傅虚名所爲实夺之权也
　　飏等欲令爽立威名于天下劝使伐蜀爽从其言　曹爽诸葛恪皆以轻举丧功结怨于民无懐之者遂以致败后之辅幼主者茍才徳不如孔明且务法子孟之休息哉
　　十年正月车驾朝高平陵【至】遂出屯洛水浮桥　昭伯兄弟专政九年乃及祸败宣王举事固非聊尔一掷也侍中许允尚书陈泰说爽使早自归罪　是役旧徳如蒋济人望如陈许皆爲仲逹所欺
　　晏　注采魏末传晏母归藏其子王宫中云云按据此则平叔盖尚有后但亦出魏末传恐虚妄耳费文伟甲乙论云晏子魏之亲甥亦与同戮虽曰敌国传闻然以彼爲可信
　　夏侯尚传子元夫欲清教审选在明其分叙不使相渉而已　清教谓中正审选谓台阁
　　台阁则据官长能否之第参以郷闾徳行之次拟其伦比勿使偏颇　前代吏部用人畧得此意虽不设中正犹参取乡评也
　　司牧之主欲一而专一则官任定而上下安专则职业修而事不烦　此议古今可以通行但呉蜀未一各置重鎭郡守之权不得不有所统又其人素贵骤与令长等列虽爵命不齐必以失权爲恨犹当徐俟混一乃议之也
　　又干郡之吏职监诸县【至】若皆并合则乱原自塞　此谓刺史之典郡书佐
　　秦时无刺史【至】其后转更爲官司耳　懿之意盖谓无变官制但刺史所察止于六条循汉之初意则亦无重累之患郡守以总率令长古有监牧亦不可尽去也今公侯命世作宰【至】窃未喻焉　公侯谓懿三公封侯故兼称之　于时懿方营立私门日暮倒行何暇经逺如清教审选各不相渉而仍互相形检此反掌可行而亦不能有改有以知其志不在公矣
　　与曹爽共兴骆谷之役　眞尝建议伐蜀而无功渊被杀于阳平二子所以共兴是役也然不料刘葛之泽尚存贤才未尽君臣无衅守偹甚设岂可幸其有功哉年少浮华未练于事无端轻举遂爲国家之忧悲夫元格量宏济临斩东市顔色不变举动自若　注采魏氏春秋元之执也卫将军司马文王流涕请之按以三少帝纪证之文王于时爲安东将军亦非卫将军也清河王经　注采晋武帝太始元年诏云云按此诏可见因沈业申意之言亦诬
　　荀彧传今东方皆以收麦【至】未战而自困耳　如此论事表里皆见信乎其爲留侯之亚
　　夫事固有弃彼取此者【至】不患本之不固可也　如昭烈之取益州亦是此意
　　绍益骄与太祖书其词悖慢太祖大怒出入动静变于常　此书即陈琳所作檄豫州将校文也操阳怒以激其士卒耳
　　此二人留知后事若攸家犯其法必不能纵也不纵攸必爲变　此孔明所以优假孝直也
　　太祖就谷东平之安民粮少不足与河北相支　时所在屯田积谷犹患粮少况仰给桑椹虏掠田野者宜其一败之后不能再举也
　　愿公急引兵先定河北【至】此社稷长久之利也　既当时务之要而修复旧京之语亦犹乃心王室
　　太祖将伐刘表　注采彧别传宜集天下大才通儒考论六经刋定传记存古今之学除其烦重以一圣眞并隆礼学渐敦教化则王道两济按不及时图之则宿儒老生日就衰落后生一失派别则圣籍湮微复寻其绪爲力甚难此荀令君所以汲汲于两济也
　　荀攸传攸深宻有知防【至】莫知其所言　攸后陵夷岂以隂谋故耶
　　贾诩传　注采九州春秋屠三十六万方按万字衍因下方字而妄増加也
　　注引九州春秋及英雄记云云　人心未忘汉而拥兵作逆必且变生麾下身膏齐斧以膺祸始之罚使嵩听之则董卓之前驱耳忠导人作贼卒爲贼所迫胁愤慨而死其气焰有以取之矣
　　傕乃西攻长安　注松之云云按诩凉州人爲此救死当咎王允不得独恨诩也
　　明公昔破袁氏【至】太祖不从军遂无利　谭尚兄弟三驾而后克顺江东下顾易了若是乎从贾言而以爲后图养威持胜之善谋也
　　注臣松之以爲诩之此谋【至】稽服之可期　孙权自赤壁之胜始能立国前此荆人何惮之有　贾言未可非然使刘琦倚仗昭烈收父故地荆州犹必旋得而复失固无暇遽望江东之稽服耳
　　用军之道先胜后战量敌论将故举无遗防　良平不易斯言
　　评曰荀彧清秀通雅【至】未能充其志也　谓如魏武者岂能终爲纯臣恨文若辨之不早有王佐之才而必欲自见遂不暇于择主不如孔明潜见皆合龙徳
　　田畴传辽东斩送袁尚首【至】乃往吊祭　注臣松之云云按畴自报乌丸耳
　　邴原传闭门自守非公事不出　注采原别传是时海内清议云青州有邴郑之学按郑公业亦以郑邴并言非家传妄相推高之语
　　注其不来者惟有邴祭酒耳【至】谒讫而出　如此张弛则无损大节而仍得谦以受福之道矣
　　管宁传王烈者字彦方　本爲彦考后汉书注可据方字寡学者所定也北宋本正作考
　　崔琰传郷移爲正　此正疑即正卒羡卒之正
　　时未立太子【至】琰以死守之　以宻函下访乃露板以答非所以处骨肉之间季珪之祸实萌于此
　　初太祖性忌有所不堪者鲁国孔融　注采续汉书炜曰人小时了了者大亦未必竒也按长大失学故无竒融此对却轻薄
　　注张璠汉纪常叹曰坐上客常满罇中酒不空吾无忧矣　处乱世遇多忌二语有一于此杀身有余矣何夔传以爲自今所用必先核之乡闾【至】各任其责核之郷闾时方草创不易行也修保举故不以实之令则无施不可
　　然于节俭之世最爲豪汰　孝先清恪叔龙豪汰而相与爲友古人所重在大节奉己之奢俭不以相非也叔龙汰侈頴考济之贻谋一谬子孙卒受其败不可以不戒
　　鲍勋传文帝将出游猎【至】请有司议罪以清皇朝　勋语殊壮但丕闻谅隂之语漠无所动毁表行猎复问其乐何如八音心已死矣又何可与言哉亮有余而识不足又君子所惜也
　　司马芝传自黄初以来听诸典农治生各爲部下之计黄初中屯田之制已壊可叹
　　钟繇传　注采先贤行状少府李膺常宗此三人【至】复以膺妹妻之按李膺之妹嫁姑之子则中外连姻自古不爲非也
　　其后河东卫固作乱　注采魏畧谨按侍中守司校尉东武亭侯钟繇【至】伏须罪诛按此当日自劾之体初太祖下令使平议死刑可宫割者　注采袁宏议云云按宏议浮泛
　　毓许昌偪狭于城南以氊爲殿　百年爲戎氊殿兆之华歆传歆知策善用兵乃幅巾奉迎防以其长者待以上賔之礼　注采胡冲呉歴云云按伯符之致敬子鱼犹孔明之待文休风气所趋虽英贤亦因时以答舆望而已
　　及践阼改爲司徒　注采华峤谱叙歆以形色忤时徙爲司徒而不进爵按此华峤之饰词歆不耻爲魏相国又何忤哉发壁牵后谁所爲也
　　公卿尝并赐没入生口唯歆出而嫁之　注采孙盛云云按孙论似高而逺于情
　　王朗传及文帝践阼改爲司空　注采魏名臣奏载朗节省奏云云按数行中西京经费如指掌不过汉书表志精熟也
　　黄初中鹈鹕集灵芝池【至】位次三公　歆荐宁朗荐彪徒欲污染遗逸以分损谤议又何能答曹人之刺乎百姓万民莫不欣欣　此亦以百姓爲百官族姓故与万民相属言之
　　肃是以唐虞之设官分职【至】公卿尚书各以事进　肃此奏欲渐革政归台阁之乃当日之急务又欲转移无迹故但以复五日一朝之仪各以事进爲言盖临朝奏事面取裁决则尚书不得专执大柄可否任心矣则皇是其差轻者也　注采孙盛语及臣松之云云按肃之说出于蔡雝然秦尊庄襄王爲太上皇汉沿其名未必爲其贵而无位高而无民也
　　汉武帝闻其述史记【至】而不在于史迁也　子邕此对本之卫敬仲与班氏所记不同敬仲所纪非实于时主则爲善对
　　大司农宏农董遇等　注采魏畧云云按宏农虽未逾年然尝北面臣之则故君也遇谓不应谒者非
　　评刘实以爲肃方于事上而好下佞巳　去其好下佞巳之病则肃可以无讥矣
　　程昱传夫袁绍据燕赵之地【至】覇王之业可成也　昱等计谋皆启孟徳奸心者与文若须分别观之
　　刘备失徐州来归太祖昱说太祖杀备太祖不听　观荀文若岂不识元徳者哉而不闻有郭嘉程昱之防文若乃心不爲操可知矣
　　论者以爲孙权必杀备　论者徒见二袁公孙前事乃自表归兵阖门不出【至】太祖赐待益厚　归兵阖门告者安能入哉
