<!-- { "loadSidebar": true } -->
　　注华阳国志先帝亦言吾周旋陈元方郑康成间　陈元方郑康成皆避地徐州而先主以建安元年领徐州牧其启告以治乱之道在此时也
　　先主穆皇后传先主既定益州而孙夫人还呉　注采汉晋春秋云云按此妄言先主定益州时诸葛公与张赵等泝流至蜀孙夫人还呉当在建安二十年争荆州时
　　诸葛亮传好爲梁父吟　蔡中郎琴颂云梁父悲吟周公越裳武乡之志其有取于此乎今所传之词盖非其作
　　先主自葭萌还攻璋【至】成都平　兵势已合岂得中息若议公不当泝流合规者眞迂儒俗士也智能之士思得明君如张松法正之情固夙昔所画亦未有逆拒不往者耳
　　先主外出亮尝鎭守成都足食足兵　当先主时但寄以萧何之任
　　若嗣子可辅辅之如其不才君可自取　注采孙盛云云按此尧舜之心非同诡僞
　　封亮武乡侯　十道记武乡谷在南郑县孔明受封之地
　　然侍卫之臣不懈于内【至】可计日而待也　以不懈于内任群司以忘身于外自効以修身正家纳谏任人责难其主盖此又兴复之本也其眞王佐之才与伊训说命相表里者欤
　　将军向宠【至】优劣得所　驰驱于外可以使贪使诈故魏延可任若宿卫之选必以信行爲本也向宠居攸之等之前者宠督中部掌宿卫兵蜀小或兼摄虎贲羽林之职亦其近于君者也故先言之
　　于是以亮爲右将军　注汉晋春秋使孙策坐大遂并江东按下有脱文当是指斥孙权之语呉臣讳而削之注此表亮集所无出张俨黙记　按赵云以建兴七年卒散闗之役乃在六年后人或据此疑此表爲僞非也以元逊传观之自明苐此表乃剧论时势之尽非若发汉中时所陈得以激厉士众不妨宣泄于外失之蜀而传之呉或伯松冩留箱箧元逊钩致之于身后耳集不载者益明武侯之慎非由陈氏之疏若赵云传七年字当爲六年云本信臣宿将箕谷失利适由兵弱既贬杂号将军以明法散闗之役使其尚在必别统万众使复所负而不闻再出其必殁于是冬之前矣
　　十二年春亮悉大众由斜谷出　注引魏氏春秋云云按罚二十以上岂无参佐可以平之孔明虽蹇蹇夙夜不若是之不谙政体也
　　亮遗命葬汉中定军山　葬汉中者欲后人嗣事于魏也
　　盖天命有归不可以智力争也　上云人杰在其子孙之朝故耳归之天命则仍夷之也
　　孟轲有云以逸道使民【至】信矣　上云不戢盖对敌国之词此又申明其眞王者之师也
　　乔年二十五建兴元年卒　公北驻汉中在建兴五年元字误思逺之生即在建兴五年也详元字当作六伯松亦以转运之勤死于王事
　　闗羽传先主斜趣汉津适与羽船相値共至夏口　注采蜀记云云按蜀记语多浅妄恐不足信
　　马超传闻先主围刘璋于成都宻书请降　赖得所归不终名爲贼
　　赵云传瓒遣先主爲田楷拒袁绍云遂随从爲先主主骑　注云别传云云按本传先主爲平原相时云已随从主骑别传谓就袁绍云见于邺则在建安五年后此违反不可信者也
　　成都既定以云爲翊军将军　注云别传云云按云驳议甚忠正然经国之务有诸葛公在必得其当未应反待武臣驳议殆家传掠羙耳其谏伐呉则又诸葛公所不能得之其主追思孝直恐散号列将非所及也别传大抵依仿诸葛子瑜书及孙权称尊号诸葛公不明絶其僭之义爲之
　　军退贬爲鎭军将军　注云别传云云按诸葛赏罚之肃云犹贬号其下安得滥赐又足以明其不然别传类皆子孙溢羙之言故承祚不取
　　厐统传性好人伦勤于长养【至】使有志者自励不亦可乎　士元此论东汉之风流已耳欲兴世教非务实不可也参取其意则足以资奬劝孔子曰如有所誉者其有所试矣有所试而诱之使竟其志勿徒以浮声竞煽斯得者多
　　亲待亚于诸葛亮遂与亮并爲军师中郎将　注九州春秋云云按以皇极幽昧汉祚将坠较其轻重则取璋不爲非
　　法正传璋既稽服先主以此薄靖不用也　薄靖而不薄李严是先主之所见以其虚名无实用不爲大节亮又知先主雅爱信正故言如此　注采孙盛云云按艰难之初权以济事未宜以常道论也　先主初定益州与晋君祖宗世守之国势殊且诸葛公方以审配不容许攸爲鍳也
　　今策渊郃才畧【至】时不可失也　孝直智术不下公瑾且犹知尊奬王室非碌碌程郭惟思攀附孟徳者也许靖传进退天下之士沙汰秽浊显防幽滞　此靖所以名盛一时
　　靖收恤亲里【至】莫不叹息　文休与子鱼景兴人物相等使处太平犹不失公望也
　　正礼师退术兵前进　术兵即孙策也
　　复相扶持前到此郡【至】岂可具陈哉　注臣松之云云按袁术僭盗策爲其部曲文休避地未可厚非　文休虽曰覊客然名满八区诚畏爲袁氏僞命所污当时谁能预计伯符絶术厥后兄弟相继开呉鼎立哉即于季玉非有君臣之分慕仰宗杰希欲归命亦与临难邀利殊科论者原其本末可也
　　建安十六年转在蜀郡　注采山阳公载记云云按斯时稍觉悟操之将簒非复归死国家故意故应优于刘子初也
　　靖虽年逾七十【至】丞相诸葛亮皆爲之拜　文休一生不逾汉末名士风格求之以知几望之以匡世诚所不暇若以诸葛公所敬而轻相毁诋亦安国辈之不自量也
　　简雍传性简傲跌宕【至】自纵适　视恃旧不防见诛者度量相越是以当困厄而士归之者多也
　　秦宓传仲舒之徒不逹封禅相如制其礼　相如虽爲封禅书临殁乃成未与诸儒共定其礼蜀士多夸往往过实
　　参伐则益州分野　汉书地理志蜀系秦分统于舆鬼东井参伐乃魏地星也此云参伐则益州分野未详评然专对有余文藻壮羙可谓一时之才士矣　承祚此书大趣简质而独推秦子勅之文藻异于诸传斯则文无定体之谓耶
　　董和传先主定蜀【至】并署左将军大司马府事　董和并署李严并托皆所以慰蜀士大夫之心特幼宰端良正方倾邪耳若使黄公衡不因丧败隔絶则受遗当属斯人不伤昭烈之明矣
　　刘巴传俄而先主定益州巴辞谢罪负先主不责　昭烈初定蜀土人懐反侧其加意于子初即高帝之封雍齿也
　　而诸葛孔明数称荐之　注采零陵先贤传亮亦曰运筹于帷幄之中吾不如子初逺矣按子初粗有笔耳此助而张之造作刘葛之语也
　　注初攻刘璋【至】府库充实　必无此事钱至直百岂复可以通行初得一州公私嚣然是五均之续也以张益徳传中颁赐之差观之则听其赴藏竞取亦不然矣董允传以允秉心公亮【至】则戮允等以彰其慢　此疏已载孔明本传则休昭及向宠传中可勿重出
　　允迁爲侍中领虎贲中郎将【至】备员而已　既任宫省兼统宿卫孔明盖用周公立政之言治内也　和顺与公亮者相参并在左右则剂之使平徐以养成君徳无暌否之忧矣
　　蜀人无不追思允　注臣松之云云按允事闗蜀存亡故与和传别出
　　刘封传以封爲副军中郎将　副军之名失之尊宠太过是以事当愼始
　　诸葛亮虑封刚猛【至】使自裁　先主无他枝叶后嗣庸弱封地处疑偪又尝将兵一朝作难则祸生肘腋国祚方危故不得不因其罪速防也后代如潞王从珂事可相参爲鍳
　　恨不用孟子度之言　注逹子兴爲议督军按此则孟逹家且不诛况黄公衡乎其不承信郭冲之言不虚也彭羕传　如永年者自可不爲立传
　　廖立传昔先主不取汉中【至】徒失一方　此实前事之失亦当参取观之当吕袭夺三郡即与呉追好弃恶先收汉中以图闗陇于时生齿殷盛录其客戸爲兵声势十倍也
　　亮表立曰【至】于是废立爲民　方受托付主少国疑不得不废立以惩不恪非度之未宏也
　　李严传　李严所以并当大任者既蜀土故臣宜加奬慰又南阳人诸葛公侨客兹郡有乡党之分必能协规荆土归操严独西奔似有志操理民治戎干畧亦优是故取之然自其归降即领郡于外不共帷幄何由得其腹心昭烈用人必由试可严特未试之于左右周旋歴年所以犹有失也
　　章武二年先主征严诣永安宫【至】留鎭永安　武帝失之于宏羊昭烈失之于李严人固难知而权位相逼猜嫌易构亦事势之常矣
　　部分如流趣舍罔滞正方性也　使正方胸无鳞甲则文伟匹也
　　注采诸葛亮集虽十命可受况于九耶　孔明防逊十命之语未必出自其口诸葛氏集当以承祚叙录者爲正
　　平遣参军狐忠　狐忠即马忠
　　注采亮公文上尚书行前监军征南将军臣刘巴　此别刘巴非子初
　　乃废平爲民　注引诸葛亮与平子丰教云云按平既见废丰犹在留府非公之公忠无此量也
　　刘琰传又悉教诵读鲁灵光殿赋　诵灵光者以宗姓随从惟琰一人也本出鲁国文考此赋自负若爲己作又于侈靡中其风流耳
　　魏延传当得重将以镇汉川【至】一军尽惊　防延而益徳不见望非君臣相信之深何以能然
　　平叱延先登曰【至】军皆散　丞相之泽数十年追思不忘况此日乎顺逆一明则延虽善养士卒一叱即散矣杨仪传往者丞相亡没之际【至】令人追悔不可复及何乃无赖自弃至此然公琰亦有以致之稍崇其禄位以答前劳不亦优乎自审不能驾驭唯勿寄以重任可耳
　　向朗传亮卒后徙左将军　朗爲左将军时行丞相事见后主张皇后册文中
　　自去长史优游无事二十年　二十年之功何书不可读朗去长史已六十余老而好学正吾侪过时者所宜师法也虽公渊之口终能以凡俗批诋邪
　　宠弟充歴射声校尉尚书　注襄阳记云云按此语即汉晋春秋之所由作也　孙盛语已见魏书三少帝纪此重出
　　张裔传丞相亮以爲参军【至】领留府长史　既重裔干理亦不欲但用公琰文伟署府事一府皆楚人失蜀士心也
　　人自敬丞相长史男子张君嗣附之疲倦欲死　语颇轻薄然深悟此理即无死权之愚也岂惟长史即贵极公侯亦犹是耳恋慕外物薾然疲役不无谓乎
　　少与犍爲杨恭友善【至】行义甚至　行义如此故诸葛公以贞亮死节并许之不缘季休之言遂与威公一视费诗传隆崇于汉室　室当作升黄忠字也御覧作汉叔叔字草书似升字耳
　　由是忤指左迁部永昌从事　费诗左迁雍茂见杀固由不宏亦其暮气
　　杜琼传周缘琼言乃触类而长之曰【至】意者甚于穆侯灵帝之名子　君子好仇岂怨耦之谓师服已属傅会后人不必恃此自喜爲知防也宋明帝之多讳皆谯叟辈启之何闗治乱兴亡乎
　　许慈传善郑氏学治易尚书三礼毛诗论语　郑氏尚书注今与易皆仅存于正义中
　　乃鸠合典籍沙汰众学　此荀文若曾与孟徳言而不暇行者
　　稍迁至大长秋卒　大长秋用通经之士爲之则可以修周官内宰之职
　　注孙盛曰蜀少人士故慈潜等并见载述　按仁笃通大经四小经三即在中土亦乌可无述
　　来敏传爲虎贲中郎将丞相亮住汉中请爲军祭酒请敏军职而以董允领宿卫此杨洪劝留向朗之意故敏言夺我荣资也
　　尹黙传自刘歆条例郑众贾逵父子陈元方服防注说咸畧诵述　传写之譌衍一方字按后汉书陈元字长孙父钦习左氏春秋事黎阳贾护与刘歆同时而别自名家元少传父业爲之训诂与范升争立左氏学李譔传从司马徽宋忠等学　司马二人于前思潜传则称字钦仲传则称名似疎
