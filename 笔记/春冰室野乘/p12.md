<!-- { "loadSidebar": true } -->
　　沈文肃公夫人林氏，为文忠公女。其乞援饶廷选，以保广信府城事，人艳称之，而书稿则多未之睹，亟录于此。书云：「将军漳江战绩，啧啧人口，里曲妇孺，莫不知有饶公矣，此将军以援师得名于天下者也。此间太守，闻吉安失守之信，豫备城守，偕廉侍郎往河口筹饷招募。但为时已迫，招募恐无及，纵仓卒得募，恐返驱市人而使战，尤所难也。顷来探报，知贵溪又于昨日不守。人心皇皇，吏民商贾，迁徙一空，署中童仆纷纷告去。死守之义，不足以责此辈，只得听之。氏则倚剑与井为命而已。太守明早归郡，夫妇二人，荷国厚恩，不得藉手以报，徒死负咎。将军闻之，能无心恻乎？将军以浙军驻玉山，固浙防也。广信为玉山屏障，贼得广信，乘胜以抵玉山，孙吴不能为谋，贲育不能为守，衢、严一带，恐不可问。全广信即以保玉山，不待智者而后辨之，浙大吏不能以越境咎将军也。先宫保文忠公奉诏出师，中道继志，至今以为深痛。今得死此，为厉杀贼，在天之灵，实式凭之。乡间士民，不喻其心，以舆来迎，赴封禁山避贼，指剑与井示之，皆泣而去。太守明晨得饷归后，当再专牍奉迓。得拔队确音，当执爨以犒前部。敢对使百拜，为七品生灵请命。昔睢阳婴城，许远亦以不朽。太守忠肝铁石，固将军不各与同传者也。否则贺兰之师，千秋同恨，惟将军择利而行之。刺血陈书，愿闻明命。」

○高心夔遗事
　　故协办大学士户部尚书宗室肃顺，为三凶之魁，卒以大逆伏诛。然其才识，在一时满大臣中，实无其比。发逆荡平之由，全在重用汉臣，使曾胡诸公，得尽其才。人第知其谋之出于文端庆，而不知帷幄之谋，皆由肃主持之。徒以戊午科场大狱，为科甲中人所切齿，故恶而不知其美耳。肃虽痛恨科甲，而实爱才如渴，一时名士，咸从之游。湘潭王闿运、湖口高心夔，其尤着也。方左文襄之佐湖南幕府也，为蜚语所中，疾之者争欲置诸死地，祸几不测。微肃之论救，必无幸矣。方狱事急时，文襄故交某君，走京师，诣高谋之。高即入言于肃，肃曰：「论救吾当力任之，然必外廷汉官，有上疏言之者，上必垂询，某乃可尽言。不然，某素不与外官交通，上所深知，今无端言此，适以启上疑耳。」高出谋于众，众皆畏祸累，蔑敢应者。吴县潘文勤，时官翰林，慨然单衔入奏，请以百口保左宗棠无他。上果持其疏，询诸枢臣。肃顿首奏潘祖荫国家世臣，所保必可信，请姑宽之，以观后效。因乘机极言满将帅腐败不可恃，非重用汉臣不可。上大感动，即可潘奏。文襄获无事，旋即大用。而曾文正督师之局，亦定于此时。肃之功顾可没哉？文襄历任闽陕两江，于京朝士大夫，向不致馈冰炭，独于文勤，每岁必以千金为赆，讫终身无间。高举己未进士，相传礼部发榜后，肃为之竭力揄扬于公卿间，必欲以第一人处之。及覆试保和殿，钦命诗题，官韵限十二文，而高误押入元韵一字，因置四等，罚停殿试一科。肃亦为懊丧无已。次岁庚申恩科，高胪唱列入二甲。肃于朝考前一日，探得诗题为纱窗宿斗牛，得门字，唐人孙逖夜宿云门寺诗也。亟召高至，密以题纸授之，且勖曰：「此番好为之，朝元当可望也。」入场，题下果符，通场三百人，无识出处者。高意得甚，自命不作第二人想，出场后，持诗稿即往谒肃。肃览之，顿足曰：「完矣！完矣！」盖通首除官韵外，其七字皆押入十一真部也。翌日榜发，复列四等，引见得归班铨选。王壬秋尝戏以联语赠高曰：「平生双四等，该死十三元。」嘻谑而虐矣。自肃伏法后，高益潦倒无聊俚，文襄由陕督入军机，高犹旅食京师也。文襄出督两江，亟为高报捐道员，指分江南，嘱其先行到省以俟。高引见毕，即由海道南下。文襄由内地徐徐行，抵瓜洲，司道以下官，皆渡江迎谒，独不见高来，奇之。俄度江，至金陵城外，高犹未来，文襄不能忍，询诸藩司某，某愀然对曰：「高道于昨日逝矣。」文襄亟往临哭之，为不怡者累日（高号伯足，江西湖口人，同治末年官吴县知县，光绪七年卒于吴中）。

○延树南宗伯之大节
　　光绪丙戌三月，孝钦太后率德宗恭谒东陵，至定东陵，李贞显皇后陵也。銮舆甫至，未行礼，先诣配殿小憩。所司以礼节单呈进，后阅之，色顿不怿，掷之地，命另议以进。盖照例拈香进酒须跪拜，故后不愿也。是时，高阳李文正为汉尚书，闻命，色变，战栗不敢出一语。满尚书延树南宗伯煦独奋然曰：「此不能争，国家何用礼臣为？公不敢言，我当独面奏。」即肃衣冠入见，跪殿门外，大言曰：「太后今日至此，两官垂帘听政之礼节，无所用之，唯当依显皇帝在时仪注行之耳。」后闻奏，失色，命之起。公对曰：「太后不以臣不肖，使待罪礼曹，见太后失礼而不敢争，臣死无以对祖宗。不得请，誓不敢起。」后不得已，可其奏，公乃徐谢恩起。当是时，同列皆汗流浃背，公从容如平时，卒成礼而后归（是科会试改十一日入场，盖车驾初八日始还京也）。

○薛云阶司寇之法学
　　前明六部权最重，为部郎者，率视外任如左迁。国朝官制，无异明代，而部权之衰，则一落千丈矣。士大夫起家进士，任曹司二三十年，京察注上考，始得一麾出守。同侪望而羡之，真有班生此行，何异登仙之慨。噫，可以观世变矣！诸曹司事权，皆在胥吏，曹郎第主呈稿画诺而已。惟刑部事非胥吏所能为，故曹郎尚能举其职。刑部事统于总办秋审处，额设提调坐办各四人，主平亭天下秋审监候之狱，必在署资深，且深通律学者，始获充是选。长安薛云阶尚书允升，官提调十余年，始获外简。甫六岁，复内擢少司寇，荐长秋官，掌邦刑者，又二十年，终身此官，其律学之精，殆集古今之大成，秦汉至今，一人而已。尝着一书，以大清律例为主，而备述古今沿革，上溯经义，下逮胜朝，比其世轻世重之迹，求其所以然之故，而详着其得失，以为后来因革之准。书凡数十册，册各厚寸许，卷帙繁重，竟无人能为任剞劂者，恐日久终不免佚阙矣。尚书清瘦削，若不胜衣，而终日端坐读书无倦容。语音极小而清朗，每在稠人大会中忽发一言，虽坐离数丈者，亦闻之历历，不啻促膝对语。而大声雄辩者，其音反为所掩。盖寿相，亦异禀也。尝言士大夫一生，学问为一事，科名为一事，官职名誉，又各自别为一事，兼是四者，古今殆罕其人。以王荆公之道德气节，而宋儒至侪诸卢杞，包孝肃使生于两汉时，在《酷吏传》亦不过仅居下驷之列，而至今妇孺皆知，奉为神明。名实何必相符？史册安有定论耶？尝为嘉兴沈乙庵述之，乙庵叹息，以为至言。

○宝文靖遗事（二则）
　　恭忠亲王在政府，与宝文靖相得，王恒呼文靖为龟。一日退值偕行，过一丰碑下，王指负碑之赑屃，戏文靖曰：「此为何物？」文静正色对曰：「王爷乃不识此物乎？此龙生九种之一耳。」王亦鼓掌大笑。
　　宝相国退闲后，常语门下士曰：「吾他日身后，得谥文靖，于愿足矣。」及其薨也，易名之典，适符素志。盖门下士具以公意启枢臣，而枢臣为之乞恩也。

○多忠勇公轶事
　　中兴诸将之善战者，以多忠勇公隆阿为最。公之战功，始于东南，而终于西北，东南战事最久，而不如西北关系之重。盖其在东南，不过攻城野战之勋，而在西北，则仗钺专征，独当一面也。同治元年，陕回乱起，朝廷以胜保为钦差大臣，帅师西征。胜保在皖北，颇着声绩。及西入关，则锐气顿挫，株守省垣，日纵淫乐，不敢言战事。言者交章论劾，诏逮治入京，而以公代之。回匪逆巢，在渭北者凡三城。最东曰羌柏，在同州，迤西有苏家沟，再西为渭城。苏家沟、渭城，皆在咸阳境。贼于渭城建府治，盖居然以伪都视之矣。公督师入关，径趋羌柏，力战三日夜，克之，歼悍贼几尽。移师西指，群贼慑公威，苏、渭两城，皆一鼓下，陕回皆西走甘肃。大军方欲上陇，而蜀匪骤出山，据周至鄠县，乃移师而南。周至甫下，公亦致命，千钧之弩，伤于鼷鼠，惜哉！回逆最悍耐战，过粤匪远甚，赖公先后十余战，尽枭其魁杰。左军西征，直因公成局而蒇其事耳。微公造攻于先，后来成败，未可知也。然公苟不死，则必举逆孽而尽殄之，平庆泾固间，无花门纵迹矣。文襄后来招抚，直出于不得已。车箱之峡，隐忧方大，安得起公九京，而付以西垂之事哉？
　　公致命后，秦人德之甚，虽妇孺无不下泪者。而驻防旗丁，独深憾之。方贼之围攻省城也，官军分城而守，东北隅在满城内，故旗营主之。佐领某，潜输款于贼，约为内应，期以六月望夜分，贼舁云梯，由东北角楼下登城，而某自城上援之。至期，大风雨，贼所持草炬皆湿不能燃，迷失路，反向北行。奔驰至晓，则已在渭滨，去城四十里矣。某得贼贿千金，欲奄有之，其党大愤，遂上变，将军乃斩某以徇。贼旋败退，城幸得全。公既抵陕，闻其事，乃震怒，立奏诛同谋者数十人，而尽革旗营月饷。当是时，旗丁衣食无所资，相率折售屋材以餬口，鬻子女卖妇者相属也。公薨后，继任者始奏复之，故旗丁憾公特甚。至今公专祠中，春秋社赛，旗人无一至者。

○国朝列女传三人
　　曾见达县吴季清先生所著笔记，有纪国朝列女三事，云闻之湘潭王壬秋。后读壬秋《湘绮楼全集》，有此三传，而所纪详略各不同。第一传香妃事，以孝圣宪皇后为主，与季清所纪，宗旨更互异，因忆而录之，以备异闻。季清殉节三衢，尽室国殇，遗着悉葬之烈火中矣。录此三事，竟犹想见宣南冷寺中，掀髯剧谈时也。黄垆腹痛之感，不禁涕泗之交集矣。
