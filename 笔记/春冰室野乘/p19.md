<!-- { "loadSidebar": true } -->
　　方伯松者，歙市井中人，少无赖，以博荡其产，则横噬闾里间，邑人尤患苦之。会天主教士来歙，方首先皈依，称信徒，益号召群不逞以济其虐。方不识字，诸生某某等为之记室，赴诉者日恒数十人，半田产钱债事。方颐指记室录其词毕，即分命其党，汝往某村取某田，若往某村取某钱，母子毋少缺。皆以券授之，其券皆数十年陈旧物也。日暮归，悉出所收以献，无少短缺。方妾诞日，邑之缙绅，莫不蒲伏贺于庭，寿礼至盈屋，而西教士固不知也。遇讼狱，方第署片纸付县令，令悚息奉行，如得大府檄。胥役辅之，四境骚然，至不敢偶语方名。增祥客于外，方归，闻之，大愤曰：「世安得有此？」谋走省控诸院司。方闻之，笑曰：「此岂复枭王耀时耶？」增祥愤愈甚，星夜去。方乃扬言将以众毁鲍氏之家，增祥子鹗是时亦举于乡，夷然弗为动，方亦卒不敢往也。增祥卒白皖抚，邮书上海法主教某，斥方出教籍，徒党悉鸟兽散，方始敛迹。增祥字结廷，能词，工画梅。家无儋石储，而好为任侠，得钱辄散去。室人交谪，偃如也。

○纪大刀王五事
　　大刀王五者，光绪时京师大侠也，业为人保镳，河北山东群盗，咸奉为祭酒。王五因为制法律约束之，其所劫必赃吏猾胥，非不义之财无取也。己卯庚辰间，三辅劫案数十起，吏逐捕不一得，皆心疑王五，以属刑部。于是刑部总司谳事兼提牢者，为溧水濮青士太守文暹，奉堂官命，檄五城御史，以吏卒往捕。王所居在宣武城外，御史得檄，发卒数百人围其宅。王以二十余人，持械俟门内。数百人者，皆弗敢入，第叫呼示威势而已。会日暮，尚不得要领，吏窣窸散归。既散，始知王五不知何时，亦着城卒号衣，杂稠人中，而官吏不之知也。翼日，王五忽诣刑部自首。太守召而询之，则曰：「曩以兵取我，我故不肯从命，今兵既罢，故自归也。」诘以数月来劫案，则孰为其徒党所为，孰为他路贼所为，侃侃言无少遁饰。太守固廉知其材勇义烈，欲全之，乃谬曰：「吾固知诸劫案，于汝无与，然汝一匹夫，而广交游，酗酒纵博，此决非善类。吾逮汝者，将以小惩而大戒也。」笞之二十，逐之出。岁癸未，太守出为河南南阳知府，将之官，资斧不继，称贷无所得，忧闷甚。一日，王五忽来求见，门者却之。固以请，乃命召入。入则顿首曰：「小人蒙公再生恩，无可为报，今闻公出守南阳，此去皆暴客所充斥，并小人为卫，必不免。且闻公资斧无所出，今携二百金来，请以为赆。」太守力辞之，且曰：「吾今已得金矣。」五笑曰：「公何欺小人为？公今晨尚往某西商处，贷百金，议不谐，安所得金乎？无已，公盍署券付小人，俟到任相偿何如？至于执羁鞠，从左右，公即不许，小人亦决从行矣。」太守不得已，如其言，署券与之，遂同行。至卫辉，大雨连旬，黄河盛涨，不得度，所携金又垂尽，乃谋之五，曰：「资又竭矣，河不得度，奈何？」五笑曰：「是戋戋者，胡足难王五？」言毕，乃匹马要佩刀，绝尘驰去。从者哗曰：「王五往行劫矣。」太守大骇，旁皇终日不能食。薄暮，五始归，解腰缠五百金掷几上。太守正色曰：「吾虽渴，决不饮盗泉一滴，速将去，毋污我。」五哑然大笑曰：「公疑我行劫乎？王五虽微，区区五百金，何至无所称贷，而出此乎？此固假之某商者，公不信，试为折简召之。」即书片纸，令从者持之去。次日，某商果来，以五所署券呈太守，信然，太守始谢而受之。五送太守至南阳，仍返京师，理故业。安晓峰侍御之戍军台也，五实护之往，车驮资皆其所赠。五故与谭复生善，戊戌之变，五指谭君所，劝之出奔，愿出身护其行，谭君固不可，乃已。谭君既死，五潜结壮士数百人，欲有所建立，所志未遂，而拳乱作，五遂罹其祸。

○南下洼水怪
　　光绪甲午三月，京师南城外陶然亭畔苇潭中，忽有怪声如牛鸣。余时在都下，尝亲闻之，确如牛鸣盎中，其声呜呜然。有疑为蛟蜃之属者，有谓盗窟此中者，市井人妄绘其形，名之曰大老妖，谓其物专噬洋人。稍有识者，皆哂其无稽。而图说刊板流传。遍布大江南北，乃至新疆塞外。官吏示禁，竟不能止。福文慎锟，时为执金吾，调兵穷搜，卒莫得端倪。内务府至召僧道设坛讽经以禳之，数月后始寂然，真异事也。张豫荃其淦《梦痕仙馆诗抄》中一首，咏此事云：「右安城门当昼晴，野畦浅水芦苇平。忽有怪物如牛鸣，路人千万皆闻声。喧传远近草木腥，街衢入夜无人行。或图其状如鲛鲸，似虎摇尾龙转睛。巨鳞修鬣腹彭享，罔两罔象莫识名。日午健儿敲铜钲，戈予森立车冲輣。击以巨炮雷霆訇，如临大敌心怦怦。登刀蹋火道侣迎，敕召六甲与六丁。呼星唤鬼与怪争，怪殊不惧反自矜。若鸣得意声无停，健儿咋舌双目瞠。拖泥带水如履冰，道人执剑走野亭。护身符咒嗟无灵，我亦随众来郊垧。凤城景物争春荣，麦芒渐绿柳眼青。轻风转蕙晚照明，莺歌燕语调凤笙。万人如海身伶仃，枳篱薤陇侧耳听。鸣蛙噪蚓集众蝇，心知其诞笑语倾。嗟哉危坐高官形，柳阴歧路支凉棚。藉资弹压列众兵。更欲纷调神机营，举国若狂谁使令，解人难索系我情。石言蛇斗传所称，妖不自作由人兴。见怪不怪真典型，诸公衮衮来槐厅。纷披宫锦带雀翎，口蜜腹剑利是征。误人家国倾人城，此真怪物是咎征。灾祥在德天所凭，反德为乱妖灾生。嘻嘻出出闻于庭，我欲射之弓阴弸。梼杌饕餮服上刑，天为一笑河为清。人妖既除邦乃宁，物妖有象禹鼎呈。何至妖异喧神京，无乃小怪作大惊。」暨朝鲜战事起，议者乃曰是兵象也。

○百年前海王村之书肆 琉璃厂于辽为海王村
　　乾隆时，益都李文藻所著《南涧文集》中，有琉璃厂书肆记云：「琉璃厂因琉璃瓦窑为名，东西可二里许。未入厂东门，路北一铺曰声遥堂，入门为嵩口堂唐氏、名盛堂李氏，皆路北。又西为带草堂郑氏、同升阁李氏，皆路南。又西则路北有宗圣堂曾氏、圣经堂李氏、聚秀堂曾氏。路南为二酉堂、文锦、文绘两堂、宝田堂、京兆堂、荣锦堂、经腴堂，皆姓李氏，宏文堂郑氏，英华堂徐氏，文茂堂傅氏，聚星堂曾氏，瑞云堂周氏。二酉堂自明中叶已有之，人故呼为老二酉。迤西，南转沙土园北口，路西有金氏之文粹堂，肆贾谢姓，颇深目录之学，为干嘉两朝冠。又北转至正街，为文华堂徐氏，在路南，而厂桥东之肆尽矣。桥西仅七家，先月楼李氏在路南。又西为宝名堂周氏，在路北。又西为瑞锦堂，亦周氏，在路南。其地即韦姓鉴古堂旧址。周氏在乾隆初颇有声，全谢山、杭大宗、朱笥河诸先生，皆折节与交者也。又西为口文堂周氏、五柳居陶氏，在路北。陶氏即黄荛圃题跋所谓五柳主人者也。又西为延庆堂刘氏，在路北。又西为博古堂李氏，在路南。自此出厂西门，书肆尽矣。」今去南涧时甫百年，而记中所列各家，乃无一存焉者，求如陈思蔡益所之流，益不可得矣。《南涧集》在潘氏功顺堂丛书中，今印本亦渐稀，爰撮其要于此，以饷后之修城坊记者。

○燕郊废寺之金炉台
　　燕郊镇在京师东，属通州，东陵往来孔道也，曩时曾宿其地。去镇数里许，道旁一废寺。土人为言寺建于明中叶。入国朝百余年，殿宇颓圮无存者，唯一香炉两烛台在焉。炉高八尺，台丈余，熔铁为之，重莫能举，故弃置荒烟蔓草中，久无人过问者。乾隆四十二年，纯庙谒陵，跸路经此，忽遇暴雨，乃入寺暂避。偶以鞭扣炉，曰：「此非铁声也。」令侍卫椎破之，皆精金铸成，外涂火漆，更察两烛台，亦如之，遂命移入内库。寺之缘起，州志不详。后土人于墙阴掘得一碑，乃明嘉靖中太监李玙家庙也。世宗约束内监极严，李玙名不见史册，似非当时权贵，而豪富已如是，彼王振、刘瑾、汪直、魏忠贤辈，其奢汰当更何如？史册所传，正恐未尽其什一耳。呜呼！民力安得不日蹙也？

○云南铜厂
　　国家二百余年，用铜专仰云南。而铜厂之弊，亦遂不可胜言。咸同间有钱唐吴仲云者，官滇久，有《厂述诗》四首，言之最详，足备掌故。其诗云：「华楹具百戏，雕俎罗八珍。指使诸童仆，佩服丽且新。问官所职掌，曰铜铁锡银。朝上一纸书，暮领十万缗。会计足课额，可以娱嘉宾。勿谓官豪华，视昔官已贫。颇闻有某某，凭陵居要津。积金北斗高，歌舞难具论。歌舞岂不欢？世事如转轮。朝廷固宽大，国法亦以伸。事过三十年，残魄含酸辛。官今当黾勉，富贵天所亲。鸩卮与漏脯，智者终逡巡。哀哉铜山下，乃有饿死人！」「滇厂四十八，宝路区瘠肥。媪神岂爱宝？苗脉有盛衰。攻采矧云久，造物亦告疲。宁台与汤丹，今亦非曩时。小厂益衰竭，征课檄若驰。何从获硬硖？间或得草皮，鸡窝不满万，饿鞘亦何为？饿鞘无矿苗。长茭入龙窟，水泄费不赀。年年告缺额，呵斥安敢辞？我闻古铜官，坊治各有司。今令吏事繁，难理如乱丝。况复畀厂政，殿最较铢镏。既耕复使织，谁能剂盈亏？上瞻九府供，下给家室私。官私两不病，治术其庶几。」「受事平其争，厥长凡有七。锤手与砂丁，是皆长所师。有犯则抶之，昼夜戒无逸。帕首缚口登，行若缘缝虱。仰攻亦俯钻，但惧引线失。风穴窍谽呀，厢木驾疏密。龙惊地轴裂，一入不复出。悲哉干虮子，枯腊黑于漆。更闻扯火勤，炉罩难毕述。争尖与夺鏪，刀剑斗狂獝。一朝鸟兽散，探肢入民室。索之籍无名，山箐费穷诘。持此问长官，镇抚用何术。」「厂主半客籍，逐利来入边。入官报试采，自竭私家钱。欣然大堂获，继以半火煎。抽课得羡余，陶朱不足贤。百货日麇集，优倡肆娇姘。荒荒蛮瘴中，聚若都市阗。闻者馋涎垂，扰扰蚁集膻。叩囊出黄金，一掷虚牝填。所愿倘不尝，家室成萧然。妻孥难存活，伴侣空相怜。不如扶犁好，犹得耕薄田。」

○嘉禾图
　　乾隆二十八年七月杪，松江府境，暴风三日夜不息，禾尽偃，稻花全落。诸县田有一粒不收者，有亩收斗许者。有及半者，则庆大有年矣。吴士卢元昌有诗纪之曰：「困穷甘俭食，垂老遇奇荒。百岁人稀遘，三吴事可伤。探丸竟白日，划箧到黄堂。我粟无升斗，开门亦不妨。」如此奇灾，乃巡抚洪之杰，不唯讳灾不告，反取句容县境青苗一束，绘《嘉禾图》上献。诏书嘉奖，宣示中外，吴人衔次骨。呜呼！天下妄狠人，独洪之杰也欤？

○知不足斋日记钞本
