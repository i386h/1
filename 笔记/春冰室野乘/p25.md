<!-- { "loadSidebar": true } -->
　　吴三桂之请援于我朝也，与其父襄书曰：「父不能为忠臣，儿自不能为孝子。」岂不皭然大义之言？今观明内监王水章陷贼中所著《甲申日记》一书，中载三月十九后三桂与襄诸书。置君亲于不顾，唯拳拳于陈妾一人，真所谓狗彘不食者。乃知世所传前书两语，皆乱贼矫诬文过之辞耳。记云：「四月初一日，吴襄缴到三桂廿二书云（按此时襄已降闯）所谓缴到者，即缴之于闯也：『闻京城已陷，未知确否。大约城已被围，如可迁避出城，不可多带银物，埋藏为是。并祈告知陈妾，儿身甚强，嘱伊耐心。』第二书云：『得探报京城已陷，儿拟即退驻关外，倘已事不可为，飞速谕知。家口均陷贼中，只能归降，陈妾安否，甚为念。』第三书廿五日发云：『接二十日谕，知已归降，欲保家口，只得降顺。达变通权，方是大丈夫。惟来谕陈妾骑马来营，何曾见有踪迹？如此轻年小女，岂可放令出门？父亲何以失算至此？儿已退兵至关，预备来降。惟此事实不放心。』第四书廿七日发云：『前日探报陈妾被刘宗敏掠去，呜呼哀哉！今生不能复见。初不料父亲失算至此。昨乘贼不备，攻破山海关一面，已向清国借兵，本拟长驱直入，深恐陈妾或已回家，或刘宗敏知系儿妾，并未奸杀，以招儿降。一经进兵，反无生理，故飞禀问讯。』第五书云：『奉谕陈妾赡养在宫，但未有确实之说，究竟可来？太子既在宫中，曾否见过父亲？既已降顺，亦可面奏说明此意，但求将陈妾太子两人送来，立刻降顺』云云。」以此诸书观之，梅村所谓「冲冠一怒为红颜」者，真诗史之言也。
　　三桂初犹有拥立太子之议，所谓义兴元年者是也。暨闻闯以圆圆侍太子，大愤，其议遂罢。此即梅村诗所未尝及，而国初诸老逸史，亦未有能言其故者。今悉在永章日记中。其时目击所录，必得其真。亟录传之，亦足以广异闻也。记云：「三月二十日，贼在田皇亲家搜得太子、定王以献，闯令入宫。廿一日封太子为宋王，定王为安宅公。四月初六日发檄与三桂云：『太子好在宫，汝莫想借他为由，朕已封为宋王，将尔等妻女与他奸淫，以泄崇祯之忿。』初九日下伪诏亲征三桂，十二日起程，太子、定王、代王、秦王、汉王、吴陈氏、吴氏、吴氏、吴李氏、伪后妃嫔皆从行。吴陈氏即圆圆，两吴氏皆三桂妹也。廿五日战于一片石，闯大败，退入关。太子与圆圆遂皆至三桂军中。廿六日闯又为誓书与三桂云：『大明朝义兴皇帝，使监国大学士平南王吴三桂，尚义伯总兵官唐通，大顺朝永昌皇帝，使兵政府尚书王则尧、张若麒，于甲申四月廿二日立誓于山海关。自誓之后，各守本有疆土，不相侵越。大顺朝已得北京，准于五月初一日交还大明朝世守，财货归大顺，人民各从其便。如北兵侵掠，合力攻击，休戚相共。有渝此盟，天地殛之。』廿八日牛金星揭吴三桂告示两通，一列监国大学士平南王吴衔，下书义兴元年四月廿四日。一列平西亲王吴衔，下书顺治元年四月廿六日，印文亦两歧。闯曰：『大约我胜则与我和，清胜即与清合。彼诱得太子陈氏，便尔背盟，实非人类。』立擒吴襄及家口十六人斩于市。廿九日闯登极，三十日率诸贼退出京师。五月初一日接太子手敕，以初三日入都为大行皇帝大行皇后举行大事，末署义兴元年四月廿六日。正拟具本，明日入奏，忽传太子已至城外，王德化亟备车驾卤簿，至朝阳门迎驾，永贞在内预备」云云。此下遂无一字，其如何变局，则不可得而知矣。按诸书皆言闯挟太子二王西走，未尝有归诸三桂之说。果尔，则北都公主所见，与南都所谓王之明者，信哉其为依托矣。然亦安知非闯贼以是系三桂及中原士大夫之心，而伪封一人以乱观听乎？逸民某君所为《木居士愤言》，谓方太息此举之不成，而致慨于有明一朝兴废，实系圆圆一人，则非惟堕三桂之欺，抑且为闯所笑矣（圆圆本姓邢，生时有群雉集屋，众因呼为野鸡。其姨陈氏，俗所谓养瘦马者，圆圆母殁遂依陈，因从其姓。此亦诸书所未及者）。

○戈登遗言
　　英将戈登，曾立功中国，隶李文忠麾下者十余年。后归国，死事埃及。吾国士大夫，语及戈，以为不如华尔。然华不过一战将，弋则具有文武才略。且其人实忠于吾国，不可没也。其归国时，当光绪六年，尝上书文忠，论外交军事甚悉，皆荦荦大端，使早从其言，何至有后来丧地失权之祸？不幸而戈所深戒者，吾事事莫不蹈之。今距戈去时，甫三十年耳。而每下愈况，遂至此极。戈登有知，应亦自叹其言之不幸而中也。戈所陈十策，为撮其要于下：
　　一、中国与外国议约，当在中国开议。按吾国与各国立约，蹈此戒者，实不可胜数。马关一约，尚不在内。
　　二、与外国议约，须多用文字，少用语言。文书以简明为贵，或先将其意暗询别国。因各国互相猜忌，若某款吃亏，必为指出。按此策十年以前犹可用，今则均势之局已定，协以谋我，虽此策亦无所用矣。
　　三、中国一日不去北京，则一日不可与人开衅。因都城距海口太近，无能阻挡，此为孤注险着。按，此条蒙颇不谓然。虽然，旅顺、威海之不守，戈因先见之矣。
　　四、陆军无劲旅，则水师无退步。今宜先练陆师，再练水师。
　　五、所购船炮，甚为失计。当时若以购船炮之款，尽购新式枪，较为有益。俟陆军练成劲旅，再购船炮。按，此二条，今之海军大臣听者。
　　六、中国有不能战而好言战者，皆当斩。
　　七、应多方帮助华商出洋，径向制造厂购货。
　　八、总税司宜驻上海，专管税务，不令擅越他事。若与外国公使议事，不宜令局外之洋人干预。按后来赫德权力之膨胀，孰实使之？衮衮诸公，不惟负国负民，抑且无以对戈登矣。文忠在总署时，不喜与赫德商榷国事，殆犹未忘戈登之戎欤？
　　九、当责成出使大臣，承办外洋军火，如与各国公使谈论，有不谐之处，当令出使大臣，在外商办。按，十条中惟此条无关紧要。
　　十、亟宜设税务学堂，令华人习学关税事宜，以备代替外人。薪水宜照外人例优给。按赫德总榷政以来，垂五十年矣。而此条竟无人议及者，尚何言哉？

○丁韪良被骗
　　西人旅居中国者，其机械变诈，往往有出人意料之外，以余所闻德贞骗丁韪良事，其一端也。丁韪良为同文馆总教习十数年，于吾国官场惯技，揣摩纯熟。恭、庆两邸及总署诸堂官，皆与之相得。丁为人小廉曲谨，自教授外，公私外交，一无所干预，故华人皆乐就之。德贞者，英人也，精于医，为人捭阖有机智。光绪中叶，西人之来华营路矿者，皆以德为主谋。德亦广交游，结纳权贵，大奄名优，王公贵戚，无不得其欢心。与丁为莫逆交，丁乃援之入同文馆，充医学教习。同文馆定例，总教习月薪千金，各科分教，仅三百金而已。德之婿欧礼斐者，略谙普通学，来华依其岳，谋一席地。德荐诸赫德，使为圉人长。欧见总教习之获多金也，羡之，欲去丁而篡其位，谋诸德。德颔之曰：「当徐图之，勿汲汲也。」又半岁，丁忽肩上生一瘤，延德诊视，德视之曰：「无妨也，不数日愈矣。」语毕，背而拭其睫，作饮泣状，瞥为丁所见，固问之，德乃惨然曰：「吾二人交好如弟昆，吾见君得此危疾，不忍以实告，而又不禁其心之痛，不图乃为君所觉，今不得不以实告矣。此证无生法，吾力能保百日，百日以往，药饵无能为矣。为君谋，不如急请假归美。用吾药，犹能抵家，与妻子相见也。」丁如其言，匆匆请假行，未抵旧金山，疾已霍然矣。抵家后，竟不复发。方讶德之妄言，谋束装作西渡计。忽得友人书，则欧礼斐已膺关聘，坐皋比，月享千金矣。始悟德之赚己也。实则欧于普通学外，诸科学未谙门径。故事，总教习必通各国语言文字，始能稽核课程，欧则英文外一无所知也。及丁再至华，德已前卒矣。

○赫承先求应乡试
　　赫德仕中国五十年，而不入国籍，不易章服，且仍食本国男爵之俸，亦创例也。赫之子名承先，酷慕中国科第之荣，其父及为延名师，教为制艺。京师人有见其课稿者，饱满畅达，居然二十年前好墨卷也。试帖楷法，亦端谨不率。癸巳万寿恩科，必欲援金简故事，以内务府籍应试。执政者顾坚不许，赫嬲弗已。乃藉庆典恩数，赏以三品衔候选道，而卒不许其应试。一时翰苑中人，皆失望懊恼。盖承先果入场，则必无不中，中后贽敬，必可获巨万也。吾国外交上，有至不可晓者。
　　国权所系，轻以予人，绝不少惜。独此等虚荣所在，乃竭力以争之，可谓不识轻重矣。

○黄靖南遗事
　　明靖南侯黄得功，微时豢鸭为生，每日辄少数鸭，久之，几尽。黄怒，涸水踪迹之，于塘底得一巨鳝，粗如盎。烹而食之，体貌顿改，为伟丈夫，勇力绝伦，遂习武。然贫不能应试，日为人策蹇。时杨龙友文骢甫乡捷，由黔入都，至浦口，雇黄驴北行。中途遇劫贼六人，龙友本娴骑射技击，方谋抵御。黄遽大呼，看我杀贼，从驴背跃地，一手牵驴，一手持行囊扑盗。盗大惊，急止之。黄不顾，扑如故。盗下马罗拜，呼曰；「公真大英雄，我辈愿拜下风矣，勿失义气。」黄乃止，因共邀黄入伙，坚拒之，贻之金，又不受，请姓名，亦不答，盗遂拱手去。杨奇其勇义，因与约为兄弟。南归，言之马士英，士英为之婚娶，延师教以兵法。及督凤阳，拔为亲将，遂建功河北，为明季名将。

○诗钟汇录（三则）
