<!-- { "loadSidebar": true } -->
（二）山径转，云磴郁盘纡。闻道练颜仙姥健，御风不用日华车，飞佩响琼裾（孝饮晚年甚健，每游园登山陟磴，步履若飞，宫婢有追随不及者）。
（三）云木杪，瑶殿敞山阿。天上也思安乐好，璇题新署小行窝，富贵到烟萝。
（四）金阙秘，朝暮降真仙。甲乙亲排承直日，英皇分侍上清筵，来往各翩然。
（五）新涨落，荇藻碧参差。偶驾潜虬凌弱水，人间遥指是晴霓，金翠接天西。
（六）多少事，天上异人间。电入夜城光不灭，月临蓬岛影长圆，云水共澄鲜（此指电灯）。
（七）壶中静，挥洒出天真。题榜少霞官阁吏，侍书南岳召夫人，清极绝纤尘（侍书夫人疑指缪素筠）。
（八）烟柳外，空翠湿衣裾。三塔高低连北镇，六桥缥缈似西湖，图画定谁如。
（九）屏山曲，云母绕周遭。玉座重重遮锦幄，琪花密密获仙茅，寒重觉天高。
（十）阑干侧，风景更谁同。千步长廊随曲水，万株寒翠闲鞋红，迎面碧芙蓉。
（十一）琉璃壁，云影四周回。不遣轻尘粘舞席，爱移行幛傍歌台，羯鼓报花开。
（十二）云水畔，奇幻绝人寰。泛海灵槎疑化石，出林高阁欲藏山，休作化城看。
（十三）仙路迥，天外望青鸾。最是云间鸡犬乐，因缘分得鼎余丹，长日守松坛。
（十四）骖鸾路，行近意都迷。柳岸风轻烟絮软，芝田日暖药苗肥，云控漫如飞。
（十五）游仙乐，弹指现林邱。宝气远腾天北极，豪情亲遏海西流，终古不知愁。

○九九销寒图
　　「亭前垂柳，珍重待春风」。两句九言，言各九画，宣庙御制词中语也。懋勤殿谨依原迹，双钩装幅，为《九九销寒图》，题曰管城春满。南斋诸臣，按日填注，阴晴风雪，日填一画，八十一日而毕，岁为故事。归安朱古微宗伯集中，有《齐天乐》一首咏此，词云：「龙池浅色东风缓，春光管城先透。三起三眠，一波一磔，妆点销寒时候。酥钿九九，换新样宫绡，墨尘双逗。鹊尾香中，几呵挥翰玉堂手。清吟天上事远，御屏宣侍处，玉案乌袖。六管光阴，百年文物，不是寻常怀旧。芳韶尽有，梦不到灵和，雨滋烟溜。自擘苔笺，细填梅蕊瘦。」

○鹧鸪天咏
　　黄门《半塘词》中，多以鹧鸪天咏史之作，实皆风议时事之什也。定稿中仅留五首。一、「笑里重簪金步摇，鹦哥学语尽能骄。只愁淡月朦胧影，难验微波上下潮。笺十色，烛三条，东风从此得愁苗。灵甤秘记分明在，回首神峰万仞高。」此当指丙申丁酉间事，沤翁曾为述其大略，惜忘之矣。二、「卅载龙门世共倾，腐儒何意占狂名。武安私第方称寿，临贺严装早办行。惊割席，忆横经，天涯明日是春城。上尊未拜官家赐，头白江湖号更生。」三、「群彦英英祖国门，向来宏长属平津。临歧独下苍生泪，八百孤寒愧此君。倾别酒，促归轮，壮怀枉自托风云。剧怜彩鹢乘涛处，亲见蓬莱海上尘。」两首皆指常熟去国事。四、「属国归来重列卿，杨家金穴旧知名。似传重订冰天录，那得长谣颖水清。仙仗入，箧书倾，空令请剑壮朱生。好奇事尽归方朔，殿角微闻叩首声。」此首指南海张樵野尚书事。五、「注籍常通神虎门，书生恩遇本无论。鬼神语秘惊前席，挽辂谋工拾后尘。空折角，笑埋轮，寓言秦鹿底翻新。可怜一哄成何事，赢得斑姬苦乞身。」此首为朱古微学士、张次珊参议劾某官事发，折角埋轮，指两人姓也。常熟之去国也，正当戊戌变法之初。强村词中有《丹凤呤》一首，题为《和半塘四月二十七日雨霁之作》，即咏此事也。其词云：「断送园林如绣，雨湿朱幡，尘飘芳阁。黄昏独立，依旧好春帘幕。分明俊侣，霎时乖阻，镜凤盟寒，衫鸾妆薄。漫托青禽寄语，细认银钩珠泪，潜透笺角。此后别肠寸寸，去魂总怯波浪恶。夜瞑天寒处，拚铅红都洗，眉翠潜铄。旧情未诉，已是一江潮落。红烛玉钗恩易断，悔圆纨野握。影娥梦里，知甚时念着？」

○咏珍妃殉国事
　　珍妃殉国一事，孝哲皇后之殉节，义烈哀惨同为千古所未有。强村集中《声声慢》一首，题为《十一月十九日味聃以落叶词见示感和》，即赋此事也。词云：「呜蛩颓城，吹蝶空枝，飘蓬人意相怜。一片离魂，斜阳摇梦成烟。香沟旧题红处，拼尽花憔悴年年。寒信急，又神宫凄奏，分付哀弦。终古巢鸾无分，正飞霜金井，抛断缠绵，起舞回风，才知恩怨无端。天阴洞庭波阔，夜沉沉流恨湘弦。摇落事，向空山休问杜鹃。」又两家词中《金明池咏扇子湘荷花》一首，其后阕亦暗指此事。王云：「忽涌飞尘惊掠鬓，怕水佩风襟，旧情难问。芳时换哀蝉曲破，花梦短野鸳睡稳。袅香烟复道垂杨，望太乙仙舟，归期难准。剩泣露欹盘，飘零铅泪，悄共铜仙揄搵。」朱云：「拗折西风丝寸寸，漫觅醉仙浆，碧筒深引。霓裳舞今宵迭遍，盘泪影明朝吹尽。尽相思太液秋容，但坠粉空房，石鳞沉恨。怕玉井峰头，月昏烟淡，翠被余香愁损。」

○咏雏伶五九事
　　京师雏伶五九者，以色艺名丁戊间，南海张樵野侍郎昵之。侍郎之谴戌也，门生故吏，无敢往送行者。五九独弃所业，追送至西安而后返。都下一时，称为义伶。两家集中，各有《氐州第一》一首，即咏此事。王云：「何事干卿，笙凤唤起，当歌对酒情抱。舞扇留云，边笳诉月，凄绝荣华露草。三五年时，记旧约拢房深窈。张绪风前，秦宫花底，负春多少？又试新声莺燕小，话前事乱愁谁扫。迷蝶春心，闻蝉客思，甚梦醒人杳。乍开帘惊见处，歌尘惹闲情绝倒。玉笛从今，定愁翻伊凉别调。」朱云：「轻薄筝尘，零乱钿粉，当筵恨压眉小。密绪连环，清吭掩扇，凄隔秦天缥缈。蕃马屏风，有暗月窥人偷照。玉杵深盟，金钱浅掷，顿催欢老。八九惊乌栖树少，定输与羁雌鸣绕。毳幕思新，珠田梦远。蓦并归愁抱。惹花前闲泪落，停杯处相看一笑。谁打鸳鸯，锦塘空孤眠到晓。」

○纪王焕事
　　沤尹集中《凤街杯》一首，哀山阴王郎中焕也。焕，字辅臣，仪貌昳丽，才思倜傥，颇以天下才自负。入赀为工部郎，与寿山为昆弟交。寿山官侍卫，贫窭甚，几不给饘粥，赖焕时时卵冀之。焕恒鬻室人簪珥衣饰，以资寿山。寿山感焕甚，誓富贵无相忘也。俄而寿山以刚毅荐，出为黑龙江将军。因奏调焕同往，军府之事，委悉以之。焕窃自喜，得藉此发舒，视官事如家事，经画区处，井井有绪，寿山声誉日隆起。已而都下拳祸作，东三省奸民，亦纷纷应之。寿山承中朝意旨，一意招抚，且将尽除境内教士西商，焕力陈不可，寿山弗听，焕争之急，寿山大忿，遽攘袂大诟，立逐焕出署。焕知不可谏，亦遂驱车南返。行三日矣，寿山回念前事，益忿戾，忽转念，谓焕此去入都，必且毁己，且其沮义举，为外人游说，心尤不可问，彼既无君臣之伦，吾安能复顾友朋之谊，不速除之，将有后患。因召材官数人，授以健马，令速追焕还省。焕方在中途，见材官来，以为寿山有悔祸之心，仍用己谋也，乃欣然返。至军署，则寿山已盛服坐堂皇，健儿数百左右侍，乃大惊。寿山见焕至，愤怒跳踉，不复可遏。命侍者捽焕使跪，拍案大詈，叱其不忠，立命缚出斩之。未逾月，寿山亦败死。词云：「斡难河北阵云寒，咽西风邻笛凄然。说着旧恩新怨总无端，谁与问九重泉？悲顾景，悔投笺，断魂招哀迸朱弦。料得有人收骨夜，江边英武赋谁怜。」

○陶农部宫词
　　新建陶无梦农部，有宫词百首，述三十年来内庭轶事，大都得自传闻。为录其翔实者十五章，附以笺释，皆他时史料也。
倚虹堂外柳烟浓，御路无尘走六龙。岁岁宸游春色里，万人歌舞百官从。
雕栏百折接明廊，仙殿排云涌御香。天半铜享光四照，日高草木遍山黄。
八方无事畅皇情，机暇挥毫六法精。宸翰初成知得意，宫人传唤缪先生。
钉铃佩马去如飞，谙达垂鞭左右随。诏遣阿哥归主祭，黄缰紫辔好威仪。
公使西南越巨溟，国书亲奉觐宫庭。礼臣引入文华殿，天语温和赐宝星。
景运门前晓色开，百官济济早朝回。御医随例听传唤，排日抄将脉案来。
六龙仓卒幸西秦，玉骨含冤裹锦裀。从此笙囊休进御，武皇归哭孟才人。
天家玉食喜奇瑰，泼翠茶浓玛瑙杯。昨日使臣新贡入，柏林香草野杨梅。
天半灯摇紫电流，玲珑殿阁仿欧洲，却因一炬西人火，化出繁华佛照楼。
清华西苑景如仙，百顷琉璃漾井莲。羡杀词臣与枢密，独邀天宠许乘船。
供御龙宾发异香，新年染翰伴君王。淋漓锡福苍生笔，福字先书绢一方。
园子春来柳早青，郊居景物畅皇情。轮船似报巡游信，一带长河汽笛声。
疆臣献纳太珍奇，一笑天颜喜可知。翡翠寿星高二尺，透明碧绿似玻璃。
蚕织苏杭艺最精，诏征机女入神京。绮华馆内熏风暖，长昼遥闻络纬声。
恭进应时春贴子，枢臣亲写硬黄笺。两斋毓庆同颁赐，麝墨鸡毫下九天。

○纪歙鲍烈士增祥事
　　光绪初，安徽歙县令某者，书生也，愚而墨。宠二胥：曰王耀，曰三多，挟其势，恣横一邑，豪夺巧取，靡虚日。歙人许颂康，薄有赀。其戚程某，为武学生，富过许。有质库，一在县北富堨。许以事积忤二胥，适邑有盗案发，二胥乃虚构左证，诬许、程为逋逃主，执入狱。锻炼月余，许、程不胜搒掠，两股肉乃糜，遂诬服。狱成，上江督皖抚，不日出决矣。王耀扬鞭过富堨市，指质库笑曰：「此不日属我矣。」歙之人，莫不愤怒，然莫敢谁何者。鲍增祥，歙诸生，举秋试为副贡，儒而侠者也。闻之大愤，乃攘臂为文，独具己名上徽守，白许、程冤。守召增祥诘之曰：「狱已成，汝横来干涉，案出入甚大，诬平民犹反坐，况官长乎？汝能任此责，吾则转详大府，否则不如已也。」持其书作注目状，同署名者噤无言，增祥毅然曰：「诺，刀锯鼎镬，某一人当之，不以累众也。」书遂上。二胥犹不知，日盼金陵回文至，决许、程于市。歙故无刽手，走休宁，假以来。是时候官沈文肃督两江，政尚严明，得书阴廉得其实，乃大怒。立驰钉封付徽守，释许、程，枭二胥示众。守奉檄坐堂皇，召二胥至，阳阳如平时，示以檄，始色变无语，缚以赴市，守亲监刑，观者如堵。即以休宁刽手奏刀焉，枭其首于万年桥上。桥者，歙北通衢也。某令闻变，饮药死。未数年而有方伯松之事。
