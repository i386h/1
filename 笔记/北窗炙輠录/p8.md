<!-- { "loadSidebar": true } -->
　　《本草》云，椒合口者杀人，桑白皮出土者杀人，鱼无目者与鳞逆者杀人。如此十余种鱼无目者与鳞逆，固未之见也。今人烹炰，岂皆能去椒之合口者？店家桑白皮，安能保其无出土者？然亦未尝见杀人，他物亦尔，是果古人不足信欤？余窃观《本萆》之论药，如左氏之论祸福，凡人一威仪之失度，一言语之不中节，以为皆得祸。《本草》言椒实之合口，桑白皮之出土，皆以为杀人，一威仪之失度，一言语之不中节，未必遽得祸。而左氏断之以必得祸，盖有得祸之理也。一椒实之合口，一桑白皮之出土，未必遽杀人，而《本草》断之以杀人。盖有杀人之理也。既有得祸杀人之理，则安得不慎！今人食物，或不死者，盖其五脏和平，血气强盛，幸有以胜之耳。不幸而是中失调，血脉方乱，则又以一物投之，祸莫测也。  
　 
