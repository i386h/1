<!-- { "loadSidebar": true } -->
　　余次女适长山袁氏，所居曰焦家桥，今岁归宁，言距所居二三里许，有农家女归宁，其父送之还夫家。中途入墓林便旋，良久乃出，父怪其形神稍异，听其语音，亦不同，心窃有疑，然无以发也。至家后，其夫私告父母曰：新妇相安久矣，今见之心悸，何也？父母斥其妄语，使归寝，所居与父母隔一墙，夜忽闻颠扑膈膈声。惊起窃听，乃闻子大号呼，家众破扉入，见一物如黑驴，冲人出，火光爆射，一跃而逝。视其子，唯余残血。天曙，往觅其妇，竟不可得，疑亦为所啖矣。此与太平广记所载罗刹鬼事全相似，殆亦是鬼欤？观此知佛典不全诬，小说稗官亦不全出虚构：。

　　河间一妇性佚荡，然貌至陋，日靓妆倚门，人无顾者，后其夫随高叶飞官天长，甚见委任，豪夺巧取，岁以多金寄归。妇藉其财，以招诱少年，门遂如市。迨叶飞获谴，其夫遁归，则囊箧全空，器物斥卖亦略尽，唯存一丑妇，淫疮遍体而已。人谓其不拥厚赀，此妇万无堕节理。岂非天道哉。

　　伯祖湛元公，从伯君章公，从兄旭升，三世皆以心悸不寐卒。旭升子汝允，亦患是疾，一日治宅，匠睨楼角而笑曰：此中有物，破之则甃砖如小龛，一故灯檠在焉。云此物能使人不寐，当时坛者之魔术也。汝允自是遂愈，丁末春从侄汝伦为余言之，此何理哉？然观此一物藏壁中，即能操主人之生死，则宅有吉凶，其说当信矣。

　　戴户曹临，以工书供俸内廷，尝梦至冥司，遇一吏故友也，留与谈，偶揭其簿，正见己名下朱笔草书，似一犀字，吏遂夺而掩之。意似薄怒，问之亦不答，忽惶遽而醒，莫测其故。偶告裘文达公，文达沉思曰：此殆阴曹简便之籍，如部院之略节，户中二字，连写颇似犀字。君其终于户部郎中乎？后竟如文达之言。

　　东光霍易书先生，雍正甲辰，举于乡，留滞京师，未有成就。祈梦吕仙祠中，梦神示以诗曰：六瓣梅花插满头，谁人肯向死前休，君看矫矫云中鹤，飞上三台阅九秋。至雍正五年，初定帽顶之制，其铜盘六瓣如梅花，始悟首句之意。窃谓仙鹤为一品之服，三台为宰相位，此句既验，末二句亦必验也。后由中书舍人官至奉天府尹，坐谴谪军台，其地曰葵苏图，实第三台也。官牒省笔，皆书台为台，适符诗语，果九载乃归。在塞外日，自署别号曰云中鹤，用诗中语也。后为姚安公述之。姚安公曰：霍字上为云字头，下为鹤字之半，正隐君姓，亦非泛语。先生喟然曰：岂但是哉，早年气盛，锐于进取，自谓卿相可立致，卒致颠蹶，职是之由，第二句神戒我矣。惜是时未思也。

　　古以龟卜，孔子系易，极言蓍德。而龟渐废，火珠林始以钱代蓍，然犹烦六掷，灵棋经始一掷成卦，然犹烦排列，至神祠之签，则一掣而得，更简易矣。神祠率有签，而莫灵于关帝。关帝之签，莫灵于正阳门侧之祠。盖一岁中，自元旦至除夕，一日中，自昧爽至黄昏，摇筒者恒琅琅然，一筒不给，置数筒焉。杂沓纷纭，倏忽万状，非惟无暇于检核，亦并不容于思议，虽千手千目，亦不能遍应也。然所得之签皆验如面语，是何故欤？其最奇者，乾隆壬申乡试，一南士于三月朔日斋沐以祷，乞示试题，得一签曰：阴里相看怪尔曹，舟中敌国笑中刀，藩篱剖破浑无事，一种天生惜羽毛。是科孟子题为：曹交问曰：人皆可以为尧舜，至汤九尺，应首句也；论语题为：夫子莞尔而笑曰：割鸡焉用牛刀，应第二句也；中庸题为：故天之生物，必因其材而笃焉，应第四句也。是真不可测矣。

　　孙虚船先生言，其友尝患寒疾，昏愦中觉魂气飞越，随风飘荡，至一官署，谛视门内皆鬼神，知为冥府。见有人自侧门入，试随之行，无呵禁者。又随众坐庑下，亦无诘问者。窃睨堂上，讼者如织，冥王左检籍，右执笔，有一两言决者，有数十言数百言乃决者，与人世刑曹无少异。琅琯引下，皆帖服无后言。忽见前辈某公盛服入，冥王延坐，问讼何事，则诉门生故吏之辜恩，所举凡数十人，意颇恨恨。冥王颜色似不谓然，俟其语竟，拱手曰：此辈奔竞排挤，机械万端，天道昭昭，终罹冥谪。然神殛之则可，公责之则不可。种桃李者得其实，种蒺藜者得其刺，公不闻乎？公所赏鉴，大抵附势之流，势去之后，乃责之以道义，是凿冰而求火也。公则左矣。何暇尤人？某公怃然久之，逡巡竟退，友故与相识，欲近前问讯，忽闻背后叱咤声，一回顾间，悚然已醒。

　　董文恪公老仆王某，性谦谨，善应门，数十年未忤一人，所谓王和尚者是也。言尝随文恪公宿博将军废园，月夜据石纳凉，遥见一人仓皇隐避，一人邀遮而止之，捉其臂共坐树下曰：以为汝生天久矣，乃在此相遇耶？因先述相交之契厚，次责任事之负心。曰：某事乘我急需，故难其词以勒我，中饱几何；某事欺我不谙，虚张其数以绐我，干没又几何。如是数十事，每一事一批其颊，怒气坌涌，似欲相吞噬。俄一老叟自草间出，曰：渠今已堕饿鬼道，君何必相凌。且负债必还，又何必太遽。其一人弥怒曰：既已饿鬼，何从还债。老叟曰：业有满时，则债有还日。冥司定律，凡称贷子母之钱，来生有禄则偿，无禄则免，为其限于力也。若胁取诱取之财，虽历万劫，亦须填补。其或无禄可抵，则为六畜以偿，或一世不足抵，则分数世以偿，今夕董公所食之豚，非其于仆某之十一世身耶？其一人怒似略平。乃释手各散，老叟疑其土神也。所言干仆，王某犹及见之，果最有心计云。

　　福建曹藩司绳柱言，一岁，司道会议臬署，上食未毕，一仆携一小儿过堂下，小儿惊怖不前，曰：有无数奇鬼，皆身长丈余，肩承梁柱。众闻号叫，方出问，则承尘上落土簌簌，声如撒豆，急跃而出，已栋摧仆地矣。咸额手谓鬼神护持也。湖广定制府长，时为巡抚，闻话是事，喟然曰：既在在处处有鬼神护持，自必在在处处有鬼神鉴察。

　　阅微草堂笔记卷七如是我闻一
　　曩撰滦阳消夏录属草未定，遽为书肆所窃刊，非所愿也。然博雅君子，或不以为纰缪，且有以新续告者。因补缀旧闻，又成四卷。欧阳公曰：物尝聚于所好，岂不信哉！缘是知一有偏嗜，必有浸淫而不自已者。天下事往往如斯，亦可以深长思也。辛亥乾隆五十六年七月二十一日题。

　　太原折生遇兰言，其乡有扶乩者，降坛大书一诗曰：一代英雄付逝波，壮怀空握鲁阳戈，庙堂有策军书急，天地无情战骨多，故垒春滋新草木，游魂夜览旧山河，陈涛十郡良家子，杜老酸吟意若何。署名曰柿园败将。皆悚然，知为白谷孙公也。柿园之役，败于中旨之促战，罪不在公。诗乃以房琯车战自比，引为已过。正人君子用心，视王化贞辈偾辕误国，犹百计卸责于人者，真三光之于九泉矣。大同杜生宜滋，亦录有此诗，空握作辜负，春滋作春添，意若何作竟若何，凡四字不同。盖传写偶异，大旨则无殊也。

　　许南金先生言，康熙乙未，过阜城之漫河，夏雨泥泞，马疲不进，息路旁树下，坐而假寐。恍惚见女子拜言曰：妾黄保宁妻汤氏也，在此为强暴所逼，以死捍拒，卒被数刃而死。官虽捕贼骈诛，然以妾已被污，竟不旌表。冥官哀其贞烈，俾居此地，为横死诸魂长，今四十余年矣。夫异乡丐妇，踽踽独行，猝遇三健男子执缚于树，肆行淫毒，除骂贼求死，别无他术。其啮齿受玷，由力不敌，非节之不固也。司谳者苛责无已，不亦冤乎？公状貌似儒者，当必明理，乞为白之。梦中欲询其里居，霍然已醒。后问阜城士大夫，无知其事者。问诸老吏，亦不得其案牍，盖当时不以为烈妇，湮没久矣。

　　京师某观，故有狐。道士建醮，醵多金。蒇事后，与其徒在神座灯前，会计出入，尚阙数金。师谓徒乾没，徒谓师误算，盘珠格格，至三鼓未休。忽梁上语曰：新秋凉爽，我倦欲眠，汝何必在此相聒？此数金，非汝欲买媚药置怀中，过后巷刘二姐家，二姐索金指环，汝乘醉探付彼耶？何竟忘也。徒转面掩口。道士乃默然敛簿出。剃工魏福，时寓观内，亲闻之。言其声咿咿呦呦，如小儿女云。

　　旱魃为虐，见云汉之诗，是事出经典矣。山海经实以女魃，似因诗语而附会。然据其所言，特一妖神焉耳。近世所云旱魃则皆僵尸，掘而焚之，亦往往致雨。夫雨为天地之欣合，一僵尸之气焰，竟能弥塞乾坤，使隔绝不通乎？雨亦有龙所做者，一僵尸之伎俩竟能驱逐神物，使畏避不前乎？是何说以解之。又狐避雷劫，自宋以来，见于杂说者不一，夫狐无罪欤？雷霆克期而击之，是淫刑也，天道不如是也。狐有罪欤，何时不可以诛，而必限以某日某刻，使先知早避，即一时暂免；又何时不可以诛，乃过此一时，竟不复追理，是佚罚也。天道亦不如是也，是又何说以解之？偶阅近人夜谈丛录，见所载焚旱魃一事，狐避劫二事，因记所疑，俟格物穷理者详之。

　　虎坊桥西一宅，南皮张公子畏故居也，今刘云房副宪居之。中有一井，子午二时汲则甘，余时则否。其理莫明。或曰阴起午中，阳生子半，与地气应也。然元气氤氲，充满天地，何他井不与地气应，此井独应乎？西士最讲格物学，职方外纪载：其地有水，一旦十二潮，与晷漏不差杪忽。有欲穷其理者，构庐水侧，昼夜测之，迄不能喻，至恚而自沉。此井抑亦是类耳。

　　张读宣室志曰：俗传人死数日，当有禽自柩中出，曰煞。太和中有郑生者，网得一巨鸟，色苍，高五尺余，忽无所见，访里中民讯之，有对者曰：里中有人死且数日，卜者言今日煞当去。其家伺而视之，有巨鸟色苍，自柩中出，君所获果是乎？此即今所谓煞神也。徐铉稽神录曰：彭虎子少壮有膂力，尝谓无鬼神，母死，俗巫戒之曰：某日殃煞当还，重有所杀，宜出避之。合家细弱，悉出逃隐，虎子独留不去。夜中有人推门入，虎子皇遽无计，先有一瓮，便入其中，以板盖头，觉母在板上，有人问板下无人耶？母曰无。此即今所谓回煞也。俗云殇子未生齿者，死无煞，有齿者即有煞，巫觋能预克其期。家奴孙文举、宋文皆通是术。余尝索视其书，特以年月日时干支推算，别无奇奥，其某日逢其凶煞，当用某符禳解，则诡词取财而已。或有室庐逼仄，无地避煞者，又有压制之法。使伏而不出，谓之斩殃，尤为荒诞。然家奴宋遇妇死，遇召巫斩殃，迄今所居室中，夜恒作响，小儿女亦多见其形，似又不尽诬矣。天地之大何所不有，幽明之理莫得而穷，不必曲为之词，亦不必力攻其说。

