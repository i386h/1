<!-- { "loadSidebar": true } -->
　　许文木言，康熙末年，鬻古器李鹭汀，其父执也，善六壬，惟晨起自占一课，而不肯为人卜。曰：多泄未来，神所恶也。有以康节比之者，曰：吾才得六七分耳。尝占得某日当有仙人扶竹杖来，饮酒题诗而去，焚香候之，乃有人携一雕竹纯阳像求售，侧倚一贮酒壶卢，上刻朝游北海一诗也。康节安有此失乎。年五十余无子，惟蓄一妾，一日，许父造访，闻其妾泣，且絮语曰：此何事而以戏人，其试我乎？又闻鹭汀力辩曰：此真实语，非戏也。许父叩反目之故，鹭汀曰：事殊大奇，今日占课，有二客来市古器，一其前世夫，尚有一夕缘；一其后夫，结好当在半年内，并我为三，生在一堂矣。吾以语彼，彼遽恚怒，数定无可移，我不泣而彼泣，我不讳而彼讳之，岂非痴女子哉。越半载鹭汀果死，妾鬻于一翰林家，嫡不能容，过一夕即遣出，再鬻于一中书舍人家，乃相安云。

　　庞雪厓初婚日，梦至一处，见青衣高髻女子，旁一人指曰：此汝妇也。醒而恶之。后再婚殷氏，宛然梦中之人。故丛碧山房集中有悼亡诗曰：漫说前因与后因，眼前业果定谁真，与君琴瑟初调日，怪煞箜篌入梦人。记此事也。按箜篌入梦凡二事，其一为仙传拾遗载，薛肇摄陆长源女见崔宇；其一为逸史载，卢二舅摄柳氏女见李生，皆以人未婚之妻作伎侑酒，殊太恶作剧。近时所闻吕道士等，亦有此术，语详滦阳消夏录。

　　叶旅亭言，其祖犹及见刘石渠。一日夜饮，有契友逼之召仙女，石渠命扫一室，户悬竹帘，燃双炬于几，众皆移席坐院中，而自禹步持咒，取界尺拍案一声，帘内果一女子亭亭立，友视之乃其妾也。奋起欲殴，石渠急拍界尺一声，见火光蜿蜒如掣电，已穿帘去矣。笑语友曰：相交二十年，岂有真以君妾为戏者。适摄狐女，幻形激君一怒为笑耳。友急归视，妾乃刺绣未辍也。如是为戏，庶乎在不即不离间矣。余因思李少君致李夫人，但使远观，而不使相近，恐亦是摄召精魅，作是幻形也。

　　费长房劾治百鬼，乃后失其符，为鬼所杀。明崇俨卒，剚刃陷胸，莫测所自。人亦谓役鬼太苦，鬼刺之也，恃术者终以术败，盖多有之。刘香畹言，有僧善禁咒，为狐诱至旷野，千百为群，嗥叫搏噬，僧运金杵，击踣人形一老狐，乃溃围出。后遇于途，老狐投地膜拜曰：曩蒙不杀，深自忏悔，今愿皈依受五戒，僧欲摩其顶，忽掷一物幂僧面，遁形而去。其物非帛非革，色如琥珀，粘若漆，牢不可脱，瞀闷不可忍，使人奋力揭去，则面皮尽剥，痛晕殆绝，后痂落无复人状矣。又一游僧，榜门曰驱狐，亦有狐来诱僧，识为魅，摇铃诵梵咒，狐骇而逃，旬月后有媪叩门，言家近墟墓，日为狐扰，乞往禁治，僧出小镜照之，灼然人也，因随往，媪导至堤畔，忽攫其书囊掷河中，符录法物，尽随水去，妪亦奔匿秫田中，不可踪迹。方懊恼间，瓦砾飞击，面目俱败，幸赖梵咒自卫，狐不能近，狼狈而归。次日即愧遁，久乃知妪即土人，其女与狐昵，因其女赂以金，使盗其符耳。此皆术足以胜狐，卒为狐算，狐有策而僧无备，狐有党而僧无助也。况术不足胜而轻与妖物角乎？

　　舅氏五占安公言，留福庄木匠某，从卜者问婚姻，卜者戏之曰：去此西南百里某地某甲，今将死，其妻数合嫁汝，急往访求可得也。匠信之，至其地宿村店中，遇一人问某甲居何处，其人问：访之何为。匠以实告，不虑此人即某甲也，闻之恚愤，掣佩刀欲刺之，匠逃入店后，逾垣遁。是人疑主人匿室内，欲入搜，主人不允，互相格斗，竟杀主人，论抵伏法。而匠之名姓里居，则均未及问也。后年余，有妪同一男一妇过献县，云叔及寡嫂也，妪暴卒，无以敛，叔乃议嫁其嫂。嫂无计，亦曲从。匠尚未娶，众为媒合焉。后询其故夫，正某甲也。异哉，卜者不戏，匠不往，匠不往，无从与某甲斗，无从与某甲斗，则主人不死，主人不死，则某甲不论抵，某甲不论抵，此妇无由嫁此匠也。乃无故生波，卒辗转相牵，终成配偶，岂非数使然哉。又闻京师西四牌楼有卜者，日设肆于衢，雍正庚戌闰六月，忽自卜十八日横死，相距一两日耳。自揣无死法，而爻象甚明，乃于是日键户不出，观何由横死。不虑忽地震，屋圮压焉。使不自卜，是日必设肆通衢中，乌由覆压。是亦数，不可逃，使转以先知误也。

　　画士张无念，寓京师樱桃斜街，书斋以巨幅阔纸为窗睴，不著一睵，取其明也。每月明之夕，必有一女子全影在睴心，启户视之，无所睹，而影则如故，以不为祸祟，亦姑听之。一夕谛视，觉体态生动，宛然入画，戏以笔四周钩之，自是不复见。而墙头时有一女子露面下窥，忽悟此鬼欲写照，前使我见其形，今使我见其貌也，与语不应，注视之亦不羞避，良久乃隐，因补写眉目衣纹，作一仕女图。夜闻窗外语曰：我名亭亭。再问之，已寂，乃并题于睴上。后为一知府买去，或曰是李中山，或曰狐也，非鬼也，于事理为近。或曰本无是事，无念神其说耳。是亦不可知。然香魂才鬼，恒欲留名于后世。由今溯古，结习相同，固亦理所宜有也。

　　姚安公官刑部江苏司郎中时，西城移送一案，乃少年强污幼女者，男年十六，女年十四，盖是少年游西顶归，见是女撷菜圃中，因相逼胁，逻卒闻女号呼声，就执之，讯未竟，两家父母俱投词，乃其未婚妻，不相知而误犯也。于律未婚妻和奸有条，强奸无条。方拟议间，女供亦复改移，称但调谑而已，乃薄责而遣之。或曰是女之父母受重赂，女亦爱此子丰姿，且家富，故造此虚词以解纷。姚安公曰：是未可知，然事止婚姻，与贿和人命，冤沈地下者不同，其奸未成，无可验，其贿无据，难以质，女子允矣，父母从矣，媒保有确证，邻里无异议矣。两造之词，亦无一毫之牴牾矣。君子可欺以其方，不能横加锻炼，入一童子远戍也。

　　某公夏日退朝，携婢于静室昼寝，会阍者启事，问主人安在，一僮故与阍者戏，漫应曰：主人方拥尔妇睡某所。妇适至前，怒而诟詈，主人出问，笞逐此僮。越三四年，阍者妇死，会此婢以抵触失宠，主人忘前语，竟以配阍者，事后忆及，乃浩然叹曰：岂偶然欤。

　　文水李华廷言，去其家百里一废寺，云有魅，无敢居者，有贩羊者十余人，避雨宿其中，夜闻呜呜声，暗中见一物，臃肿团睷，不辨面目，蹒跚而来，行甚迟重，众皆无赖少年，殊不恐怖，共以破砖掷击，中声铮然，渐缩退欲却，觉其无能，噪而追之，至寺门坏墙侧，屹然不动。逼视，乃一破钟，内多碎骨，意其所食也。次日，告土人冶以铸器，自此怪绝。此物之钝极矣，而亦出嬲人，卒自碎其质，殆见夫善幻之怪，有为祟者，从而效之也。余家一婢，沧州山果庄人也，言是庄故盗薮，有人见盗之获利，亦从之。行捕者急，他盗格斗跳免，而此人就执伏法焉。其亦此钟之类也夫。

　　舅氏安公介然言，有柳某者与一狐女甚昵，柳故贫，狐恒周其衣食，又负巨室钱，欲质其女，狐为盗其券，事乃已。时来其家，妻子皆与相问答，但惟柳见其形耳。狐媚一富室女，符录不能遣，募能劾治者予百金。柳夫妇素知其事，妇利多金，怂恿柳伺隙杀狐，柳以负心为歉，妇谇曰：彼能媚某家女，不能媚汝女耶？昨以五金为汝女制冬衣，其意恐有在，此患不可不除也。柳乃阴市砒霜，沽酒以待，狐已知之，会柳与乡邻数人坐，狐于檐际呼柳名，先叙相契之深，次陈相周之久，次乃一一发其阴谋曰：吾非不能为尔祸，然周旋已久，宁忍便作寇仇。又以布一匹，棉一束自檐掷下，曰：昨尔幼儿号寒苦，许为作被，不可失信于孺子也。众意不平，咸诮让柳，狐曰：交不择人，亦吾之过，世情如是，亦何足深尤，吾姑使知之耳。太息而去，柳自是不齿于乡党，亦无肯资济升斗者。挈家夜遁，竟莫知所终。

　　舅氏张公梦征言，沧州佟氏园未废时，三面环水，林木翳如，游赏者恒借以宴会。守园人每闻夜中鬼唱曰：树叶儿青青，花朵儿层层，看不分明，中间有个佳人影，只望见盘金衫子，裙是水红绫。如是者数载，后一妓为座客殴辱，恚而自缢于树，其衣色一如所唱。莫喻其故，或曰此缢鬼候代，先知其来代之人，故喜而歌也。

　　青县一农家，病不能力作，饿将殆，欲鬻妇以图两活，妇曰：我去，君何以自存，且金尽仍饿死，不如留我侍君，庶饮食医药得以检点，或可冀重生，我宁娼耳。后十余载，妇病垂死，绝而复苏曰：顷恍惚至冥司，吏言娼女当堕为雀鸽，以我一念不忘夫，犹可生人道也。

　　侍姬郭氏，其父大同人，流寓天津，生时其母梦鬻端午彩符者，买得一枝，因以为名，年十三归余，生数子，皆不育，惟一女，适德州卢荫文，晖吉观察子也。晖吉善星命，尝推其命寿不能四十，果三十七而卒。余在西域时，姬已病瘵，祈签关帝，问尚能相见否？得一签曰：喜鹊檐前报好音，知君千里有归心，绣帏重结鸳鸯带，叶落霜雕寒色侵。谓余即当以秋冬归，意甚喜，时门人邱二田在寓闻之，曰：见则必见，然末句非吉语也。后余辛卯六月还，姬病良已，至九月，忽转剧，日渐沈绵，遂以不起。殁后晒其遗箧，余感赋二诗，曰：风花还点旧罗衣，惆怅酴縻片片飞，恰记香山居士语，春随樊素一时归——姬以三月三十日亡，恰送春之期也。百折湘裙飐画栏，临风还忆步珊珊，明知神谶曾先定，终惜芙蓉不耐寒——未必长如此，芙蓉不耐寒，寒山子诗也，即用签中意也。

