<!-- { "loadSidebar": true } -->
　　宁津苏子庾言，丁卯夏，张氏姑妇同刈麦，甫收拾成聚，有大旋风从西来，吹之四散。妇怒，以镰掷之，洒血数滴渍地上，方共检寻所失，妇倚树忽似昏醉，魂为人缚至一神祠，神怒叱曰：悍妇乃敢伤我吏，速受杖。妇性素刚，抗声曰：贫家种麦数亩，资以活命，烈日中妇姑辛苦，刈甫毕，乃为怪风吹散，谓是邪祟，故以镰掷之，不虞伤大王使者。且使者来往，自有官路，何以横经民田败人麦，以此受杖，实所不甘。神癱首曰：其词直，可遣去。妇苏而旋风复至，仍卷其麦为一处。说是事时，吴桥王仁趾曰：此不知为何神，不曲庇其私昵，谓之正直可矣。先听肤受之诉，使妇几受刑，谓之聪明，则未也。景州戈荔田曰：妇诉其冤，神即能鉴，是亦聪明矣。倘诉者哀哀，听者愦愦，君更谓之何。子庾曰：仁趾责人无已时，荔田言是。

　　四川藩司张公宝南，先祖母从弟也。其太夫人喜鳖皛，一日庖人得巨鳖，甫断其首，有小人长四五寸自颈突出，绕鳖而走。庖人大骇仆地，众救之苏，小人已不知所往，及剖鳖，乃仍在鳖腹中，已死矣。先祖母曾取视之。先母时尚幼，亦在旁目睹。装饰如职贡图中回回状，帽黄色，褶蓝色，带红色，靴黑色，皆纹理分明如绘，面目手足，亦皆如刻画，馆师岑生识之，曰：此名鳖宝，生得之，剖臂纳肉中，则啖人血以生。人臂有此宝，则地中金银珠玉之类，隔土皆可见，血尽而死。子孙又剖臂纳之，可以世世富，庖人闻之，大懊悔，每一念及，辄自批其颊。外祖母曹太夫人曰：据岑师所云，是以命博财也，人肯以命博，则其计多矣，何必剖臂养鳖。庖人终不悟，竟自恨而卒。

　　孤树上人，不知何许人，亦不知其名。明崇祯末，居景城破寺中。先高祖厚斋公尝赠以诗。一夜灯下诵经，窗外窸窣有声，似人来往，呵问为谁，朗应曰：身是野狐，为听经来此。问某刹法筵最盛，何不往听，曰：渠是有人处诵经，师是无人处诵经也。后为厚斋公述之，厚斋公曰：师以此语告我，亦是有人处诵经矣。孤树怃然者久之。

　　李太白梦笔生花，特睡乡幻景耳。福建陆路提督马负公书，性耽翰墨，稍暇即临池，一日所用巨笔悬架上，忽吐焰光长数尺，自毫端倒注于地，复逆卷而上，蓬蓬然，逾刻乃敛，署中弁卒皆见之，马公画为小照，余尝为题诗，然马公竟卒于官，则亦妖而非瑞矣。

　　史少司马抑堂，相国文靖公次子也，家居时忽无故眩瞀，觉魂出门外，有人掖之登肩舆，行数里矣，复有肩舆，自后追至，疾呼，且往视之，则文靖公也。抑堂下舆叩谒，文靖公语之曰：尔尚有子孙未出世，此时讵可前往，挥舁者送归。霍然而醒，时年七十四，次年举一子，越两年又举一子，果如文靖公之言。此抑堂七十八岁时，至京师亲为余言。

　　阅微草堂笔记卷六滦阳消夏录六
　　乌什回部将叛时，城西有高阜，云其始祖墓也。每日将暮，辄见巨人立墓上，面阔逾一尺，翘首向东，若有所望。叛党殄灭后，乃不复见。或曰是知劫运将临，待收其子孙之魂也。或曰东望者示其子孙，有兵自东来，早为备也。或曰回部为西域向东者，面内也，示其子孙不可叛也。是皆不可知。其为乌什将灭之妖孽，则无疑也。

　　宏恩寺僧明心言，上天竺有老僧，尝入冥，见狰狞鬼卒，驱数千人在一大公廨外，皆褫衣反缚，有官南面坐，吏执簿唱名，一一选择精粗，揣量肥脊，若屠肆之鬻羊豕，意大怪之，见一吏去官稍远，是旧檀越，因合掌问讯，是悉何人？吏曰：诸天魔众，皆以人为粮，如来运大神力摄伏魔王，皈依五戒，而部族聚伙，叛服不常。皆曰自无始以来，魔众食人，如人食谷，佛能断人食谷，我即不食人，如是哓哓，即彼魔王亦不能制。佛以孽海洪波，沉伦不返，无间地狱，已不能容，乃牒下阎罗，欲移此狱囚，充彼噉噬，彼腹得果，可免荼毒生灵。十王共议，以民命所关，无如守令，造福最易，造祸亦深，唯是种种冤愆，多非自作，冥司业镜，罪有攸归。其最为民害者，一曰吏，一曰役，一曰官之亲属，一曰官之仆隶。是四种人无官之责，有官之权，官或自顾考成，彼则惟知牟利，依草附木，怙势作威。足使人敲髓洒膏，吞声泣血，四大洲内，唯此四种恶业至多，是以清我泥犁，供其汤鼎，以白晳者，柔脆者，膏腴者，充魔王食。以粗材充众魔食。故先为差别，然后发遣，其间业稍轻者，一经脔割烹炮，即化为乌有。业重者，抛余残骨，吹以业风，还其本形，再供刀俎，自二三度至千百度不一，业最重者，乃至一日化形数度，割剔燔炙无已时也，僧额手曰：诚不如削发出尘，可无此虑。吏曰：不然。其权可以害人，其力即可以济人。灵山会上原有宰官，即此四种人，亦未尝无逍遥莲界者也。语讫，忽僧有侄在一县令署，急驰书促归，劝使改业。此事即僧告其侄，而明心在寺得闻之。虽语颇荒诞，似出寓言，然神道设教，使人知畏，亦警世之苦心，未可绳以妄语戒也。

　　沧州瞽者刘君瑞，尝以弦索来往余家，言其偶有林姓者，一日薄暮，有人登门来唤，曰：某官舟泊河干，闻汝善弹词，邀往一试，当有厚赉，即促抱琵琶，牵其竹杖导之往，约四五里，至舟畔，寒温毕，闻主人指挥曰：舟中炎热，坐岸上奏技，吾倚窗听之可也。林利其赏，竭力弹唱，约略近三鼓，指痛喉干，求滴水不可得。侧耳听之，四围男女杂坐，笑语喧嚣，觉不似仕宦家，又觉不似在水次，辍弦欲起。众怒曰：何物盲贼，敢不听使令，众手交捶，痛不可忍。乃哀乞再奏。久之，闻人声渐散，犹不敢息。忽闻耳畔呼曰：林先生何故日尚未出，坐乱冢间演技，取树下早凉耶？矍然惊问，乃其邻人早起贩鬻过此也，知为鬼弄，狼狈而归。林姓素多心计，号曰林鬼，闻者咸笑曰：今日鬼遇鬼也。

　　先姚安公曰：里有白以忠者，偶买得役鬼符咒一册，冀借此演搬运法，或可谋生，乃依书置诸法物，月明之夜，作道士装，至墟墓间试之。据案对书诵咒，果闻四面啾啾声，俄暴风突起，卷其书落草间，为一鬼跃出攫去，众鬼哗然并出，曰：尔恃符咒拘遣我，今符咒已失，不畏尔矣。聚而攒击，以忠踉跄奔逃，背后瓦砾如骤雨，仅得至家，是夜疟疾大作，困卧月余，疑亦鬼为祟也，一日诉于姚安公，且惭且愤。姚安公曰：幸哉，尔术不成，不过成一笑柄耳。倘不幸术成，安知不以术贾祸，此尔福也。尔又何尤焉。

　　从侄虞惇所居宅，本村南旧圃也，未筑宅时，四面无居人，一夕灌圃者田大，卧井旁小室，闻墙外诟争声，疑为村人，隔墙问曰：尔等为谁，夜深无故来扰我，其一呼曰：一事求大哥公论，不知何处客鬼强入我家，调我妇，天下有是理耶？其一呼曰：我自携钱赴闻家庙，此妇见我嬉笑，邀我入室，此人突入夺我钱，天下又有是理耶？田知是鬼，噤不敢应。二鬼并曰：此处不能了此事，当诉诸土地耳，喧喧然向东北去。田次日至土地祠，问庙祝，乃寂无所闻。皆疑田妄语。临清李名儒曰：是不足怪，想此妇和解之矣。众为粲然。

　　乾隆己未，余与东光李云举霍养仲，同读书生云精舍，一夕，偶论鬼神，云举以为有，养仲以为无，正辩诘间，云举之仆卒然曰：世间原有奇事，倘奴不身经，虽奴亦不信也。尝过城隍祠前丛冢间，失足踏破一棺。夜梦城隍拘去，云有人诉我毁其室，心知是破棺事，与之辩曰：汝室自不合当路，非我侵汝，鬼又辩曰：路自上我屋，非我屋故当路也。城隍微笑顾我曰：人人行此路，不能责汝，人人踏之不破，何汝踏破，亦不能竟释汝，当偿之以冥镪。既而曰：鬼不能自葺棺，汝覆以片板，筑土其上可也。次日如神教，仍焚冥镪，有旋风卷其灰去。一夜复过其地，闻有人呼我坐，心知为曩鬼，疾驰归，其鬼大笑，音磔磔如枭鸟，迄今思之，尚毛发悚然也。养仲谓云举曰：汝仆助汝，吾一口不胜两口矣，然吾终不能以人所见为我所见。云举曰：使君鞫狱，将事事目睹而后信乎？抑以取证众口乎？事事目睹，无此理。取证众口，不以人所见为我所见乎？君何以处焉，相与一笑而罢。

　　莆田林教授清标言，郑成功据台湾时，有粤东异僧泛海至，技击绝伦，袒臂端坐，斫以刃，如中铁石。又兼通壬遁风角，与论兵，亦娓娓有条理，成功方招延豪杰，甚敬礼之。稍久，渐骄蹇，成功不能堪，且疑为间谍，欲杀之而惧不克。其大将刘国轩曰：必欲除之，事在我。乃诣僧款洽，忽请曰：师是佛地位人，但不知遇摩登伽，还受摄否？僧曰：参寥和尚，久心似沾泥絮矣。刘因戏曰：欲以刘王大体双一验道力。使众弥信心，可乎？乃选娈童倡女姣丽善淫者十许人，布茵施枕，恣为媟狎于其侧，柔情曼态，极天下之妖惑，僧谈笑自若，似无见闻。久忽闭目不视，国轩拔剑一挥，首已歘然落矣。国轩曰：此术非有鬼神，特练气自固耳。心定则气聚，心一动则气散矣。此僧心初不动，故敢纵观，至闭目不视，知其已动而强制，故刃一下而不能御也。所论颇入微，但不知椎埋恶少，何以能见及此。其纵横鲸窟十余年，盖亦非偶矣。

　　朱公晦庵尝与五公山人散步城南，因坐树下谈易。忽闻背后语曰：二君所论乃术家易，非儒家易也。怪其适自何来，曰：已先坐此，二君未见耳。问其姓名，曰：江南崔寅。今日宿城外旅舍，天尚未暮，偶散闷闲行，山人爱其文雅，因与接膝究术家儒家之说，崔曰：圣人作易，言人事也，非言天道也。为众人言也，非为圣人言也。圣人从心不逾矩，本无疑惑，何待于占？惟众人昧于事几，每两歧罔决，故圣人以阴阳之消长，示人事之进退，俾知趋避而已。此儒家之本旨也。顾万物万事，不出阴阳，后人推而广之，各明一义。杨简王宗传，阐发心学，此禅家之易，源出王弼者也；陈抟邵康节，此道家之易，源出魏伯阳者也；术家之易，衍于管郭，源于焦京，即二君所言是矣。易道广大，无所不包，见智见仁，理原一贯，后人忘其本始，反以旁义为正宗，是圣人作易，但为一二上智设，非千万世垂教之书，千万人共喻之理矣。经者常也，言常道也，经者径也，言人所共由也。曾是六经之首，而诡秘其说，使人不可解乎？二人喜其词致，谈至月上未已，诘其行踪，多世外语，二人谢曰：先生其儒而隐者乎？崔微哂曰：果为隐者，方韬光晦迹之不暇，安得知名？果为儒者，方返躬克己之不暇，安得讲学？世所称儒称隐，皆胶胶扰扰者也，吾方恶此而逃之，先生休矣，毋污吾耳！剨然长啸木叶乱飞，已失所在矣，方知所见非人也。

