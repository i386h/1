<!-- { "loadSidebar": true } -->
　　老仆施祥尝曰：天下惟鬼最痴，鬼据之室，人多不往，偶然有客来宿，不过暂居耳，暂让之何害，而必出扰之，遇禄命重、血气刚者，多自败，甚或符录劾治，更蹈不测。即不然，而人既不居，屋必不葺，久而自圯，汝又何归耶？老仆刘文斗曰：此语诚有理。然谁能传与鬼知，汝毋乃更痴于鬼。姚安公闻之曰：刘文斗正患不痴耳。祥小字举儿，与姚安公同庚，八岁即为公伴读，数年始能暗诵千字文，开卷乃不识一字。然天性忠直，视主人之事如己事，虽嫌怨不避。尔时家中外倚祥，内倚廖媪，故百事皆井井。雍正甲寅，余年十一，元夜偶买玩物，祥启张太夫人曰：四官今日游灯市，买杂物若干，钱固不足惜，先生明日即开馆，不知顾戏弄耶？顾读书耶？太夫人首肯曰：汝言是。即收而键诸箧。此虽细事，实言人所难言也。今眼中遂无此人，徘徊四顾，远想慨然。

　　先兄晴湖第四子汝来，幼韶秀，余最爱之。亦颇知读书，娶妇生子后，忽患颠狂，如无人料理，即发不理，面不盥，夏或衣絮，冬或衣葛，不自知也。然亦无疾病，似寒暑不侵者，呼之食即食，不呼之食亦不索，或自取市中饼饵，呼儿童共食，不问其价，所残剩亦不顾惜，或一两日觅之不得，忽自归。一日遍索无迹，或云村外柳林内似仿佛有人，趋视，已端坐僵矣。其为迷惑而死，未可知也。其或自有所得，托以混迹，缘尽而化去，亦未可知也。忆余从福建归里时，见余犹跪拜如礼，拜讫，卒然曰：叔大辛苦。余曰：是无奈何。又卒然曰：叔不觉辛苦耶？默默退去，后思其言，似若有意，故至今终莫能测之。

　　姚安公言，庐江孙起山先生谒选时，贫无资斧，沿途雇驴而行，北方所谓短盘也。一日，至河间南门外，雇驴未得，大雨骤来，避民家屋檐下，主人见之，怒曰：造屋时汝未出钱，筑地时汝未出力，何无故坐此。推之立雨中，时河间犹未改题缺，起山入都，不数月竟掣得是县。赴任时此人识之，惶愧自悔，谋卖屋移家。起山闻之，召来笑而语之曰：吾何至与汝辈较，今既经此，后无复然。亦忠厚养福之道也。因举一事曰：吾乡有爱莳花者，一夜偶起，见数女子立花下，皆非素识，知为狐魅，遽掷以块，曰：妖物何得偷看花。一女子笑而答曰：君自昼赏，我自夜游，于君何碍？夜夜来此，花不损一茎一叶，于花又何碍？遽见声色，何鄙吝至此耶。吾非不能揉碎君花，恐人谓我辈所见，亦与君等，故不为耳。飘然共去，后亦无他。狐尚不与此辈较，我乃不及狐耶？后此人终不自安，移家莫知所往。起山叹曰：小人之心，竟谓天下皆小人。

　　太原申铁蟾，好以香奁艳体，寓不遇之感。尝谒某公未见，戏为无题诗曰：垩粉围墙罨画楼，隔窗闻拨细箜篌，分无信使通青鸟，枉遣游人驻紫骝，月姊定应随顾兔，星娥可止待牵牛，垂杨疏处雕栊近，只恨珠帘不上钩。殊有玉溪生风致。王近光曰：似不应疑及织女，诬蔑仙灵。余曰：已矣哉，织女别黄姑，一年一度一相见，彼此隔河何事无。元微之诗也。海客乘槎上紫氛，星娥罢织一相闻，只应不惮牵牛妒，故把支机石赠君。李义山诗也。微之之意，在于双文；义山之意，在于令狐。文士掉弄笔墨，借为比喻，初与织女无涉，铁蟾此语，亦犹元李之志云尔，未为诬蔑仙灵也。至于纯构虚词，宛如实事，指其时地，撰以姓名，灵怪集所载郭翰遇织女事——灵怪集今佚，此条见太平广记六十八，则悖妄之甚矣。夫词人引用，渔猎百家，原不能一一核实，然过于诬罔，亦不可不知。盖自庄列寓言，借以抒意，战国诸子，杂说弥多，谶纬稗官，递相祖述，遂有肆无忌惮之时。如李冗独异志，诬伏羲兄妹为夫妇，已属丧心；张华博物志，更诬及尼山，尤为狂吠——案张华不应悖妄至此，殆后人依托。如是者不一而足，今尚流传，可为痛恨。又有依傍史文，穿凿锻炼，如汉书贾谊传，有太守吴公爱幸之之语，骈语雕龙——此书明人所撰，陈枚刻之，不著作者姓名——遂列长沙于娈童类中，注曰：大儒为龙阳。史记高帝本纪称，母媪在大泽中，太公往视，见有蛟龙其上，晁以道诗遂有杀翁分我一杯羹，龙种由来事杳冥句，以高帝乃龙交所生，非太公子。左传有成风私事季友，敬嬴私事襄仲之文，私事云者，密相交结以谋立其子而已。后儒拘泥私字，虽朱子亦有碸是大恶之言，如是者亦不一而足。学者当考校真妄，均不可炫博矜奇，遽执为谈柄也。

　　从叔梅庵公，言族中有二少年——此余小时闻公所说，忘其字号，大概是伯叔行也，闻某墓中有狐迹，夜携铳往，共伏草中伺之，以背相倚而睡，醒则两人之发交结为一，贯穿缭绕，猝不可解，互相牵掣不能行，亦不能立，稍稍转动，即彼此呼痛，胶扰彻晓，望见行路者，始呼至，断以佩刀，狼狈而返。愤欲往报，父老曰：彼无形声，非力所胜，且无故而侵彼，理亦不直，侮实自召，又何仇焉。仇必败滋甚，二人乃止。此狐小虐之使警，不深创之，以激其必报，亦可谓善自全矣。然小虐亦足以激怒，不如敛戢勿动，使伺之无迹弥善也。

　　太和门丹墀下有石匮，莫知何名，亦莫知所贮何物，德脊斋前辈——脊斋名德保，与定圃前辈同名，乾隆壬戌进士，官至翰林院侍读，故当时以大德保小德保别之云——云，图裕斋之先德，昔督理殿工时曾开视之。以问裕斋，曰：信然，其中皆黄色细屑，仅半匮不能满，凝结如土坯，谛审似是米谷岁久所化也。余谓丹墀左之石阙，既贮嘉种，则此为五谷，于理较近。且大驾卤簿中，象背宝瓶，亦贮五谷，盖稼穑维宝，古训相传，八政首食，见于洪范，定制之意，诚渊乎远矣。

　　宣武门子城内，如培者五，砌之以砖，土人云五火神墓。明成祖北征时，用火仁火义火礼火智火信，制飞炮，破元兵于乱柴沟，后以其术太精，恐或为变，杀而葬于是，立五竿于丽谯侧，岁时祭之，使鬼有所归，不为厉焉。后成祖转生为庄烈帝，五人转生李自成张献忠诸贼，乃复仇也。此齐东之语，非惟正史无此文，即明一代稗官小说，充栋汗牛，亦从未言及斯人斯事也。戊子秋，余见汉军步校董某，言闻之京营旧卒云，此水平也。京城地势，惟宣武门最低，衢巷之水，遇雨皆汇于子城，每夜雨太骤，守卒即起，视此培確，水将及顶，则呼开门以泄之，没顶则门扉为水所壅，不能启矣。今日久渐忘，故或有时阻碍也。其城上五竿，则与白塔信炮相表里，设闻信炮，则昼悬旗，夜悬灯耳。与五火神何与哉。此言似乎近理，当有所受之。

　　科场拨卷，受拨者意多不惬，此亦人情，然亦视其卷何如耳。壬午顺天乡试，余充同考官，时阅卷尚不回避本省，得一合字卷，文甚工而诗不佳，因甫改试诗之制，可以恕论，遂呈荐主考梁文庄公，已取中矣。临填草榜，梁公病其何不改乎此度句，侵下文改字——题为始吾于人也四句——驳落，别拨一合字备卷，与余先视，其诗第六联曰：素娥寒对影，顾兔夜眠香——题为月中桂，己喜其秀逸，及观其第七联曰：倚树思吴质，吟诗忆许棠，遂跃然曰：吴刚字质，故李贺李凭箜篌引曰：吴质不眠倚桂树，露脚斜飞湿寒兔，此诗选本皆不录，非曾见昌谷集者不知也。华州试月中桂诗举许棠为第一人，棠诗今不传，非曾见王定保摭言、计敏夫唐诗纪事者不知也，中彼卷之开花临上界，持斧有仙郎，何如中此诗乎？微公拨入，亦自愿易之。即朱子颖也。放榜后，时已九月，贫无絮衣，蒋心余素与唱和，借衣与之乃来见，以所作诗为贽。余丙子扈从古北口时，车马拥塞，就旅舍小憩，见壁上一诗，剥残过半，惟三四句可辨，最爱其一水涨喧人语外，万山青到马蹄前二语，以为云中路绕巴山色，树里河流汉水声，不是过也。惜不得姓名，及展其卷，此诗在焉，乃知芥契合，已在六七年前，相与叹息者久之。子颖待余最尽礼，殁后，其二子承父之志，见余尚依依有情。翰墨因缘，良非偶尔。何尝以拨房为亲疏哉。余严江舟中诗曰：山色空濛淡似烟，参差绿到大江边，斜阳流水推篷坐，处处随人欲上船。实从万山句夺胎。尝以语子颖曰：人言青出于蓝，今日乃蓝出于青。子颖虽逊谢，意似默可。此亦诗坛之佳话，并附录于此。

　　先师介野园先生，官礼部侍郎，扈从南巡，卒于路。卒前一夕，有星陨于舟前，卒后京师尚未知，施夫人梦公乘马至门前，骑从甚都，然伫立不肯入，但遣人传语曰：家中好自料理，吾去矣。匆匆竟过，梦中以为时方扈从，疑或有急差遣，故不暇入。觉后乃惊怛，比凶问至，即公卒之夜也。公屡掌文柄，凡四主会试，四主乡试，其他杂试，殆不可缕数，尝有恩荣宴诗曰：鹦鹉新班宴御园，（案鹦鹉新班，不知出典，当时拟问公，竟因循忘之）摧颓老鹤也乘轩，龙津桥上黄金榜， 四见门生作状元。丁丑年作也。于文襄公亦赠以联曰：天下文章同轨辙，门墙桃李半公卿。可谓儒者之至荣。然日者推公之命，云终于一品武阶，他日或以将军出镇耶？公笑曰：信如君言，则将军不好武矣。及公卒，圣心悼惜，特赠都统。盖公虽官礼曹，而兼摄副都统。其扈从也，以副都统班行，故即武秩进一阶。日者之术，亦可云有验矣。

　　乩仙多伪托古人，然亦时有小验。温铁山前辈——名温敏，乙丑进士，官至盛京侍郎。尝遇扶乩者，问寿几何，乩判曰：甲子年华有二秋。以为当六十二，后二年卒，乃知二秋为二年，盖灵鬼时亦能前知也。又闻山东巡抚国公，扶乩问寿，乩判曰：不知。问仙人岂有所不知？判曰：他人可知，公则不可知，修短有数常，人尽其所禀而已。若封疆重镇，操生杀予夺之权，一政善，则千百万人受其福，寿可以增一政；不善，则千百万人受其祸，寿亦可以减。此即司命之神，不能预为注定，何况于吾？岂不闻苏盫误杀二人，减二年寿，娄师德亦误杀二人，减十年寿耶？然则年命之事，公当自问，不必问吾也。此言乃凿然中理，恐所遇竟真仙矣。

