<!-- { "loadSidebar": true } -->
　　丁药园言，有孝廉四十无子，买一妾甚明慧，嫡不能相安，旦夕诟谇。越岁生一子，益不能容，竟转鬻于远处，孝廉惘惘如有失。独宿书斋，夜分未寝，妾忽搴帷入，惊问何来，曰：逃归耳。孝廉沉思曰：逃归虑来追捕，妒妇岂肯匿，且事已至此，归何所容。妾笑曰：不欺君，我实狐也，前以人来，人有人理，不敢不忍诟，今以狐来，变幻无端，出入无迹，彼乌得而知之。因燕婉如初，久而渐为童婢泄，嫡大恚，多金募术士劾治，一术士檄将拘妾至，妾不服罪，攘臂与术士争曰：无子纳妾，则纳为有理，生子遣妾，则夫为负心，无故见出，罪不在我。术士曰：既见出矣，岂可私归。妾曰：出母未嫁，与子未绝，出妇未嫁，于夫亦未绝，况鬻我者妒妇，非见出于夫，夫仍纳我，是未出也，何不可归。术士怒曰：尔本兽类，何敢据人理争。妾曰：人变兽心，阴律阳律皆有刑，兽变人心，反以为罪，法师据何宪典耶？术士益怒曰：吾持五雷法，知诛妖耳，不知其他。妾大笑曰：妖亦天地之一物，苟其无罪，天地未尝不并育。上帝所不诛，法师乃欲尽诛乎？术士拍案曰：媚惑男子，非尔罪耶？妾曰：我以礼纳，不得为媚惑，倘其媚惑，则摄精吸气，此生久槁矣。今在家两年，复归又五六年，康强无恙，所谓媚惑者安在？法师受妒妇多金，锻练周内，以酷济贪耳，吾岂服耶。问答之顷，术士顾所召神将，已失所在，无可如何。瞋目曰：今不与尔争，明日会当召雷部。明日嫡再促设坛，则宵遁矣。盖所持之法虽正，而法以贿行，故魅亦不畏，神将亦不满也。相传刘念台先生官总宪时，题御史台一联曰：无欲常教心似水，有言自觉气如霜。可谓知本矣。

　　莫雪崖言，有乡人患疫，困卧草榻，魂忽已出门外，觉顿离热恼，意殊自适然，道路都非所曾经，信步所之，偶遇一故友，相见悲喜。忆其已死，忽自悟曰：我其入冥耶？友曰：君未合死，离魂到此耳，此境非人所可到，盍同游览，以广见闻？因随之行，所经城市墟落，都不异人世，往来扰扰，亦各有所营，见乡人皆目送之，然无人交一语也。乡人曰：闻有地狱，可一观乎？友曰：地狱如囚牢，非冥官不能启，非冥吏不能导，吾不能至也。有三数奇鬼近乎地狱，君可以往观。因改循歧路，行半里许，至一地，空旷如墟墓，见一鬼，状貌如人，而鼻下则无口。问此何故，曰：是人生时，巧于应对，谀词颂语媚世悦人，故受此报，使不能语。或遇焰口浆水，则饮以鼻。又见一鬼，尻耸向上，首折向下，面著于腹，以两手支拄而行。问此何故，曰：是人生时，妄自尊大，故受此报，使不能仰面傲人。又见一鬼，自胸至腹，裂罅数寸，五脏六腑，虚无一物。问此何故，曰：是人生时，城府深隐，人不能测，故受是报，使中无匿形。又见一鬼，足长二尺，指巨如椎，踵巨如斗，重如千斛之舟，努力半刻，始移一寸。问此何故，曰：此人生时，高材捷足，事事务居人先，故受是报，使不能行。又见一鬼，两耳拖地，如曳双翼，而混沌无窍。问此何故，曰：此人生时，怀忌多疑，喜闻蜚语，故受此报，使不能听。是皆按恶业浅深，待受报期满，始入转轮。其罪减地狱一等，如阳律之徒流也。俄见车骑杂盢，一冥官经过，见乡人惊曰：此是生魂，误游至此，恐迷不得归，谁识其家，可导使去。友跪启是旧交，官即令送返，将至门，大汗而醒，自是病愈。雪崖天性爽朗，胸中落落无宿物，与朋友谐戏，每俊辩横生，此当是其寓言，未必真有。然庄生列子，半属寓言，义足劝惩，固不必刻舟求剑尔。

　　陈半江言，有书生月夕遇一妇，色颇姣丽，挑以微词，欣然相就，自云家在邻近，而不肯言姓名。又云夫恒数日一外出，家有后窗可开，有墙缺可矴，遇隙即来，不能预定期也。如是五六年，情好甚至。一岁书生将远行，妇夜来话别，书生言随人作计，后会无期，凄恋万状，哽咽至不成语。妇忽嬉笑曰：君如此情痴，必相思致疾，非我初来相就意。实与君言，我鬼之待替者也。凡人与鬼狎，无不病且死，阴剥阳也。惟我以爱君韶秀，不忍玉折兰摧，故必越七八日后，待君阳复，乃肯再来，有剥有复，故君能无恙。使遇他鬼，则纵情冶荡，不出半载，索君于枯鱼之肆矣。我辈至多，求如我者则至少，君其宜慎。感君义重，此所以报也。语讫散发吐舌作鬼形，长啸而去。书生震栗几失魂，自是虽遇冶容，曾不侧视。

　　王梅序言，交河有为盗诬引者，乡民朴愿，无以自明，以赂求援于县吏。吏闻盗之诬引，由私调其妇，致为所殴，意其妇必美，却赂而微示以意，曰此事秘密，须其妇潜身自来，乃可授方略。居间者以告乡民，乡民惮死失志，呼妇母至狱，私语以故。母告妇，砙然不应也。越两三日，吏家有人夜扣门，启视则一丐妇，布帕裹首，衣百结破衫，闯然入，问之不答，且行且解衫与帕，则鲜妆华服艳妇也。惊问所自，红潮晕颊，俯首无言，惟袖出片纸，就所持灯视之，某人妻三字而已。吏喜过望，引入内室，故问其来意，妇掩泪曰：不喻君语，何以夜来，既已来此，不必问矣，惟祈毋失信耳。吏发洪誓，遂相燕婉，潜留数日，大为妇所蛊惑，神志颠倒，惟恐不得当妇意，妇暂辞去。言村中日日受侮，难于久住，如城中近，君租数楹，便可托庇荫，免无赖凌藉，亦可朝夕相往来。吏益喜，竟百计白其冤。狱解之后，遇乡民，意甚索漠，以为狎昵其妇，愧相见也。后因事到乡，诣其家，亦拒不见，知其相绝，乃大恨。会有挟妓诱博者讼于官，官断妓押归原籍，吏视之，乡民妇也，就与语。妇言苦为夫禁制，愧相负，相忆殊深，今幸相逢，乞念旧时数日欢，免杖免解。吏又惑之，因告官曰：妓所供乃母家籍，实县民某妻，宜究其夫。盖觊怂恿官卖，自买之也。遣拘乡民，乡民携妻至，乃别一人，问乡里皆云不伪，问吏何以诬乡民，吏不能对。第曰：风闻。问闻之何人，则噤无语。呼妓问之，妓乃言吏初欲挟污乡民妻，妻念从则失身，不从则夫死，值妓新来，乃尽脱簪珥赂妓冒名往，故与吏狎识。今当受杖，适与相逢，因仍诳托乡民妻，冀脱棰楚，不虞其又有他谋，致两败也。官覆勘乡民，果被诬。姑念其计出救死，又出于其妻，释不究，而严惩此吏焉。神奸巨蠹，莫吏若矣，而为村妇所笼络，如玩弄婴孩，盖愚者恒为智者败，而物极必反，亦往往于所备之外，有智出其上者突起而胜之。无往不复，天之道也。使智者终不败，则天地间惟智者存，愚者断绝矣。有是理哉。

　　鬼魇人至死，不知何意。倪余疆曰：吾闻诸施亮生矣。取啖其生魂耳。盖鬼为余气，渐消渐减，以至于无，得生魂之气以益之，则又可再延，故女鬼恒欲与人狎，摄其精也，男鬼不能摄人精，则杀人而吸其生气，均犹狐之采补耳。因忆刘挺生言，康熙庚子，有五举子，晚遇雨栖破寺中，四人已眠，惟一人眠未稳，觉阴风飒然，有数黑影自牖入，向四人嘘气，四人即梦魇，又向一人嘘气，心虽了了，而亦渐昏瞀。觉似有拖曳之者，及稍醒，已离故处，似被絷缚，欲呼则噤不能声。视四人亦纵横偃卧，众鬼共举一人啖之，斯须而尽，又以次食二人，至第四人，忽有老翁自外入，厉声叱曰：野鬼无造次，此二人有禄相，不可犯也。众鬼骇散，二人倏然自醒，述所见相同。后一终于教谕，一终于训导。鲍敬亭先生闻之，笑曰：平生自薄此官，不料为鬼神所重也。观其所言，似亮生之说不虚矣。

　　李庆子言，朱生立园，辛酉北应顺天试，晚过羊留之北，因绕避泥泞，遂迂回失道，无逆旅可栖，遥见林外有人家，试往投止，至则土垣瓦舍，凡六七楹，一童子出应门，朱具道乞宿意。一翁衣冠朴雅，延宾入，止旁舍中，呼灯至，黯黯无光，翁曰：岁歉油不佳，殊令人闷，然无如何也。又曰：夜深不能具肴馔，村酒小饮，勿以为亵。意甚款洽，朱问家中有何人，曰：零丁孤苦，惟老妻与僮婢同居耳。问朱何适，朱告以北上，曰：有一札及少物欲致京中，僻路苦无书邮，今遇君甚幸。朱问四无邻里，独居不怖乎，曰：薄田数亩，课奴辈耕作，因就之卜居，贫无储蓄，不畏盗也。朱曰：谓旷野多鬼魅耳。翁曰：鬼魅即未见，君如怖是，陪坐至天曙，可乎。因借朱纸笔，入作书札，又以杂物封函内，以旧布裹束，密缝其外，付朱曰：居址已写于函上，君至京拆视自知。天曙作别，又切嘱信物勿遗失，始殷勤分手。朱至京，拆视布裹，则函题朱立园先生启字，其物乃金簪银钏各一双，其札称仆老无子息，误惑妇言，以婿为嗣，至外孙犹间一祭扫，后则视为异姓，纸钱麦饭，久已阙如，三尺孤坟，亦就倾圯，九泉茹痛，百悔难追，谨以殉棺薄物，祈君货鬻，归途以所得之直，修治荒茔，并稍浚冢南水道，庶淫潦不浸幽窀，如允所祈，定如杜回结草，知君畏鬼，当暗中稽首，不敢见形，勿滋疑虑，亡人杨宁顿首。朱骇汗浃背，方知遇鬼，以书中归途之语，知必不售，既而果然。还至羊留，以所卖簪钏钱，遣仆往治其墓，竟不敢再至焉。

