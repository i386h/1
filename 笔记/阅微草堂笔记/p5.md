<!-- { "loadSidebar": true } -->
　　范蘅洲言，昔渡钱塘江，有一僧附舟，径置坐具，倚樯竿，不相问讯。与之语，口漫应，目视他处，神意殊不属。蘅洲怪其傲，亦不再言。时西风过急，蘅洲偶得二句，曰：白浪簸船头，行人怯石尤。下联未属，吟哦数四，僧忽闭目微吟曰：如何红袖女，尚倚最高楼。蘅洲不省所云，再与语，乃不答。比系缆恰一少女立楼上，正著红袖，乃大惊，再三致诘。曰：偶望见耳。然烟水淼茫，庐舍遮映，实无望见理。疑其前知，欲作礼，则已振锡去。蘅洲惘然莫测，曰：此又一骆宾王矣。

　　清苑张公钺，官河南郑州时，署有老桑树，合抱不交，云栖神物，恶而伐之。是夕其女灯下睹一人，面目手足及衣冠，色皆浓绿，厉声曰：尔父太横，姑示警于尔。惊呼媪婢至，神已痴矣。后归戈太仆仙舟，不久下世。驱厉鬼，毁淫祠，正狄梁公、范文正公辈事，德苟不足以胜之，鲜不致败。

　　钱文敏公曰：天之祸福，不犹君之赏罚乎？鬼神之鉴察，不犹官吏之详议乎？今使有一弹章曰：某立身无玷，居官有绩，然门径向凶方，营建犯凶日，罪当谪罚，所司允乎驳乎？又使有一荐牍曰：某立身多瑕，居官无状，然门径得吉方，营建值吉日，功当迁擢，所司又允乎驳乎？官吏所必驳，而谓鬼神允之乎？故阳宅之说，余终不谓然。此譬至明，以诘形象，亦无可置辩。然所见实有凶宅。京师斜对给孤寺道南一宅，余行吊者五；粉坊琉璃街极北道一宅，余行吊者七。给孤寺宅，曹宗丞学闽尝居之，甫移入，二仆一夕并暴亡，惧而迁去；粉坊琉璃街宅，邵教授大生尝居之，白昼往往见变异，毅然不畏，竟殁其中。此又何理欤？刘文正公曰：卜地见书，卜日见礼，苟无吉凶，圣人何卜？但恐非今术士所知耳。斯持平之论矣。

　　沧州潘班，善书画，自称黄叶道人。尝宿友人斋中，闻壁间小语曰：君今夕无留人共寝，当出就君。班大骇移出。友人曰：室旧有此怪，一婉娈女子，不为害也。后友人私语所亲曰：潘君其终困青衿乎？此怪非鬼非狐，不审何物，遇粗俗人不出，遇富贵人亦不出，惟遇才士之沦落者，始一出荐枕耳。后潘果坎壈以终。越十余年，忽夜闻斋中啜泣声。次日，大风折一老杏树，其怪乃绝。外祖张雪峰先生尝戏曰：此怪大佳，其意识在绮罗人上。

　　陈枫崖光禄言，康熙中枫泾一太学生，尝读书别业，见草间有片石，已断裂剥蚀，仅存数十字，偶有一二成句，似是夭逝女子之碣也。生故好事，竟其墓必在左右，每陈茗果于石上，而祝以狎词。越一载余，见丽女独步菜畦间，手执野花，顾生一笑。生趋近其侧，目挑眉语，方相引入篱后灌莽间，女凝立直视，若有所思，忽自批其颊曰：一百余年心如古井，一旦乃为荡子所动乎？顿足数四，奄然而灭。方知即墓中鬼也。蔡修撰季实曰：古称盖棺论定，于此事，知盖棺犹难论定矣。是本贞魂，犹以一念之差，几失故步。晦庵先生诗曰：世上无如人欲险，几人到此误平生，谅哉。

　　王孝廉金英言，江宁一书生，宿故家废园中，月夜有艳女窥窗，心知非鬼即狐，爱其姣丽，亦不畏怖，招使入室，即宛转相就。然始终无一语，问亦不答。惟含笑流盼而已。如是月余，莫喻其故。一日执而固问之，乃取笔作字曰：妾前明某翰林侍姬，不幸夭逝，因平生巧于谗构，使一门骨肉如水火，冥司见谴，罚为瘖鬼。已沉沦二百余年，君能为书金刚经十部，得仗佛力，超拔苦海，则世世衔感矣。书生如其所乞，写竣之日，诣书生再拜，仍取笔作字曰：藉金经忏悔，已脱鬼趣。然前生罪重，仅能带业往生，尚须三世作哑妇，方能语也。

　　阅微草堂笔记卷二滦阳消夏录二
　　董文恪公为少司空时，云昔在富阳村居，有村叟坐邻家，闻读书声，曰贵人也，请相见。谛观再四，又问八字干支，沈思良久，曰：君命相皆一品，当某年得知县，某年署大县，某年实授，某年迁通判，某年迁知府，某年由知府迁布政，某年迁巡抚，某年迁总督，善自爱，他日知吾言不谬也。后不再见此叟，其言亦不验。然细较生平，则所谓知县，乃由拔贡得户部七品官也；所谓调署大县，乃庶吉士也；所谓实授，乃编修也；所谓通判，乃中允也；所谓知府，乃侍读学士也；所谓布政使，乃内阁学士也；所谓巡抚，乃工部侍郎也。品秩皆符，其年亦皆符，特内外异途耳。是其言验而不验，不验而验，惟未知总督如何。后公以其年拜礼部尚书，品秩仍符，按推算干支，或奇验，或全不验，或半验半不验。余尝于闻见最确者，反复深思，八字贵贱贫富，特大略如是，其间乘除盈缩，略有异同。无锡邹小山先生夫人与安州陈密山先生夫人，八字干支并同。小山先生官礼部侍郎，密山先生官贵州布政使，均二品也，论爵，布政不及侍郎之尊；论禄，则侍郎不及布政之厚，互相补矣。二夫人并寿考。陈夫人早寡，然晚岁康强安乐；邹夫人白首齐眉，然晚岁丧子，家计亦薄，又相补矣。此或疑地有南北，时有初正也。余第六侄与奴子刘云鹏，生时只隔一墙，两窗相对，两儿并落蓐啼，非惟时同刻同，乃至分秒亦同。侄至十六岁而夭，奴子今尚在，岂非此命所赋之禄，只有此数：侄生长富贵，消耗先尽；奴子生长贫贱，消耗无多，禄尚未尽耶？盈虚消息，理固如斯，俟知命者更详之。

　　曾伯祖光吉公，康熙初官镇番守备，云有李太学妻，恒虐其妾，怒辄褫下衣鞭之，殆无虚日。里有老媪能入冥，所谓走无常者是也，规其妻曰：娘子与是妾有夙冤，然应偿二百鞭耳，今妒心炽盛，鞭之殆过十余倍，又负彼债矣。且良妇受刑，虽官法不褫衣，娘子必使裸露以示辱，事太快意，则干鬼神之忌。娘子与我厚，窃见冥籍，不敢不相闻。妻哂曰：死媪谩语，欲我禳解取钱耶？会经略莫落，遘王辅臣之变，乱党蜂起，李殁于兵，妾为副将韩公所得，喜其明慧，宠专房，韩公无正室，家政遂操于妾。妻为贼所掠，贼破被俘，分赏将士，恰归韩公。妾蓄以为婢，使跪于堂而语之曰：尔能受我指挥，每日晨起，先跪妆台前自褫下衣，伏地受五鞭，然后供役，则贷尔命。否则尔为贼党妻，杀之无禁，当寸寸脔尔，饲犬豕。妻惮死失志，叩首愿遵教。然妾不欲其遽死，鞭不甚毒，俾知痛楚而已，年余乃以他疾死，计其鞭数适相当。此妇真顽钝无耻哉。亦鬼神所忌，阴夺其魄也。此事韩公不自讳，且举以明果报。故人知其详。韩公又言，此犹显易其位也。明季尝游襄邓间，与术士张鸳湖同舍，鸳湖稔知居停主人妻虐妾太甚，积不平，私语曰：道家有借形法，几修炼未成，气血已衰，不能还丹者，则借一壮盛之躯，乘其睡与之互易。吾尝受此法，姑试之。次日，其家忽闻妻在妾房语，妾在妻房语。比出户，则作妻语者妾，作妾语者妻也。妾得妻身，但默坐；妻得妾身，殊不甘。纷纭争执，亲族不能判。鸣之官，官怒为妖妄，笞其夫，逐出，皆无可如何。然据形而论，妻实是妾。不在其位，威不能行，竟分宅各居而终。此事尤奇也。

　　相传有位塾师，夏夜月明，率门人纳凉河间献王祠外田塍上，因共讲三百篇拟题，音琅琅如钟鼓，又令小儿诵孝经，诵已复讲。忽举首见祠门双古柏下，隐隐有人，试近之，形状颇异，知为神鬼。然私念此献王祠前，决无妖魅。前问姓名，曰：毛苌、贯长卿、颜芝因谒王至此。塾师大喜，再拜请授经义。毛贯并曰：君所讲话已闻，都非我辈所解，无从奉答。塾师又拜曰：诗义深微，难授下愚。请颜先生一讲孝经可乎？颜回面向内曰：君小儿所诵，漏落颠倒，全非我所传本，我亦无可著语处。俄闻传王教曰：门外似有人醉语，聒耳已久，可驱之去。余谓此与爱堂先生所言学究遇冥吏事，皆博雅之士，造戏语以诟俗儒也。然亦空穴来风，桐乳来巢乎？

　　先姚安公性严峻，门无杂宾。一日与一褴褛人对语，呼余兄弟与为礼，曰：此宋曼殊曾孙，不相闻久矣，今乃见之。明季兵乱，汝曾祖年十一，流离戈马间，赖宋曼殊得存也。乃为委曲谋生计，因戒余兄弟曰：义所当报，不必谈因果，然因果实亦不爽。昔某公受人再生恩，富贵后，视其子孙零替，漠如陌路。后病困，方服药，恍惚见其人手授二札，皆未封。视之，则当年乞救书也，覆杯于地，曰：吾死晚矣。是夕卒。

　　宋按察蒙泉言，某公在明为谏官，尝扶乩问寿数，仙判某年某月某日当死，计期不远，恒悒悒，届期乃无恙。后入本朝，至九列。适同僚家抚乩，前仙又降，某公叩以所判无验，又判曰：君不死我奈何？某公俯仰沉思，忽命驾去，盖所判正甲申三月十九日也。

　　沈椒园先生为鳌峰书院山长时，见示高邑赵忠毅公旧砚，额有东方未明之砚六字，背有铭曰：“残月荧荧，太白耿耿，鸡三号，更五点，此时拜疏击大奄，事成策汝功，不成同汝贬”。盖劾魏忠贤时用此砚草疏也。末有小字一行题门人王铎书。此行遗未镌，而黑痕深入石骨，干则不见。取水濯之，则五字炳然。相传初令王铎书此铭，未及镌而难作，后在戍所乃镌之，语工勿镌此一行。然阅一百余年，涤之不去，其事颇可。或曰：忠毅嫉恶严。渔洋山人笔记称铎人品日下，书品亦日下。然则忠毅先有所见矣，削其名，摈之也。涤之不去，欲著其尝为忠毅所摈也。天地鬼神，恒于一事偶露其巧，使人知警，是或然欤。

