<!-- { "loadSidebar": true } -->
　　李又聃先生言，雍正末年东光城内，忽一夜家家犬吠声若潮涌，皆相惊出，视月下一人，披发至腰，蓑衣麻带，手执巨袋，袋内有千百鹅鸭声，挺立人家屋脊上，良久又移过别家。次日，凡所立之处，均有鹅鸭二三只自檐掷下，或烹而食，与常畜者味无异，莫知何怪。后凡得鹅鸭之家，皆有死丧。乃知为凶煞偶现也。先外舅马公周箓家，是夜亦得二鸭，是岁其弟靖逆同知庚长公卒，信又聃先生语不谬。顾自古及今，遭丧者恒河沙数，何以独示兆于是夜。是夜之中，何以独示兆于数家，其示兆皆掷以鹅鸭，又义何所取？鬼神之故，有可知有不可知，存而不论可矣。

　　道士王昆霞言，昔游嘉禾，新秋爽朗，散步湖滨，去人稍远。偶遇宦家废圃，丛篁老木，寂无人踪，徙倚其间，不觉昼寝。梦古衣冠人长揖曰：岑寂荒林，罕逢嘉宾，既见君子，实慰素心，幸勿以异物见摈。心知是鬼神，诘所从来。曰：仆耒阳张盨元季，流寓此邦，殁而旅葬，爱其风土，无复归思。园林凡易十余主，栖迟未能去也。问人皆畏死乐生，尔何独耽鬼趣。曰：死生虽殊，性灵不改，境界亦不改，山川风月人见之，鬼亦见之；登临吟咏人有之，鬼亦有之，鬼何不如人。且幽深险阻之胜，人所不至，鬼得以魂游萧寥清绝之景，人所不睹，鬼得以夜赏；人且有时不如鬼，彼夫畏死而乐生者，由嗜欲撄心，妻孥结恋，一旦舍之入冥漠，如高官解组，息迹林泉，势不能不戚戚。不知本住林泉，耕田凿井，恬熙相安，原无所戚戚于中也。问六道轮回，事有主者，何以竟得自由。曰：求生者如求官，惟人所命。不求生者如逃名，惟己所为。苟不求生，神不强也。又问寄怀既远，吟咏必多。曰：兴之所至，或得一联一句，率不成篇，境过即忘，亦不复追索，偶然记忆可质高贤者，才三五章耳。因朗吟曰：残照下空山，溟色苍然合。昆霞击节。又吟曰：黄叶，甫得二字，忽闻噪叫声，霍然而悟。则渔艇打桨相呼也。再倚杖瞑坐，不复成梦矣。

　　昆霞又言，其师精晓六壬，而不为人占。昆霞为童子时，一日蚤起，以小札付之曰：持此往某家借书，定以申刻至。先期后期皆笞汝。相去七八十里，竭蹶仅至，则某家兄弟方阋墙，启视其札，惟小字一行曰：借晋书王祥传一阅。兄弟相顾默然，斗遂解。盖其弟正继所生云。

　　嘉峪关外有戈壁，径一百二十里，皆积沙无寸土，惟居中一巨阜，名天生墩，戊卒守之，冬积冰，夏储水，以供驿使之往来。初威信公岳公钟琪西征时，疑此墩本一土山，为飞沙所没，仅露其顶。既有山必有水，发卒凿之，穿至数十丈，忽持锸者皆堕下。在穴上者俯听之，闻风声如雷吼，乃辍役。穴今已圯。余出塞时，仿佛尚见其遗迹。案佛氏有地水风火穴之说，余闻陕西有迁葬者，启穴时棺已半焦，茹千总大业亲见之，皆地火所灼。又献县刘氏母卒，合葬启穴，不得其父棺，迹之，乃在七八步外，倒植地中。先姚安公亲见之。彭芸楣参知亦云，其乡有迁葬者，棺中之骨，攒聚于一角，如积薪然。盖地风所吹也。是知大气斡运于地中，阴气化水，阳气则化风化火。水土同为阴类，一气相生，故无处不有，阳气则包于阴中，其微者，烁动之性为阴所解；其稍壮者，聚而成硫黄丹砂矾石之类；其最盛者，郁而为风为火，故恒聚于一所，不处处皆见耳。

　　伊犁城中无井，皆汲水于河。一佐领曰：戈壁皆积沙无水，故草木不生，今城中多老树，苟其下无水，树安活。乃拔木就根下凿井，果皆得泉，特汲须修绠耳。知古称雍州厚土水深，灼然不谬。徐舍人蒸远，曾预斯役，尝为余言，此佐领可云格物，蒸远能举其名，惜忘之矣。后乌鲁木齐筑城时，鉴伊犁之无水，乃卜地通津，以就流水，余作是地杂诗有曰：半城高阜半城低，城内清泉尽向西，金井银床无处用，随心引取到花畦。纪其实也。然或雪消水涨，则南门为之不开，又北山支麓逼近谯楼，登冈顶关帝祠戏楼，则城中纤微皆见，故余诗又曰：山围草木翠烟平，迢递新城接旧城，行到丛祠歌舞处，绿氍毹上看棋枰。巴公彦弼镇守时，参将海起云，请于山麓坚筑小堡，为倚角之势。巴公曰：汝但能野战，汝不知兵。北山虽俯瞰城中，敌或结棚，可筑炮台仰击。火性炎上，势便而利，地势逼近，取准亦不难，彼虽众，不能屯聚也。如筑小堡于上，兵多则地狭不能容，兵少则力弱不能守，为敌所据，反资以保障矣。诸将莫不叹服。因记伊犁凿井事，并附录之于后。

　　乌鲁木齐泉甘土沃，虽花草亦皆繁盛。江西蜡五色毕备，朵若巨杯，瓣葳蕤如洋菊，虞美人花大如芍药。大学士温公以仓场侍郎出镇时，阶前虞美人一丛，忽变异色，瓣深红如丹砂，心则浓绿如鹦鹉，映日灼灼有光，似金星隐耀，虽画设色不能及。公旋擢福建巡抚去。余以彩线系花梗，秋收其子，次岁种之，仍常花耳。乃知此花为瑞兆，如扬州芍药，偶开金带围也。

　　辛彤甫先生记异诗曰：六道谁言事杳冥，人羊转毂迅无停，三弦弹出边关调，亲见青驴侧耳听。康熙辛丑馆余家日作也。初里人某货郎，逋先祖多金不偿，且出负心语，先祖性豁达，一笑而已。一日午睡起，谓姚安公曰：某货郎死已久，顷忽梦之，何也？俄圉人报马生一青骡，咸曰：某货郎偿夙逋也。先祖曰：负我偿者多矣，何独某货郎来偿，某货郎负人亦多矣，何独来偿我？事有偶合，勿神其说，使人子孙蒙耻也。然圉人每戏呼某货郎，转昂首作怒状。平生好弹三弦，唱边关调，或对之作此曲，辄耸耳以听云。

　　古书字以竹简，误则以刀削改之，故曰刀笔。黄山谷名其尺牍曰刀笔，已非本义，今写讼牒者称刀笔，则谓笔如刀耳，又一义矣。余督学闽中时，一生以导人诬告戍边。闻其将败前，方为人构词，手中笔爆然一声，中裂如劈，恬不知警，卒及祸。又文安王岳芳言，其乡有构陷善类者，方具草，讶字皆赤色，视之乃血自毫端出，投笔而起，遂辍是业，竟得令终。余亦见一善讼者，为人画策，诬富民诱藏其妻，富民几破家，案尚未结，而善讼者之妻竟为人所诱逃。不得主名，竟无所用其讼。

　　天道乘除，不能尽测，善恶之报有时应，有时不应，有时即应，有时缓应，亦有时示巧应。余在乌鲁木齐时，吉木萨报遣犯刘允成，为逋负过多，迫而自缢，余饬吏销除其名籍。见原案注语云：为重利盘剥，逼死人命事。

　　乌鲁木齐巡检所驻曰呼图壁，呼图译言鬼，呼图壁译言有鬼也。尝有商人夜行，暗中见树下有人影，疑为鬼，呼问之。曰：吾日暮抵此，畏鬼不敢前，待结伴耳。因相趁共行，渐相款洽，其人问有何急事，冒冻夜行。商人曰：吾夙负一友钱四千，闻其夫妇俱病，饮食药饵恐不给，故往送还。是人却立树背曰：本欲祟公，求小祭祀。今闻公言，乃真长者，吾不敢犯公，愿为公前导，可乎？不得已，姑随之，凡道路险阻，皆预告。俄缺月微升，稍能辨物，谛视乃一无首人，栗然却立，鬼亦奄然而灭。

　　冯巨源官赤城教谕时，言赤城山中一老翁，相传元代人也，巨源往见之，呼为仙人。曰：我非仙，但吐纳导引得不死耳。叩其术。曰：不离乎丹经，而非丹经所能尽。其分寸节度，妙极微芒，苟无口诀真传，但依法运用，如检谱对弈，弈必败；如拘方治病，病必殆，缓急先后，稍一失调，或结为痈疽，或滞为拘挛，甚或精气瞀乱，神不归舍，竟至于颠痫，是非徒无益已也。问容成彭祖之术可延年乎？曰：此邪道也，不得法者，祸不旋踵；真得法者，亦仅使人壮盛。壮盛之极，必有决裂横溃之患，譬如悖理聚财，非不骤富，而断无久享之理，公毋为所惑。又问服食延年，其法如何，曰：药所以攻伐疾病，调补气血，而非所以养生。方士所饵，不过草木金石，草木不能不朽腐，金石不能不消化，彼且不能自存，而谓借其余气，反长存乎？又问得仙者果不死欤？曰：神仙可不死，而亦时时可死，夫生必有死，物理之常，炼气存神，皆逆而制之者也，逆制之力不懈，则气聚而神亦聚；逆制之力或疏，则气消而神亦消。消则死矣，如多财之家，俭勤则长富，不勤不俭则渐贫，再加以奢荡，则贫立至。彼神仙者，固亦兢兢然，恐不自保，非内丹一成，即万劫不坏也。巨源请执弟子礼。曰：公于此道无缘，何必徒荒其本业，不如其已。巨源怅然而返，景州戈鲁斋为余述之，称其言皆笃实，不类方士之炫惑云。

　　先姚安公言，有扶乩治病者，仙自称芦中人。问岂伍相国耶？曰：彼自隐语，吾真以此为号也。其方时效时不效。曰：吾能治病，不能治命。一日降牛丈希英——姚安公称牛丈字作此二字，音未知是否。牛讳盫，娶前母安太夫人——家，有乞虚损方者，仙判曰：君病非药所能治，但遏除嗜欲，远胜于草根树皮。又有乞种子方者，仙判曰：种子有方，并能神效，然有方与无方同，神效亦与不效同。夫精血化生，中含欲火，尚毒发为痘，十中必损其一二，况助以热药，抟结成胎，其蕴毒必加数倍，故每逢生痘，百不一全。人徒于夭折之时，惜其不寿，而不知未生之日，已伏必死之机，生如不生，亦何贵乎种耶？此理甚明，而昔贤未悟，山人志存济物，不忍以此术欺人也。其说其理，皆医家所不肯言，或真有灵鬼凭之欤？又闻刘季箴先生尝与论医，乩仙云：公补虚好用参，夫虚证种种不同，而参之性则专有所主，不通治各证。以脏府而论，参惟至上焦中焦，而下焦不至焉；以荣卫而论，惟至气分，而血分不至焉。肾肝虚与阴虚，而补以参，庸有济乎？岂但无济，亢阳不更煎铄乎？且古方有生参熟参之分，今采参者，得即蒸之，何处得有生参乎？古者参出于上党，秉中央土气，故其性温厚，先入中宫。今上党气竭，惟用辽参，秉东方春气，故其性发生，先升上部。即以药论，亦各有运用之权，愿公审之。季箴极不以为然，余不知医，并附录之，待精此事者论定焉。

　　歙人蒋紫垣，流寓献县程家庄，以医为业，有解砒毒方，用之即痊，然必邀取重赀，不满所欲，则坐视其死。一日暴卒，见梦于居停主人，曰：吾以耽利之故，误人九命矣。死者诉于冥司，冥司判我九世服砒死，今将转轮，赂鬼卒，得来见君，特以此方奉授，君能持以活一人，则我少受一世业报也。言讫，涕泣而去。曰：吾悔晚矣，其方以防风一两，研为末，水调服之而已。无他秘药也。又闻诸沈丈丰功曰：冷水调石青，解砒毒如神。沈丈平生不妄语，其方当亦验。

