<!-- { "loadSidebar": true } -->
　　褚寺农家有妇姑同寝者，夜雨墙圮，泥土簌簌下，妇闻声急起，以背负墙而疾呼姑醒，姑匍匐堕炕下，妇竟压焉。其尸正当姑卧处，是真孝妇，以微贱无人闻于官，久而并佚其姓氏矣。相传妇死之后，姑哭之恸，一日，邻人告其姑曰：夜梦汝妇，冠帔来曰，传语我姑，无哭我。我以代死之故，今已为神矣。乡之父老皆曰：吾夜所梦亦如是。或曰妇果为神，何不示梦于其姑，此乡邻欲缓其恸，造是言也。余谓忠孝节义，殁必为神。天道昭昭，历有证验，此事可以信其有。即曰一人造言，众人附和，天视自我民视，天听自我民听。人心以为神，天亦必以为神矣。何必又疑其妄焉。

　　长山聂松岩，以篆刻游京师。尝馆余家，言其乡有与狐友者，每宾朋宴集，招之同坐，饮食笑语，无异于人。惟闻声而不睹其形耳。或强使相见，曰：对面不睹，何以为相交。狐曰：相交者交以心，非交以貌也。夫人心叵测，险于山川，机阱万端，由斯隐伏。诸君不见其心，以貌相交，反以为密；于不见貌端，反以为疏，不亦悖乎？田白岩曰：此狐之阅世深矣。

　　肃宁老儒王德安，康熙丙戌进士也。先姚安公从受业焉。尝夏日过友人家，爱其园亭轩爽，欲下榻于是。友人以夜有鬼物辞，王因举所见一事曰：江南岑生，尝借宿沧州张蝶庄家，壁张钟馗像，其高如人，前复陈一自鸣钟，岑沉醉就寝，皆未及见。夜半酒醒，月明如昼，闻机轮格格，已诧甚，忽见画像，以为奇鬼，取案上端砚仰击之，大声砰然，震动户牖。僮仆排闼入视，则墨渖淋漓，头面俱黑，画前钟及玉瓶磁鼎，已碎裂矣。闻者无不绝倒。然则动云见鬼，皆人自胆怯耳。鬼究在何处耶？语甫脱口，墙隅忽应声曰：鬼即在此，夜当拜谒，幸勿以砚见击。王默然竟出，后尝举以告门人曰：鬼无白昼对语理，此必狐也。吾德恐不足胜妖，是以避之。盖终持无鬼之论也。

　　明器，古之葬礼也，后世复造纸车纸马，孟云卿古挽歌曰：冥冥何所须，尽我生人意。盖姑以缓恸云尔。然长儿汝佶病革时，其女为焚一纸马，汝佶绝而复苏曰：吾魂出门，茫茫然不知所向，遇老仆王连升牵一马来，送我归。恨其足跛，颇颠簸不适，焚马之奴泣然曰：是奴罪也。举火时实误折其足。又六从舅母常氏，弥留时喃喃自语曰：适往看新宅颇佳，但东壁损坏，可奈何？侍疾者往视其棺，果左侧朽，穿一小孔，匠与督工者尚均未觉也。

　　李又聃先生言，昔有寒士下第者，焚其遗卷，牒诉于文昌祠。夜梦神语曰：尔读书半生，尚不知穷达有命耶？尝侍先姚安公，偶述是事。先姚安公怫然曰：又聃应举之士，传此语则可，汝辈手掌文衡者，传此语则不可。聚奎堂柱，有熊孝感相国题联曰：赫赫科条，袖里常存惟白简。明明案牍，帘前何处有朱衣。汝未之见乎？

　　海阳李玉典前辈言，有两生读书佛寺。夜方昵狎，忽壁上现大圆镜，径丈余，光明如昼，毫发毕睹，闻檐际语曰：佛法广大，固不汝嗔，但汝自视镜中，是何形状。余谓幽期密约，必无人在旁，是谁见之。两生断无自言理，又何以闻之，然其事为理所宜有，固不必以子虚乌有视之。玉典又言，有老儒设帐废圃中，一夜闻垣外吟哦声，俄又闻辩论声，又闻嚣争声，又闻诟詈声，久之遂闻殴击声，圃后旷无居人，心知为鬼，方战栗间，已斗至窗外，其一盛气大呼曰：渠评驳吾文，实为冤愤，今同就正于先生。因朗吟数百言，句句手自击节，其一且呻吟呼痛，且微哂之。老儒惕息不敢言，其一厉声曰：先生究以为如何。老儒嗫嚅久之，以额叩枕曰：鸡肋不足以当尊拳。其一大笑去，其一往来窗外，气咻咻然。至鸡鸣乃寂云。闻之胶州法黄裳，余谓此亦黄裳寓言也。

　　天津孟生文皃有隽才，张石邻先生最爱之，一日扫墓归，遇孟于路旁酒肆，见其壁上新写一诗曰：东风翦翦漾春衣，信步寻芳信步归，红映桃花人一笑，缘遮杨柳燕双飞，徘徊曲径怜香草，惆怅乔林挂落晖，记取今朝延伫处，酒楼西畔是柴扉。诘其所以，讳不言。固诘之始云，适于道侧见丽女，其容绝代，故坐此冀其再出，张问其处，孟手指之。张大骇曰：是某家坟院，荒废久矣，安得有是。同往寻之，果马鬣蓬科，杳无人迹。

　　余在乌鲁木齐时，一日，报军校王某，差运伊犁军械，其妻独处，今日过午，门不启，呼之不应，当有他故。因檄迪化同知木金泰往勘，破扉而入，则男女二人，共枕卧裸体相抱，皆剖裂其腹死。男子不知何自来，亦无识者。研问邻里，茫无端绪，拟以疑狱结矣。是夕，女尸忽呻吟，守者惊视，已复生，越日能言。自供与是人幼相爱，既嫁犹私会，后随夫驻防西域，是人念之不释，复寻访而来，甫至门，即引入室。故邻里皆未觉，虑暂会终离，遂相约同死，受刃时痛极昏迷，倏如梦觉，则魂已离体。急觅是人，不知何往。惟独立沙碛中，白草黄云，四无边际。正彷徨间，为一鬼缚去。至一官府，甚见诘辱。云是虽无耻，命尚未终。叱杖一百，驱之返。杖乃铁铸，不胜楚毒，复晕绝。及渐苏，则回生矣。视其股，果杖痕重叠。驻防大臣巴公曰：是已受冥罚，奸罪可勿重科矣。余乌鲁木齐杂诗有曰：鸳鸯毕竟不双飞，天上人间旧愿违，白草萧萧埋旅榇，一生肠断华山畿。即咏此事也。

　　朱青云言，尝与高西园散步水次。时春冰初泮，净绿瀛溶，高曰：忆晚唐有鱼鳞可怜紫，鸭毛自然碧句，无一字言春水，而晴波滑笏之状，如在目前。惜不记其姓名矣。朱沉思未对，闻老柳后有人语曰：此初唐刘希夷诗，非晚唐也。趋视无一人，朱悚然曰：白日见鬼矣。高微笑曰：如此鬼，见亦大佳，但恐不肯相见耳。对树三揖而行。归检刘诗，果有此二语。余偶以告戴东原，东原因言有两生烛下对谈，争春秋周正夏正，往复甚苦，窗外忽太息言曰：左氏周人，不容不知周正朔，二先生何必词费也。出视窗外，惟一小僮方酣睡。观此二事儒者日谈考证，讲曰若稽古，动至十四万言。安知冥冥之中，无在旁揶揄者乎？

　　聂松岩言，即墨于生，骑一驴赴京师，中路憩息高岗上，系驴于树，而倚石假寐，忽见驴昂首四顾，浩然叹曰：不至此地数十年，青山如故，村落已非旧径矣。于故好奇，闻之跃然起曰：此宋处宗长鸣鸡也。日日乘之共谈，不患长途寂寞矣。揖而与言，驴啮草不应，反复开导，约与为忘形交，驴亦若勿闻。怒而痛鞭之，驴跳掷狂吼，终不能言，竟折一足，鬻于屠肆。徒步以归，此事绝可笑。殆睡梦中误听耶？抑此驴夙生冤谴，有物凭之，以激于之怒杀耶？

　　三叔仪南公，有健仆毕四，善弋猎，能挽十力弓，恒捕鹑于野。凡捕鹑者必以夜。先以稿秸插地如禾陇之状，而布网于上，以牛角作曲管，肖鹑声吹之，鹑既集，先微惊之，使渐次避入稿秸中，然后大声惊之，使群飞突起，则悉触网矣。吹管时其声凄咽，往往误引鬼物至。故必筑团焦自卫，而携兵仗以备之。一夜月明之下，见老叟来作礼曰：我狐也，儿孙与北村狐皅衅，举族械战。彼阵擒我一女，每战必反接驱出以辱我，我亦阵擒彼一妾，如所施报焉。由此仇益结，约今夜决战于此，闻君义侠，乞助一臂力，则没齿感恩。持铁尺者彼，持刀者我也。毕放故事，忻然随之往，翳丛薄间。两阵既交，两狐血战不解，至相抱手搏。毕审视既的，控弦一发，射北村狐踣，不虞弓劲矢癉，贯腹而过。并老叟洞腋殪焉。两阵各惶遽夺尸，弃俘囚而遁，毕解二狐之缚，且告之曰：传与尔族，两家胜败相当，可以解冤矣。先是北村每夜闻战声，自此遂寂。此与李冰事相类。然冰战江神为捍灾御患，此狐呈其私愤，两斗不已，卒至两伤。是亦不可以已乎？

　　姚安公在滇时，幕友言署中香橼树下，月夜有红裳女子靓妆立。见人则冉冉没土中。众议发视之，姚安公携卮酒浇树下，自祝之曰：汝见人则隐，是无意于为祟也，又何必屡现汝形，自取暴骨之祸。自是不复出。又有书斋甚轩敞，久无人居，舅氏安公五章，时相从在滇。偶夏日裸寝其内，梦一人揖而言曰：与君虽幽明异路。然眷属居此，亦有男女之别。君奈何不以礼自处。矍然醒，遂不敢再往。姚安公尝曰：树下之鬼可谕之以理，书斋之魅能以理喻人。此郡僻处万山中，风俗质朴，浑沌未凿，故异类亦淳良如是也。

　　余两三岁时，尝见四五小儿彩衣金钏，随余嬉戏，皆呼余为弟，意似甚相爱，稍长时乃皆不见。后以告先姚安公，公沉思久之，爽然曰：汝前母恨无子，每令尼媪以彩丝系神庙泥孩，归置于卧内，各命以乳名，日饲果饵，与哺子无异。殁后，吾命人瘗楼后空院中，必是物也。恐后来为妖，拟掘出之，然岁久已迷其处矣。前母即张太夫人姊。一岁忌辰家祭后，张太夫人昼寝，梦前母以手推之，曰：三妹太不经事，利刃岂可付儿戏。愕然惊醒，则余方坐身旁，掣姚安公革带佩刀出鞘矣。始知魂归受祭，确有其事。古人所以事死如生也。

　　表叔王碧伯妻丧，术者言某日子刻回煞，全家皆避出，有盗伪为煞神，逾垣入，方开箧攫簪珥，适一盗又伪为煞神来，鬼声呜呜渐近，前盗皇遽避出。相遇于庭，彼此以为真煞神，皆悸而失魂，对仆于地。黎明家人哭入，突见之，大骇，谛视乃知为盗，以姜汤灌苏，即以鬼装缚送官。沿路聚观，莫不绝倒，据此一事，回煞之说当妄矣。然回煞形迹，余实屡目睹之。鬼神茫昧，究不知其如何也。

　　益都朱天门言，甲子夏，与数友夜集明湖侧召妓侑觞，饮方酣。妓素不识字，忽援笔书一绝句曰：一夜潇潇雨，高楼怯晓寒，桃花零落否，呼婢卷帘看。掷于一友之前，是人观讫，遽变色仆地，妓亦仆地。顷之妓苏，而是人不苏矣。后遍问所亲，迄不知其故。

　　癸已甲午间，有扶乩者自正定来，不谈休咎，惟作书画，颇疑其伪托。然见其为曹慕堂作着色山水长卷，及醉钟馗像，笔墨皆不俗。又见赠董曲江一联曰：黄金结客心犹热，白首还乡梦更游。亦酷肖曲江之为人。

　　佃户二曹妇悍甚，动辄诃詈风雨，诟谇鬼神。邻乡里闾，一语不合，即揎袖露臂，携二捣衣杵，奋呼跳掷如雌虎。一日乘阴雨出窃麦，忽风雷大作，巨雹如鹅卵，已中伤仆地，忽风卷一五斗栲栳，堕其前顶之，得不死。岂天亦畏其横欤？或曰：是虽暴戾，而善事其姑，每与人计，姑叱之辄弭伏，姑批前颊，亦跪而受。然则遇难不死有由矣。孔子曰：夫孝，天之经也，地之义也，岂不然乎？

