<!-- { "loadSidebar": true } -->
　　里有崔某者，与豪强讼，理直而弗能伸也，不胜其愤，殆欲自戕。夜梦其父语曰：人可欺，神则难欺，人有党，神则无党。人间之屈弥甚，则地下之伸弥畅。今日之纵横如志者，皆十年外业镜台前觳觫对簿者也。吾为冥府司茶，更见判司注籍矣。汝何恚焉。崔自是怨尤都泯，更不复一言。

　　有善讼者，一日，为人书讼牒，将罗织多人，端绪缴绕，猝不得分明。欲静坐构思，乃戒毋通客，并妻亦避居别室。妻先与邻子目成，家无隙所窥，伺岁余无由一近也，至是乃得间焉。后每构思，妻则嘈杂以乱之，必叱其避出，袭为例。邻子乘间而来，亦袭为例，终其身不败。殁后岁余，妻以私孕，为怨家所讦，官鞫外遇之由，乃具吐实。官拊几喟然曰：此生刀笔巧矣，乌知造物更巧乎？

　　必不能断之狱，不必在情理外也。愈在情理中，乃愈不能明。门人吴生冠贤，为安定令时，余自西域从军还，宿其署中，闻有幼男幼女，皆十六七岁，并呼冤于舆前。幼男曰：此我童养之妇，父母亡，欲弃我别嫁。幼女曰：我故其胞妹，父母亡，欲占我为妻。问其姓犹能记，问其乡里，则父母皆流丐，朝朝转徙，已不记为何处人也。问同丐者，则曰：是到此甫数日，即父母并亡，未知其始末，但闻其以兄妹称，然小家童养媳与夫亦例称兄妹，无以别也。有老吏请曰：是事如捉风捕影，杳无实证，又不可刑求，断离断合，皆难保不误，然断离而误，不过误破婚姻，其失小；断合而误，则误乱人伦，其失大矣。盍断离乎？推研再四，无可处分，竟从老吏之言。因忆姚安公官刑部时，织造海保，方籍没官，以三步军守其宅。宅凡数百间，夜深风雪，三人坚扃外户，同就暖于邃密寝室中。篝灯共饮，沉醉以后，偶剔灯灭，三人暗中相触击，因而互殴，殴至半夜，各困掊卧，至曙则一人死焉。其二人，一曰戴符，一曰七十五，伤亦深重，幸不死耳。鞫讯时并云共殴致死，论抵无怨，至是夜昏黑之中，觉其扭者即相扭，觉有殴者即还殴，不知谁扭我，谁殴我，亦不知我所扭为谁，所殴为谁，其伤之重轻，与某伤为某殴，非惟二人不能知，即起死者问之，亦断不能知也。既一命不必二抵，任官随意指一人，无不可者。如必研讯为某人，即三木严求，亦不过妄供耳。竟无如之何，相持月余，会戴符病死，藉以结案。姚安公尝曰：此事坐罪起衅者，亦可以成狱，然考其情词，起衅者实不知，虽锻炼而求，更不如随意指也。迄今反覆追思，究不得一推鞫法，刑官岂易为哉。

　　文安王岳芳言，其乡有女巫能视鬼，尝至一宦家，私语其仆妇曰：某娘子床前一女鬼，著惨绿衫，血渍胸臆，颈垂断而不殊，反折其首，倒悬于背后，状甚可怖，殆将病乎。俄而寒热大作，仆妇以女巫言告，具楮钱酒食送之，顷刻而痊。余尝谓风寒暑暍，皆可作疾，何必定有鬼为祟。一女巫曰：风寒暑暍之疾，其起也以渐而觉，其愈也以渐而灭，鬼病则陡然而剧，陡然而止，以此为别。历历不失也。此言似亦有理。

　　陈石闾言，有旧家子偕数客观剧九如楼，饮方酣，见一客中恶仆地，方扶掖灌救，突起坐，张目直视，先拊膺痛哭，责其子之冶游，次啮齿握拳，数诸客之诱引，词色俱厉，势若欲相搏噬。其子识是父声语，蒲伏战栗，殆无人色。诸客皆瑟缩潜遁，有踉跄失足破额者，四坐莫不太息。此雍正甲寅事，石闾曾目击之，但不肯道其姓名耳。先师阿文勤公曰：人家不通宾客，则子弟不亲士大夫，所见惟妪婢僮奴，有何好样。人家宾客太广，必有淫朋匪友，参杂其间，狎昵濡染，贻子弟无穷之害。数十年来，历历验所见闻，知公言真药石也。

　　五军塞王生言，有田父夜守枣林，见林外似有人影，疑为盗，密伺之，俄一人自东来问，汝立此有何事。其人曰：吾就木时，某在旁窃有幸词，衔之二十余年矣。今渠亦被摄，吾在此待其缧絏过也。怨毒之于人，甚矣哉。

　　甲与乙有隙，甲妇弗知也。甲死，妇议嫁，乙厚币娶焉。三朝后，共往谒兄嫂，归而迂道至甲墓，对诸耕者馌者拍妇肩呼曰：某甲识汝妇否耶？妇恚，欲触树，众方牵挽，忽旋飚飒然，尘沙眯目，则夫妇已并似失魂矣。扶回后，倏迷倏醒，竟终身不瘥。外祖家老仆张才，其至戚也，亲目睹之。夫以直报怨，圣人弗禁。然已甚，则圣人所不为。素问曰：亢则害家。语曰：满则覆。乙亢极满极矣，其及也固宜。

　　僧所诵焰口经，词颇俚，然闻其召魂施食诸梵咒，则实佛所传。余在乌鲁木齐，偶与同人论是事，或然或否，印房官奴白六，故剧盗遣戍者也，卒然曰：是不诬也，曩遇一大家放焰口，欲伺其匆扰取事，乃无隙可乘，伏卧高楼檐角上，俯见摇铃诵咒时，有黑影无数，高可二三尺，或逾垣入，或由窦入，往来摇漾，凡无人处皆满。迨撒米时，倏聚倏散，倏前倏后，如环绕攘夺，并仰接俯拾之态，并仿佛依稀，其色如轻烟，其状略似人形，但不辨五官四体耳。然则鬼犹求食，不信有之乎？

　　后汉敦煌太守裴岑破呼衍王碑，在巴里坤海子上关帝祠中。屯军耕垦，得之土中也。其事不见后汉书，然文句古奥，字画浑朴，断非后人所依托，以僻在西域，无人摹石刻，锋棱犹完整。乾隆庚寅游击刘存仁——此是其字，其名偶忘之矣。武进人也，摹刻一木本，洒火药于上，烧为斑驳，绝似古碑。二本并传于世，赏鉴家率以旧石本为新，新木本为旧，与之辩，傲然弗信也。以同时之物，有目睹之人，而真伪颠倒尚如此，况以千百年外哉！易之象数，诗之小序，春秋之三传，或亲见圣人，或去古未远，经师授受，端绪分明。宋儒曰：汉前人皆不知，吾以理知之也，其类此也。

　　康熙十四年，西洋贡狮，馆阁前辈多有赋咏。相传不久即逸去，其行如风，巳刻绝锁，午刻即出嘉峪关，此齐东语也。圣祖南巡，由卫河回銮，尚以船载此狮。先外祖母曹太夫人，曾于度帆楼窗隙窥之，其身如黄犬，尾如虎而稍长，面圆如人，不似他兽之狭削，系船头将军柱上，缚一豕饲之，在岸犹号叫，近船即噤不出声。及置狮前，狮俯首一嗅，已怖而死。临解缆时，忽一震吼，声如无数铜钲陡然合击，外祖家厩马十余，隔垣闻之，皆战栗伏枥下，船去移时，尚不敢动，信其为百兽王矣。狮初至时，吏部侍郎阿公礼稗画，为当代顾陆，曾盞笔对写一图，笔意精妙，旧藏博晰斋前辈家，阿公手赠其祖者也。后售于余，尝乞一赏鉴家题签，阿公原未署名，以元代曾有献狮事，遂题曰元人狮子真形图。晰斋曰：少宰丹青，原不在元人下，此赏鉴未为谬也。

　　乾隆庚辰，戈芥舟前辈扶乩，其仙自称唐人张紫鸾，将访刘长卿于瀛洲岛，偕游天姥。或叩以事，书一诗曰：身从异域来，时见瀛洲岛，日落晚风凉，一雁入云杳。隐示鸿冥物外，不预人世之是非也。芥舟与论诗，即欣然酬答，以所游名胜破石崖，天姥峰，庐山联句三篇而去。芥舟时修献县志，因附录志末。其破石崖一篇，前为五言律诗，八韵对偶，声韵俱谐。第九韵以下，忽作鲍参军行路难，李太白蜀道难体，唐三百年诗人无此体裁，殊不入格。其以东冬庚青四韵通押，仿昌黎此日足可惜诗，以穿鼻声七韵为一部例，又似稍读古书者。盖略涉文翰之鬼，伪托唐人也。

　　河城在县东十五里，隋乐寿县故城也。西村民掘地得一镜，广丈余，已触碎其半，见者人持一片去，置室中，每夕吐光，凡数家皆然，是亦王度神镜，应月盈亏之类。但残破之余，尚能如此更异耳。或疑镜何以如此之大，余谓此必河间王宫殿中物。陆机与弟云书曰：仁寿殿中，有大方镜广丈余，过之辄写人影，是晋代犹沿此制也。

　　乾隆己卯庚辰间，献县掘得唐张君平墓志，大中七年明经刘伸撰。字画尚可观，文殊鄙俚，余拓示李廉衣前辈，曰：公谓古人事事胜今人，此非唐文耶？天下率以名相耀耳。如核其实，善笔札者必称晋，其时亦必有极拙之字；善吟咏者必称唐，其时亦必有极恶之诗。非晋之厮役皆羲献，唐之屠沽皆李杜也。西子东家，实为一姓；盗跖柳下，乃是同胞。岂能美则俱美，贤则俱贤耶？赏鉴家得一宋砚，虽滑不受墨，亦宝若球图；得一汉印，虽谬不成文，亦珍逾珠璧。问何所取，曰：取其古耳。东坡诗曰：嗜好与俗殊酸咸。斯之谓欤？

　　交河老儒刘君琢，名璞，素谨厚，以长者称，在余家设帐二十余年。从兄懋园坦居，从弟东白羲轩，皆其弟子也。尝自河间岁试归，中途遇雨，借宿民家，主人曰：家惟有屋两楹，尚可栖止，然素有魅，不知狐与鬼也，君能不畏，则请解装。不得已宿焉。灭烛以后，承尘上轰轰震响，如怒马奔腾，君琢起著衣冠，长揖仰祝曰：偃蹇寒儒，偶然宿此，欲祸我耶？我非君仇。欲戏我耶？与君素不狎昵。欲逐我耶？今夜必不能行。明朝亦必不能住，何必多此扰攘耶？俄闻承尘上似老媪语曰：客言殊有理，尔辈勿太造次。闻足音橐橐然，向西北隅去，顷刻寂然矣。君琢尝以告门人曰：遇意外之横逆，平心静气，或有解时。当时如怒詈之，未必不抛砖掷瓦。又刘景南尝僦一寓，迁入之夕，大为狐扰，景南诃之曰：我自出钱租宅，汝何得鸠占鹊巢。狐厉声答曰：使君先居此，我续来争，则曲在我，我居此宅五六十年，谁不知者，君何处不可租宅，而必来共住，是恃气相凌也，我安肯让君。景南次日遂移去。何励庵先生曰：君琢所遇之狐能为理屈，景南所遇之狐能以理屈人。先兄晴湖曰：屈狐易，能屈于狐难。

