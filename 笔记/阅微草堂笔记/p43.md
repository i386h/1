<!-- { "loadSidebar": true } -->
　　吴林塘言，曩游秦陇，闻有猎者在少华山麓，见二人累然卧树下，呼之犹能强起。问何困踬于此，其一曰：吾等皆为狐魅者也，初，我夜行失道，投宿一山家，有一少女绝妍丽，伺隙调我，我意不自持，即相媟狎，为其父母所窥，甚见詈辱，我拜跪，始免捶挞。既而闻其父母絮絮语，若有所议者。次日，竟纳我为婿，惟约山上有主人女，须更番执役，五日一上直，五日乃返，我亦安之。半载后病瘵，夜嗽不能寝，散步林下，闻有笑语声，偶往寻视，见屋数楹有人，拥我妇坐石看月，不胜恚忿，力疾欲与角，其人亦怒曰：鼠辈乃敢瞰我妇，亦奋起相搏。幸其亦病惫，相牵并仆，妇安坐石上，嬉笑曰：尔辈勿斗，吾明告尔，吾实往来于两家，皆托云上直，使尔辈休息五日，蓄精以供采补耳。今吾事已露，尔辈精亦竭，无所用尔辈，吾去矣。奄忽不见，两人迷不能出，故饿踣于此，幸遇君等得拯也。其一人语亦同。猎者食以乾秭，稍能举步，使引视其处，二人共诧曰：向者墙垣故土，梁柱故木，门故可开合，窗故可启闭，皆确有形质，非幻影也，今何皆土窟耶？院中地平如砥，净如拭，今何土窟以外，崎岖不容足耶？窟广不数尺，狐自容可矣，何以容我二人，岂我二人之形亦为所幻化耶？一人见对面崖上有破磁，曰此我持以登楼，失手所碎，今峭壁无路，当时何以上下耶？四顾徘徊，皆惘惘如梦，二人恨狐女甚，请猎者入山捕之。猎者曰：邂逅相遇，便成佳偶，世无此便宜事，事太便宜，必有不便宜者存。鱼吞钩贪饵故也，猩猩刺血，嗜酒故也，尔二人宜自恨，亦何恨于狐。二人乃悯默而止。

　　林塘又言，有少年为狐所媚，日渐羸困，狐犹时时来。后复共寝，已疲顿不能御女，狐乃披衣欲辞去，少年泣涕挽留，狐殊不顾，怒责其寡情，狐亦怒曰：与君本无夫妇义，特为采补来耳。君膏髓已竭，吾何所取而不去？此如以势交者，势败则离，以财交者，财尽则散。当其委曲相媚，本为势与财，非有情于其人也。君于某家某家，皆向日附门墙，今何久绝音问耶，乃独责我？其音甚厉，侍疾者闻之皆太息。少年乃反面向内，寂无一言。

　　汪旭初言，见扶乩者，其仙自称张紫阳，叩以悟真篇，弗能答也，但判曰金丹大道，不敢轻传而已。会有仆妇窃资逃，仆叩问尚可追捕否，仙判曰：尔过去生中，以财诱人，买其妻，又诱之饮博，仍取其财，此人今世相遇，诱汝妇逃者，买妻报；并窃资者，取财报也。冥数先定，追捕亦不得，不如已也。旭初曰：真仙自不妄语，然此论一出，凡奸盗皆诿诸夙因，可勿追捕，不推波助澜尔。乩不能答，有疑之者曰：此扶乩人多从狡狯恶少游，安知不有人匿仆妻，而教之作此语？阴使人侦之，薄暮果赴一曲巷，登屋脊密伺，则聚而呼卢，仆妇方艳饰行酒矣。潜呼逻卒围所居，乃弭首就缚。律禁师巫，为奸民窜伏其中也。蓝道行尝假此术以败严嵩。论者不甚以为非，恶嵩故也。然杨沈诸公，喋血碎首而不能争者，一方士从容谈笑，乃制其死命，则其力亦大矣。幸所排者为嵩，使因而排及清流，虽韩范富欧阳，能与枝梧乎？故乩仙之术，士大夫偶然游戏，倡和诗词，等诸观剧，则可。若借卜吉凶，君子当怖其卒也。

　　从叔梅庵公曰：淮镇人家有空屋五间，别为院落，用以贮杂物，儿童多往嬉游，跳掷践踏，颇为喧扰，键户禁之，则窃逾短墙入。乃大书一贴粘户上，曰此房狐仙所住，毋得秽污，姑以怖儿童云尔。数日后，夜闻窗外语：感君见招，今已移入，当为君坚守此院也。自后人有入者，辄为砖瓦所击，并僮奴运杂物者，亦不敢往，久而不治，竟全就圮颓。狐仙乃去。此之谓妖由人兴。

　　余有庄在沧州南，曰上河涯，今鬻之矣。旧有水明楼五楹，下瞰卫河，帆墙来往栏楯下，与外祖雪峰张公家度帆楼，皆游眺佳处。先祖母太夫人夏月每居是纳凉，诸孙更番随侍焉。一日，余推窗南望，见男妇数十人登一渡船，缆已解，一人忽奋拳，击一叟落近岸浅水中，衣履皆濡，方坐起愤詈，船已鼓棹去。时卫河暴涨，洪波直泻，汹涌有声，一粮艘张双帆顺流来，急如激箭，触渡船碎如柹，数十人并没，惟此叟存。乃转怒为喜，合掌诵佛号。问其何适，曰：昨闻有族弟得二十金，鬻童养媳为人妾，以今日成券，急质田得金如其数，赍之往赎耳。众同声曰：此一击，神所使也。促换渡船送之过。时余方十岁，但闻为赵家庄人，惜未问其名姓，此雍正癸丑事。又先太夫人言，沧州人有逼嫁其弟妇，而鬻两侄女于青楼者，里人皆不平，一日，腰金贩绿豆，泛巨舟诣天津，晚泊河干，坐船舷濯足，忽西岸一盐舟，纤索中断，横扫而过。两舷相切，自膝以下筋骨糜碎如割截，号呼数日乃死。先外祖一仆闻之，急奔告曰：某甲得如是惨祸，真大怪事。先外祖徐曰：此事不怪，若竟不如此，反是怪事。此雍正甲辰乙巳间事。

　　交河王洪绪言，高川刘某住屋七楹，自居中三楹，东厢三楹以妻殁无葬地，停柩其中。西厢二楹，幼子与其妹居之。一夕，闻儿啼甚急，而不闻妹语，疑其在灶室未归，从窗罅视已息灯否，月明之下，见黑烟一道，蜿蜒从东厢户下出，萦绕西厢窗下，久之不去。迨妹醒拊儿，黑烟乃冉冉敛入东厢去，心知妻之魂也。自后每月夜闻儿啼，潜起窥视，所见皆然。以语其妹，妹为之感泣。悲哉，父母之心，死尚不忘其子乎？人子追念其父母，能如是否乎？

　　先师桂林吕公闇斋言，其乡有官邑令者，莅任之日，梦其房师某公，容色憔悴，若重有忧者，邑令蹙然迎拜曰：旅榇未归，是诸弟子之过也，然念之未敢忘，今幸托荫得一官，将拮据营窀穸矣。盖某公卒于戍所，尚浮厝僧院也。某公曰：甚善，然归我之骨，不如归我之魂，子知我骨在滇南，不知我魂羁于此也。我初为此邑令，有试垦汙莱者，吾误报升科，诉者纷纷，吾心知其词直，而恐干吏议，百计回护，使不得申，遂至今为民累，土神诉与东岳，岳神谓事由疏舛，虽无自利之心，然恐以检举妨迁擢，则其罪与自利等，牒摄吾魂，羁留于此，待此浮粮减免，然后得归。困苦饥寒，所不忍道，回思一时爵禄，所得几何，而业海茫茫，竟杳无崖岸，诚不胜泣血椎心。今幸子来官此，傥念平生知遇，为吁请蠲除，则我得重入转轮，脱离鬼趣，虽生前遗蜕，委诸蝼蚁，亦非所憾矣。邑令检视旧牍，果有此事，后为宛转请豁，又恍惚梦其来别云。

　　交河及方言曰：说鬼者多诞，然亦有理似可信者，雍正乙卯七月，泊舟静海之南，微月朦胧，散步岸上，见二人坐柳下对谈，试往就之，亦欣然延坐。谛听所说，乃皆幽冥事，疑其为鬼，瑟缩欲遁，二人止之曰：君勿讶，我等非鬼，一走无常，一视鬼者也。问何以能视鬼，曰：生而如是，莫知所以然。又问何以走无常，曰梦寝中忽被拘役，亦莫知所以然也。共话至二鼓，大抵缕陈报应。因问冥司以儒理断狱耶？以佛理断狱耶？视鬼者曰：吾能见鬼。而不能与鬼语，不知此事。走无常曰：君无须问此，只问己心，问心无愧，即阴律所谓善，问心有愧，即阴律所谓恶，公是公非，幽明一理，何分儒与佛乎？其说平易，竟不类巫觋语也。

　　里有视鬼者曰：鬼亦恒憧憧扰扰，若有所营，但不知所营何事，亦有喜怒哀乐，但不知其何由。大抵鬼与鬼竞，亦如人与人竞耳。然微阴不足敌盛阳，故莫不畏人，其不畏人者，一由人据所居，鬼刺促不安，故现变相驱之去；一由祟人求祭享，一由桀骜强魂，戾气未消，如人世无赖，横行为暴，皆遇气旺者避，遇运蹇者乃敢侵。或有冤魂厉魄，得请于神，报复以申积恨者，不在此数。若夫欲心所感，淫鬼应之，杀心所感，厉鬼应之，愤心所感，怨鬼应之，则皆由其人之自召，更不在此数矣。我尝清明上冢，见游女踏青，其妖媚弄姿者，诸鬼随之嬉笑，其幽闲贞静者，左右无一鬼。又尝见学宫有数鬼，教谕鲍先生出——先生讳梓，南宫人，官献县教谕，载县志循吏传。则瑟缩伏草间。训导某先生出，则跳掷自如，然则鬼之敢侮与否，尤视乎其人哉。

　　侍姬之母沈媪言，盐山有刘某者，患癃闭，百药不验。一夕，梦神语曰：铜头煅灰酒服之即通。问铜头何物，曰：汝辈所谓蝼蛄也。试之果愈。余谓此湿热蕴结，以湿热攻湿热，借其窜利下行之性耳。若州都之官，气不能化，则求之于本原，非此物所能导也。

　　梁铁幢副宪言，有夜行者于竹林边见一物，似人非人，蠢蠢然摸索而行，叱之不应，知为精魅，拾瓦石击之，其物化为黑烟，缩入林内，啾啾作声曰：我缘宿业堕饿鬼道中，既瞽且聋，艰苦万状，公何忍复相逼。乃委之而去。余滦阳消夏录中记王菊庄所言女鬼，以巧于谗构受哑报，此鬼受聋瞽报，其聪明过甚者乎？

　　先师汪文端公言，有欲谋害异党者，苦无善计，有黠者密侦知之，阴裹药以献曰：此药入腹即死，然死时情状，与病卒无异，虽蒸骨验之，亦与病卒无异也。其人大喜，留之饮。归则以是夕卒矣。盖先以其药饵之为灭口计矣。公因太息曰：献药者杀人以媚人，而先自杀也。用其药者，先杀人以灭口，而口终不可灭也。纷纷机械何为乎？张樊川前辈时在坐，因言，有好娈童者，悦一宦家子，度无可得理，阴属所爱姬托媒妪招之，约会于别墅，将执而胁污焉，届期闻已至，疾往掩捕，突失足堕荷塘板桥下，几于灭顶，喧呼掖出，则宦家子已遁，姬已鬓乱钗横矣。盖是子美秀，甚姬亦悦之故也。后无故开阁放此姬，婢妪乃稍泄其事。阴谋者鬼神所忌，殆不虚矣。

　　卖花者顾媪，持一旧磁器求售，似笔洗而略浅，四周内外及底皆有盷色，似哥窑而无冰纹，中平如砚，独露磁骨，边线界画甚明，不出入毫发，殊非剥落，不知何器，以无用还之。后见广异志，载嵇胡见石室道士案头朱笔及杯语，乾巽子载，何让之所见天狐有朱盏笔砚语，又逸史载叶法善有持朱钵画符语。乃悟唐以前无朱砚，点勘文籍，则研朱于杯盏；大笔濡染，则贮朱于钵。杯盏略小而口哆，以便掭笔；钵稍大而口敛，以便多注浓沈也。顾媪所持，盖即朱盏，向来赏鉴家未及见耳，急呼之来，问此盏何往。曰：本以三十钱买得，云出自井中，因公斥为无用，以二十钱卖诸杂物摊上，今将及一年，不能复问所在矣。深为惋惜。世多以高价市赝物，而真古器或往往见摈。余尚非规方竹漆断纹者，而交臂失之尚如此，然则蓄宝不彰者，可胜数哉！余后又得一朱盏，制与此同，为陈望之抚军持去。乃知此物世尚多有，第人不识耳。

