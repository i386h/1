<!-- { "loadSidebar": true } -->
　　族叔行止言，有农家妇与小姑并端丽，月夜纳凉，共睡檐下，突见赤发青面鬼，自牛栏后出，旋舞跳掷，若将搏噬。时男子皆外出守场圃，姑嫂悸不敢语。鬼一一攫搦强污之。方跃上短墙，忽嗷然失声，倒投于地，见其久不动，乃敢呼人。邻里趋视，则墙内一鬼，乃里中恶少某，已昏仆不知人。墙外一鬼屹然立，则社公祠中土偶也。父老谓社公有灵，议至晓报赛。一少年哑然曰：某甲恒五鼓出担粪，吾戏抱神祠鬼卒置路侧，便骇走，以博一笑，不虞遇此伪鬼，误为真鬼惊踣也，社公何灵哉。中一叟曰：某甲日日担粪，尔何他日不戏之，而此日戏之也，戏之术亦多矣，尔何忽抱此土偶也，土偶何地不可置，尔何独置此家墙外也，此其间神实凭之，尔自不知耳。乃共醵金以祀，其恶少为父母舁去，困卧数日，竟不复苏。

　　山西太谷县西南十五里白城村，有糊涂神祠。土人奉事之甚严，云稍不敬辄致风雹，然不知神何代人，亦不知其何以得此号。后检通志，乃知为狐突祠。元中统三年敕建，本名利应狐突神庙，狐糊同音，北人读入皆似平，故突转为涂也，是又一杜十姨矣。

　　石中物象往往有之。姜绍书韵石轩笔记言，见一石子，作太极图，是犹纹理旋螺，偶分黑白也。颜介子尝见一英德砚山，上有白脉，作山高月小四字，炳然分明，其脉直透石背，尚依稀似字之反面，但模糊散漫，不具点画波磔耳。谛视非嵌非雕，亦非渍染，真天成也，不更异哉。夫山与地俱有，石与山俱有，岂开辟以来，即预知有程邈隶书欤？即预知有东坡赤壁赋欤？即曰山孕此石，在宋以后，又谁使仿此字，谁使题此语欤？然则天工之巧，无所不有，精华蟠结，自成文章。非常理所可测矣。世传河图洛书，出于北宋，唐以前所未见也，河图作黑白圈五十五，洛书作黑白圈四十五，考孔安国论语注，称河图即八卦。（孔安国论语注今已不传，此条乃何晏论语集解所引。）是孔氏之门，本无此五十五点之图矣，陈抟何自而得之？至洛书既谓之书，当有文字，乃亦四十五圈，与河图相同，是宜称洛图，不得称书，系词又何以别之曰书乎？刘向刘歆班固，并称洛书有文，孔颖达尚书正义并详载其字数。（洪范初一曰五行一章，疏曰五行志全载此一章，云此六十五字皆洛书本文，计天言简要，必无次第之数。初一曰等二十七字，是禹加之也。其敬用农用等一十八字，大刘及顾氏以为龟背先有，总三十八字，小刘以为敬用等皆禹所叙第，其龟文惟有二十字云云。虽所说字数不同，而足见由汉至唐，洛书无黑白点之伪图也，）观此砚山，知石纹成字，凿然不诬，未可执卢辨晚出之说。（明堂九室法龟文，始见北齐卢辨大戴礼注。朱子以郑康成说，偶误记也，）遂以太乙九宫真为神禹所受也。（今术家所用洛书，乃太乙行九宫法，出于易纬乾凿度，即汉书艺文志所谓太乙家，当明原不称为洛书也。）

　　表兄刘香畹言，昔官闽中，闻有少妇，素幽静。殁葬山麓，每月明之夕，辄遥见其魂，反接缚树上，渐近则无睹，莫喻其故也。余曰：此有所示也，人莫喻其受谴之故，而必使人见其受谴，示人所不知，鬼神知之也。

　　陈太常枫厓言，一童子年十四五，每睡辄作呻吟声，疑其病也。问之，云无有。既而时作呓语，呼之不醒，其语颇了了。谛听皆媟狎之词，其呻吟亦受淫声也。然问之终不言。知为魅，牒于社公，夜梦社公曰：魅诚有之。非吾力所能制也。乃牒于城隍。越一宿，城隍祠中泥塑控马卒，无故首自陨。始悟社公所谓力不能制也。然一驺耳，未必城隍之所爱；即城隍之所爱，神正直而聪明，亦必不以所爱之故，曲法庇一驺。牒一陈而伏冥诛，城隍之心事昭然矣。彼社公者，乃揣摩顾畏，隐忍而不敢言，其视城隍何如也。城隍之视此社公又何如也。

　　赵太守书三言，有夜遇狐女者，近前挑之，忽不见。俄飞瓦击落其帽。次日睡起，见窗纸细书一诗曰：深院满枝花，只应蝴蝶采，皀皀草下虫，尔有蓬蒿在。语殊轻薄，然风致楚楚，宜其不爱纨袴儿。

　　田白岩言，尝与诸友扶乩，其仙自称真山民，宋末隐君子也。按山民有诗集，今著录四库全书中。倡和方洽，外报某客某客来，乩忽不动。他日复降，众叩昨遽去之故，乩判曰：此二君者，其一世故太深，酬酢太熟，相见必有谀词数百句，云水散人拙于应对，不如避之为佳；其一心思太密，礼数太明，其与人语，恒字字推敲，责备无已，闲云野鹤，岂能耐此苛求，故逋逃尤恐不速耳。后先姚安公闻之，曰：此仙究狷介之士，器量未宏。

　　从兄懋园言，乾隆丙辰乡试，坐秋字号中，续一人入号，号军问姓名籍贯，拱手致贺曰：昨梦女子持杏花一枝插号舍上，告我曰：明日某县某人至，为言杏花在此地，君名姓籍贯适符，岂非佳兆哉。其人愕然失色，竟不解考具，称疾而出。乡人有知其事者曰：此生有小婢名杏花，逼乱之而终弃之，竟流落不知所终，意其赍恨以殁矣。

　　从孙树森言，晋人有以资产托其弟而行商于外者，客中纳妇，生一子，越十余年，妇病卒，乃携子归。弟恐其索还资产也，诬其子抱养异姓，不得承父业，纠纷不决，竟鸣于官。官故愦愦，不牒其商所问其赝，而依古法滴血试，幸血相合，乃笞逐其弟。弟殊不信滴血事，自有一子，刺血验之果不合，遂执以上诉。谓县令所断不足据。乡人恶其贪媢，无人理。佥曰：其妇夙与其私昵，子非其子，血宜不合。众口分明，具有征验，卒证实奸状，拘妇所欢鞫之，亦俯首引伏，弟愧不自容，竟出妇逐子，窜身逃去，资产反尽归其兄，闻者快之。按陈业滴血，见汝南先贤传。则自汉已有此说。然余闻诸老吏曰：骨肉滴血必相合，论其常也；或冬月以器置冰雪上，冻使极冷，或夏月以盐醋拭器，使有酸咸之味，则所滴之血，入器即凝，虽至亲亦不合，故滴血不足成信谳。然此令不刺血，则商之弟不上诉，商之弟不上诉，则其妇之野合生子，亦无从而败。此殆若或使之，未可全咎此令之泥古矣。

　　都察院蟒，余载于滦阳消夏录中，尝两见其蟠迹，非乌有子虚也。吏役畏之，无敢至库深处者。壬子二月，奉旨修院署，余启库检视，乃一无所睹，知帝命所临，百灵慑伏矣。院长舒穆噜公因言，内阁学士札公祖墓亦有巨蟒，恒遥见其出入曝鳞，墓前两槐树，相距数丈，首尾各挂于一树，其身如彩虹横亘也。后葬母卜圹，适当其地，祭而祝之，果率其族类千百，蜿蜓去。葬毕乃归。去时其行如风，然渐行渐缩，乃至长仅数尺，盖能大能小，已具神龙之技矣。乃悟都察院蟒，其围如柱，而能出入窗棂中，隙才寸许，亦犹是也。是月与汪蕉雪副宪同在山西马观察家，遇内务府一官言，西十库贮硫黄处亦有二蟒，皆首矗一角，鳞甲作金色，将启钥，必先鸣钲。其最异者，每一启钥，必见硫黄堆户内，磊磊如假山，足供取用，取尽复然。意其不欲人入库，人亦莫敢入也。或曰即守库之神，理或然欤？山海经载诸山之神，蛇身鸟首，种种异状，不必定作人形也。

　　先兄晴湖言，有王震升者，暮年丧爱子，痛不欲生，一夜偶过其墓，徘徊凄恋不能去，忽见其子独坐陇头，急趋就之，鬼亦不避，然欲握其手，辄引退，与之语，神意索漠，似不欲闻。怪问其故，鬼哂曰：父子宿缘也，缘尽则尔为尔，我为我矣，何必更相问讯哉。掉头竟去。震升自此痛念顿消。客或曰：使西河能知此义，当不丧明。先兄曰：此孝子至情，作此变幻，以绝其父之悲思，如郗超密札之意耳。非正理也。使人存此见，父子兄弟夫妇，均视如萍水之相逢，不日趋于薄哉。

　　某公纳一姬，姿采秀艳，言笑亦婉媚，善得人意，然独坐则凝然若有思。习见亦不讶也。一日称有疾，键户昼卧，某公穴窗纸窥之，则涂脂傅粉，钗钏衫裙一一整饬，然后陈设酒果，若有所祀者，排闼入问，姬蹙然敛衽跪曰：妾故某翰林之宠婢也。翰林将殁，度夫人必不相容，虑或鬻入青楼，乃先遣出，临别切切私嘱曰：汝嫁我不恨，嫁而得所我更慰，惟逢我忌日，汝必于密室，靓妆私祭我，我魂若来，以香烟绕汝为验也。某公曰：徐铉不负李后主，宋主弗罪也，吾何妨听汝。姬再拜，炷香，泪落入俎。烟果袅袅然三绕其颊，渐蜿蜒绕至足。温庭筠达摩支曲，捣麝成尘香不灭，拗莲作寸丝难绝，此之谓欤？虽琵琶别抱，已负旧恩，然身去而心留，不犹愈于同床各梦哉。

　　交河一节妇建坊，亲串毕集，有表姊妹自幼相谑者，戏问曰：汝今白首完贞矣，不知此四十余年中，花朝月夕，曾一动心否乎？节妇曰：人非草木，岂得无情，但觉礼不可逾，义不可负，能自制不行耳。一日，清明祭扫毕，忽似昏眩，喃喃作呓语，扶掖归，至夜乃苏。顾其子曰：顷恍惚见汝父，言不久相迎，且劳慰甚至，言人世所为，鬼神无不知也。幸我平生无瑕玷，否则黄泉会晤，以何面目相对哉。越半载，果卒。此王孝廉梅序所言。梅序论之曰：佛戒意恶，是铲除根本工夫，非上流人不能也。常人胶胶扰扰，何念不生，但有所畏而不敢为，抑亦贤矣。此妇子孙，颇讳此语，余亦不敢举其氏族。然其言光明磊落，如白日青天，所谓皎然不自欺也，又何必讳之。

　　姚安公监督南新仓时，一廒后壁无故圮，掘之，得死鼠近一石，其巨者形几如猫。盖鼠穴壁下，滋生日众，其穴亦日廓，廓至壁下全空，力不任而覆压也。公同事福公海曰：方其坏人之屋以广己之宅，殆忘其宅之托子屋也耶？余谓李林甫杨国忠辈尚不明此理，于鼠乎何尤。

