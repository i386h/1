<!-- { "loadSidebar": true } -->
　　唐宋人最重通犀，所云种种人物，形至奇巧者，唐武后之简，作双龙对立状；宋孝宗之带，作南极老人扶杖像，见于诸书者不一，当非妄语。今惟有黑白二色，未闻有肖人物形者，此何以故欤？惟大理石往往似画，至今尚然。尝见梁少司马铁幢家，一插屏作一鹰立老树斜柯上，觜距翼尾，一一酷似，侧身旁睨，似欲下搏，神气亦极生动。朱运使子颖尝以大理石镇纸赠亡儿汝佶，长约二寸广约一寸，厚约五六分，一面悬崖对峙，中有二人，乘一舟顺流下。一面作双松欹立，针鬣分明，下有水纹，一月在松梢，一月在水，宛然两水墨小幅。上有刻字，一题曰轻舟出峡，一题曰松溪印月，左侧题十岳山人，字皆八分书，盖明王寅故物也。汝佶以献余，余于器玩不甚留意，后为人取去，烟云过眼矣。偶然忆及，因并记之。

　　旧蓄北宋苑画八幅，不题名氏，绢丝如布，笔墨沉著工密。中有浑浑穆穆之气，疑为真迹，所画皆故事，而中有三幅不可考。一幅下作甲仗隐现状，上作一月衔树杪，一女子衣带飘舞，翩如飞鸟似御风而行；一幅作旷野之中，一中使背诏立，一人衣巾褴缕自右来，二小儿迎拜于左，其人作引手援之状。中使若不见三人，三人亦若不见中使；一幅作一堂甚华敞，阶下列酒罂五，左侧作艳女数人，靓装彩服若贵家姬，右侧作媪婢携抱小儿女，皆侍立甚肃，中一人常服据榻坐，自抱一酒罂，持钻钻之。后前一幅辨为红线，后二幅则终不知为谁。姑记于此俟博雅者考之。

　　张石邻先生，姚安公同年老友也，性伉直，每面折人过，然慷慨尚义，视朋友之事如己事，劳与怨皆不避也。尝梦其亡友某公，盛气相诘曰：君两为县令，凡故人子孙零替者无不收恤，独我子数千里相投，视如陌路，何也？先生梦中怒且笑曰：君忘之欤？夫所谓朋友，岂势利相攀援，酒食相征逐哉！为缓急可恃，而休戚相关也。我视君如弟兄，吾家奴结党以蠹我，其势蟠固，我无可如何，我尝密托君察某某，君目睹其奸状而恐招嫌怨，讳不肯言，及某某贯盈自败，君又博忠厚之名，百端为之解脱。我事之偾不偾，我财之给不给，君皆弗问，第求若辈感激称长者而已。是非厚其所薄，薄其所厚乎？君先陌路视我，而怪我视君如陌路，君忘之欤？其人瑟缩而去。此五十年前事也。大抵士大夫之习气，类以不谈人过为君子，而不计其人之亲疏，事之利害。余常见胡牧亭为群仆剥削，至衣食不给，同年朱学士竹君，奋然代为驱逐，牧亭生计乃稍苏。又尝见陈裕斋殁后，孀妾孤儿，为其婿所凌逼，同年曹宗丞慕堂亦奋然鸠率旧好，代为驱逐，其子乃得以自存。一时清议，称古道者百不一二，称多事者十恒八九也。又尝见崔总宪应阶娶孙妇，赁彩轿亲迎，其家奴互相钩贯，非三百金不能得，众喙一音，至前期一两日，价更倍昂，崔公恚愤，自求朋友代赁，朋友皆避怨不肯应，甚有谓彩轿无定价，贫富贵贱各随其人为消长，非他人所可代赁，以巧为调停者。不得已以己所乘轿，结皕缯用之。一时清议，谓坐视非理者，亦百不一二，谓善体下情者，亦十恒八九也。彼一是非，此一是非，将乌乎质之哉。

　　朱青雷言，尝谒椒山祠，见数人结伴入，众皆叩拜，中一人独长揖。或诘其故，曰：杨公员外郎，我亦员外郎，品秩相等，无庭参礼也。或又曰杨公忠臣，怫然曰：我奸臣乎？于大羽因言，聂松岩尝骑驴，遇一治磨者嗔不让路，治磨者曰：石工遇石工——松岩，安邱张卯君之弟子，以篆刻名一时——何让之有？余亦言交河一塾师，与张晴岚论文相诋，塾师怒曰：我与汝同岁入泮，同至今日，皆不第，汝何处胜我耶？三事相类。虽善辩者无如何也。田白岩曰：天地之大，何所不有。遇此种人，惟当以不治治之，亦于事无害，必欲其解悟，弥葛藤。尝见两生同寓佛寺，一詈紫阳，一詈象山，喧诟至夜半，僧从旁解纷，又谓异端害正，共与僧斗，次日三人破额诣讼庭。非天下本无事，庸人自扰之乎？

　　昌平有老妪，蓄鸡至多，惟卖其卵，有买鸡充馔者，虽十倍其价不肯售。所居依山麓，日久滋衍，殆以谷量，将曙时唱声竞作，如传呼之相应也。会刈麦暴于门外，群鸡忽千百齐至，围绕啄食，媪持杖驱之不开，遍呼男女交手扑击，东散西聚，莫可如何。方喧呶间，住屋五楹，訇然摧圮，鸡乃俱惊飞入山去。此与宣室志所载李甲家鼠报恩事相类。夫鹤知夜半，鸡知将旦，气之相感而精神动焉，非其能自知时也。故邵子曰：禽鸟得气之先。至万物成毁之数，断非禽鸟所先知。何以聚族而来，脱主人于厄乎？此必有凭之者矣。

　　从侄汝夔言，甲乙并以捕狐为业，所居相距十余里，一日伺得一冢有狐迹，拟共往，约日落后会于某所。乙至甲已先在，同至冢侧，相其穴可容人，甲令乙伏穴内，而自匿冢畔丛薄中，待狐归穴，甲御其出路，而乙在内禽絷之。乙暗坐至夜分，寂无音响，欲出与甲商进止，呼良久不应，试出寻之，则二墓碑横压穴口，仅隙光一线，阔寸许，重不可举，乃知为甲所卖。次日，闻外有叱牛声，极力号叫，牧者始闻，报其家往视，鸠人移石，已幽闭一昼夜矣。疑甲谋杀，率子弟诣甲，将报讼官。至半途乃见甲裸体反缚柳树上，众围而唾詈，或鞭朴之。盖甲赴约时，路遇妇相调谑，因私狎于秫丛，时盛暑，各解衣置地，甫脱手，妇跃起，掣其衣走，莫知所向，幸无人见，狼狈潜归。未至家遇明火持械者，见之呼曰：奴在此。则邻家少妇三四睡于院中，忽见甲解衣就同卧，惊唤众起，已弃衣矴墙遁，方其里党追捕也。甲无以自白，惟呼天而已。乙述昨事，乃知皆为狐所卖。然伺其穴而掩袭，此戕杀之仇也。戕杀之仇，以游戏报之，一闭使不出而留隙使不死，一褫其衣使受缚无辩，而人觉即遁。使其罪亦不至死，犹可谓善留余地矣。

　　天下有极细之事，而皋陶亦不能断者。门人折生遇兰，健令也。官安定日，有两家争一坟山，讼四五十年，阅两世矣。其地广阔不盈亩，中有二冢，两家各以为祖茔，问邻证则万山之中，裹粮挈水乃能至，四无居人；问契券则皆称前明兵燹，已不存；问地粮串票，则两造具在。其词皆曰：此地万不足耕，无锱铢之利，而有地丁之额，所以百控不已者，徒以祖宗丘陇，不欲为他人占耳。又皆曰：苟非先人之体魄，谁肯涉讼数十年，认他人为祖宗者。或疑为谋占吉地，则又皆曰：秦陇素不讲此事，实无此心，亦彼此不疑有此心，且四周皆石，不能再容一棺，如得地之后，掘而别葬，是反授不得者以间，谁敢为之。竟无以折服，又无均分理，无入官理，亦莫能判定。大抵每祭必斗，每斗必讼，官惟就斗论斗，更不问其所因矣。后蔡西斋为甘肃藩司，闻之曰：此争祭，非争产也，盍以理喻之曰：尔既自以为祖墓，应听尔祭。其来争祭者，既愿以尔祖为祖，于尔祖无损，于尔亦无损也，听其享荐亦大佳，何必拒乎？亦不得已之权词，然迄不知其遵否也。

　　胡牧亭言，其乡一富室，厚自奉养，闭门不与外事，人罕得识其面。不善治生而财终不耗，不善调摄而终无疾病，或有祸患亦意外得解。尝一婢自缢死，里胥大喜，张其事报官，官亦欣然即日来，比陈尸检验，忽手足蠕蠕动，方共骇怪，俄欠伸，俄转侧，俄起坐，已复苏矣。官尚欲以逼污投缳锻炼罗织，微以语导之，婢叩首曰：主人妾媵如神仙，宁有情到我，设其到，我方欢喜不暇，宁肯自戕？实闻父不知何故，为官所杖杀，悲痛难释，愤恚求死耳，无他故也。官乃大沮去，其他往往多类此，乡人皆言其蠢然一物，乃有此福，理不可明。偶扶乩召仙，以此叩之，乩判曰：诸公误矣，其福正以其蠢也，此翁过去生中，乃一村叟，其人淳淳闷闷无计较心，悠悠忽忽无得失心，落落漠漠无爱憎心，坦坦平平无偏私心，人或凌侮无争竞心，人或欺绐无机械心，人或谤詈无嗔怒心，人或瞭害无报复心，故虽槁死牖下，无大功德，而独以是心为神所福，使之食报于今生。其蠢无知识，正其身异性存，未昧前世善根也。诸君乃以为疑，不亦误耶？时在侧者信不信参半，吾窃有味斯言也。余曰：此先生自作传赞，托诸斯人耳。然理固有之。

　　刘约斋舍人，言刘生名寅——此在刘景南家酒间话及，南北乡音各异，不知是此寅字否也。家酷贫，其父早年与一友订婚姻，一诺为定，无媒妁，无婚书庚帖，亦无聘币，然子女则并知之也。刘生父卒，友亦卒，刘生少不更事，窭益甚，至寄食僧寮。友妻谋悔婚，刘生无如之何，女竟郁郁死，刘生知之，痛悼而已。是夕，灯下独坐，悒悒不宁，忽闻窗外啜泣声，问之不应，而泣不已。固问之，仿佛似答一我字，刘生顿悟曰：是子也耶？吾知之矣，事已至此，来生相聚可也。语讫遂寂，后刘生亦夭死，惜无人好事，竟不能合葬华山。长恨歌曰：天长地久有时尽，此恨绵绵无了期，此之谓乎？虽悔婚无迹，不能名以贞，又以病终，不能名以烈，然其志则贞烈兼矣。说是事时满座太息，而忘问刘生里贯。约斋家在苏州，意其乡里欤。

　　河间有游僧，卖药于市，以一铜佛置案上，而盘贮药丸，佛作引手取物状。有买者先祷于佛，而捧盘进之，病可治者，则丸跃入佛手。其难治者，则丸不跃。举国信之。后有人于所寓寺内，见其闭户研铁屑，乃悟其盘中之丸，必半有铁屑，半无铁屑，其佛手必磁石为之，而装金于外，验之信然，其术乃败。会有讲学者，阴作讼牒，为人所讦，到官昂然不介意，侃侃而争，取所批性理大全核对，笔迹皆相符，乃叩额伏罪。太守徐公讳景曾，通儒也，闻之笑曰：吾平生信佛不信僧，信圣贤不信道学，今日观之，灼然不谬。

　　杨槐亭前辈，有族叔夏日读书山寺中，至夜半，弟子皆睡，独秉烛咿唔，倦极假寐，闻叩窗语曰：敢敬问先生，此往某村当从何路？怪问为谁，曰：吾鬼也，迴谷重复，独行失路。空山中鬼本稀疏，偶一二无赖贱鬼，不欲与言，即问之亦未必肯相告，与君幽明虽隔，气类原同，故闻书声而至也。具以告之，谢而去。后以语槐亭，槐亭怃然曰：吾乃知孤介寡合，即作鬼亦难。

　　李秋崖与金谷村，尝秋夜坐济南历下亭，时微雨新霁，片月初生，秋崖曰：韦苏州流云吐华月句，气象天然，觉张子野云破月来花弄影句，便多少著力。谷村未答，忽暗中人语曰：岂但著力不著力意境迥殊，一是诗语，一是词语，格调亦迥殊也。即如花间集细雨湿流光句，在词家为妙语，在诗家则靡靡矣。愕然惊顾，寂无一人。

