<!-- { "loadSidebar": true } -->
　　新城王符九言，其友人某，选贵州一令，贷于西商，抑勒剥削，机械百出，某迫于程限，委曲迁就，而西商枝节益多，争论至夜分，始茹痛书券。计券上百金，实得不及三十金耳。西商去后，持金贮箧，方独坐太息，忽闻檐上人语曰：世间无此不平事，公太柔懦，使人愤填胸臆。吾本意来盗公，今且一惩西商，为天下穷官吐气也。某悸不敢答。俄屋角窸窣有声，已越垣径去。次日，闻西商被盗，箧中新旧借券，皆席卷去矣。此盗殊多侠气。然亦西商所为太甚，干造物之忌，故鬼神巧使相值也。

　　许文木言，其亲串有得新官者，盛具牲醴享祖考，有巫能视鬼，窃语人曰：某家先灵受祭时，皆颜色惨沮，如欲下泪，而后巷某甲之鬼，乃坐对门屋脊上，翘足而笑，是何故也。后其人到官，未久即服法，始悟其祖考悲泣之由。而某甲之喜，则终不解。久而有知其阴事者，曰：某甲女有色，是尝遣某妪，诱以金珠，同宿数夕，人不知而鬼知也。谁谓冥冥可堕行哉。

　　王梅序孝廉言，交河城西有古墓，林木丛杂，云藏妖魅，犯之者多患寒热。樵牧不敢近。一老儒耿直负气，由所居至县城，其地适中过，必憩息，偃蹇傲倪，竟无所见闻，如是数年。一日，又坐墓，袒裼纳凉，归而发狂谵语曰：曩以汝为古君子，故任汝放诞，未敢侮汝，汝近乃作负心事，知从前规言矩步，皆貌是心非，今不复畏汝矣。其家再三拜祷，昏愦数日，自是索然气馁，每经其地，辄俯首疾趋。观此知魅不足畏，心苟无邪，虽凌之而不敢校。亦观此而知魅大可畏，行苟有玷，虽秘之而皆能窥。

　　门人萧山汪生辉祖，字焕曾，乾隆乙未进士，今为湖南宁远县知县。未第时，久于幕府，撰佐治药言二卷。中载近事数条，颇足以资法戒。其一曰：孙景溪先生，讳尔周，令吴桥时，幕客叶某，一夕方饮酒，偃卧于地，历二时而苏。次日闭户书黄纸疏，赴城隍庙拜眗，莫喻其故。越六日，又偃仆如前，良久复起，则请迁居于署外。自言八年前，在山东馆陶幕，有士人告恶少调其妇，本拟请主人专惩恶少，不必妇对质，而问事谢某，欲窥妇姿色，恿怂传讯，致妇投环，恶少亦抵法。今恶少控于冥府，谓妇不死则渠无死法，而妇死由内幕之传讯，馆陶城隍神移牒来拘，昨具疏申辨，谓妇本应对质，且造意者为谢某，顷又移牒，谓传讯之意在窥其色，非理其冤，念虽起于谢，笔实操于叶，谢已摄至，叶不容宽。余必不免矣。越夕而殒。其一曰：浙江臬司同公言，乾隆乙亥秋审时，偶一夜潜出察诸吏治事，状皆已酣寝，惟一室灯烛明，穴窗窃窥，见一吏方理案牍，几前立一老翁一少妇，甚骇异，姑视之。见吏初抄一签，旋毁稿更书，少妇敛衽退，又抽一卷沉思良久，书一签，老翁亦揖而退。传诘此吏，则先理者为台州因奸致死一案，初拟缓决，旋以身列青衿，败检酿命，改情实；后抽之卷，为宁波叠殴致死一案，初拟情实，旋以索逋理直，死由还殴，改缓决。知少妇为捐生之烈魄，老翁累囚之先灵矣。其一曰：秀水县署有爱日楼，板梯久毁，阴雨辄闻鬼泣声，一老吏言，康熙中，令之母善诵佛号，因建此楼。雍正初有令挈幕友胡姓来，盛夏不欲见人，独处楼中，案牍饮食皆缒而上下。一日闻楼上惨号声，从者急梯而上，则胡裸体浴血，自刺其腹，并碎眘周身，如刻画。自云曩在湖南某县幕，有奸夫杀本夫者，奸妇首于官，吾恐主人有失察咎，以访拿报，妇遂坐磔。顷见一神引妇来，剚刃于吾腹，他不知也。号呼越夕而死。其一曰：吴兴某以善治钱谷有声，偶为同事者所慢，因密讦其寝，盗阴事于上官，竟成大狱，后自啮其舌而死。又无锡张某在归安令裘鲁青幕，有奸夫杀本夫者，裘以妇不同谋，欲出之，张大言曰：赵盾不讨贼为杀君，许止不尝药为弑父，春秋有诛意之法，是不可纵也。妇竟论死。后张梦一女子披发持剑，搏膺而至曰：我无死法，汝何助之急也。以刃刺之，觉而刺处痛甚，自是夜夜为厉，以至于死。其一曰：萧山韩其相先生，少工刀笔，久困场屋，且无子，已绝意进取矣。雍正癸卯在公安县幕，梦神语曰：汝因笔孽多，尽削禄嗣。今治狱仁恕，赏汝科名及子，其速归，未以为信，次夕梦复然，时已七月初旬，答以试期不及。神曰：吾能送汝也，寤后急理归装，江行风利，八月初二日竟抵杭州，以遗才入闱中式。次年，果举一子。焕曾笃实有古风，其所言当不妄。又所记囚关绝嗣一条曰：平湖杨研耕，在虞乡县幕时，主人兼署临晋，有疑狱久未决。后鞫实为弟殴兄死，夜拟谳牍毕，未及灭烛而寝，忽闻床上钩鸣，帐微启，以为风也，少顷复鸣，则帐悬钩上，有白须老人跪床前叩头，叱之不见，而几上纸翻动有声，急起视，则所拟谳牍也。反覆详审，罪实无枉，惟其家四世单传，至其父始生二子，一死非命，一又伏罪，则五世之祀斩矣。因毁稿存疑如故。盖以存疑为是也。余谓以王法论，灭伦者必诛；以人情论，绝祀者亦可悯。生与杀皆碍，仁与义竟两妨矣。如必委曲以求通，则谓杀人者抵以死，死者之冤已伸，伸己之冤以绝祖父之祀，其兄有知，必不愿。使其竟愿，是无人心矣。虽不抵不为枉，是一说也。或又谓情者一人之事，法者天下之事也，使凡仅兄弟二人者，弟杀其兄，哀其绝祀皆不抵，则夺产杀兄者多矣，何法以正伦纪乎？是又未尝非一说也。不有皋陶，此狱实为难断，存以待明理者之论定可矣。

　　姚安公言，昔在舅氏陈公德音家，遇骤雨，自巳至午乃息，所雨皆沤麻水也，时西席一老儒方讲学，众因叩曰：此雨究竟是何理，老儒掉头面壁曰：子不语怪。

　　刘香畹言，曩客山西时，闻有老儒经古冢，同行者言中有狐，老儒詈之，亦无他异。老儒故善治生，冬不裘，夏不眛，食不肴，饮不眜，妻子不宿饱，铢积锱累得四十金，溶为四锭，秘缄之，而对人自诉无担石。自詈狐后，所储金或忽置屋颠树杪，使梯而取，或忽在淤泥浅水，使濡而求，甚或忽投溷圊，使探而濯，或移易其地，大索乃得，或失去数日，从空自堕，或与客对坐，忽纳于帽檐，或对人供揖，忽铿然脱袖，千变万化，不可思议。一日，突四铤跃掷空中，如蛱蝶飞翔，弹丸击触，渐高渐远，势将飞去，不得已，焚香拜祝，始自投于怀，自是不复相嬲，而讲学之气焰，已索然尽矣。说是事时，一友曰：吾闻以德胜妖，不闻以詈胜妖也，其及也固宜。一友曰：使周张程朱詈，妖必不兴，惜其古貌不古心也。一友曰：周张程朱必不轻詈，惟其不足于中，故眝眝于怀也。香畹首肯曰：斯言洞症结矣。

　　香畹又言，一孝廉颇善储蓄，而性啬。其妹家至贫，时逼除夕，炊烟不举，冒风雪徒步数十里，乞贷三五金，期明春以其夫馆谷偿，坚以窘辞。其母涕泣助请，辞如故。母脱簪珥付之去，孝廉如弗闻也。是夕有盗穴壁入，罄所有去，迫于公论，弗敢告官捕。越半载，盗在他县败，供曾窃孝廉家，其物犹存十之七，移牒来问，又迫于公论，弗敢认。其妇惜财不能忍，因遣子往认焉。孝廉内愧，避弗见客者半载。夫母子天性，兄妹至情，以啬之故，人如陌路，此真闻之扼腕矣。乃盗遽乘之，使人一快，失而弗敢言，得而弗敢取，又使人再快，至于椎心茹痛，自匿其瑕，复败于其妇，瑕终莫匿，更使人不胜其快。颠倒播弄，如是之巧。谓非若或使之哉。然能愧不见客，吾犹取其足为善，充此一愧，虽以孝友闻可也。

　　卢霁渔编修，患寒疾，误延读景岳全书者，投人参，立卒。太夫人悔焉，哭极恸然，每一发声，辄闻板壁格格响，夜或绕床呼阿母，灼然辨为霁渔声。盖不欲高年之过哀也。悲哉，死而犹不忘亲乎？

　　海阳鞠前辈庭和言，一宦家妇临卒，左手挽幼儿，右手挽幼女，呜咽而终，力擘之乃释，目炯炯尚不瞑也。后灯前月下，往往遥见其形，然呼之不应，问之不言，招之不来，即之不见，或数夕不出，或一夕数出，或望之在某人前，而某人反无睹，或此处方睹，而彼处又睹，大抵如泡影空花，电光石火，一转瞬而即灭，一弹指而倏生。虽不为害，而人人意中有一先亡夫人在，故后妻视其子女，不敢生分别心，婢媪僮仆，视其子女，亦不敢生凌侮心。至男婚女嫁，乃渐不睹，然越数载，或一见。故一家恒栗栗危惧，如在其旁，或疑为狐魅所托，亦是一说。惟是狐魅扰人，而此不近人，且狐魅又何所取义，而辛苦十余年，为时时作此幻影哉。殆结恋之极，精灵不散，而为人子女者，知父母之心，殁而弥切如是也。其亦可以怆然感乎？

　　庭和又言，有兄死而吞噬其孤侄者，迫胁侵蚀，殆无以自存。一夕，夫妇方酣眠，忽梦兄仓皇呼曰：起起，火已至，醒而烟焰迷漫，无路可脱，仅破窗得出，喘息未定，室已崩摧，缓须臾则灰烬矣。次日，急召其侄，尽还所夺，人怪其数朝之内，忽跖忽夷。其人流涕自责，始知其故。此鬼善全骨肉，胜于为厉多多矣。

　　高淳令梁公钦，官户部额外主事时，与姚安公同在四川司，是时六部规制严，凡有故不能入署者，必遣人告掌印，掌印遣牒司务，司务每日汇呈堂，谓之出付，不能无故不至也。一日，梁公不入署，而又不出付，众疑焉，姚安公与福建李公根侯，寓皆相近，放衙后，同往视之。则梁公昨夕睡后，忽闻砰訇撞触声，如怒马腾踏，呼问无应者，悸而起视，乃二仆一御者，裸体相搏，捶击甚苦，然皆缄口无一言。时四邻已睡，寓中别无一人，无可如何，坐视其斗，至钟鸣乃并仆，迨晓而苏，伤痕鳞叠，面目皆败，问之都不自知，惟忆是晚同坐后门纳凉，遥见破屋址上有数犬跳踉，戏以砖掷之，嗥而跳。就寝后，遂有是变。意犬本是狐，月下视之未审欤？梁公泰和人，与正一真人为乡里，将往陈诉。姚安公曰：狐自游戏，何预于人，无故击之，曲不在彼，袒曲而攻直，于理不顺。李公亦曰：凡仆隶与人争，宜先克己，理直尚不可纵，使有恃而妄行，况理曲乎？梁公乃止。

　　乾隆乙未会试前，一举人过永光寺西街，见好女立门外，意颇悦之，托媒关说以三百金纳为妾，因就寓其家，亦甚相得，迨出闱返舍，则破窗麈壁，阒无一人。污秽堆积，似废坏多年者。访问邻家，曰：是宅久空，是家来住仅月余，一夕自去，莫知所往矣。或曰狐也，小说中盖尝有是事。或曰是女为饵，窃赀远遁，伪为狐也。夫狐而伪人，斯亦黠矣；人而为狐，不更黠乎哉。余居京师五六十年，见此类者不胜数，此其一耳。

