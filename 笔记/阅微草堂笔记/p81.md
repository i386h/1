<!-- { "loadSidebar": true } -->
　　壬子春，滦阳采木者数十人，夜宿山坳，见隔涧坡上，有数鹿散游，又有二人，往来林下相对泣，共诧人入鹿群，鹿何不惊，疑为仙鬼，又不应对泣，虽崖高水急，人径不通，然月明如昼，了然可见，有微辨其中一人，似旧木商某者，俄山风陡作，木叶乱鸣，一虎自林突出，搏二鹿殪焉。知顷所见乃其生魂矣。东坡诗曰：未死神先泣，是之谓乎？闻木商亦无大恶，但心计深密，事事务得便宜耳。阴谋者道家所忌，良有以夫。

　　又闻巴公彦弼言，征乌什时，一日攻城急，一人方奋力酣战，忽有飞矢自旁来，不及见也，一人在侧见之，急举刀代格，反自贯颅死。此人感而哀奠之，夜梦死者曰：尔我前世为同官，凡任劳任怨之事，吾皆卸尔，凡见功见长之事，则抑尔不得前，以是因缘，冥司注今生代尔死。自今以往，两无恩仇。我自有赏恤，毋庸尔祭也。此与木商事相近，木商阴谋故谴重，此人小智故谴轻耳。然则所谓巧者，非正其拙欤。

　　门人郝瑷，孟县人，余己卯典试所取士也。成进士，授进贤令，菲衣恶食，视民事如家事，仓库出入，月月造一册，预储归途舟车费，扃一笥中，虽窘急不用铢两，囊箧皆结束室中，如治装状，盖无日不为去官计。人见其日日可去官，亦无如之何，后患病乞归，不名一钱，以授徒终于家。闻其少时，值春社游人如织，见一媪将二女村妆野服，而姿致天然，瑷与同行，未尝侧盼，忽见妪与二女踏乱石，横行至绝涧，鹄立树下，怪其不由人径，若有所避。转凝睇视之，媪从容前致词曰：节物暄妍，率儿辈踏青，各觅眷属，以公正人不敢近，亦乞公毋近儿辈，使剌促不宁。瑷悟为狐魅，掉臂去之。然则花月之妖，为人心自召，明矣。

　　木兰伐官木者，遥见对山有数虎，悬崖削壁，非迂回数里不能至，人不畏虎，虎亦不畏人也。俄见别队伐木者，冲虎径过，众顿足危栗，然人如不见虎，虎如不见人也。数日后，相晤话及。别队者曰：是日亦遥见众人，亦似遥闻呼噪声，然所见乃数巨石，无一虎也。是殆命不遭咥乎。然命何能使虎化石，其必有司命者矣。司命者空虚无朕，冥漠无知，又何能使虎化石，其必天与鬼神矣。天与鬼神能司命，而顾谓天即理也，鬼神二气之良能也。然则理气浑沦，一屈一伸，偶遇斯人怒而搏者，遂峙而嶙峋乎？吾无以测之矣。

　　景州高冠瀛，以梦高江村而生，故亦名士奇。笃学能文，小试必第一，而省闱辄北，竟坎壈以终。年二十余时，日者推其命，谓天官文昌魁星贵人，皆集于一宫，于法当以鼎甲入翰林，而是岁只得食饩，计其一生遭遇，亦无更得志于食饩者。盖其赋命本薄，故虽极盛之运，所得不过如是也。田白岩曰：张文和公八字，日者以其一生仕履，较量星度，其开坊仅抵一衿耳。此与冠瀛之命可以互勘，术家宜以此消息，不可徒据星度，遽断休咎也。又尝见一术士，云凡阵亡将士，推其死绥之岁月，运必极盛。盖尽节一时，垂名千古，馨香百世，荣逮子孙，所得有在王侯将相之上者故也。立论极奇，而实有至理。此又法外之意，不在李虚中等格局中矣。

　　冠瀛久困名场，意殊抑郁，尝语余及雪崖曰：闻旧家一宅，留宿者夜辄遭魇，或鬼或狐，莫能明也。一生有胆力，欲伺为祟者何物，故寝其中，二更后果有黑影瞥落地，似前似却，闻生转侧，即伏不动，知其畏人，佯睡以俟之。渐作鼾声，俄觉自足而上，稍及胸腹，即觉昏沉，急奋右手搏之，执得其尾，即以左手扼其项，噭然一声，作人言求释。急呼灯视之，乃一黑狐，众共捺制，刃穿其髀，贯以索，而自系于左臂，度不能幻化，乃持刀问其作祟意。狐哀鸣曰：凡狐之灵者，皆修炼求仙，最上者调息炼神，讲坎离龙虎之旨，吸精服气，饵日月星斗之华，用以内结金丹，蜕形羽化，是须仙授，亦须仙才，若是者吾不能；次则修容成素女之术，妖媚蛊惑，摄精补益，内外配合，亦可成丹，然所采少则道不成，所采多则戕人利己，不干冥谪，必有天刑，若是者吾不敢。故以剽窃之功，为猎取之计，乘人酣睡，仰鼻息以收余气，如蜂采蕊，无损于花，凑合渐多，融结为一，亦可元神不散，岁久通灵，即我辈是也。虽道浅术疏，积功亦苦，如不见释，则百年精力，尽付东流，惟君子哀而恕之。生悯其词切，竟纵之使去。此事在雍正末年，相传已久，吾因是以思科场上者，鸿才硕学，吾亦不能；次者行险侥幸，吾亦不敢；下者剽窃猎取，庶几能之，而吾又有所不肯。吾道穷矣。二君皆早掇科第，其何以教我乎？雪崖戏曰：以君作江村后身，如香山之为白老矣，惟此一念，当是身异性存。此病至深，仆辈实无药相救也。相与一笑而罢。盖冠瀛为文，喜戛戛生造，硬语盘空，屡踬有司，率多坐是。故雪崖用以为戏。贾长江集有独行潭底影，数息树边身一联，句下夹注一诗，曰：二句三年得，一吟双泪流，知音如不赏，归卧故山秋。千古畸人，其意见略相似矣。

　　吉木萨台军言，尝逐雉入深山中，见悬崖之上似有人立，越涧往视，去地不四五丈，一人衣紫氆氇，面及手足皆黑，毛茸茸长寸许，一女子甚姣丽，作蒙古装，惟跣足不靴，衣则绿氆氇也，方对坐共炙肉，旁侍黑毛人四五，皆如小儿身，不著寸缕，见人嘻笑，其语非蒙古，非额鲁特，非回部，非西番。啁唽如鸟，不可辨观。其情状似非妖物，乃跪拜之，忽掷一物于崖下，乃熟野骡肉半肘也。又拜谢之，皆摇手，乃携以归。足三四日食。再与牧马者往迹，不复见矣。意其山神欤。

　　世言虹见则雨止，此倒置也。乃雨止则虹见耳。盖云破日露，则回光返照，射对面之云，天体浑圆，上覆如笠，在顶上则仰视，在四垂则侧视，故敛为一线，其形随下垂，两面之势屈曲如弓，又侧视之，中斜对目者近，平对目者远，以渐而远，故重重云气，皆见其边际，叠为重重红绿色，非真有一物如带横亘天半也。其能下涧饮水，或见其首如驴者，见朱子语录。并有能狎昵妇女者，当是别一妖，气其形似虹，或别一妖物，化形为虹耳。

　　及孺爱先生言，尝亲见一蝇飞入人耳中为祟，能作人言，惟病者闻之。或谓蝇之蠢蠢，岂能成魅，或魅化蝇形耳。此语近之，青衣童子之宣赦，浑家门客之吟诗，皆小说妄言，不足据也。

　　辟尘之珠，外舅马公周箓曾遇之，确有其物，而惜未睹其形也。初隆福寺鬻杂珠宝者，布茵于地，俗谓摆摊，罗诸小箧于其上，虽大风霾无点尘，或戏以囊有辟尘珠，其人椎鲁，漫笑应之，弗信也。如是半载，一日，顿足大呼曰：吾真误卖至宝矣。盖是日飞尘忽集，始知从前果珠所辟也。按医书有服响豆法，响豆者，槐实之夜中爆响者也。一树只一颗，不可辨识，其法槐始花时，即以丝网罩树上，防鸟鹊啄食。结子熟后，多缝布囊贮之，夜以为枕，听无声者即弃去，如是递枕，必有一囊作爆声者。取此一囊，又多分小囊贮之，枕听初得一响者则又分，如二枕渐分至仅存二颗，再分枕之，则响豆得矣。此人所鬻之珠，谅亦无几，如以此法分试，不数刻得矣，何至交臂失之乎？乃漫然不省，卒以轻弃，当缘禄相原薄耳。

　　乾隆甲辰，济南多火灾，四月杪，南门内西横街又火，自东而西，巷狭风猛，夹路皆烈焰。有张某者，草屋三楹在路北，火未及时，原可挈妻孥出，以有母柩，筹所以移避，既势不可出夫妇与子女四人抱棺悲号，誓以身殉。时抚标参将，方督军扑救，隐隐闻哭声，令标升后巷屋寻声，至所居，垂绠使缒出。张夫妇并呼曰：母柩在此，安可弃也。其子女亦呼曰：父母殉父母，我不当殉父母乎？亦不肯上。俄火及，标军越屋避去，仅以身免。以为阖门并煨烬，遥望太息而已。乃火熄，巡视其屋，岿然独存，盖回飚忽作，火转而北，绕其屋后，焚邻居一质库，始复西也。非鬼神呵护，何以能然。此事在癸丑七月，德州山长张君庆源录以寄余，与余滦阳消夏录载孀妇事相类，而夫妇子女，齐心同愿，则尤难之难。夫二人同心，其利断金，况六人乎？庶女一呼，雷霆下击，况六人并纯孝乎？精诚之至，哀感三灵，虽有命数，亦不能不为之挽回。人定胜天，此亦其一。事虽异闻，即谓之常理可也。余于张君不相识，而张君间关邮致，务使有传，则张君之志趣可知矣。因为点定字句，录之此编。

　　吕太常含晖言，京师有一民家停柩遇火，无路可出，亦无人肯助舁，乃阖家男妇，锹镢刀铲，合手于室内掘一坎置棺于中，上覆以土，坎甫掩而火及，屋虽被焚，棺在坎中竟无恙，火性炎上故也。此亦应变之急智，因张孝子事附录之。

　　交河泊镇有王某，善技击，所谓王飞踖者是也——踖俗作腿，相沿已久，然非正字也。一夕，偶过墟墓间，见十余小儿当路戏，约皆四五岁，叱使避如不闻，怒掴其一，群儿共噪詈，王愈怒，蹴以足，群儿坌涌，各持砖瓦击其髁，捷若猿猱，执之不得，拒左则右来，御前则后至，盘旋撑拄，竟以颠陨，头目亦被伤，屡起屡仆，至于夜半，竟无气以动。次日家人觅之归，两足青紫，卧半月乃能起。小儿盖狐也，以王之力，平时敌数十壮夫，尚挥霍自如，而遇此小魅，乃一败涂地。淮南子引尧诫曰：战战栗栗，日慎一日，人莫踬于山，而踬于垤。左传曰：蜂虿有毒，信夫。

　　郭彤纶言，阜城有人外出，数载无音问，一日仓皇夜归，曰：我流落无藉，误落群盗中，所劫杀非一，今事败，幸跳身免，然闻他被执者，已供我姓名居址，计已飞檄拘眷属，汝曹宜自为计，俱死无益也。挥泪竟去，更无一言，阖家震骇，一夜星散，尽所居竟废为墟，人亦不明其故也。越数载，此人至其故宅，访父母妻子，移居何处，邻人告以久逃匿，亦茫然不测所由。稍稍踪迹，知其妻在彤纶家佣作，叩门寻访，乃知其故。然在外实无为盗事，后亦实无夜归事。彤纶为稽官牍，亦并无缉捕事，久而忆耕作八沟时，汉右北平之故地也，筑室山冈，冈后有狐，时或窃物，又或夜中嗥叫搅人睡，乃聚徒砈破其穴，熏之以烟，狐乃尽去，疑或其为魅以报欤。

