<!-- { "loadSidebar": true } -->
　　人死者，魂隶冥籍矣。然地球圆九万里，径三万里，国土不可以数计，其人当百倍中土，鬼亦当百倍中土，何游冥司者，所见皆中土之鬼，无一徼外之鬼耶？其在在各有阎罗王耶？顾郎中德懋，摄阴官者也，尝以问之，弗能答。人不死者，名列仙籍矣。然赤松广成，闻于上古，何后代所遇之仙，皆出近世？刘向以下之所记，悉无闻耶？岂终归于尽如朱子之论魏伯阳耶？娄真人，近垣领道教者也，尝以问之，亦弗能答。

　　里人阎勋，疑其妻与表弟通，遂携铳击杀其表弟，复归而杀妻。剚刀于胸，格格然如中铁石，迄不能伤。或曰：是鬼神愍其枉死，阴相之也。然枉死者多鬼神，何不尽阴相欤？当由别有善行，故默邀护佑耳。

　　景州申君学坤，谦居先生子也，纯厚朴拙，不坠家风，信道学甚笃。尝谓从兄懋园曰：曩在某寺，见僧以福田诱财物，供酒肉资。因著一论，戒勿施舍，夜梦一神，似彼教所谓伽蓝者，与余侃侃争曰：君勿尔也，以佛法论，广大慈悲，万物平等，彼僧尼非万物之一耶？施食及于鸟鸢，爱惜及于虫鼠，欲其生也。此辈藉施舍以生，君必使之饥而死，曾视之不若鸟鸢虫鼠耶？其间破坏戒律自堕泥犁者，诚比比皆是。然因有枭鸟而尽戕羽族，因有破獍而尽戕兽类，有是理耶？以世法论，田不足授，不能不使百姓自谋食。彼僧尼亦百姓之一种，彼募化亦谋食之一道，必以其不耕不织为蠹国耗民，彼不耕不织而蠹国耗民者，独僧尼耶？君何不一一著论禁之也？且天地之大，此辈岂止数十万，一旦绝其衣食之源，羸弱者转乎沟壑，姑勿具论；桀黠者铤而走险，君何以善其后耶？昌黎辟佛，尚曰：鳏寡孤独废疾者有养，君无策以养而徒朘其生，岂但非佛意，恐亦非孔孟意也。驷不及舌，君其图之。余梦中欲与辩，忽然已觉，其语历历可忆，公以所论何如？懋园沉思良久曰：君所持者正，彼所见者大，然人情所向，匪今始今，岂君一论所能遏，此神剌剌不休，殊多此一争耳。

　　同年金门高，吴县人，尝夜泊淮阴之间，见岸上二叟相遇，就坐水次草亭上。一叟曰：君近何事？一叟曰：主人避暑园林，吾日日入其水阁，观活秘戏图，百媚横生，亦殊可玩。其第五姬尤妖艳，见其与主人剪发为誓约，他年燕子楼中作关盼盼，又约似玉箫再世重侍韦皋，主人为之感泣，然偶闻其与母窃议，则谓主人已老，宜早储金帛，为别抱琵琶计也。君谓此辈可信乎？相与太息久之。一叟又曰：闻其嫡甚贤，信乎？一叟掉头曰：天下之善妒人也，何贤之云。夫妒而嚣争，是为渊驱鱼者也。此妇于妾媵之来，弱者抚之以恩，纵其出入冶游，不复防制，使流于淫佚，其夫自愧而去之；强者待之以礼，阳尊之与己匹，而阴道之与夫抗，使养成骄悍，其夫不堪而去之；有二术所不能饵者，则密相煽构，务使参商两败者，又多有之。幸不即败，而一门之内，诟谇时闻，使其夫入妾之室，则怨语愁颜；入妻之室，乃柔声怡色。其去就不问而知矣。此天下之善妒人也，何贤之云？门高窃听所言，服其中理，而不解其日入水阁语。方凝思间，有官舫鸣钲来，收帆欲泊，二叟转瞬已不见。乃悟其非人也。

　　先兄晴湖曰，饮卤汁者血凝而死，无药可医。里有妇人饮此者，方张皇莫措，忽一媪排闼入，曰：可急取隔壁卖腐家所磨豆浆灌之，卤得豆浆，则凝浆为腐而不凝血。我是前村老狐，曾闻仙人言此方也。语讫不见，试之，果见苏。刘涓子有鬼遗方，此可称狐遗方也。

　　客作秦尔严，尝御车自李家洼往淮镇，遇持铳击鹊者，马皆惊逸，尔严仓皇堕下车，横卧辙中。自分无生理，而马忽不行。抵暮归家，沽酒自庆。灯下与侪辈话其异，闻窗外人语曰：尔谓马自不行耶？是我二人掣其辔也。开户出视，寂无人迹。明日因赍酒脯至堕处祭之。先姚安公闻之曰：鬼如此求食，亦何恶于鬼。

　　里人王五贤——幼时闻呼其字，是此二音，不知即此二字否也，老塾师也，尝夜过古墓，闻鞭朴声，并闻责数曰：尔不读书识字，不能明理，将来何事不可为？上干天律时，尔悔迟矣。谓深更旷野，谁人在此教子弟，谛听，乃出狐窟中。五贤喟然曰：不图此语闻之此间。

　　先叔仪南公，有质库在西城，客作陈忠，主买菜蔬，侪辈皆谓其近多余润，宜飨众。忠讳无有。次日，箧钥不启，而所蓄钱数千，惟存九百。楼上故有狐，恒隔窗与人语，疑所为，试往扣之，果朗然应曰：九百钱是汝雇值分所应得，吾不敢取，其余皆日日所乾没，原非尔物。今日端阳，已为汝买棕若干，买酒若干，买肉若干，买鸡鱼及瓜菜果实各若干，并泛酒雄黄，亦为买得，皆在楼下空屋中，汝宜早烹炮。迟则天暑，恐腐败。启户视之，累累具在，无可消纳，竟与众共餐。此狐可谓恶作剧，然亦颇快意人也。

　　亥有二首六身，是拆字之权舆矣。汉代图谶，多离合点画，至宋谢石辈始以是术专门。然亦往往有奇验。乾隆甲戌，余殿试后，尚未传胪，在董文恪公家，偶遇一浙士能测字。余书一墨字，浙士曰：龙头竟不属君矣。里字拆之，为二甲；下作四点，其二甲第四乎？然必入翰林，四点庶字脚、士吉字头，是庶吉士矣。后果然。又戊子秋，余以漏言获遣，狱颇急。日以一军官伴守，一董姓军官云能拆字，余书董字使拆，董曰：公远戍矣，是千里万里也。余又书名字，董曰：下为口字，上为外字偏旁，是口外矣；日在西为夕，其西域乎？问将来得归否，曰：字形类君，亦类召，必赐环也。问在何年，曰：口为四字之外围，而中缺两笔，其不足四年乎？今年戊子，至四年为辛卯，夕字卯之偏旁，亦相合也。果从军乌鲁木齐，以辛卯六月还京，盖精神所动，鬼神通之；气机所萌，形象兆之。与揲蓍灼龟，事同一理，似神异而非神异也。

　　医者胡宫山，不知何许人，或曰：本姓金，实吴三桂之间谍，三桂败，乃变易姓名，事无左证，莫之详也。余六七岁时及见之，年八十余矣，轻捷如猿猱，击技绝伦。尝舟行，夜遇盗，手无寸刃，惟倒持一烟筒，挥霍如风，七八人并刺中鼻孔，仆。然最畏鬼，一生不敢独睡。说少年尝遇一僵尸，挥拳击之，如中木石，几为所搏，幸跃上高树之顶，尸绕树踊距，至晓乃抱木不动。有铃驮群过，始敢下视。白毛遍体，目赤如丹砂，指如曲钩，齿露唇外如利刃，怖几失魂。又尝宿山店，夜觉被中蠕蠕动，疑为蛇鼠，俄枝梧撑拄，渐长渐巨，突出并枕，乃一裸妇人，双臂抱住，如巨絙束缚，接吻嘘气，血腥贯鼻，不觉晕绝。次日得灌救乃苏。自是胆裂。黄昏以后，遇风声月影，即惴惴却步云。

　　南皮令居公鋐，在州县幕二十年，练习案牍，聘币无虚岁。拥资既厚，乃援例得官，以为驾轻车就熟路也。比莅任，乃愦愦如木鸡，两造争辩，辄面赤语涩，不能出一字。见上官进退应对，无不颠倒。越岁余，遂以才力不及劾。解组之日，梦蓬首垢面人长揖曰：君已罢官，吾从此别矣。霍然惊醒，觉心境顿开。贫无归计，复理旧业，则精明果决，又判断如流矣。所见者其夙冤耶？抑亦昌黎所送之穷鬼耶。

　　裘文达公言官詹事时，遇值日，五鼓，赴圆明园，中途见路旁高柳下，灯火围绕，似有他故，至则一护军缢于树，众解而救之，良久得苏。自言过此暂憩，见路旁小室中有灯火，一少妇坐圆窗中招我，逾窗入，甫一俯首，项已被挂矣。盖缢鬼变形求代也。此事所在多有，此鬼乃能幻屋宇，设绳索，为可异耳。又先农坛西北，文昌阁之南——文昌阁俗曰高庙，汇有积水，亦往往有溺鬼诱人。余十三四岁时，见一人无故入水，已没半身，众譟而挽之，始强回。痴坐良久，渐有醒意，问何所苦而自沉？曰：实无所苦，但渴甚，见一茶肆，趋往求饮，犹记其门悬匾额，粉板青字，曰对瀛馆也。命名颇有文义，谁题之，谁书之乎？此鬼更奇矣。

　　山东刘君善谟，余丁卯同年也。以其黠巧，皆戏呼曰刘鬼谷。刘故诙谐，亦时以自称。于是鬼谷名大著，而其字若别号，人转不知。乾隆辛未，僦校尉营一小宅，田白岩偶过闲话，四顾慨然曰：此凤眼张三旧居也，门庭如故，埋香黄土已二十余年矣。刘骇然曰：自卜此居，吾数梦艳妇来往堂庑间，其若人乎？白岩问其状，良是。刘沉思久之，抚几曰：何物淫鬼，敢魅刘鬼谷，果现形，必痛抶之。白岩曰：此妇在时，真鬼谷子，捭阖百变，为所颠倒者多矣。假鬼谷子何足云？京师大矣，何必定与鬼同住？力劝之别徙。余亦尝访刘于此，忆斜对戈芥舟宅，约六七家。今不得指其处矣。

　　史太常松涛言，初官户部主事时，居安南营，与一孀妇邻，一夕盗入孀妇家，穴壁已穿矣。忽大呼曰：有鬼，狼狈越墙去，迄不知其所见为何。岂神亦哀其茕独，阴相之欤？又戈东长前辈一日饭罢，坐阶下看菊，忽闻大呼曰：有贼，其声喑呜，如牛鸣盎中，举家骇异，俄连呼不已。谛听，乃在庑下炉坑内，急邀逻者来启视，则闇然一饿夫，昂首长跪。自言前两夕乘累阑入，伏匿此坑，冀夜深出窃，不虞二更微雨，夫人命移腌齑两瓮，置坑板上，遂不能出。尚冀雨霁移下，乃两日不移，饥不可忍，自思出而被执，罪不过杖，不出则终为饿鬼。故反作声自呼耳。其事极奇，而实为情理所必至。录之亦足资一粲也。

