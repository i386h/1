<!-- { "loadSidebar": true } -->
　　幽明异路，人所能治者，鬼神不必更治之，示不渎也；幽明一理，人所不及治者，鬼神或亦代治之，示不测也。戈太仆仙舟言，有奴子尝醉寝城隍神案上，神拘去笞二十，两股青痕斑斑，太仆目见之。

　　杜生村，距余家十八里，有贪富室之贿，鬻其养媳为妾者，其媳虽未成婚，然与夫聚已数年，义不再适。度事不可止，乃密约同逃。翁姑觉而追之，二人夜抵余村土神祠，无可栖止，相抱泣。忽祠内语曰：追者且至，可匿神案下。俄庙祝踉跄醉归，横卧门外。翁姑追至，问踪迹，庙祝呓语应曰：是小男女二人耶？年约若干，衣履若何，向某路去矣。翁姑急循所指路往，二人因得免。乞食至媳之父母家，父母欲讼官，乃得不鬻。尔时祠中无一人。庙祝曰：吾初不知是事，亦不记作是语，盖皆土神之灵也。

　　乾隆庚子，京师杨梅竹斜街，火所毁殆百楹。有破屋岿然独存。四面颓垣，齐如界画，乃寡媳守病姑不去也。此所谓孝弟之至，通于神明。

　　于氏，肃宁旧族也。魏忠贤窃柄时，视王侯将相如土苴，顾以生长肃宁，耳濡目染，望于氏如王谢。为侄求婚，非得于氏女不可。适于氏少子赴乡试，乃置酒强邀至家，面与议。于生念：许之则祸在后日；不许则祸在目前，猝不能决，言父在难自专。忠贤曰：此易耳。君速作礼，我能即致太翁也。是夕，于翁梦其亡父，督课如平日，命以二题：一为孔子曰诺，一为归洁其身而已矣。方构思，忽叩门惊醒，得子书，恍然顿悟。因复书许姻，而附言病颇棘，促子速归。肃宁去京四百余里，比信返，天甫微明，演剧犹未散。于生匆匆束装，途中官吏迎候者已供帐相属。抵家后，父子俱称疾不出。是岁为天启甲子。越三载而忠贤败，竟免于难。事定后，于翁坐小车，遍游郊外曰：吾三载杜门，仅博得此日看花饮酒。岌乎危哉！于生濒行时，忠贤授以小像，曰：先使新妇识我面。于氏于余家为表戚，余儿时尚见此轴。貌修伟而秀削，面白，色隐赤，两颧微露，颊微狭，目光如醉，卧蚕以上，赭石薄晕，如微肿，衣绯红，座旁几上，露列金印九。

　　杜林镇土神祠道士，梦土神语曰：此地繁剧，吾失于呵护，至疫鬼误入孝子节妇家，损伤童稚，今镌秩去矣。新神性严重，汝善事之，恐不似我姑容也。谓春梦无凭，殊不介意。越数日，醉卧神座旁，得寒疾几殆。

　　景州戈太守桐园，官朔平时，有幕客夜中睡醒，明月满窗，见一女子在几侧座，大怖，呼家奴。女子摇手曰：吾居此久矣，君不见耳。今偶避不及，何惊骇乃尔。幕客呼益急，女子哂曰：果欲祸君，奴岂能救？拂衣遽起，如微风之振窗纸，穿棂而逝。

　　颖州吴明经跃鸣言，其乡老儒林生，端人也。尝读书神庙中，庙故宏阔，僦居者多，林生性孤峭，卒不相闻问。一日，夜半不寐，散步月下，忽一客来叙寒温。林生方寂寞，因邀入室共谈，甚有理致。偶及因果之事，林生曰：圣贤之为善，皆无所为而为者也。有所为而为，其事虽合，无理其心已，纯乎人欲矣。故佛氏福田之说，君子弗道也。客曰：先生之言，粹然儒者之言也。然用以律己则可，用以律人则不可；用以律君子犹可，用以律天下之人则断不可。圣人之立教，欲人为善而已。其不能为者，则诱掖以成之；不肯为者，则驱策以迫之，于是乎刑赏生焉。能因慕赏而为善，圣人但与其善，必不责其为求赏而然也；能因畏刑而为善，圣人亦与其善，必不责其为避刑而然也。苟以刑赏使之循天理，而又责慕赏畏刑之为人欲，是不激劝于刑赏，谓之不善；激劝于刑赏，又谓之不善，人且无所措手足矣。况慕赏避刑，既谓之人欲，而又激劝以刑赏，人且谓圣人实以人欲导民矣。有是理欤？盖天下上智少而凡民多，故圣人之刑赏，为中人以下设教；佛氏之因果，亦为中人以下说法。儒释之宗虽殊，至其教人为善，则意归一辙。先生执董子谋利计功之说，以驳佛氏之因果，将以圣人之刑赏而驳之乎？先生徒见缁流诱人布施，谓之行善，谓之得福；见愚民持斋烧香，谓之行善，谓可得福。不如是者，谓之不行善，必获罪，遂谓佛氏因果，适以惑众，而不知佛氏所谓善恶，与儒无异。所谓善恶之报，亦与儒无异也。林生意不谓然，尚欲更申己意，俯仰之倾，天已将曙，客起欲去，固挽留之，忽挺然不动，乃庙中一泥塑判官。

　　族祖雷阳公言，昔有遇冥吏者，问命皆前定，然乎？曰：然。然特穷通寿夭之数，若唐小说所称预知食料，乃术士射覆法耳。如人人琐记此等事，虽大地为架，不能庋此簿籍矣。问定数可移乎？曰：可。大善则移，大恶则移。问孰定之孰移之，曰：其人自定自移，鬼神无权也。问果报何有验有不验，曰：人世善恶论一生，祸福亦论一生，冥司则善恶兼前生，祸福兼后生，故若或爽也。问果报何以不同？曰：此皆各因其本命。以人事譬之，同一迁官，尚书迁一级则宰相，典史迁一级不过主簿耳。同一镌秩，有加级者抵，无加级则竟镌矣。故事同而报或异也。问何不使人先知？曰：势不可也。先知之则人事息，诸葛武侯为多事，唐六臣为知命矣。问何以又使人偶知？曰：不偶示之，则恃无鬼神而人心肆，暖昧难知之处，将无不为矣。先姚安公尝述之曰：此或雷阳所论，托诸冥吏也，然揆之以理，谅亦不过如斯。

　　先姚安公有仆，貌谨厚而最有心计。一日，乘主人急需，饰词邀勒，得赢数十金。其妇亦悻悻自好，若不可犯，而阴有外遇，久欲与所欢逃，苦无资斧，既得此金，即盗之同遁。越十余日捕获，夫妇之奸乃并败。余兄弟甚快之。姚安公曰：此事何巧相牵引，一至于斯！殆有鬼神颠倒其间也。夫鬼神之颠倒，岂徒博人一快哉？凡以示戒云尔。故遇此种事，当生警惕心，不可生欢喜心。甲与乙为友，甲居下口，乙居泊镇，相距三十里。乙妻以事过甲家，甲醉以酒而留之宿。乙心知之，不能言也，反致谢焉；甲妻渡河覆舟，随急流至乙门前，为人所拯，乙识而扶归，亦醉以酒而留之宿。甲心知之不能言也，亦反致谢焉。其邻媪阴知之，合掌诵佛曰：有是哉，吾知惧矣。其子方佐人诬讼，急自往呼之归，汝曹如此媪可也。

　　四川毛公振癑任河间同知时，言其乡人有薄暮山行者，避雨入一废祠，已先有一人坐檐下，谛视乃其亡叔。惊骇欲避，其叔急止之曰：因有事告汝，故此相待，不祸汝，汝勿怖。我殁之后，汝叔母失汝祖母欢，恒非理见捶挞。汝叔母虽顺受不辞，然心怀怨毒，于无人处窃诅詈。吾在阴曹为伍伯，见土神牒报者数矣。凭汝寄语，戒其悛改。如不知悔，恐不免魂堕泥犁也。语讫而灭。乡人归，告其叔母，虽坚讳无有，然悚然变色，如不自容。知鬼语非诬矣。

　　毛公又言，有人夜行，遇一人状似里胥，锁絷一囚，坐树下。因并坐暂息。囚啜泣不已，里胥鞭之，此人意不忍，从旁劝止。里胥曰：此桀黠之魁，生平所播弄倾轧者，不啻数百。冥司判七世受豕身，吾押之往生也。吾何悯焉。此人悚然而起，二鬼亦一时灭迹。

　　阅微草堂笔记卷三滦阳消夏录三
　　俞提督金鳌言，尝夜行辟展戈壁中——戈壁者，碎沙乱石不生水草之地，即瀚海也。遥见一物，似人非人，其高几一丈，追之甚急，弯弧中其胸，踣而复起，再射之始仆。就视，乃一大蝎虎，竟能人立而行。异哉。

　　昌吉叛乱之时，捕获逆党，皆戮于迪化城西树林中——迪化即乌鲁木齐，今建为州。树林绵亘数十里，俗为之树窝。时戊子八月也。后林中有黑气数团，往来倏忽，夜行者遇之辄迷。余谓此凶悖之魄，聚为妖厉，犹蛇虺虽死，余毒尚染于草木，不足怪也。凡阴邪之气，遇阳刚之气则消。遣数军于月夜伏铳击之，应手散灭。

　　乌鲁木齐关帝祠有马，市贾所施以供神者也。尝自啮草山林中，不归皂枥。每至朔望祭神，必昧爽先立祠门外，屹如泥塑。所立之地不失尺寸。遇月小建，其来亦不失期。祭毕，仍莫知所往。余谓道士先引至祠外，神其说耳。庚寅二月朔，余到祠稍早，实见其由雪碛缓步而来，弭耳竟立祠门外。雪中绝无人迹，是亦奇矣。

　　淮镇在献县东五十五里，即金史所谓槐家镇也。有马氏者，家忽见变异。夜中或抛掷瓦石，或鬼声呜呜，或无人处突火出。嬲岁余不止，祷禳亦无验，乃买宅迁居。有赁居者嬲如故，不久也他徙。以是无人敢再问。有老儒不信其事，以贱贾得之，卜日迁居，竟寂然无他，颇谓其德能胜妖。既而有猾盗登门与诟争，始知宅之变异，皆老儒贿盗夜为之，非真魅也。先姚安公曰：魅亦不过变幻耳。老儒之变幻如是，即谓之真魅可矣。

　　己卯七月，姚安公在苑家口遇一僧，合掌作礼曰：相别七十三年矣，想见不一斋乎？适旅舍所卖皆素食，因与共饭，问其年，解囊出一度牒，乃前明成化二年所给。问师传此几代矣，遽收之囊中，曰：公疑我，不必再言。食未毕而去，竟莫测其真伪。尝举以戒昀曰：士大夫好奇，往往为此辈所累。即真仙真佛，吾宁交臂失之。

　　余家假山上有小楼，狐居之五十余年矣。人不上，狐亦不下。但时见窗扉无风自启闭耳。楼之北曰绿意轩，老树阴森，适夏日纳凉处。戊辰七月，忽夜中闻琴声、棋声，奴子奔告姚安公。公知狐所为，了不介意，但顾奴子曰：固胜于汝辈饮博。次日，告昀曰：海客无心，则白鸥可狎。相安已久，惟宜以不闻不见处之。至今亦绝无他异。

　　丁亥春，余携家至京师，因虎坊桥旧宅未赎，权往钱香树先生空宅中。云楼上亦有狐居，但扃锁杂物，人不轻上。余戏粘一诗与壁曰：草草移家偶遇君，一楼上下且平分，耽诗自是书生癖，彻夜吟哦厌莫闻。一日，姬人启锁取物，急呼怪事，余走视之，则地板尘上，满画荷花，茎叶苕亭，具有笔致。因以纸笔置几上，又粘一诗与壁曰：仙人果是好楼居，文采风流我不如，新得吴笺三十幅，可能一一画芙蕖？越数日启视，竟不举笔。以告裘文达公，公笑曰：钱香树家狐，固应稍雅。

