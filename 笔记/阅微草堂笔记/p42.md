<!-- { "loadSidebar": true } -->
　　先曾祖润生公，尝于襄阳见一僧，本惠登相之幕客也，述流寇事颇悉，相与叹劫数难移。僧曰：以我言之，劫数人所为，非天所为也。明之末年，杀戮淫掠之惨，黄巢流血三千里不足道矣。由其中叶以后，官吏率贪虐，绅士率暴横，民俗亦率奸盗诈伪，无所不至。是以下伏怨毒，上干神怒，积百年冤愤之气，而发之一朝。以我所见闻，其受祸最酷者，皆其稔恶最甚者也。是可曰天数耶？昔在贼中，见其缚一世家子跪于帐前，而拥其妻妾饮酒，问敢怒乎，曰不敢。问愿受役乎？曰愿，则释缚使行酒于侧。观者或太息不忍，一老翁陷贼者曰：吾今乃始知因果，是其祖尝调仆妇，仆有违言，捶而缚之槐，使旁观与妇卧也。即是一端，可类推矣。座有豪者曰：巨鱼吞细鱼，鸷鸟搏群鸟，神弗怒也，何独于人而怒之？僧掉头曰：彼鱼鸟耳，人鱼鸟也耶？豪者拂衣起。明日，邀客游所寓寺，欲挫辱之，已打包去壁，上大书二十字曰：尔亦不必言，我亦不必说，楼下寂无人，楼上有明月。疑刺豪者之阴事也。后豪者卒覆其宗。

　　有郎官覆舟于卫河，一姬溺焉，求得其尸，两掌各握粟一掬。咸以为怪，河干一叟曰：是不足怪也，凡沉于水者，上视暗而下视明，惊惶瞀乱，必反从明处求出，手皆掊土，故检验溺人，对十指甲有泥无泥，别生投死弃也。此先有运粟之舟沉于水底，粟尚未腐，故掊之盈手耳。此论可谓入微。惟上暗下明之故，则不能言其所以然。按张衡灵宪曰：日譬犹火，月譬犹水，火则外光，水则含景。又刘邵人物志曰：火日外照，不能内见，金水内映，不能外光。然则上暗下明，固水之本性矣。

　　程念伦名思孝，乾隆癸酉甲戌间，来游京师，弈称国手，如皋冒祥珠曰：是与我皆第二手，时无第一手，遽自雄耳。一日，门人吴惠叔等扶乩，问仙善弈否，判曰能。问肯与凡人对局否，判曰可。时念伦寓余家，因使共弈，凡弈谱以子记数，象戏谱以路记数，与乩仙弈，则以象戏法行之，如纵第九路横第三路下子，则判曰九三，余皆仿此。初下数子，念伦茫然不解，以为仙机莫测也，深恐败名，凝思冥索，至背汗手颤，始敢应一子，意犹惴惴。稍久，似觉无他异，乃放手攻击，乩仙竟全局覆没，满室哗然。乩忽大书曰：吾本幽魂，暂来游戏，托名张三丰耳，因粗解弈，故尔率答，不虞此君之见困，吾今逝矣。惠叔慨然曰：长安道上，鬼亦诳人。余戏曰：一败即吐实，犹是长安道上钝鬼也。

　　景州申谦居先生讳诩，姚安公癸巳同年也，天性和易，平生未尝有忤色。而孤高特立，一介不取，有古狷者风。衣必缊袍，食必粗粝，偶门人馈祭肉，持至市中易豆腐，曰：非好苟异，实食之不惯也。尝从河间岁试归，使童子控一驴，童子行倦，则使骑而自控之。薄暮遇雨，投宿破神祠中，祠止一楹，中无一物，而地下芜秽不可坐，乃摘板扉一扇横卧户前。夜半睡醒，闻祠中小声曰：欲出避公，公当户不得出。先生曰：尔自在户内，我自在户外，两不相害，何必避。久之又小声曰：男女有别，公宜放我出。先生曰：户内户外即是别，出反无别。转身酣睡。至晓，有村民见之，骇曰：此中有狐，尝出媚少年，人入祠辄被瓦砾击，公何晏然也。后偶与姚安公语及，掀髯笑曰：乃有狐欲媚中谦居，亦大异事。姚安公戏曰：狐虽媚尽天下人，亦断不到君。当是诡状奇形，狐所未睹，不知是何怪物，故惊怖欲逃耳。可想见先生之为人矣。

　　董曲江前辈言，乾隆丁卯乡试，寓济南一僧寺，梦至一处，见老树下破屋一间，欹斜欲圮，一女子靓妆坐户内，红愁绿惨，摧抑可怜。疑误入人内室，止不敢进。女子忽向之遥拜，泪涔涔沾衣袂，然终无一言，心悸而悟。越数夕，梦复然，女子颜色益戚，叩额至百余，欲逼问之，倏又醒，疑不能明，以告同寓，亦莫解。一日散步寺园，见庑下有故柩，已将朽，忽仰视其树，则宛然梦中所见也。询之寺僧，云是某官爱妾，寄停于是，约来迎取，至今数十年寂无音问，又不敢移瘗，旁皇无计者久矣。曲江豁然心悟，故与历城令相善，乃醵金市地半亩，告于官而迁葬焉。用知亡人以入土为安，停搁非幽灵所愿也。

　　朱青雷言，高西园尝梦一客来谒，名刺为司马相如，惊怪而寤，莫悟何祥，越数日，无意得司马相如一玉印，古泽斑驳，篆法精妙，真昆吾刀刻也，恒佩之不去身，非至亲昵者不能一见。官盐场时，德州卢丈雅雨为两淮运使，闻有是印，燕见时偶索观之，西园离席半跪，正色启曰：凤翰一生结客，所有皆可与朋友共，其不可共者，惟二物，此印及山妻也。卢丈笑遣之曰：谁夺尔物者，何痴乃尔耶？西园画品绝高，晚得末疾，右臂偏枯，乃以左臂挥毫，虽生硬倔强，乃弥有别趣。诗格亦脱洒，虽托迹微官，蹉跎以殁，在近时士大夫间，犹能追前辈风流也。

　　杨铁厓词章奇丽，虽被文妖之目，不损其名。惟鞋杯一事，猥亵淫秽，可谓不韵之极，而见诸赋咏，传为佳话。后来狂诞少年，竞相依仿，以为名士风流，殊不可解。闻一巨室，中元家祭，方举酒置案上，忽一杯声如爆竹，剨然中裂。莫解何故。久而知数日前其子邀妓，以此杯效铁厓故事也。

　　太常寺仙蝶，国子监瑞柏，仰邀圣藻，人尽知之。翰林院金槐，数人合抱，瘿磊砢如假山，人亦或知之。礼部寿草，则人不尽知也。此草春开红花，缀如火齐，秋结实如珠，群芳谱、野菜谱皆未之载，不知其名。或曰即田塍公道老——此草种两家田塍上，用识界限，犁不及则一茎不旁生，犁稍侵之即蔓延不止，反过所侵之数，故得此名。余谛审之，叶作锯齿，略相似，花则不似，其说非也。在穿堂之北，治事处阶前，甬道之西，相传生自国初，岁久渐成藤本。今则分为二歧，枝格杈丫，挺然老木矣。曹地山先生名之曰长春草，余官礼部尚书时，作木栏护之。门人陈太守渼，时官员外，使为之图，盖醲化湛深，和气涵育，虽一草一虫，亦各遂其生若此也。礼部又有连理槐，在斋戒处南荣下，邹小山先生官侍郎，尝绘图题诗，今尚贮库中。然特大小二槐，相并而生，枝干互相缠抱耳。非真连理也。

　　道家言祈禳，佛家言忏悔，儒家则言修德以胜妖、二氏治其末，儒者治其本也。族祖雷阳公畜数羊，一羊忽人立而舞，众以为不祥，将杀羊，雷阳公曰：羊何能舞，有凭之者也。石言于晋，左传之义明矣，祸已成欤，杀羊何益，祸未成而鬼神以是警余也，修德而已。岂在杀羊？自是一言一动，如对圣贤。后以顺治乙酉拔贡，戊子中副榜，终于通判，讫无纤芥之祸。

　　三从兄晓东言，雍正丁未会试归，见一丐妇，口生于项上，饮啜如常人，其人妖也耶？余曰：此偶感异气耳，非妖也。骈拇枝指，亦异于众，可曰妖乎哉。余所见有豕两身一首者，有牛背生一足者，又于闻家庙社会，见一人右手掌大如箕，指大如椎，而左手则如常，日以右手操笔鬻字画。使谈谶纬者见之，必曰此豕祸，此牛祸，此人疴也，是将兆某患。或曰是为某事之应。然余所见诸异，讫毫无征验也，故余于汉儒之学最不信春秋阴阳、洪范五行，传于宋儒之学最不信河图洛书、皇级经世。

　　房师孙端人先生，文章淹雅而性嗜酒，醉后所作，与醒时无异，馆阁诸公，以为斗酒百篇之亚也。督学云南时，月夜独饮竹丛下，恍惚见一人注视壶盏，状若朵颐，心知鬼物，亦不恐怖，但以手按盏曰：今日酒无多，不能相让。其人瑟缩而隐。醒而悔之曰：能来猎酒，定非俗鬼，肯向我猎酒，视我亦不薄，奈何辜其相访意。市佳酿三巨碗，夜以小几陈竹间，次日视之，酒如故。叹曰：此公非但风雅，兼亦狷介，稍与相戏，便涓滴不尝。幕客或曰：鬼神但歆其气，岂真能饮？先生慨然曰：然则饮酒宜及未为鬼时，勿将来徒歆其气。先生侄渔珊，在福建学幕为余述之，觉魏晋诸贤，去人不远也。

　　钱塘俞君祺，偶忘其字，似是佑申也。乾隆癸未，在余学署，偶见其野泊不寐诗曰：芦荻荒寒野水平，四围唧唧夜虫声，长眠人亦眠难稳，独倚枯松看月明。余曰：杜甫诗曰巴童浑不寝，夜半有行舟，张继诗曰姑苏城外寒山寺，夜半钟声到客船，均从对面落笔，以半夜得闻，写出未睡，非咏巴童舟、寒山寺钟也。君用此法，可谓善于夺胎，然杜、张所言是眼前景物，君忽然说鬼，不太鹘兀乎？俞君曰：是夕实遥见月下一人倚树立，似是文士，拟就谈以破岑寂，相去十余步，竟冉冉没，故有此语。钟忻湖戏曰：云中鸡犬刘安过，月里笙歌炀帝归，唐人谓之见鬼诗，犹嫌假借。如公此作，乃真不愧此名。

　　霍丈易书言，闻诸海大司农曰：有世家子读书坟园，园外居民数十家，皆巨室之守墓者也。一日于墙缺见丽女露半面，方欲注视，已避去。越数日，见于墙外采野花，时时凝睇望墙内，或竟登墙缺，露其半身，以为东家之窥宋玉也。颇萦梦想，而私念居此地者皆粗材，不应有此艳质。又所见皆荆布，不应此女独靓妆，心疑为狐鬼，故虽流目送盼，而未通一词。一夕，独立树下，闻墙外二女私语，一女曰：汝意中人方步月，何不就之。一女曰：彼方疑我为狐鬼，何必徒使惊怖。一女又曰：青天白日安有狐鬼，痴儿不解事至此。世家子闻之窃喜，褰衣欲出，忽猛省曰：自称非狐鬼，其为狐鬼也确矣。天下小人未有自称小人者，岂惟不自称，且无不痛诋小人以自明非小人者，此魅用此术也。掉臂竟返。次日密访之，果无此二女，此二女亦不再来。

