<!-- { "loadSidebar": true } -->
　　陈裕斋言，有僦居道观者，与一狐女狎，靡夕不至，忽数日不见，莫测何故。一夜，搴帘含笑入，问其旷隔之由，曰：观中新来一道士，众目曰仙，虑其或有神术，姑暂避之，今夜化形为小鼠，自壁隙潜窥，直大言欺世者耳，故复来也。问何以知其无道力，曰：伪仙伪佛，技止二端：其一故为静默，使人不测，其一故为颠狂，使人疑其有所托。然真静默者，必淳穆安恬，凡矜持者伪也；真托于颠狂者，必游行自在，凡张皇者伪也。此如君辈文士，故为名高，或迂僻冷峭，使人疑为狷，或纵酒骂座，使人疑为狂，同一术耳。此道士张皇甚矣，足知其无能为也。时共饮钱稼轩先生家，先生曰：此狐眼光如镜，然词锋太利，未免不留余地矣。

　　司炊者曹媪，其子僧也，言尝见粤东一宦家，到寺营斋，云其妻亡已十九年，一夕，灯下见形曰：自到黄泉，无时不忆，尚冀君百年之后得一相见，不意今配入转轮，从此茫茫万古，无复会期。故冒冥司之禁，赂监送者，来一取别耳。其夫骇痛，方欲致词，忽旋风入室，卷之去，尚隐隐闻泣声，故为饭僧礼忏，资来世福也。此夫此妇，可谓两个不相负矣。长恨歌曰：但令心如金钿坚，天上人间会相见。安知不以此一念，又种来世因耶。

　　桂苑丛谈记李卫公以方竹杖赠甘露寺僧，云此竹出大宛国，坚实而正方，节眼须牙，四面对出云云。案方竹今闽粤多有，不为异物，大宛即今哈萨克，已隶职方，其地从不产竹，乌有所谓方者哉。又古今注载，乌孙有青田核，大如六升瓠，空之以盛水，俄而成酒。案乌孙即今伊犁地，问之额鲁特，皆云无此。又杜阳杂编载，元载造芸晖堂于私第，芸香草名也，出于阗国，其香洁白如玉，入土不朽烂，舂之为屑，以涂其壁，故号曰芸晖，于阗即今和阗地，亦未闻此物，惟西域有草名玛努根，似苍术，番僧焚以供佛，颇为珍贵。然色不白，亦不可泥壁，均小说附会之词也。

　　黎荇塘言，有少年，其父商于外，久不归，无所约束，因为囊家所诱，博负数百金，囊家议代出金偿众，而勒写鬻宅之券，不得已从之，虑无以对母妻，遂不返其家，夜入林自缢。甫结带，闻马蹄隆隆，回顾乃其父归也，骇问何以作此计，度不能隐，以实告，父殊不怒，曰：此亦常事，何至于此，吾此次所得尚可抵，汝自归家，吾自往偿金索券可也。时囊家博未散，其父突排闼入，本皆相识，一一指呼姓字，先斥其诱引之非，次责以逼迫之过，众错愕无可置词。既而曰：既不肖子写宅券，吾亦难以博诉官，今偿汝金，汝明日分给众人，还我宅券可乎？囊家知理屈，愿如命。其父乃解腰缠付囊家，一一验入，得券即就灯焚之，愤然而出、其子还家具食，待至晓不归，至囊家侦探，曰：已焚券去。方虑有他故，次日，囊家发箧，乃皆纸铤。金所亲收，众目共睹，无以自白，竟出己橐以偿。颇自疑遇鬼，后旬余，讣音果至，殁已数月矣。

　　李樵风言，杭州涌金门外有渔舟，泊神祠下，闻祠中人语嘈杂，既而神诃曰：汝曹野鬼，何辱文士，罪当笞。又闻辩诉曰：人静月明，诸幽魂暂游水次，稍释羁愁，此二措大独讲学谈诗，刺刺不止，众皆不解，实所厌闻，窃相耳语，微示不满，稍稍引去则有之，非敢有所触犯也。神默然少顷，曰：论文雅事，亦当择地择人。先生休矣。俄而磷火如萤，自祠中出，遥闻吃吃笑不已，四散而去。

　　刘睞，沧州人，其母以康熙壬申生，至乾隆壬子，年一百一岁，尚强健善饭，屡逢恩诏，里胥欲为报官支粟帛，辄固辞弗愿。去岁，欲为请旌建坊，亦固辞弗愿。或询其弗愿之故，慨然曰：贫家嫠妇，赋命蹇薄，正以颠连困苦，为神道所怜，得此寿耳。一邀过分之福，则死期至矣。此媪所见殊高，计其生平，必无胶胶扰扰分外之营求，宜其恬然冲静，颐养天和，得以保此长龄矣。

　　阅微草堂笔记卷十二槐西杂志二
　　安中宽言，有人独行林莽间，遇二人，似是文士吟哦而行，一人怀中落一书册，此人拾得，字甚拙涩，波磔皆不甚具，仅可辨识其中或符录，或药方，或人家春联，纷糅无绪，亦间有经书古文诗句，展阅未竟，二人遽追来夺去，倏忽不见，疑其狐魅也。一纸条飞落草间，俟其去远，觅得之，上有字曰：诗经於字皆音乌，易经睟字左边无点。余谓此借言粗材之好讲文艺者也。然能刻意于是，不愈于饮博游冶乎？使读书人能奖励之，其中必有所成就，乃薄而挥之，斥而笑之，是未思圣人之待互乡、阙党二童子也。讲学家崖岸过峻，使人甘于自暴弃，皆自沽己名，视世道人心如膜外耳。

　　景州宁逊公，能以琉璃舂碎调漆，堆为擘窠书，凹凸皴皱，俨若石纹，恒挟技游富贵家。喜索人酒食，或闻燕集，必往搀末席，一日，值吴桥社会，以所作对联匾额往售，至晚得数金，忽遇十数人邀之，曰：我辈欲君殚一月工，堆字若干分，赠亲友，冀得小津润，今先屈先生一餐，明日奉迎至某所。宁大喜，随入酒肆，共恣饮啖，至漏下初鼓，主人促闭户，十数人一时不见，座上惟宁一人，无可置辩，乃倾囊偿值。懊恼而归，不知为幻术，为狐魅也。李露园曰：此君自宜食此报。

　　某公眷一娈童，性柔婉，无市井态，亦无恃宠纵意，忽泣涕数日，目尽肿。怪诘其故，慨然曰：吾日日荐枕席，殊不自觉，昨寓中某与某童狎，吾穴隙窃窥，丑难言状，与横陈之女迥殊，因自思吾一男子，而受污如是，悔不可追，故愧愤欲死耳。某公譬解百方，终怏怏不释，后竟逃去。或曰：已改易姓名，读书游泮矣。梅禹金有青泥莲花记，若此童者，亦近于青泥莲花欤？又奴子张凯，初为沧州隶，后夜闻罪人暗泣声，心动辞去，鬻身于先姚安公，年四十余无子。一日，其妇临蓐，凯愀然曰：其女乎？已而果然，问何以知之，曰：我为隶时，有某控其妇与邻人张九私，众知其枉，而事涉暧昧，无以代白也。会官遣我拘张九，我禀曰：张九初五日以逋赋拘，初八日笞十五去矣，今不知所往，乞宽其限。官检征比册，良是，怒某曰：初七日张九方押禁，何由至汝妇室乎？杖而遣之，其实别一张九，吾借以支吾得免也。去岁闻此妇死，昨夜梦其向我拜，知其转生为我女也。后此女嫁为贾人妇，凯夫妇老且病，竟赖其孝养以终。杨椒山有罗刹成佛记。若此奴者，亦近于罗刹成佛欤？

　　冯平宇言，有张四喜者，家贫佣作，流转至万全山中，遇翁妪留治圃，爱其勤苦，以女赘之。越数岁，翁妪言往塞外省长女，四喜亦挈妇他适，久而渐觉其为狐，耻与异类偶，伺其独立，潜弯弧射之，中左股。狐女以手拔矢，一跃直至四喜前，持矢数之曰：君太负心，殊使人恨，虽然，他狐媚人，苟且野合耳，我则父母所命，以礼结婚，有夫妇之义焉。三纲所系，不敢仇君，君既见弃，亦不敢强住聒君。握四喜之手，痛哭，逾数刻，乃蹶然逝。四喜归，越数载病死，无棺以敛，狐女忽自外哭入，拜谒姑舅，具述始末。且曰：儿未嫁，故敢来也。其母感之，詈四喜无良，狐女俯不语，邻妇不平，亦助之詈。狐女瞋视曰：父母詈儿，无不可者。汝奈何对人之妇，詈人之夫。振衣竟出，莫知所往。去后，于四喜尸旁得白金五两，因得成葬。后四喜父母贫困，往往于盎中箧内，无意得钱米，盖亦狐女所致也。皆谓此狐非惟形化，人心亦化人矣。或又谓狐虽知礼，不至此。殆平宇故撰此事以愧人之不如者。姚安公曰：平宇虽村叟，而立心笃实，平生无一字虚妄，与之谈，讷讷不出口，非能造作语言者也。

　　卢观察癹吉言，茌平县有夫妇相继死，遗一子，甫周岁，兄嫂咸不顾恤，饿将死。忽一少妇排门入，抱儿于怀，詈其兄嫂：尔弟夫妇尸骨未寒，汝等何忍心至此，不如以儿付我，犹可觅一生活处也。挈儿竟出，莫知所终。邻里咸目睹之，有知其事者曰：其弟在日，常昵一狐女，意或不忘旧情，来视遗孤乎？是亦张四喜妇之亚也。

　　乌鲁木齐多狭斜，小楼深巷，方响时闻，自谯鼓初鸣，至寺钟欲动，灯火恒荧荧也。冶荡者惟所欲为，官弗禁，亦弗能禁。有宁夏布商何某，年少美风姿，资累千金，亦不甚吝，而不喜为北里游，惟畜牝豕十余，饲极肥，濯极洁，日闭门而沓淫之，豕亦相摩相倚，如昵其雄。仆隶恒窃窥之，何弗觉也。忽其友乘醉戏诘，乃愧而投井死，迪化厅同知木金泰曰：非我亲鞫是狱，虽司马温公以告我，我弗信也。余作是地杂诗有曰：石破天惊事有无，后来好色胜登徒，何郎甘为风情死，才信刘郎爱媚猪。即咏是事。人之性癖，有至于如此者，乃知以理断天下事，不尽其变。即以情断天下事，亦不尽其变也。

　　张一科，忘其何地人，携妻就食塞外，佣于西商，西商昵其妻，挥金如土，不数载，资尽归。一科反寄食其家，妻厌薄之，诟谇使去。一科曰：微是人无此日，负之不祥。坚不可。妻一日持梃逐西商，一科怒詈，妻亦反詈曰：彼非爱我，昵我色也；我亦非爱彼，利彼财也。以财博色，色已得矣，我原无所负于彼，以色博财，财不继矣，彼亦不能责于我。此而不遣，留之何为。一科益愤，竟抽刃杀之，先以百金赠西商，而后自首就狱。又一人忘其姓名，亦携妻出塞，妻病卒，因不能归，且行乞，忽有西商招至肆，赠五十金。怪其太厚，固诘其由，西商密语曰：我与尔妇最相昵，尔不知也。尔妇垂殁，私以尔托我，我不忍负于死者，故资尔归里。此人怒掷于地，竟格斗至讼庭。二事相去不一月。相国温公时镇乌鲁木齐，一日宴僚佐于秀野亭，座间论及，前竹山令陈题桥曰：一不以贫富易交，一不以死生负约，是虽小人，皆古道可风也。公颦蹙曰：古道诚然，然张一科曷可风耶？后杀妻者拟抵，而谳语甚轻；赠金者拟杖，而不云枷示。公沉思良久，慨然曰：皆非法也，然人情之薄久矣，有司如是上，即如是可也。

　　嘉祥曾映华言，一夕秋月澄明，与数友散步场圃外，忽旋风滚滚，自东南来，中有十余鬼，互相牵曳，且殴且詈，尚能辨其一二语，似争朱陆异同也。门户之祸，乃下彻黄泉乎？

