<!-- { "loadSidebar": true } -->
　　日本国主之下，小民之上，仅一县令，虽亲王亦充之，故权尊而亲民亲政乃达。汉制：百郡以一守领令数十；宋制；以京官知州县，皆可为法。昔曾国藩变兵为勇，以收平贼之效。今莫若变官为差，直省道员，凡六七十，每道设一新政局督办，照主考、学政及洋差体制，不拘官阶，随带京衔，准其专折奏事，听其辟举参赞随员，授以权任。凡学校、农工、商业、山林、渔产、道路、巡捕、卫生、济贫、崇教、正俗之政，皆督焉。每县设一民政局，由督办派员，会同地方绅士，公议新政，以厘金与之，其有道府缺出，皆令管理。三月而责其规模，一年而责其治效；学校几所，修路几里，制造几厂，皆有计表上达制度局、十二局、军机处。其治效著者，加秩进禄。凡诸新政人员，就制度局、集贤院、待诏所，及内外所保人才，选授略同。南书房差不拘官级，听辟幕僚，专在得才，与共新政。内外本末，指臂灵通，血管注于心房，脑筋遍于全体，简易广大，相与更新。然后破资格，厚俸禄，以用人才；停捐纳，省冗员，以清士路；振亲王、重臣游历，以广学识。尚虑改变之始，需款甚繁，日人以纸币行之。真银仅二千万，而用值二亿五万万，盖得管子轻重之法焉。吾若大变法度，上下相亲，变可行之，否则大借洋款数万万，派熟习美国之人，与借商款，酌以铁路、矿产与之，当可必得。准限三年，各省铁路皆成，学堂皆立，学会皆开。工有新器，商有新学，地有余利，民有余饶，至于十年，治功大著，足以雪仇耻而威四裔不难矣。若惑于席人之论，不为全局之谋，徘徊迟疑，苟且度日，旧弊未去，变法不全，则责言日闻，幅员日割，手足既缚，腹心亦到，虽欲偏安，无能为计矣。时乎，时乎，岂容再误。宗社存亡之机，在于今日；皇上图存与否，在于此时。职之疏逖，岂敢妄陈大计，变乱典章，诚以上为君国，下为身家，心所谓危，急何能择，用敢冒越，竭尽其愚。伏惟皇上少采其言，乾健独断，发愤维新，或可图存，宗社幸甚，天下幸甚。职冒犯圣听，不胜战栗屏营之至。伏惟代奏皇上圣鉴。谨呈。(选自《康有为早期遗稿述评》)

康有为：译纂((俄彼得变政记))成书呈请代奏折（上清帝第七书）

光绪二十四年二月二十日

具呈    工部主事康有为为译纂《俄彼得变政记》成书，可考由弱致强之故，呈请代奏事。

窃顷强邻四逼，国势危蹙，皇上忧劳时变，亟筹自强，量势审时， 必有取法，将笃守祖宗之旧法耶?则大地忽通，数十强国环迫，皆祖宗所未遇，必不能执旧方以医变症 也。将近采汉唐宋明之法度耶?则接邻诸国，文学极盛，迥非匈奴、突厥、契丹犷野之风，又汉唐宋明所 未有也。将上法唐虞三代之治，道德纯备矣，而时势少异，或虑有一二迂阔，而远于事情者。

臣窃考之地球富乐莫如美，而民主之制，与中国不同;强盛莫如英、德，而君民共主之制，仍与中国少异。惟俄国，其君权最尊，体制崇严，与中国同。其始为瑞典削弱， 为泰西摈鄙，亦与中国同。然其以君权变法，转弱为强，化衰为盛之速者，莫如俄前主大彼得。故中国变法莫如法俄，以君权变法，莫如采法彼得。职前言至近之谱 迹，可临摹者也。职搜采彼得变政之事，苦中国群书皆未译出，无从考其崖略。职披考西书，得彼得本传，即为译出，旁搜记乘，稍益加详。于是彼得行事，粗见本 末矣。

考彼得之能辟地万里，创霸大地者，岂有他哉!不过纡尊降贵，游历师学而已。以欲变法自强之故，而师学他国，非徒纡尊降贵，且不惜易服为仆隶、辱身为工匠 焉。凡强敌之长技，必通晓而摹仿之;凡万国之美法，必采择而变行之。此其神武独授，破尽格式，操纵 自在，动作非常，以发扬神智，丕变国俗。其举动为千古英主之所无，故其创业遂为大地万国之雄霸。

《易》日：“天 行健。”又曰：“武人为于大君。”《书》曰：“锡 王勇智。”《诗》曰：“武王桓拨。”彼得大力自运，乾坤擂垠，刚武健拨，勇智天锡，宜其远抚长驾， 创业垂统，声威赫然也。昔勾践为吴夫差前驱而沼吴;晋文公游历十九年，知民情伪，而创霸;殷武丁旧劳于外，爰暨小人而称宗;舜耕稼陶渔而为圣 帝。盖虚骄尊大者，祸之媒;卑飞敛翼者，击之渐。人主不患体制之不尊，而患太尊;天下不患治安之无策，而患不取，此所以危败接踵也。昔缅甸势弱将亡，觐见英使，英使不跪，尚须以黄布作帷，遮 其下体;安南国权已削，而下僚尚不得见其主，并递条陈。观缅甸、安南之所以亡，考俄之所以霸，以皇 上之圣，鉴观得失，果何择焉?

今明知法敝(弊)不能不变，而卒不能变者，大率为体制所拘，与天下贤士不接，不能大变也。夫威权者，实也;体制者，虚也。皇上既自强之后，鞭笞四夷，大地内外，悉主悉臣，欲崇体制，何求不得?若土地听人割据，疆臣为人勒逐，铁路听人兴筑，矿产听人搜求，至自筑铁路、自借款、自通商而不可得，俯首听 命，惟敌所为，无复自主之权，亦无保国之术，虽我待藩属如朝鲜、越南，尚未限禁至是。既迥非祖宗一统之旧，且并非泰西平等之邦，若仍用旧时体制，以为尊 崇，是甘蹈越南、缅甸之覆辙，而反勾践、武丁、帝舜之良图，窃为皇上不取也。

尝考中国败弱之由，百弊丛积，皆由体制尊隔之故，自知县号称亲 民，而吏役千数人，盘隔于内，山野数百里，辽隔于外，小民有冤，呼号莫达，累上而为知府，则千里剖符之寄，又累上而为司道，则百城屏藩之任，然上未得具折 以上达，下须行县乃逮民。若夫督抚之尊，去民益远，百县之地，为事更繁。积弊如山，疾苦如海，既已漫无省识，安能发之奏章?一省一人，一月数折，隔塞甚矣，何能为治?京师百寮千 万，非无人才，而惟九卿台谏，方能上达，故直省民数虽四万万，而达官仅数十，余皆隔绝，是虽有四万万人，而实俱弃之。枢臣位尊体重，礼绝百寮，卿贰大臣， 不易得见。至与群僚，益复迥隔，东阁不开，谘谋无人，自塞耳目，自障聪明。故有利病而不知，有贤才而不识，惟有引体尊高，望若霄汉，虽比之外国君主，尊隔 过之。《诗》云：“瞻彼南山，维石岩岩。”刺尊隔也。昔周公吐握，以待天下士，计当时之士，岂有及 周公万一者?而周公下之如此。今舍周公之法，而欲旋乾转坤，安可得哉?

皇上九重深邃，廉远堂高，自外之枢臣，内之奄寺，此外无得亲 近，况能议论?小臣引见，仅望清光，大僚召见，乃问数语。天威俨穆于上，葡甸拳跪于下，屏气战栗， 心颜震播，何能得人才而尽下情哉?每日未明办事召见枢臣，限以数刻，皆须了决，伏跪屏气，听候颜 色，未闻反复辩难，甚少穷日集思。天下甚大，事变甚微，皇上虽圣，岂无缺失?而限时以言事，拳跪以 陈词，虽有才贤，不能竭尽。当此时变，岂能宏济艰难哉?尊严既甚，忌讳遂多，上虽有好言之诚，臣善 为行意之媚，乐作太平颂圣之词，畏言危败乱贼之事，故人才隔绝而不举，积弊日深而不发。至中国败坏之由，外夷强盛之故，非不深知，实不敢言。昔黎庶昌奉使 日本，有所条陈，但请亲王出游，不能上达。其他关切皇上之事，皆知之而不言，言之而不达，达之而不动，动之而不行。皇上虽天宜聪明，而深居法宫，一切壅 塞。既未尝遍阅万国，以比较政俗之得失，并未遍见中国，而熟知小民之困穷。所见惟宫妾宦官，所遇皆窳拙旧物，谐媚日接于耳目，局促日困其心灵，外国宫室、 桥梁、道路、器艺、军械之壤奇新丽，孰从而知之?故欲坐一室而知四海，较中外而求自强，其道无由。 如浮屠十级，级级难通;广厦千间，重重并隔。譬咽喉上隔，胸膈下滞，血脉不通，病危立至，固也。

夫天子之所以为尊者，威棱远憺，四夷宾服，德泽流溢，海内又 安。上播祖宗之灵，下庇生民之命，盛德成功，传于后世，乃可尊耳。若徒隔绝才贤，威临臣下，以不见不动为尊，以忌讳壅塞为乐，则近之有土地不守之患，远之 有二世瓦解之祸。若夫大臣托于体制，尊主如帝天者，岂为其敬上哉?一以行其引体自尊之分，一以便其 蒙蔽欺罔之私耳!文王与国人交，帝舜臣哉，邻哉，岂以尊若天神为贵哉?人情安于所习，蔽所未见，而祸败一来，悔无可及。职曩言皇上尊则尊矣，实则独立于上，皇上何乐此独尊，良为此 也。

夫天地交则泰，不交则否，自然之理也。历观自古开国之君，皆与 臣民相亲，挽辂可以移驾，止辇可以受言，所以成一代之治也。自古危败之君，并与其臣相隔绝：隋炀之 畏闻盗贼，万历之久不视朝，所以致国祚之倾也。伏读太宗文皇帝圣训，谓明主自视如天，臣下隔绝，是以致败。我国上下相亲，是以能强。呜呼!明室之所以亡，我朝之所以兴者，尽在此矣。夫泥虚文之体制，则不能保实有之威权，使如天如神，内示尊于奴隶， 外蹙辱于强邻，孰若纡尊降贵，内交泰于臣民，而外扬威于四海，孰得孰失，皇上又何择焉?外侮迫矣， 通商则不许，借款则阻挠，今虽欲变政，窃恐外人掣肘，况能从容待我十年教训乎?故非如彼得之举动一 奇绝，不能桓拨速成，雷轰电掣。皇上天锡勇智，鉴考古今，深观时变，遍察万国，远念帝舜、武丁、勾践、太宗文皇帝之图迹，下鉴亡明、缅甸之覆辙。伏愿几暇 垂鉴此书，日置左右，彼得举动，日存圣意，摩积激动，震越于中，必有赫然发愤，不能自已者。非必全摹彼得，而神武举动，绝出寻常。雷霆震声，皎日照耀，一 鸣惊人，万物昭苏，必能令天下回首面内，强邻改视易听，其治效之速，奏功之奇，有非臣下所能窥测者。以中国二万万方里之地，四万万之民，皇上举而陶冶之， 岂可量哉?谨将《俄彼得变政记》进呈，伏惟代奏皇上圣鉴。谨呈。

