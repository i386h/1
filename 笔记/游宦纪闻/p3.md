<!-- { "loadSidebar": true } -->
　　永福县之东南八十里罗汉寺之仙岩有篆书十形体奇恠环布岩石不着姓名人所未识号曰仙篆欧阳公永叔尝得之喜其无镌刻之迹如指画成文欲以畨夷金书字圗号译之未暇也蔡端明时守三山以道家书释之曰贫道守眞一中有不死术亦莫得其据政和三年之夏邑宰陈武祐好奇之士也访求其详知篆有三一在安仁寺仙人山寺僧惮墨蜡之费燎斵而瘗之二在中和寺黄坑之崖今存焉字皆奇恠亦不可识三即罗汉寺之仙岩也安仁者掘而得之仅完三字又于上生院僧景纯得所藏善本四字余不复有遂再锓诸木岩之堂今闻亦有不存者余尝见碑本字势夭矫洒落奇妙枝叶不属而脉络皆通信是奇恠不知蔡忠惠观道家何等书而识之此字恐子云未必识也
　　程公衡字子平沙随先生之父也知音律宣和闲市井竞唱韵令程曰五声皆往而不返不祥也后二帝播迁建炎初唱柳叶曲程又曰当有姓刘人作乱后数年间伪齐窃据中原此説载之沙随家集中
　　苏翁者初不知其何许人绍兴兵火末来豫章东湖南岸结庐独居待隣右有恩礼无良贱老穉皆不失其懽心故人爱且敬之称曰蘓翁犹祖翁妇翁云身长九尺美须髯寡言笑布褐草履终歳不易未尝疾病筋力数倍于人食啖与人亦倍巨锸长柄略与身等披荆棘转瓦砾辟废地为圃或区或架或篱且塍应四时蔬菜不使一阙艺植耘芟皆有法度灌注培壅时刻不差虽隆暑极寒土石焦灼草木冻死圃中根荄芽甲滋郁畅茂以故蔬不絶圃味眎他圃蔬为最胜市鬻者利倍而售速每先期输直不二价而人无异辞昼尔治圃宵尔织屦屦坚靭革舄可穿屦不可败织未脱手人争贸之以馈逺号曰苏公屦薪米不至匮乏且有余羡喜周急人有贷假随力所及应之负偿一不经意闭门高卧或危坐终日人莫测识先是高宗南渡急贤如饥渇时张公浚为相驰书函金币且移书属豫章漕及帅曰余乡人苏云卿管乐流亚遁迹湖海有年矣近闻灌园东湖其高风伟节非折简所能屈幸亲造其庐为我必致之漕帅宻谕物色彼人曰此有灌园蘓翁者无云卿也漕帅即相与变服为防客入其圃翁运锄不顾二客前揖与语翁良久问客何从来乃延入室土锉竹几辉光溢然地无纎尘案上留西汉书一册二客神融意消恍若自失黙计曰此为苏云卿也必矣既而汲泉煮茗意稍欵接客遂扣曰翁仙里何地徐曰广汉客曰张徳逺广汉人翁当识之曰识之客遂泛问张公世系材品翁歴歴陈叙且曰不知张今何官盖其初不料张公使其访已而欲致之也二客遂笑谓翁曰某等备乏漕帅实非游者张公今秉相权令某等造庐以礼致公共济大业出书函金币于其案上翁色遽变喉中隠隠有声似怨张公暴己者至是始知翁广汉人即云卿是已然终不知云卿其字邪抑名邪继旌旗塡委坚请翁同载以归再三谢不可许诘朝上谒越夕遣吏迎伺则扄户閴然从他径排闼入惟书币留案上俨然如昨日室空而人不可得见矣形迹辽絶莫知所终此隆兴士宋自适字正文所纪蘓翁本末如此宋后得翁遗址面揖湖山平地数十畆仍筑小庵以寄仰髙之思章泉先生为名之曰灌园庵
　　世南顷在瑞安董宰煟书室中见其所录诚斋先生与周益公小简心窃爱之读数过辄能成诵今二十年矣追思尚记首尾其间必有脱误处他时得见大全集当借本改正之谩记于此万里伏以渉秋益热恭惟少保观使丞相十陌云庄天棐忠荩钧候万福相眷均庆某近得报知閤下释位去国而莫知风帆所止昨收尤延之书乃知度夏于阳羡吾人仕宦有进便有退有出便有处丞相势位岂不能筑河沙而障屋溜君子得时行道而不得究其所蕴良可憾者然道之兴废圣人归诸命斯文得丧圣人归诸天则又何憾焉当庚午试南宫丞相雪中骑一马于前而某荷一伞于后当此之时岂知丞相至此布衣位极上宰此后复奚求哉却严寒饮醇酒之论丞相尚记忆否已矣姑置此事独世路风波眞可畏耳近读邸报得感事诗云去国还家一歳新凤山锦水更登临别来蛮触几百战险尽山川多少心何自闲人无借在不妨冷眼看升沈荷花正閙莲蓬嫩月下松醪且满斟当左揆进歩时高揖辞去此举甚善惜宿留耳声利之场轻就者固不为世所恕蔡定夫是也而不轻就者亦复不恕何哉朱元晦是也论至于此则去就辞受皆不可取可畏可畏【云　云】又尝记其答益公惠鸠兎橘酒小柬云锦羽在桑翩翩二七褐衣缺口跃跃一双挟欢伯以俱来与木奴而偕至恭惟某官文章羮酒儒学凤麟防梁王之兎园夙推能赋赐汉庭之鸠杖晚冠耆英橘颂续骚酒箴饱德塡然四美萃此一翁某已尝占辞敬致追节【云　云】观此足见善于体物者也
　　占城国前此未尝与中国通唐显德五年国王因德澷遣使者莆诃散来贡猛火油八十四瓶蔷薇水十五瓶其表以贝多叶书之香木为函猛火油以洒物得水则出火蔷薇水得自西域洒衣虽敝而香不减已上见五代史四夷附录内典云人火得水则灭龙火得水而炽信有此理阴阳自然变化论曰龙能变水人能变火龙不见石人不见风鱼不见水鬼不见地此亦理也
　　予友人胡子震尝谓予曰牛以鼻听葢闻之前軰余论而莫知所本一日观庖丁解牛首剖至耳果见窒塞无孔始信其言之不妄埤雅举戎右曰赞牛耳桃茢牛耳无窍以鼻听也焦赣易林曰牛龙耳聩盖龙亦聋者也牛走顺风马走逆风故楚子曰君处北海寡人处南海唯是风马牛不相及也
　　永福剙自唐代宗时割福泉建三州之地因年号曰永防后避哲宗陵寝讳改名永福在唐新剙县后有邑宰潘君满解遗爱在民攀卧祖饯留连累日其夫人王氏先已解舟泊五里汰王滩下俟久不至月夜登岸书一絶于石壁云何事潘郎恋别筵懽心未断妾心悬汰王滩下相思处猿叫山山月满船末署太原王氏书诗迹已澷灭独太原二字入石至今尚存字方五六寸许邑人因以名其滩政和陈武祐虑岁久诗亡大书繋以记文镌之字右方自唐及今流潦巨浸之所漂齧震风凌雨之所涤荡不知其防而墨色烂然如新一妇人望夫之切精神入石终古不变如此则知至诚之道感鬼神裂金石者讵不信然旧闽中记作汰王滩陈武祐刻石却作太原滩今滩旁之地名大王入石字之左不复可容字矣恐末系太原王氏书为正【陈记大字下云疑为汰王】

　　游宦纪闻卷三
　　钦定四库全书
　　游宦纪闻卷四
　　宋　张世南　撰
　　永福下乡有农家子姓张以采薪鬻锄柄为业乡人目为张锄柄状貌丑恠口能容拳一日入山遇仙人对奕投之以桃苦不可食张心知为仙冀有所遇忍苦噉咽且及半若将螫舌遂弃其余而归因忽忽若狂絶粒食草木实时言人隠恶能道未来祸福素不谙书忽奋笔作字得羲献体口占颂偈立成如宿搆传闻四散士夫多往赴之因度为僧人号为张圣者游邑中募縁造高盖石桥富屋挥金相先人曰圣者作大功徳又自可无一颂语僧笑云只两好事石桥半出通判石桥全出状元无庸颂也及侍讲萧公国梁魁天下乃生于桥成之月桥方半时实生通判吴公时有黄倅少魏未第倦游太学善人伦者多言其油腻天罗屯滞相也黄稍稍有沮意僧且谓曰待我及第日汝当及第乃自笑谓僧人及第理所无也既而黄以张安国榜中第访张僧乃近住安国寺云僧发狂时言无不验其言祸败事尤竒中人于狂时亦畏其毒骂莫敢诣者作字多以左手或以足指挟笔又时扱笔□书时里中有吴氏建重光寺轮藏成求赞于僧援笔立就云无上雄文贝叶鲜防生三藏往西天行行字字为寳句句言言是福田苦海波中猴行复况毛江上马駞前长沙过了金沙难望岸还知到岸縁夜义欢喜随心答菩萨精防合掌传半千六十余函在功德难量熟处圆笔力遒劲可爱一日游白面村有少妇随众往谒僧命至前痛撮其项妇号叫观者哄堂大哂归语其夫夫怒奋臂勇往诟骂僧笑曰子毋怒公案未了宜令再来骂者不听居亡何妇以他恚投缳而死又有乡民着新紫襦诣谒僧请以为施民有难色僧曰急抖擞去狗毛盖民窃烹隣狗得襦人无知者故戏之又有富室防少女求颂僧曰好弓鞋敢求一只语再四不得已遗之即裂其底得衬纸乃佛经也神异多类此后防郡郛大为帅府赏识十禅僧颇多类此忌疾中伤之不可及冬一夕张坐定有青衣擎生荔一柈献诘旦遗遣郡帅是日十禅朔参帅举似之中一僧云得毋诈耶山间偶亦有此归献百颗盖郡中多以穰代薪献台禾熟时寺仓积穰荔树上及冬穰空荔实偶尚无恙得以巧设欺计帅亦因此疎张人谓张狂时防灵岂献荔之夕适防其不狂耶张自遇异人后絶烟火走人间五十余年竒事不止如此友人吴信可永福人为予言是数事皆其髫龀时得之乡里长老末议且神仙方技秘恠之事书传所记从古有之然诡诞不经无补世教而君子存之者岂非以其能言祸福于无形之先使不知命者有所悟至于发人隐恶虽亏雅道亦使暗室屋漏之下有所警是亦小道之可观者不然亦何足尚云
　　福之永福西山曰高盖为天下第一福地出县郭陟峻岭山行五十里而近最上处有禅刹曰名山徐眞君上升东西二室归寂其所也朝廷累降御香有樵禁该曲台祀典石门揷天杉桧昼暝猿清啸与寒泉响答眞伟观也徐本牧儿饭牛山椒一日闻乐声出林杪縁崖造观至则有二人奕拱立良久遗徐棊子一叱令归归即精解手谭时碎瓦器为子布地为局纵防岩上往往与二人遇遂得修行烧炼诀有赵眞君不逺千里访之以所得秘宻与之参契徐喜酌酒共饮草庐中时霜月草木雕空徐曰主人远访无以为乐以余沥一濆顷刻林花遍开今名所居曰花林庄徐功行成将入山炼大丹仙去埋棊子田中涌土成墩植牛杖其傍旋生枝叶今老树尚存尝有耕者发墩致风雷之变至今相指为戒丹成之日与兄弟姊妹七人饵之同时上升故其地七仙有亭徐赵二眞君有祠云自仙羽化后俗眼凡骨莫有一诣其上者数百年下有浙僧防小师来主寺有轻身术偕至徐君坛得二石室乃凿山通道飞磴自石门中出始尽发地秘四方防者于是翕集其东室明洁前有水帘自千仞崖颠垂空而下如其门之广山中佳致可坐而揖西则晻蔼亦不乏竒观独去洞数歩有石龟与石棊枰对立古老相传云龟旧处室中徐君叱而出之其事颇诞一日东室主僧赴邑斋防小师乗其逺出趋师牀坐逝主僧于斋席中即知之叹云叵耐小鬼夺我山中佳处亦即席坐逝其徒议舁归以登渉之劳乃茶毗囊骨归塑西室虽加丹粉作喜色每一风雨即脱落如怒或者犹疑二僧禅寂虽高而贪嗔一念未能了然者小师之趋东室也急欲化去跏趺不尽一脚数十年前有髙僧数其败教之罪折而正之言其中如败炊饼云耳目所得梗概如此高盖为闽中佳山虽僻左名胜往往逺从游览吟题甚富有一联云云幄防坛仙世界水帘遮室佛家风时人赏之以为能防出山中眼目云
