<!-- { "loadSidebar": true } -->
　　钦定四库全书　　　　　子部十
　　游宦纪闻　　　　　　　杂家类三【杂説之属】提要
　　【臣】等谨案游宦纪闻十卷宋张世南撰陈振孙书録解题载其字曰光叔鄱阳人然其名则作士南未详孰是其纪年称嘉定甲戌又称绍定癸巳葢宁宗理宗间人自称尝官闽中多记永福县事亦不知为永福何官也世南尝与刘过高翥赵蕃韩淲诸人游而述程迥之説尤多葢其兄为董煟壻煟为迥之壻故闻之亲串间也其书多记杂事旧闻而无一语涉时政如记秦观元祐刺字记黄师尹解打字义记张嵩先借紫记讳名讳字记苏黄用一鸱字记古书刀记何致初搨岣嵝碑始末皆足资考证其驳黄伯思八十一首之説及推阐王湜百六之义尤极精核其他如论犀角龙涎端研古器之类亦足以资博识宋末説部之佳本也乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　游宦纪闻卷一
　　宋　张世南　撰
　　书云朞三百有六旬有六日以闰月定四时成歳是一歳三百六十有六日明甚今以毎歳十二月计之只三百六十日又有小尽不与焉世南尝以此问学厯者所对皆未精切其説当以今歳立春数至来歳立春恰三百六十有六日【以时刻较之实三百六十有五日零三时】世南始得其説未以为然取百中经试加稽考殊无差者盖三百六旬有六日言其凡也其实周天三百六十五度四分度之一日行一度一歳一周天一歳云者自今歳冬至数至明年冬至凡三百六十有五日奇三时所奇三时即四分日之一也若以十二月计之不满三百六十日者月有小尽又积其余五度有奇合之以置闰其所以有小尽有闰月者以月行速二十七日有奇巳周天进三十度与日合朔合朔之际即为一月凡一歳十二合朔故曰十二月若论朞之一当以气周断不当以十二月断也
　　鄱阳为郡文物之盛甲于江东无圗经地志元祐六年余干都颉作七谭一编叙土风人物云张仁有篇徐濯有説顾雍有论王德琏有记今不复存矣嘉定乙亥史守始延郡之前辈访问彚聚而为圗经然登载亦未详尽如秋荐五十有五人殊无确然之说世南尝闻之先生长者云旧额三十五人自范文正公守此邦通榜浑化骤増员数此説盛行牢不可破是亦口耳之传有故旧家藏元祐五年解榜止三十有三人在文正公之后又德兴县开山记载宣政闲拨弋阳县建节乡入本县分割苗税而信州减两名解额归饶以此可见人言之妄尝试考之盖自大观兴三舍试鄱士寖盛以在郡学人数定贡士额岁贡一十八人半后罢贡法行乡举合三年大比积计五十五人半遂为定制此説载之国史及法律学令南渡后西北流寓士人每郡科塲各举二人绍兴丙子罢流寓入本贯额诸郡各増其二惟饶以额寛故仍旧云
　　今日者所用百中经乃从唐显庆壬寅年壬寅日积筭起欲知其法但看某年下得若干数以六十除之不及六十数然后在寅上数【上声】一数【去声】逆行间一位是第二十下仿此则知本年正旦得何日辰假令辛巳年得十八万二千九百七十三数以六数除之先除三六十八除十八万数又除四六二十四除二千四百又除六九五百四十剰三十三数自壬寅数到壬申计三十位又自壬申数下第三位则旦日为甲戌他仿此欲知每歳逐月旦日是何甲子但取九年前次月望日即是后九年前一月旦日毫髪无差乃知数学有防法此亦一端也
　　圗经本草人家最不可缺医者处方则便可知药性饮食果菜则便可知避忌然其间有常用之药而载以异名卒难寻究鄱郡官书有本草异名一篇尽取诸药它名登载似觉繁冗今摘常用者书于此以备博知荆芥曰假苏香附子曰莎草根金铃子曰练实诃子曰诃黎勒花谢欲结子为风吹堕者曰随风子嘉禾散所用者是也今医家只以紧实小诃子代之山药曰薯豫一名玉延简斋常作玉延赋苍耳曰葈耳实马蔺花曰蠡实仙灵脾曰淫羊藿牛蒡子曰恶实茴香曰蘹香子破故纸曰补骨脂乳香曰薫陆香栢子仁曰栢实凌霄花曰紫葳余甘子曰庵摩勒菱角曰芰萝卜曰莱菔已上药名间亦有医者所未尽知
　　余童字端防鄱之乐平人由学省登绍兴戊辰第防学以能文称同里项氏极爱重之欲纳为壻其意未决余一日来访项谓曰偶得写景句云杜宇一声春昼永午夣惊残子能对否余应声云黄鹂百啭晓风清宿酲消尽项大喜即以女妻之仕至蕲守其族子永之为世南言永之亦能诗者
　　刘过字改之能诗词流落江湖酒酣耳热出语豪纵自谓晋宋间人物其诗篇警防者已载江湖集尤好作沁园春上稼轩词已见岳侍郎珂桯史最为辛所喜今又得数篇其一黄书子由帅蜀中閤乃胡给事晋臣之女过雪堂行书赤壁赋于壁间改之从后题一阕其词云按辔徐驱儿童聚观神仙画圗正芹塘雨过泥香路软金莲自拆小小篮舆傍柳题诗穿花觅句嗅蘂攀条得自如经行处有苍松夹道不用传呼清泉恠石盘纡信风景江淮各异殊想东坡赋就纱笼素壁西山句好卷晴珠白玉堂深黄金印大无此文君载后车挥毫处看淋漓雪壁眞草行书后黄知为刘所作厚有馈贶寿皇锐意亲征大阅禁旅军容肃甚郭杲为殿岩从驾还内都人昉见一时之盛改之以词与郭云玉带猩袍遥望翠华马去似龙拥千官鳞集貂蝉争出貔貅不断万骑云从细柳营开团花袍窄人指汾阳郭令公山西将筭韬钤有种五世元戎旌旗蔽满寒空鱼阵整从容虎帐中想刀明似雪纵横挽矟箭飞如雨霹雳鸣弓威撼边城气吞河朔惨憺尘沙吹北风中兴事看君王神武驾驭英雄郭餽刘亦逾数十万钱又送孙季和云问信竹湖【孙自号】竹如之何如何不归道吴山越水无非佳处来无定止去亦何为莫是秋来未能忘耳心与孤云相伴飞关情处向南山寄傲北涧题诗人生了事成痴筭世上终无眞是非看云台突兀无君子者雪堂零落有美人兮踈雨梧桐微云河汉钟鼎山林无限悲阳山县问昌黎负汝汝负昌黎又尝于友人张正子处见改之亲笔词一卷云去年秋予求牒四明尝赋贺新郎与一老娼至今天下与禁中皆歌之江西人来以为邓南秀词非也老去去相如倦向文君説似而今如何消遣衣袂京尘曾染处空有香红尚软料彼此魂消肠断一枕新凉眠客舎听梧桐踈雨秋风战灯晕冷记重见楼低不放珠卷晚妆残翠蛾狼藉泪痕留脸人道愁来须殢酒无奈愁多酒浅但托意焦桐纨扇莫鼔琵琶江上曲怕荻花枫叶俱凄怨云万叠寸心逺【改之自号龙洲】
　　余俦字季伦号痴斋吾乡诗人也章泉先生雅爱之作书使袖访韩仲止及门候谒甚久将命者出扣所由来久犹未出余题二诗壁间云谒入久不出兀坐如枯荄苍头前致词问我何因来士节久凋丧人情易嫌猜本无性命忧不去安待哉其二云名闻由昔者礼进合欣然古有不屑教意令加后鞭尚书八座贵吏部一灯传惊代文章伯曾容贾浪仙已乃拂袖去仲止见诗遣人追之余竟不返余有诗集号蛙吹藏于家云
　　翡翠屑金人气粉犀此物理相感之异者常观归田録载欧公家有一玉罂形制甚古且精巧始得之梅圣俞以为碧玉在颍州时尝以示僚属坐有兵马钤辖邓保吉者眞宗朝老内臣也识之曰此寳器也谓之翡翠寳物皆藏宜春库有翡翠琖一只所以识也其后偶以金环于腹信手磨之金屑纷纷而落如砚中磨墨始知翡翠之能屑金也诸药中犀最难细捣必先镑屑乃入众药中已而众药筛尽犀屑犹存偶见一医生元逹者解犀为小块子方一寸半许以极薄纸裹置懐中近肉以人气蒸之候气薫蒸浃洽乗热投臼中急捣应手如粉因知人气之能粉犀也今医工皆莫有知者
　　夷坚志载虞雍公自渠州守召至行在憩北郭外接待院因道中冐暑得疾泻痢连月重九日夣至一处类神仙居一人被服如仙官延坐视壁间有韵语药方读之其词曰暑毒在脾湿气连脚不泄则痢不痢则疟独炼雄黄蒸饼和药甘草作汤服之安乐别法治之医家大错如方服之遂愈世南在蜀中遍访林下人求独炼法鲜有能者忽一日得青城山道友传授云丹经谓捉得龙伏得雄言雄黄见火则飞走为烟焰最难伏也其法用雄黄不拘多少研细于锅火内煆令通红取出撺雄黄末焰硝末急用桃枝搅转即成水矣急倾出瓦堞微侧堞子则清者一邉俟凝取出去麤者研细以宿蒸饼为丸如菉豆大毎服三丸至七丸如前法服雄黄末一两大约用焰硝一钱此乃丹灶家秘法得之甚艰古人云施药不如施方故详纪之
　　书大字用松烟墨每患无光彩而墨易脱偶得太乙宫易高士书符用墨诀试之果妙其法以黄明水胶半两许用水小盂煎至五分蒸化尤妙如磨松墨时以胶水两蚬殻研至五色见浡作再添胶水俟墨浓可书则止如觉滞笔入生姜自然汁少许或溶胶时入浓皂角水数滴亦可
　　士大夫谒见刺字古制莫详世南家藏石夲元祐十六君子墨迹其间有观敬贺子允学士尊兄正旦高邮秦观手状庭坚奉谢子允学士同舎正月日江南黄庭坚手状耒谨候谢子允学士兄二月日著作郎兼国史院检讨张耒状补之谨谒谢子允同舎尊兄正月日昭德晁补之状汝砺参候子允校书同舎以次凡十六人皆元祐四年时惟彭公为中书舍人余皆馆职也刺字或书官职或书郡里或称姓名或只称名既手书之又称主人字且有同舎尊兄之目风流气味将之以诚今人观之宜泚颡矣野处先生尝跋此碑谓子允不知为谁尝考之常立字子允当时亦在馆中当是谒常无疑而野处偶未详也世南家又藏彭公北山编纸皆治平四年士夫往还书状有医愽士程昉谨祗侯参节推状元伏听裁防牒件如前谨牒治平四年九月日医愽士程昉牒如此类者数纸如冬至年节月旦凡在外官皆以状至其长吏有贺冬状一幅云泗州军事推官将仕郎试秘书省校书郎权保信军节度推官彭汝砺右某启伏以晷运推移日南长至恭惟发运学士膺时纳祐与国同休某限以职局所拘不遑躬诣堦墀祗侯陈贺下情无任惶惧之至谨具状申闻谨録状上牒件状如前谨牒年月日具位某牒今大异
　　今医家脩制药品往往一遵古法如本草炮炙及许学士方前所载亦既详矣世南在蜀得数法颇出古人意表如麦门冬去心古法汤泡少时则易去今只以银石铫火上微烙随手渐剥极易为力又不为汤渍去药味乳香没药最难研若作丸子药则以乳鉢研略细更入酒或水研顷刻如泥更无滓脚若酒糊丸则入酒研若以麫则入水研甚省力而易细且不飞走耗分两

　　游宦纪闻卷一
　　钦定四库全书
　　游宦纪闻卷二
　　宋　张世南　撰
　　唐邓间多大柿初生澁坚实如石凡百十柿以一榠楂置其中则红烂如泥而可食榅桲亦可代榠楂用此欧公归田录所载但江南人不识榅桲世南侍亲官蜀至梁益间方识之大者如棃味甜而香用刀切则味损而黒凡食时先以巾拭去毛以巾包于柱上击碎其味甚佳蜀人以榅桲切去顶剜去心纳檀香沉香末幷麝少许覆所切之顶线缚蒸烂取出候冷研如泥入脑子少许和匀作小饼烧之香味不减龙涎
　　金橘产于江西诸郡有所谓金柑差大而味甜年来商贩小株才髙二三尺许一舟可载千百株其实累累如垂弹殊可爱价亦廉实多根茂者才直二三镮往时因温成皇后好食价重京师然患不能久留惟藏菉豆中则经时不变盖橘性热豆性凉也
