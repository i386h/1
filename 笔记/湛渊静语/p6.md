<!-- { "loadSidebar": true } -->
    《使燕日录》载：绍定癸巳，北朝遣王<楫戈>来通好。朝廷札京湖制司就差官邹沈之等六员，使北朝，审实，于次年六月回抵汴。中途崔丞相名立，遣人下迎状，以南京丞相系衔。向者，癸巳春，金主守绪亲提兵，自黄龙冈转战，败走归德，汴围不解。崔立以城降守绪，一家尽没。立自称郑王，又自称丞相。是日，立出城迎，酒数行，同入城。馆人使于都堂，入自酸枣门，又入封丘门，经东华门外，循宫墙转东角楼，直西行，过左掖门百余步，即五门。门榜承天，东登闻鼓院，门两旁置两观，东西各有朵楼。引出五门楼数丈，碧瓦朱甍，无一损动。又行百余步，即右掖门。向南相对一门，两旁皆居民。行数十步，折而向西，又行数十步，折而向北，一门榜曰“尚书省”。入门，东偏学士院，西偏御史台。行二十余步，东偏一门，榜曰“吏礼户部”，西偏一门，榜曰“兵刑工部”。又数十步，两碑亭夹门。一门颇壮，榜曰“都省门”屋五楹，两旁各五。入门两井亭对峙，东西两序，各二十楹，堂九间，绘以碾玉，甚宏丽，榜曰“都堂”。堂后一船斋通过，接一大堂，即宰执会食处。堂东面南一位，左丞相位；堂西面南一位，右丞相位。傍各屋五间，东西对峙，系五府位。次日往相国寺，寺门成劫灰，止存佛殿一区，高广异常，朱碧间错，吴蜀精蓝所未有。后一阁参云，凡三级，榜曰“资善之阁”，上有铜罗汉五百尊。其寺旧包十院，今存其八：右偏定慈、广慈、善慈律院三，智海禅院一；东偏宝梵、宝严、宝觉律院三，慧休禅院一。寺通，往时每月八次开寺，听商贾贸易。出相国寺往州桥，桥下水即汴河分流，往昔漕渠。过桥，出丹凤门，即旧朱雀门。此门直对五门，相去数百步。出此门百步，即龙津桥，此水系蔡河分流，小舟往来，颇类临安内河，但船少尔。过桥不百步，即城门，榜会朝。其城自金人南迁，促而小之，去旧南薰门有数里远。复回入丹凤门，过州桥，有文武两楼夹桥，皆琉璃碧瓦，不知名楼果何谓也。此京城阗之最，今荒墟矣。过文武楼数步，东西两门以通往来，盖一直五门，禁路遂用此两门通行。自西偏一门出，系州桥以西。街衢窄狭屈曲，行不百步，即上元驿，朱温火劫李克用处，止存其基。又行数十步，即开封府治，无丽谯仪，门亦湫隘。入门，庭院广阔，庭下草深没骑，设厅九间，甚雄壮，外郡所无。又次日，同官属看故宫室。宫墙四角皆有楼，高数十尺，其楼中一区高，两旁各第减三层，以裹墙角。入自左掖门，向西行一二十步，横入一门，号“左升龙门”，入此门，即五门，里大庆门。外由峻廊上，五门楼俯瞰城寺，正望丹凤楼。复下楼，望右升龙门，此两门盖通左右掖门。五门非车驾出入不开，左右掖门，百官有司往来，横通左右升龙，以造大庆门。外其门有三：中曰大庆，东曰日精，西曰月华，门旁亦列戟。入此门，望见大庆殿，两旁有井亭，东西廊屋各数十间。殿庭有两楼对峙，东曰“嘉福”，西曰“嘉瑞”。大庆殿屋十一间，龙墀三级，旁朵殿各三间，峻廊复与西庑相接。殿壁画四龙，各长数丈，询之宦者，称金主询渡河来后所画。中间御屏亦画龙，上用小斗斗成一方井，如佛宫宝盖。中有一金龙，以丝网罩之。此即正衙也。转御屏，下峻阶数步，一殿曰“德仪”。由德仪殿出，有三门，中榜曰“隆德之门”，余二门榜左右隆平。入此门，东西两井亭，望见隆德殿，即旧垂拱殿，今更此名。两廊屋各数十间，殿亭中东一楼钟楼，西一楼鼓楼。殿屋五大间，旁各朵殿三间，阶止龙墀一级。左朵殿峻廊接东上阁门，右朵殿峻廊接西上阁门。并楼屋下有门，通往来，此常朝殿也。此殿后峻阶数步，有旱船。过又一庭院，又一门，榜曰“仁安之门”，门外东西向两门，东一门横截出东华门，西一门横截出西华门。入仁安门，望见仁安殿，殿宇龙墀两廊，皆如隆德规模，止无东西阁门，在本朝为集英殿，进士唱名在此，新进状元以下，并由东华门出，金人改为仁安，榜颜所改，踪迹尚在。自此后，两殿有殿无门，皆旱船连接。两边廊屋不丹，止是黑漆窗户，意必宫人位次。此系内殿，想百官不到。前殿皆琉璃筒瓦，此两殿并瓦，止用琉璃楞屋脊，及用琉璃筒瓦圈屋檐，一殿曰“纯和”，一殿曰“宁福”。后又一小殿连宁福，如人家堂舍。后龟头，三面皆墙壁，此即正寝，两旁有两阁，亦设榻。此殿后即内宫墙，有门两重。出后苑，入苑门，一直行数十步，有小溪桥，度桥过溪，一殿榜曰“仁智”。溪中寻常水满，内有龙舟，今涸矣。仁智殿下两巨石，高三丈，广半之。东一石有小碑，刻敕赐“卿云万态奇峰”，西一石上刻“玉京独秀太平岩”，徽宗皇帝亲书，刻石填金。殿后用怪石垒成山，高百尺，广倍，最上刻石，榜曰“百泉”，山后挽水上，自此流下至京玉涧，又流至涌翠峰下。有大涤洞，水自洞门飞下，山下有三池，左右两池白莲，中一池红莲。山后乃厚载门也，夹仁智殿东偏，一桥度溪，有亭曰“临漪”，西偏一桥度溪，有亭榜曰“琼杯”，即曲水流觞，两亭并在溪南。自此东西两边别有殿阁，循溪而东，皆垂杨。复度桥过溪，一殿曰“长生殿”，基稍高，下瞰一园。殿后一亭曰“广寒”，时盛暑中，立少时，浑无暑气。长生殿东曰“浮玉殿”，西曰“涌金殿”，广寒亭东曰“蓬莱殿”，西曰“瀛洲”。又两亭，一日“绮香”，一无题颜。自此复度溪桥，回向东，系球场，有阅武殿。自球场复向西，望长生、仁智殿直西行，怪石垒成山，甚高且广，石砌一径，屈曲回旋以至山顶。初过一石桥，榜“吕公洞”，旋折而上，一亭“垒秀”。山之正面一堂，榜“临溪”。其径皆夹以花竹，前后不相望。竹木断处，忽然一亭，类临溪堂。又横截一亭“宜芳”，一亭“秀野”，一亭“环翠”，一亭“真乐”，皆结茅为屋，了不知在城市中。大抵苑中多植桧与木槿，每径于花木排列湖石，不可以数计。出苑门，入内宫墙门，由宁福殿，复出纯和殿，西廊一门，门复接以修廊。行二三十步，北有一门甚小，榜“隆徽”，此金人皇后宫。入门一假山，如门屏，满庭尽花木槛阑。一楼对花圃，楼上甚高敞，无榜额。过楼即琼芳殿，楼屋殿屋隔尘画双蟠凤，殿屋结顶金蟠凤，大率如人君殿宇。上有鸱尾，下无丹楹，门窗户牖皆黑漆。自此复西过长廊，一楼榜豁然，旁有五清殿，此皆金主询所造。规模制度，岂敢望旧宫室万一。复由来路出纯和殿，迤逦至大庆门外，横从右升龙门出，即是本朝旧原庙。一门榜启庆之宫，入宫门，复有三门：中曰“德昌”，左曰“文昭”，右曰“光兴”。三殿中左右亦同，庙即旧殿宇，不知榜颜是否。制度宏丽，金碧辉耀。出启庆宫门，复入右升龙门，过大庆门外，出左升龙门，向东行，一门向南，榜曰“圣寿宫”，左安泰门，右明昌门，即金人太后宫。或云本朝东宫，金人更为太后宫。入宫门，直端一门，榜曰“徽音”，又一门曰“光熙”，望见徽音殿及长乐殿，入光翼门、繁禧门，有燕寿殿。复出此宫，由左掖门出，所谓秘阁华馆，了无所见。左掖门之西、五门之东，即百官待漏所。自五门望南，向丹凤门，中间禁路，两旁即千步廊，但余基址。千步廊尽处，向东一屏墙绰楔门，入门三二十步，面南一大门，即太庙门。内三门，门上并画蟠龙，殿屋二十五间，高大宏丽。两旁修廊，东西各开一门，与廊相通。盖百官陪从入此两门甚便。殿上十二室，每室尽榜金人祖先庙号，每一室计二间，东偏一门，西偏一窗。有窗处一间向西，壁上嵌以小石，室上下方广二尺以上，石门一，合开闭，系藏神主处。遇祭，奉神主出石室，祭毕，复藏。殿宇皆群小杂居，粪壤堆积，庭下草深数尺，大内诸殿亦然。北人乘马于殿上，庭草没龙墀，过者不胜故宫黍离之叹！复出太庙，向西行，一屏墙绰楔门。入门行二十步，西南一门即社坛，周围皆墙，四角有楼，内有社稷二坛、东西南北四门，遇祭祀则开，导迎四方之气。次日，又往城西隅，看故瑶华宫，昔隆太后所居之宫，仅存一殿，相近琼林苑、金明池，苑余墙垣，池存废沼。出新城，西偏即龙德宫，与厚载门相近，徽宗皇帝所创，有殿二，有馆四，有亭二十有四。近北军围城时，拆毁殆尽，止存熙春一杰阁，高百余尺，巍然插空，非人间所有。金人亦常毁之，竟不能登是阁。见四围皆荷花，用小桥通诸亭馆。吁！故宫自南渡迨今，百余年中，虽经金人营葺，犹有存者。
    鲍照尝有井谜曰：一八五八飞泉仰流。一八，井字八角也。五八，折并字而四之，则为十者四，四十即五八也。飞泉仰流谓垂辫取水而上之也。今杭之塘西大明寺前井，亦镌隐语于上云：一人堂堂，两曜垂光。井深赤一，点去冰旁。二人同行，不欠一边。三梁四柱足火然，若有双钩两日全。乃大明寺水天下无比也。
    汉之循吏，河南守吴公为首。虽传叙亦称其谨身帅先，居以廉平，不严而民化。当文帝即位之初，疮痍甫定，而治平为天下第一，及入朝，便能拔贾谊于草茅中，终隆汉业，可不谓贤乎！班马不为立传，何耶？岂简册脱落，无所考耶？抑善为治者，贵于无迹欤？吴公者，公岂名欤，区区丁公，吾知其名固有，如吴公之贤，嘉名不得闻邪。或曰：班氏见文帝时不是无循吏，不立传者，为不胜立也。吁，谈何容易！又如张释之。尝问文帝曰：周勃、张和如何如人，帝曰，长者。如此则上下知张相如为长者矣，且与绛侯并称。而后又为大将军，击匈奴，逐出塞即还，当时虽受神算于上，而相如能不徼功生事，以开边衅，益见其贤矣。出处颠末，亦无传可考；齐鲁大臣，史失其名，古今似此湮没者固不少。余偶读至此，窃有感焉耳。士之洁身厉行，盖为身后区区之善名耳。若道家所谓为善无近名，名与身孰亲？是皆私于一己之谓，非兼善天下之谓也。《易辞》：善不积，不足以成名。又夫子曰：疾没世而名不称，人苟不复爱其名，则悖逆狠暴之事，欲为即为矣。欲为即为，虽严刑重戮，有所不禁。故《春秋》一书，正为名教，使后之人耻恶名，慕令名，以相劝勉也。如吴公、相如皆贵为朝廷贤臣，且阙焉，况岩穴士哉！
