<!-- { "loadSidebar": true } -->
湛渊静语 元  白珽
    
    ●序
    “湛渊静语”者，湛渊子与客语于静也。湛渊姓名爵里，不闻于时。家西湖，西有泉自竺山来，及门而潴，湛然下见白石，若隔一膜，爱之。客至，呼坐榻就渊，四空无人，林影在水，掀髯剧谈。大而天地之高厚，细而品汇之化育，至于圣贤之大训，古今之明戒，日用之小物；下至滑稽诙谐，任情极口。谈辍则笑，笑复谈。两不知其是非非是也。又病忘，客退，欲持以质诸人，忘之矣。于是具白垩，寸遇所得，随树石墙壁识之。幸而不漫灭，则子弟辈更书于册，积三十年，其不遂忘而获识之者，盖百分一。其识之而不遂漫灭，获更□焉者，盖十分一也。风漂尘转，走南北半天下，所闻日益广，得说日益多，聚之一箧，然犹以湛渊名者，何居？吁！始予之爱渊而居之，且以名吾爱也。今予与渊相忘，不知我之为渊，渊之为我。向所谓湛然者，不在乎渊，而在予方寸间矣。岂区区一水云乎哉？然谓之静，犹及夫功名世故之末者，人之情也。人生如一杪忽于天地之大，而能与天地配，以其道可达乎二者也。此道可独善卑，卑为沮溺之为哉？穷岩穴，老簟瓢，岂人之情，人之不幸也。时有不至，特不可幸而强去之耳。静常静，动可常动乎？故亦曰“湛渊静语”。若夫漶漫丛脞，无补于世教，则稗官之设，稗不及谷粟，不愈于土炭耶？是则苟存之意。湛渊子自序。
    ●卷一
    理宗圣德天纵，问学日新。潜龙越邸日，尝从多士宾兴，较艺文场。及即位，中外称为“文章天子”。林希逸兼崇政殿说书，首进养性、存心二说，即日降御批云：“心者神明之舍，欲养其性，必存其心。观卿进说，姑以七言寓意云：方寸中涵一太虚，操存须用养工夫。莹然镜净无纤翳，一性融明万理俱。”
    景定癸亥九月，祀于太室。礼毕，上乘辂诣明堂，连日阴雨不解。至是，辂次六部桥。云色渐开，日影穿漏，都人忻庆。时执绥官某见天颜和怿，奏云：“此晴自陛下方寸中来。”上不语。又奏：“臣闻陛下于禁中晨夕叩祈。”上亦不答。又奏：“臣闻皇太子亦露祷宫中。”上始云：“卿何自知之？”曰：“臣传闻如此，乞付史馆。”上复不答，还内。次日，肆赦，礼成，内批出某人与郡。
    伊川先生六代孙淮，咸淳间为安庆悴。明道年五十四卒，二子相继早世，无后。淮之族尚蕃居池阳，妇人不缠足、不贯耳，至今守之。有《中庸大学理粹》一编。
    文之繁简，系乎人，亦系乎代。如《春秋》：“陨石于宋五。”公羊虽因经作传，而曰：“闻其真然，视之则石，察之则五”，多经七字，而义犹有未尽。《论语》：“君子之德风，小人之德草。草上之风必偃。”至孟子答滕文公已多二“也”字。而刘向载泄冶之书曰：“夫上之化下，犹风靡草，东风则草靡而西，西风则草靡而东，在风所由，而草为之靡。”多《论语》之半，而意始显。及观《书》，有曰：“尔惟风，下民惟草。”复减《论语》九言，而意亦显。刘向载楚庄王之言曰：“其君贤君也，而又有师者王，其君下君也，而群臣又莫君若者亡。”而《书》曰：“能自得师者王，谓人莫己若者亡。”语意烦简，不如是，何以别圣经贤传？
    有士人投启事于真西山，以“爵齿德”对“师尚父”，又用“运筹帷帐之中”，馆客哂之。西山曰：“师尚父谓可师、可尚，可为人父；《汉书》言‘帷幄’，《史记》作‘帷帐’，不可哂也。”
    古者及汉人用字，如一之与壹，二之与贰，三之与参，其义皆同。《毛诗尸鸠序》，刺不壹也，而正文乃云“其仪一兮”。《孟子》：“市价不贰。”赵岐注云：“无二价也。”本文用“贰”字，注用此“二”字。《周礼天官》：“参谓卿三人，伍谓大夫五人。”则“参”与“三”，“伍”与“五”通也。所谓肆，《周礼》注：编悬之四八曰肆。六六亡奇。《马援传》：今更共陆陆。七则秦有漆娥台，用此漆字。捌，《广韵》云：无齿杷也。本作扒，今借为八。九、十、百、千、万，与玖、拾、伯、仟、莴，皆有通用也。
    文中子《中说》，杜淹所撰，中间多有疏谬处，所以启或者之疑议。然王氏子弟如王凝福峙，不无傅会于其间，以张侈其门户。且如《王道篇》云：“李德林请见，子与之言，归有忧色。门人问子，子曰：‘德林与吾言终日，言文而不及理。’门人退，子援琴鼓荡之什，门人皆沾襟焉。”，又《礼乐篇》云：“安平公问政，即德林也。”余按史：李德林卒于开皇之十年，时文中子甫七岁，固未有门人，德林何自而请见问政，门人何自而闻琴流涕？此亦疏谬之一端，不但唐开国佐命功臣皆其弟子也。
    方秋崖岳守南康日，湖广纲艄据石间，薄人于险，横吾境者。贾秋壑为湖广总领，怒其不存体统，诉于朝，时论不以为然。令与方邵武两易其任。离郡日，有彩旗饯之行者。书云：秋崖秋壑两般秋，湖广江东事不侔。直至南康寻体统，江西又隔两三州。”
    五行天一生水，平庵项氏谓：“雨雪霜露，云雾霰雹，成水之物，皆降于天，地二生火，丹砂石火，槐檀柞，取火之物，皆生于地。”此说是已。然即人之一身求之，亦可概见，人贪心动则涎生，哀心动则泪生，愧心动则汗生，欲心动则精生。方心之未动，即太极也。此心之动，即太极之动而生阳也。阳动而生水，即天之生水也。盖神存于心，神为气主，神动则气随。气为水母，气聚则水生，所以呵聚而成润。
    宋辛居士，字夷仲，隐于襄阳汉水之西，结庐竹林中。春月鬻笋充酒资，截竹成筒为酒器。或问其故，答曰：“我性爱竹与酒，欲令此二物常并耳。”巴陵王休若往造之，居士善弹筝，方坐林中弹筝，不为礼。少顷，回语其子云：“取豹皮中五钱，为殿下市瓜。”置筝其语。王之宾客欲闻筝者，指令居士弹，居士曰：“辛非王门伶人，何事见逼？吾所以胜于君等，正为举止自由，若闻命鞠躬，即与君等何异？”占对详雅，众不能屈。胡文定公为之传。
    眉州苏先生杲，老泉之祖，轻财好施，急人之急，孜孜若不及。岁凶，卖田赈济其乡里。逮秋熟，人将偿之，终怜其窭，辞不受。久致破业，厄于饥寒，然未尝以为悔，而好施益甚。后三苏以文章名天下。近世金坛刘漫塘父，忘其名，号云茅居士，家贫尚义。尝除夕绝粮，转贷得斗粟，忽所亲来贷米，家人有难色，居士曰：“我犹有借处，彼谁与之？”分遗一半，不少吝。居乡曲，多有济人利物之事。后漫塘亦以文章显。上天佑善，其报不爽类此。
    文字间一字各义，曰假借。亦有两字各义者。《庄子》“有戴晋人。”注：梁之贤者，姓戴，字晋人，非晋国人也。亦犹扁鹊姓秦，名缓，字越人。泗州大圣何人也，出《隋书西域传》。谓：何国人也，非谁何也。《檀弓记》：容居及叔仲皮妻，鲁人也。郑康成注谓“鲁钝人也”，亦非鲁国人。皋陶，舜臣也。《周礼》：<韦军>人为皋陶。陶如字，鼓匡也。绛、灌，周勃、灌婴也。《楚汉春秋》谓“高祖之臣，别有绛灌”，一人也。班马，班固、司马迁也。《左传》自有“班马之声”注：班别夜遁，马不相见，故鸣也。巫咸，商臣也。《周礼》自有“巫咸”，巫与筮同。汉刘盆子，魏自有刘盆。齐孟尝君，《汉》自有《孟尝冯异传》：“不忘巾车之恩”，注：乡名，非春官掌车人之巾车。《史记》：“楚灵王死于申亥，为天下笑。”申亥，人姓名，非甲子。杜诗，亦人名，非杜少陵诗。丁宁，告戒也，《左传》伯棼射王，汰及鼓跗，著于丁宁。注：辕上钲，非告戒。委蛇，委曲也。《庄子》：泽有委蛇。蛇如字，神名也。兰若，佛寺之小者也。选诗“兰若生朝阳”，若亦如字，兰与杜若也。白社，莲社也。隋自有白社、黑社贼。雁行，兄弟序也。《礼》：兄之齿雁行。《庄子》自有雁行避影。”行亦如字，侧身行也。束，束脯也。《东汉》：刘般束至，行为诸侯师。注：谨束也。《胡广传》亦云：“束守善，有所劝仰。”司空图有亭曰“三休”。《三辅决录》自有京兆三休，皆有重名，谓杜陵金元休、韦甫休、长陵第五文休。《吕布传》亦自有三休之台，谓其高必三休乃至。名义不同如此。又如尧舜之禅云云禅，亭亭《南郊赋》之云菡萏。名义之殊，可拘一律哉？
    国有灾异，人君则避殿，减膳，彻乐，示寅畏也。《事物纪原》谓避殿始于汉景帝。七国反，召将军曰：“楚王印等重逆无道，朕素服避正殿”，非也。事始又谓始于汉明帝，将起北宫，钟离意谏曰：“陛下躬自克责，降避正殿。”益非也。余尝见《说苑》曰：魏御廪灾，文侯素服，避正殿”。又齐大旱，晏子曰：“君诚避殿暴露，与灵山河伯同忧，其幸而雨乎。”又《太公六韬》曰：凡国有难，君避正殿，召将曰：“社稷安危，一在将军。”乃知景帝因军兴避殿命将，正用此故事，其来尚矣，非始于景帝也。
    《淮南子》载常娥事。许慎注云：常娥，羿妻也。羿请不死之药于西王母，常娥窃之奔月。后汉张衡遂引为证，且云常娥托身于月，是为蟾蜍。尤可笑也。余旧读《汉志》，见谓黄帝使义和占日，常仪占月，车区占星。每疑所谓常娥，即常仪之误，然不敢臆决也。及读《周官》注云：仪、义二字，古皆音俄，而洪丞相适尝引《诗》：实维我仪，协在彼中河。乐且有仪，亦协中阿。扬雄《太元》亦以各遵其仪协，不偏不颇。而汉碑蓼莪，皆书作蓼仪。然后自信常娥即常仪明矣。后人因其职占月，故启此恍忽怪诞之论。
    庐山之阳，颠崖千尺，下临大江，崖之半悬络古木藤蔓，有蜂室其上，如五石瓮者四，过而利之者，下睨无策。俄有二樵谋取之，得其利，可以共济。于是一人缒巨木而下，约二三十丈达，得蜜无算。一人于其颠，引绳上下之。蜜且尽，则上之人欲专其利，绝绳而去，不顾”一人在下叫号久之，知不免，采余蜜并其滓食之，因不饥。蹒跚石罅，得一穴，颇深暗，顾见一物，如蛟蟒蛰其中，腥秽不可近。又久之，忽开两目如钲，光焰烁人，然亦不动。其人怖甚，而无地可遁避，且其中气燠可御寒，因出没焉，待尽而已。忽一日，雷声作，其物蜿然而起，雷再作，则挺身由穴而出。其人自念等死尔，不若附之而去，万一获免。遂攀鳞而跃，约一二里顷，竟为此物所掉著地，得不死。后诉于官，捕专利者，杖杀之。广信朱复之说。
