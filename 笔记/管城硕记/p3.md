<!-- { "loadSidebar": true } -->
　　上九晋其角维用伐邑本义曰角刚而居上上九刚进之极有其象矣
　　按孔氏疏曰晋其角者西南隅也葢以晋上卦为离离为日晋上九日昃之象故曰角也日已在角而犹进进过乎中岂可成其大事哉维用伐邑而已离为甲胄为戈兵故云伐邑离本卦王用出征亦犹是也程传曰角为刚而居上之物伐邑谓内自治也夫以角为刚而居上则得矣于晋所谓明出地上者则未当也王弼曰处晋之极过明之中明将夷焉而犹进今当从之
　　解二田获三狐得黄矢本义曰此爻取象之义未详或曰卦凡四隂除六五君位余三隂即三狐之象也按引谓卦凡四隂除六五君位易中无此例于师以五隂从九二泰六四言三隂翩然下复临初九九二之徧临四隂俱未尝除五君位今田获三狐乃独除五不然也况田猎之矢岂有黄者愚窃谓解下为坎坎为隠伏狐之类近之荀九家又有为狐坎三爻即三狐也九二居中为得中直故云田获三狐得黄矢总之去邪媚而得中直一言以蔽之矣
　　损二簋可用享本义曰言当损时则至薄无害
　　按赵彦陵曰享徐进斋主燕享説以下奉上之谓享谓献也古者享礼陈簋八簋为盛四为中二为简洪觉山曰二簋惟损时可用圣人恐人泥以为常故彖特以应有时发之本义言当损时时者天之运而与时偕行者圣人之权也
　　益五有孚惠心勿问元吉本义曰上有信以惠于下则下亦有信以惠于上不问而元吉可知
　　按郑孩如曰损之六五受下之益者也益之九五益下者也损五受益而获元吉益五但知民之当益而已勿问元吉矣此惠心之出于有孚者也
　　夬五苋陆夬夬本义曰苋陆今马齿苋感隂气之多者按孟喜易注曰苋山羊也正譌曰苋胡官切音桓上从防是羊头非草头下从见如兔字非见字葢山羊细角而大形者项氏玩辞曰陆犹鸿渐于陆之陆葢夬之上卦为兑兑为羊故四五皆取象于羊也子夏易传曰苋陆本根草茎刚下柔上也马融王肃曰苋陆一名商陆董遇曰苋人苋也陆商陆也是一是二迄无定论程传曰苋陆今马齿苋本义宗之丘行可曰生五月故于姤言苋生三月故于夬言苋
　　姤彖曰姤遇也柔遇刚也本义曰姤遇也以其本非所望而卒然值之如不期而遇者故为遇
　　按五隂在下一阳在上则为剥剥尽则为纯坤十月之卦也至十一月一阳生圣人于阳之生幸其长则曰来复来者冀其复反之谓也五阳在下一隂在上则为夬夬尽则为纯干四月之卦也至五月而一隂生圣人于隂之生虑其壮则曰姤遇遇者偶然相值之谓也圣人扶阳抑隂之义于此可见
　　升南征吉本义曰南征前进也
　　按赵胥山曰防东南坤西南从防而升必歴离南而后至于坤故曰南征吉王弼曰以柔之南则丽乎大明孔疏曰南是明阳之方故曰南征吉也
　　困二困于酒食朱绂方来本义曰困于酒食厌饫苦恼之意酒食人之所欲然醉饱过宜则是反为所困矣按仪礼士昏礼疏贾公彦曰易困卦九二云困于酒食朱韨方来郑注云二据初辰在未未为土此二为大人有地之象未上值天厨酒食象困于酒食者采地薄不足已用也今解困于酒食者皆当从之张娄东曰朱绂赤绂皆行饰所谓天子纯朱大夫赤者也二朱绂方来得君宠也五困于赤绂失臣翼也今解朱绂方来者皆当从之
　　井二井谷射鲋瓮敝漏陆氏释文曰鲋鱼名
　　按王弼注曰井之为道以下给上者也二无应于上反下与初故曰井谷射鲋鲋谓初也孔疏曰子夏传云井中虾防呼为鲋鱼也据广雅鲋一名鰿今之鲫也文选虽复临河而钓鲤无异射鲋于井谷皆以鲋为小鱼也然庄子谓见涸辙中有鲋鱼亦即是虾蟆耳庄子秋水篇蛙跳梁于井干之上入休乎缺甃之中后汉马援谓子阳为井底蛙蛙与虾蟆常在于井中间在于涸辙知必非鲫鱼也
　　革巳日乃革本义曰变革之初人未之信故必巳日而后信
　　按王弼注曰夫民可与习常难与适变可与乐成难与虑始故革之为道即日不孚巳日乃孚也本义宗之巳读为损初巳事遄徃之已徐在汉曰卦象五行震东方木蛊中爻杂震为甲日兑西方金防中爻杂兑为庚日坎离天地之中戊己十干之中巳隂土隂生午中离中一隂为巳日赵胥山曰五行于五德惟土配信巳日乃孚即革而信之也此读为戊己之己
　　初九巩用黄牛之革本义曰黄中色牛顺物革所以固物其占为当坚确固守而不可以有为
　　按革之下卦为离离为火荀九家有为牝牛故初取象于牛也陆庸城曰革之始不可轻动故取牛之中顺革之终可与乐成故取虎豹之变葢革之上卦为兑兑为泽为西方白虎之象故五上取象于虎豹也
　　鼎四其形渥凶本义引晁氏曰形渥诸本作刑剭谓重刑也今从之
　　按王弼注渥沾濡之貌也既覆公餗体为渥沾知小课大不堪其任受其至辱灾及其身故曰其刑渥凶也周礼司烜氏邦若屋诛则为明竁焉郑司农曰屋诛谓夷三族屋读如其刑剭之剭此则郑氏之误也葢屋诛谓不杀于市而诛于甸师氏屋舍中者非夷族也竹书平王二十五年秦初用族刑至战国时商鞅造参夷之法参夷夷三族也成周盛时岂有剭诛夷族之刑哉汉书哀帝叙传曰底剭鼎臣师古曰剭者厚刑谓重诛也唐元载以罪诛史臣赞曰易称鼎折足其刑剭谅哉是皆沿旧本之误者也程传谓所用匪人至于覆败乃不胜其任可羞愧之甚也其刑渥谓赧汗也此与弼注意同解形渥者当从之
　　震二亿丧贝跻于九陵勿逐七日得本义曰亿字未详又曰此爻占具象中但九陵七日之象则未详耳按初九以刚居下能以恐惧致福即是有德之人二以柔乗之假若傲尊陵贵则将自丧其资助而为丧贝之象亿读如亿则屡中之亿谓意料其必然也乃二乗初之上初震而与之俱震一则震来虩虩一则震来厉则虽所处之地极髙如跻于九陵而向之亿其为丧贝者勿逐而自得原未尝有所失也至于得而无过七日者复下卦为震七日来复故震二亦取象于七日得也唐书天文志僧一行卦候议曰夫阳精道消静而无迹不过极其正数至七而通矣此所谓七日以二之震厉如是其有得于初之资助者不逺而复如七日之来复也干三之重刚以厉而无咎震二之乗刚以厉而有得厉者君子之所为恐惧修省者也
　　渐二鸿渐于磐本义曰磐大石也渐逺于水进于磐而益安矣
　　按史记孝武帝纪鸿渐于般意庶几焉裴骃注云般水涯堆也杨用脩是之以鸿不栖石今本易作磐此因磐字从石而误果如杨説四鸿渐于木五鸿渐于陵鸿又岂栖木栖陵者乎据水经注磻磎中有泉谓之兹泉水次磐石即太公垂钓之所是磐石为水次之大石乌在磐为渐逺于水也
　　丰三丰其沛日中见沬折其右肱本义曰沛一作斾谓旛幔也其蔽甚于蔀矣沬小星也
　　抑沛古本或作斾沬子夏传作昧云星之小者字林云斗杓后星薛仁贵云辅星据星传辅一星在北斗第六星左去极三十度入角宿三度汉书翟方进传辅湛没火守舍张晏曰辅沉没不见则天下之兵销盖辅星象亲近之大臣三居下卦之上乃大臣象也处离明之极以应上六之柔暗势焰逼主如旛幔蔽日当午而见沬宜明反暗岂可以当大事乎仪礼觐礼云事毕乃右肉于庙门之东乃入门右北面立告听事贾公彦疏曰按易丰卦九三云折其右肱无咎郑氏注云三艮爻艮为手互体为防防又为进退手而便于进退右肱也犹大臣用事于君君能诛之故无咎此所谓日中见沬折其右肱于九三爻义为更切也
　　涣二涣奔其机本义曰盖九奔而二机也
　　按王弼注机承物者也谓初也孔氏曰二俱无应与初相得而初得逺难之道今二散奔归初故曰涣奔其机也程传曰二目初为机先儒皆以五为机非也方涣离之时二阳岂能同也机谓俯就也其释机与弼注意同本义以为九奔而二机胡云峰曰九奔二机葢以卦变言也九刚故象奔二中故象机然困初曰臀困于株木孔氏曰释株者机木谓之株也襄十年左传诸侯之师乆于偪阳荀偃士匄请班师知伯怒投之以机注机本作几故弼以承物为机则以二就初为奔机者乃正説也
　　中孚豚鱼吉本义曰豚鱼无知之物至信可感豚鱼故占者能致豚鱼之应则吉
　　按毛诗众维鱼矣实维丰年郑笺曰今众人相与捕鱼则是岁孰为供养之祥也易中孚卦曰豚鱼吉孔疏曰豚鱼吉者彼注云二体兑兑为泽四上值天渊二五皆坎爻坎为水二侵泽则豚利五亦以水灌渊则鱼利豚鱼以喻小民也而为明君贤臣恩意所供养故吉易中孚疏曰鱼者虫之幽隠豚者兽之防贱人主内有诚信则虽微隐之物信皆及矣是皆以豚与鱼为二也其实卦所谓豚鱼即今所谓江豚也葢一物也山堂肆考曰江豚俗呼拜江猪状似防鼻中有声脑上有孔喷水直上出入波浪中见则有风以其脑中有井故又名井鱼本草陈藏器曰江豚生江中状如海豚而小出没水上舟人候之占风此风泽之卦所以取象于豚鱼也
　　小过四弗过遇之本义曰弗过遇之言弗过于刚而适合其宜也或曰若以六二爻例则当如此説若依九三爻例则过遇当如过防之义未详孰是
　　按王弼注曰虽体阳爻失位在下不能过者也故得合于免咎之宜故曰弗过遇之胡双湖曰弗过遇之者阳微而弗能过乎隂反遇乎隂也弗遇过之者隂上而弗能遇乎阳反过乎阳也李衷一曰大抵小过六爻皆反覆于过不过之间以弗过而遇为宜以过而弗遇为非宜总是发明卦辞中可小事而宜下之意
　　既济九三髙宗伐鬼方三年克之本义曰言其久而后克戒占者不可轻动之意
　　按竹书纪年殷武丁三十二年伐鬼方次于荆三十四年王师克鬼方氐羗来宾是其事也诗覃及鬼方毛传曰鬼方逺方也史记楚世家陆终娶于鬼方氏曰女溃鬼方葢国名耳王弼易注曰处既济之时居文明之终履得其位是居衰末而能济者葢髙宗德实文明势当隆盛伐鬼方而歴之以三年其用兵亦劳惫矣然而在所必克者所谓能济者也孔氏疏谓以衰惫之故故三年乃克之葢非也观未济三年有赏于大国象曰志行良可覩已
　　九五东邻杀牛不如西邻之禴祭本义曰当文王与纣之事故其象占如此
　　按孔氏疏曰禴殷春祭之名祭之薄者也诗小雅天保禴祠烝尝疏曰自殷以上则禴禘尝烝王制文也至周公则去夏禘之名以春禴当之更名春曰祠故禘祫志云宗庙之祭春曰禴周公制礼乃改夏为禴若然文王之诗所以已得有制礼所改之名者易曰不如西邻之禴祭郑注为夏祭之名则文王时已改言周公者据制礼大定言之耳今按竹书纪年殷帝辛六年西伯初禴于毕则禴自文王始矣西邻文王也东邻纣也故曰当文王与纣之事
　　未济本义曰卦之六爻皆失其位故为未济
　　按周易考异曰未济三阳失位程子得之成都隐者朱子谓火珠林已有葢程子未曾看杂书今按唐孔氏疏曰君子见未济之时刚柔失位正又曰中以行正者释九二失位志行者释九四失位三阳失位本出于孔氏易疏一以为得之成都隐者一以为出火珠林何也




　　管城硕记巻一
<子部,杂家类,杂考之属,管城硕记>
　　钦定四库全书
　　管城硕记卷二　　　翰林院检讨徐文靖撰易二
