<!-- { "loadSidebar": true } -->
　　张咸池奏承云兮集注曰咸池尧乐承云黄帝乐也又曰颛顼乐又曰有虞氏之乐无所稽考未详孰是按竹书纪年帝颛顼髙阳氏二十一年作承云之乐吕览顼令飞龙作效八风之音命曰承云
　　二女御九韶歌集注曰二女娥皇女英也御侍也九韶已见骚经
　　按宋沈括曰舜陟方时二妃皆百余嵗岂得俱存犹称二女则以二女为娥皇女英非也山海经曰舜妻登比氏生宵明烛光处河大泽二女之灵能照此所方百里一曰癸比氏姓纂曰癸比舜之第三妃也郭璞曰宵明烛光二女字也以能光照因名云则此所云二女者舜第三妃之二女江淹遂古篇帝之二女游沅湘兮宵明烛光何焜煌兮二女御而九韶歌宜即此也
　　舒并节以驰骛兮逴絶垠乎寒门集注曰絶垠天之邉际也寒门北极之门也
　　按汉郊祀志黄帝接万灵明庭明庭者甘泉也所谓寒门者谷口也服防曰黄帝升仙之处也师古曰谷口仲山之谷口也防仲山之北寒凉故谓此谷为寒门也
　　九辩曰愿寄言于流星兮羌儵忽而难当集注曰寄言欲附此言以谏诲其君也流星既不可值则卒为廱蔽而不可解矣
　　按尔雅曰奔星为彴约邢昺曰即流星也荆州占曰流星大如桃者为使事也司马彪天文志曰流星者贵使也星大者使大星小者使小此言欲寄言于使臣以谏君无柰倐忽而不可值也
　　招魂曰帝告巫阳曰端人在下我欲辅之魂魄离散汝筮予之集注曰帝天帝也女曰巫阳其字也端人谓屈原也魂魄离散身将颠沛故使巫阳筮问所在求而与之使反其身也
　　按海内西经曰开明东有巫彭巫抵巫阳巫履巫凡巫相夹窫窳之尸皆操不死之药以距之郭璞曰为距却死气求更生周礼簭人掌九簭之名五曰巫昜昜即阳古今字也葢巫阳乃主筮之一官代守其职非女巫字阳者也
　　巫阳对曰掌防上帝其命难从若必筮予之恐后之谢不能复用巫阳焉集注曰此一节巫阳对语不可晓恐有脱误然其大意以谓帝命有不可从者如必筮其所在而后招以与之则恐其离散之逺而或后之以至徂谢且将不得复用巫阳之技矣
　　按防当作防说文楚人谓寐曰防读衣倨切于去声巫阳之意以人之死犹防也其修短之数有掌之者虽上帝有筮予之命难从矣若必然欲筮予之则不宜后恐后之而神气凋谢不能复礼杂记曰诸侯行死于馆则复如于其国注曰复招魂复魄也檀弓疏曰招魂者是六国以来之言故楚辞有招魂之篇此葢言魂魄离散久则徂落衰谢不能如始死之时以衣招魂而复之至是始用巫阳焉则无及矣意或然也
　　雕题黑齿得人肉以祀集注曰题额也雕刻其肌以丹青湼之也南方人常食蠃蜯得人肉则用以祭
　　按唐书骠国传曰羣蛮种类多不可记有黑齿金齿银齿三种见人以漆及镂金银饰齿寝食则去之隋书真腊国传曰城东有神名婆多利祭用人肉其王年别杀人以夜祷祀又女国传曰俗事阿脩罗神又有树神嵗初以人祭皆可见玉之言信而有徴云
　　五谷不生藂菅是食些集注曰菅茅属言其地不生五谷其人但食此菅草也
　　按魏书吐谷浑传北有乙佛勿敌国不识五谷唯食鱼及苏子苏子状若中国枸杞子唐书拂菻传自拂菻西南行二千里有国曰磨隣曰老勃萨无草木五谷饲马以槁鱼人食鹘莽鹘莽波斯枣也南史扶桑国传扶桑东千里有女国食咸艸咸草叶似邪蒿而气香味咸一统志瀚海在火州栁陈城东地皆沙碛宋史云沙深三尺不育五谷沙中生草名登相收之以食皆此类也
　　层冰峨峨飞雪千里些集注曰言北方常寒其冰重累峨峨如山凉风急疾时雪随之飞行千里乃至地也按坤舆图说北海半年无日气候极寒而冰故曰冰海舶为冰海所阻直守至冰解方得去又苦海中冰块为风击堆叠成山舶触之定为虀粉此所谓层冰峨峨者也唐书康国传有碎叶者西南直葱岭赢二千里北三日行度雪海春夏常雨雪此所谓飞雪千里者也
　　九侯淑女多迅众些集注曰商九侯之女八之纣而不憙淫者也迅众未详
　　按尔雅曰振迅也郭璞曰振者奋迅言虽九侯之好女亦多奋迅于众人之中以自脩饰也殷本纪曰九侯女不憙淫徐广曰一云无不憙淫今案玉所称九侯淑女则是广注误也
　　稻粢穱麦挐黄粱些集传曰穱择也穱麦稻处种麦择取其先熟者也
　　按张衡南都赋曰冬稌夏穱随时代熟则是稌稻也而熟于冬穱麦也而熟于夏不当训穱为择
　　大苦咸甘辛酸行些集注曰大苦豉也咸盐也酸酢也辛谓椒姜也甘谓饴蜜也
　　按月令春其味酸夏其味苦季夏中央其味甘秋其味辛冬其味咸内则凡和春多酸夏多苦秋多辛冬多咸调以滑甘注曰多其时味以养气此所云苦甘咸辛酸者概举五味之和而言不必専指一物也又按释名曰豉嗜也调五味可甘嗜也不得以大苦名之
　　呉歈蔡讴奏大吕些集注曰大吕律名
　　按史记平原君传毛先生一至楚使赵重于九鼎大吕正义曰大吕周庙大钟乐毅传大吕陈于元英索隐曰大吕齐钟名以两说证之此所云大吕者葢所铸之钟声应大吕之律因以为名襄十九年季武子以所得于齐之兵作林钟昭二十一年天王将铸无射皆钟名也又周礼大司乐曰奏黄钟歌大吕若大吕律名不得以为奏矣况律有十二何当独奏大吕耶
　　路贯卢江兮左长薄集注曰贯穿过也卢江长薄皆地名左者行出其右也
　　按水经汇水出桂阳县卢聚郦注曰水出桂阳县西北上驿山卢溪为卢溪水东南流迳桂阳县故城谓之汇水又深水注曰许慎云深水出桂阳南平县也县有卢溪卢聚山在南平县之南九疑山东也又按隋书地理志桂阳县有卢水即楚辞所谓卢江者也一统志卢溪在辰州府卢溪县西二百五十里唐志谓武徳四年割沅陵置卢溪县则又与桂阳卢溪相去絶逺读者不可不知也又长薄乃江邉长岸草木交错处非地名也陆机诗按辔遵长薄王维诗清川带长薄则长薄不得専以一地名之
　　还与王趋梦兮课后先君王亲发兮惮青兕集注曰梦泽名楚有云梦泽跨江两岸云在江北梦在江南惮惧也兕似牛一角青色重千斤言王亲发矢以射青兕中之而惧走也
　　按埤雅曰犀形似水牛黑色三角一在顶一在额一在鼻上鼻上者即食角也亦有一角者交州记曰犀有二角鼻上角长额上角短或曰三角者水犀也二角者山犀也则兕不尽一角也吕氏春秋曰楚庄王猎于云梦射随兕而获之刘向新序曰楚王载繁弱之弓忘归之矢以射随兕于梦也玉所言葢指此也
　　大招曰北有寒山逴龙赩只集注曰逴龙山名赩赤色无草木貌
　　按大荒北经西北海之外有神人面蛇身而赤其暝乃晦其视乃明是谓烛龙呉志伊山海经广注曰烛或作逴楚辞大招曰北有寒山逴龙赩只陆时雍注云逴龙当是烛龙又按此言赩只者以烛龙身赤故也非赤色无草木之谓
　　醢豚苦狗脍苴莼只集注曰苦以胆和醤也世所谓胆和者也苴莼一名蘘荷
　　按特牲馈食礼铏芼用苦郑注曰苦苦荼内则濡豚包苦孔疏曰包褁豚肉以苦菜杀其恶气公食大夫礼三牲皆有芼注曰牛藿羊苦豕薇也是苦狗乃包苦用苦之类非谓以胆和醤也又逸注曰苴莼蘘荷也莼音博史记相如游猎赋诸蔗且阚骃曰且蘘荷与逸注同且汉书作巴且文頴曰巴蕉芭莼音近则以为巴蕉是也陆佃埤雅曰蕉不落叶一叶舒则一叶焦故谓之蕉崔豹古今注曰蘘荷似巴蕉而白色其子花生根中花未败时可食此苴莼与蘘荷别者也又按相如赋既有诸蔗且乂有茈姜蘘荷若使且即蘘荷当时作此赋上献天子岂应两用之乎
　　呉酸蒿蒌不沾薄只集注曰酸蒿蒌一作防音模防音途
　　按白虎通榆荚醤曰音末葢即也说文防榆醤也音茂防音豆崔实四民月令音牟偷释名防投也味相投也据此防音途疑有譌也
　　炙鸹烝鳬煔鹑敶只集注曰煔爚也鹑鴽也
　　按内则曰鹑羮鸡羮鴽酿之蓼孔氏疏曰谓用鹑用鸡为羮鴽者唯蒸煮之而已不以为羮尔雅曰鴽鴾母又曰鹩鹑其雄鶛牝痹邢昺疏曰鴽田防所化者鹑虾蟇所化者也淮南万毕术曰虾蟇得化为鹑鹑鴽非一种也
　　煎鰿雀遽爽存只集注曰鰿小鱼也遽爽存未详按易井谷射鲋广雅曰鲋一名鰿今之鲫也遽疑即臄山海经苦山有兽焉名曰山膏其状如逐郭注曰即豚字是遽即臄与腒通周礼庖人注腒干雉也左传五鸠有爽鸠则遽爽葢爽鸠之干者煎鲫雀而遽爽不败并有可存义或然也
　　伏羲驾辩楚劳商只集注曰伏羲之驾辩楚之劳商疑皆古曲名而未有考
　　按王逸注伏羲作瑟造驾辩之曲呉都赋或超延露而驾辩宜即此也纂注曰驾辩凌出其上而辩也失其防矣又招魂宫庭震惊发激楚些后汉邉让传激楚之清宫注激楚曲名楚劳商谓激楚之含商者劳谓属和而助之也与大雅神所劳矣义同
　　鸿鹄代游曼鹔鷞只集注曰曼衍也鹔鷞长颈绿身似鴈
　　按淮南子曰驰骋夷道钓射鹔鹴之谓乐乎归藏曰有鳬鸳鸯有鴈鹔鹴马融曰其羽如纨髙首而修颈洪兴祖楚辞补注曰长颈绿身其形似鴈是也又一曰鳯凰别名非也唐书拂林国传曰王坐金蘤榻侧有鸟如鵞绿毛上食有毒輙鸣其殆鹔鷞乎世以鹔鷞为西方神鸟葢有由矣
　　直赢在位近禹麾只集注曰直赢谓理直而才有余者禹麾未详
　　按国语曰嬴伯翳之后也秦本纪曰大费与禹平水土帝锡元圭禹受曰非予能成亦大费为辅帝曰咨尔费賛禹功其赐尔皂游是为柏翳舜赐姓嬴氏索隐游音旒谓皂色旌斾之旒又礼大传殊徽号注曰徽号旌旗之名也疏曰殊别也周大赤殷大白夏大麾各有别也是禹之旌旗名麾色尚黑也赢与嬴同直赢谓臯陶伯益刘向列女传臯子五嵗而賛禹注曰臯陶之子伯益也此言直赢在位而賛禹舜赐以皂游黑色与禹麾为近也
　　昭质既设大侯张只集注曰昭质谓射侯所画之地如言白质赤质之类也
　　按仪礼郊社礼曰凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质又小雅賔之初筵发彼有的毛曰的质也正义曰周礼郑众马融注皆云十尺曰侯四尺曰鹄二尺曰正四寸曰质是质在正之中也
　　惜誓曰飞朱鸟使先驱兮驾太一之象舆集注曰淮南云前朱雀后武注云张为朱雀沈存中云朱雀不知何物但谓鸟而朱者羽族赤而翔止必附木此火之象也或云鸟即鳯也然天文家朱鸟乃取象于鹑南方七宿曰鹑首鹑火鹑尾是也鹑无尾故以翼为尾云按师旷禽经曰赤鳯谓之鹑鹖冠子曰鳯鹑火之禽阳之精也安成王教曰鹑火之禽不匿景于丹山崔豹古今注曰礼记行前朱鸟鸾也山海经曰帝台之碁五色而文状如鹑卵又曰昆仑之丘有鸟曰鹑鸟是司帝之百服黄帝占曰张天府也朱鸟嗉也主天王宫内衣服览曰鳯赤曰鹑三辅黄图曰苍龙白虎朱雀元武天之四灵以正四方汉书莽使晓知地理图籍者共校治于夀成朱鸟堂唐书渤海传渤海言义立改年朱雀魏伯阳参同契曰朱雀翺翔戏兮飞扬色五彩其必非鹑防明矣集注鹑无尾以翼为尾哀时命篇为鳯凰作鹑笼兮集注又以鹑为鸟之小而无尾者直以为鹑防矣夫鹑防而为朱鸟岂可以为四灵之一乎
　　哀时命曰务光自投于深渊兮不获世之尘垢集注曰务光古清白之士也言不见从自投深渊而死不为谗佞所尘汚也
