<!-- { "loadSidebar": true } -->
　　按春秋夫子尊王之书王正月者明其为周王之正月也冠春于王示王者之法天也冠王于正月示天下以遵王之时也胡传谓以夏时冠周月葢夏以寅月为春夫子于冬子月上加一春字春正月以下仍记周子月事也殊不知周以建子为正即以建子为春也桓公八年春正月己夘烝尔雅释天冬祭曰烝若周改月不改时烝安得于春正月乎僖公五年春正月辛亥日南至周以建子为春为正月故冬至在是月汲书周月解曰维一月既南至昏昴毕见日短极是月斗柄建子日月俱起于牵牛之初右回而行其以一月为正月即以一月为春矣昭公二十年二月己丑朔日南至唐书天文志曰鲁史失闰至不在正葢是岁朔旦冬至时史失闰不在建子之月而在建丑之月也若仍用夏正岂可谓冬至在仲春二月乎前汉志曰春秋殷厯皆以殷炀公二十四年正月丙申朔旦冬至殷厯以为丁酉懿公九年正月癸巳朔旦冬至殷厯以为甲午鲁冬至在周正月春秋以前皆然春秋谓之南至者时以十一月为春则不可以为冬至直谓之南至耳书泰誓惟十有三年春大会于孟津惟戊午王次于河朔序曰一月戊午师渡孟津孔氏曰此一月是十三年正月则序之以正月为一月非即经所谓春乎僖公八年秋七月禘于太庙谷梁疏曰周之七月夏之五月礼杂记孟献子曰正月日至可以有事于上帝七月日至可以有事于祖鲁之夏至在秋七月则鲁之冬至不在春正月乎春秋后传曰惟王者改元诸侯改元自汾王以前未有也竹书纪晋国起自殇叔次文侯昭侯以至曲沃庄伯皆用夏正建寅之月为岁首若谓周正不改时曲沃因之乌在其为改元乎左传梓慎曰火出于夏为三月于周为五月若以夏时冠周月可谓春五月乎昭公四年七月日食于豕韦之末降娄之初以算法推之日躔右转夏正四月日食当在于实沈何由于降娄乎三十一年十有二月辛亥朔日食在辰尾于夏正则十有二月在元枵乌得在辰尾乎庄公七年夏四月星陨如雨公羊传注曰周之四月夏之二月也昏参伐狼注之星当见月令仲春之月昏弧中则是狼注之星当见也若以夏时冠周月何不云春四月乎桓公十四年春正月无冰惟子月无冰故异若夏正寅月不为异矣成公元年二月无冰惟丑月无冰故异若夏正二月不为异矣使谓春正月以夏时冠周月襄公二十八年春无冰此不言正月矣可谓夏时之春无冰乎桓公八年冬十月雨雪于夏为八月故雨雪非其时定公元年冬十月陨霜杀菽谷梁传注曰建酉之月陨霜杀菽非常之灾隐公九年三月癸酉大雨震雷于夏为正月故非其时若夏之辰月震雷又何说乎庄公七年秋大水无麦苗自以五月为秋若夏之七月安得有麦禾亦安得为苗乎桓公五年秋大雩传曰书不时也唐书天文志日度议曰周礼龙见而雩周厯立夏在觜觹二度于晷漏昏角一度中苍龙毕见雩当在建巳之初礼也建巳为周之季夏今乃在秋故曰不时国语辰在斗柄注谓戊午后三日得周正月辛夘朔于夏为十一月殷为十二月是月合辰斗前一度若夏正之春正月辰又何由而合乎礼明堂位曰鲁君孟春祀帝于郊配以后稷季夏六月以禘礼祀于太庙郑氏以孟春为建子之月季夏为建巳之月则是春正月为周正之春矣后汉书陈宠奏曰冬至阳气始萌天以为正周以为春则是十一月得言春矣魏书高堂隆曰自古帝王所以神明其政变民耳目故三春称王明三统也建子建丑皆可言春矣又唐志岁星差合术曰昭公八年十一月楚灭陈史赵曰岁在析木之津十年春进及婺女初在元枵之维首传曰正月有星出于婺女则是以十一月为正月即以正月为春矣王伯厚曰春秋以周正纪事左传记祭足取麦谷邓来朝三事有例差两月者是经用周正传取国史有自用夏正者失于更改也安可执经疑传据传疑经也安可谓建子不得言春而以春正月为夏时冠周月也春秋二百四十有二年其书春王正月者九十有三明其为周王之正月也是时三正迭建故特书王正月以别之而文中子作元经亦曰帝正月吾不知其奚取巳
　　公羊传曰春王正月王者敦谓谓文王也曷谓先言王而后言正月王正月也何言乎王正月大一统也按文王固天王之譌也传曰曷为先言王而后言正月王正月也何休注曰据下秋七月天王先言月而后言王知王者受命所制月也王者受命必改正朔明受之于天传又曰何言乎王正月大一统也注曰统者始也总系之辞天王者始受命改制布政教于天下莫不一一系于正月故曰政敎之始据此则上文春王正月注曰文王周始受命之王天之所命故上系天明是天王天之所命也天文字近而譌而疏承譌而解曰文王者周之始受命制法之王理宜相系故见其系春如是文王非周之余王也据是年秋七月天王使宰咺来归赗岂有七月为天王之秋而正月为文王之春乎注言始受命改制布政敎于天下自公侯至于庶人总系一统其不为文王可知是文王疑为天王之譌然隐七年滕侯卒注以为春秋王鲁托隐公以为始受命王滕子先朝隐公春秋褒之故称侯则又承文王之譌而愈悖矣
　　毛西河论春王正月曰惟帝喾与周皆以木王则皆以春王夏殷之春不得称王以夏殷非木德也
　　按薛尚功彝器欵式所载商钟铭有三其一其二曰惟正月王春吉日丁亥既望其三曰惟王夹钟春吉月是殷之春称王矣夏建寅盛德在木又安见夏之春不得称王乎
　　春秋序孔氏疏曰按经传书日者凡六百八十一事自文公以上书日者二百四十九宣公以下亦俱六公书日者四百三十二计年数畧同而日数向倍此则久逺遗落不与近同且他国之告有详有畧若告不以日鲁史无由得其日而书之如是则当时之史亦不能使日月皆具仲尼从后修之安能尽得知其日月自然须旧有日者因而详之旧无日者因而畧之
　　按春秋以事系日以日系月以月系时以时系年后世作史者编年之体以是为祖然考之杜氏长厯而春秋以书日月殊有不合如以春言之桓公十有七年春丙午三月四日也经书二月成公四年春壬申二月二十八日也经书三月襄公四年春三月无己酉经书三月定公四年春王二月癸巳亦当为正月七日以夏言之桓二年夏戊申五月十日也经书四月庄二十五年六月辛未七月朔日也经书六月文十四年夏乙亥四月二十九日也经书五月成二年夏丙戌五月一日也经书四月襄二年夏六月庚辰七月九日也三年夏六月戊寅七月十三日也经皆书六月以秋言之隐二年秋庚辰七月九日也经书八月僖十八年八月不应有丁亥二十有七年八月不应有乙巳经皆书八月襄十五年秋八月日有食之则实为七月一日以冬言之僖公三十三年冬乙巳十一月二十也经书十有二月宣十二年冬戊寅十一月九日也经书十有二月成十七年十一月不应有壬申经书十有一月襄九年冬十二月无己亥经书十有二月二十七年十有二月乙亥朔又当为十一月朔昭元年十一月己酉实则十二月六日二十二年十有二月癸酉朔实则癸夘朔或以为经误非也春秋为孔子刑书一字之褒荣于华衮一字之贬严于斧钺而至于系月系日多所譌舛其可信乎如谓春秋凡有赴则书以告之迟速者而误之而夫子所书日月岂尽关于从赴乎如谓仍鲁史之旧自幽王既防天子不能颁朔而鲁史失闰无所考证董仲舒谓春秋分十二世为三等有见有闻有传闻所见六十一年所闻八十五年所传闻九十六年若襄昭定哀之时夫子所亲见岂犹待于推测乎秦火以后口説仅存春秋古经虽载于汉志不尽皆仲尼之手録也至所书日月或因鲁史之旧或从赴告之期或譌以传譌转相授受夫子之因之正所以阙疑也或明知为官失之而有所不敢改也或经未尝误而杜氏考之而不详也不然经譌矣而左传所纪日月仍多所譌何也隐公三年冬十二月无庚戌传曰庚戍郑伯之车偾于济七年秋七月庚午九月辛夘八月不得有丙戍传曰八月丙戌郑伯以齐人朝王十六年六月无戊申传曰六月戊申公会郑伯于老桃庄八年冬十一月癸未是月六日也传曰冬十二月齐侯游于姑棼遂田于贝丘僖二十八年经书癸丑传曰癸亥王子虎盟诸侯于王庭文六年十一月无丙寅传曰十一月丙寅晋杀续简伯十四年七月无乙夘传曰七月乙夘夜齐商人弑舎而让元襄元年正月不得有己亥传曰春己亥围宋彭城二十二年十二月不应有丁巳传曰丁巳其夫攻子明杀之二十八年十二月朔戊戌也传曰十二月乙亥朔齐人迁庄公殡于大寝昭元年十二月朔甲辰也晋之烝当在赵孟之前传曰晋既烝赵孟适南阳将会孟子余甲辰朔烝于温是不谓十二月晋既烝也若是者何也余尝闻之荀恱曰仲尼作经本一而巳古今文不同而皆自谓真本经或学者先意有所借定后进相放弥以滋蔓故一源十流天水违行而讼者纷如也即如隐公元年王正月杜氏正月辛巳朔大衍正月辛亥朔庚申冬至程氏公説曰以传五月辛丑十月庚申考之则正月朔非辛亥故杜预迁就以辛巳为朔若从辛巳则冬至不在正月意者差闰只在今年而杜氏考之不详尔
　　唐孔氏曰春秋之世置闰错失或先或后不与常同杜唯勘经传上下日月以为长厯若日月同者则数年不置闰若日月不同须置闰乃同者则未满三十二月频置闰所以有异于常
　　按杜氏所推隐二年闰十二月至十一年凡四闰桓元年闰十二月至十八年凡四闰庄元年闰十月至三十二年凡十一闰而二十八二十九三十年频闰闵二年闰五月僖元年闰十一月至三十三年凡九闰而闵二僖元及僖二十四二十五年频闰文元年闰三月至十八年凡七闰而元二频闰宣二年闰五月至十八年凡五闰成元年闰三月至十八年凡六闰襄二年闰四月至三十一年凡十一闰昭元年闰十二月至三十二年凡十一闰定元年闰五月至十五年凡五闰哀二年闰十一月至十四年凡五闰赵氏汸曰长厯视大衍厯少六闰自隐二年至宣十年三失闰自成末年至春秋之终复三失闰果若是四时寒暑皆当反易不但以申为戍而巳恐周厯虽差未必如是之谬案经传有旷数年不书日者前后屡见之长厯于此既无所据岂能无失至言顿置两闰以应天正则臆决尤甚故说者疑焉
　　沈存中曰春秋日食三十六后世术家推验精者不过二十六本朝卫朴得三十五独庄十八年三月古今筭不入食法
　　按程敬叔春秋或问曰春秋日食三十六杜预以长厯推之遇甲子有所不合妄曰经误今术家推验精者不过二十六然以周厯考之朔日失二十五以鲁厯考之又失十三唐一行得二十七而朔差者半唯宋卫朴谓得三十五独庄十八年三月不入食法卫朴之言有不可信者葢以厯法一百七十三日有余一交会自隐元年至哀二十七年凡三千一百五十四月唯三十六食而襄二十一年九月十月二十四年七月八月频交频食是有虽交而不食有不当交而食者矣又岂可以常法推而谓之入食限乎
