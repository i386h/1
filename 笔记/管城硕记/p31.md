<!-- { "loadSidebar": true } -->
　　按上文防守拊鼔故郑注相即拊也亦以节乐承上而言也郑读相为平云拊者以韦为表装之以糠糠亦名相因以名焉徐邈思章反是也王肃读相为去云相辅相也息亮反是也其实以器言之当读为平声相虽有辅相之义岂可云治乱以辅相乎周礼太师职云大祭祀师瞽登歌合奏撃拊孔氏书传曰以韦为鼓谓之拊拊一名相故曰治乱以相也雅亦乐器者正义引周礼笙师职云防牍应雅郑司农云雅状如漆筩而弇口大二围长五尺六寸以羊皮鞔之有两组疏画此盖以舞者迅疾则击此讯之尔雅释诂曰讯告也诗云歌以讯之亦是义也故曰讯疾以雅也陈氏云讯亦治也失其防矣
　　王制夫圭田无征郑注曰夫犹治也征税也治圭田者不税所以厚贤也
　　按孟子云卿以下必有圭田圭田五十亩余夫二十五亩集注谓有圭田所以厚君子又有余夫之田所以厚野人据周礼小司徒职凡国之大事致民大故致余子郑氏曰余子卿大夫之子当守王宫者也其余卿大夫之子未命为卿大夫者则谓之余余夫圭田半于五十亩余余子夫治也谓余子所治之圭田也圭田不税者殷礼周时贡助兼行故亦有圭田即载师之士田也郑氏曰士田自卿以下圭田也但周之士田以任近郊之地税什一与殷异

　　管城硕记卷十三
<子部,杂家类,杂考之属,管城硕记>
　　钦定四库全书
　　管城硕记卷十四　　翰林院检讨徐文靖撰楚辞集注一
　　离骚曰字余曰灵均朱子集注曰灵神也均调也按尚书盘庚曰吊由灵孔安国传曰吊至灵善也孔頴逹疏曰吊至灵善皆释诂文伯庸字其子灵当训善不当以神灵称之
　　扈江离与辟芷集注曰扈被也离香草生于江中故曰江离説文曰芜也郭璞曰似水荠辟幽也芷亦香草生于幽辟之处
　　按史记相如游猎赋曰江离芜索隐曰呉録曰临海县海中生江离正青似乱髪即离骚所云者是也广志云赤叶红花则与张勃所説又别案今芎防苗曰江离緑叶白华又不同据山海经曰洞庭之山其草多芜芎防淮南汜论曰夫乱人者若芎防之与藁本蛇床之与芜上林赋被以江离揉以芜以数説证之则江离与芜似非一物也本草李时珍曰大叶似芹者为江离细叶似蛇床者为芜緫为芎防苗也斯言得之矣辟芷辟即薜尔雅薜山蕲説文蕲草也生山中者一名薜辟芷犹言蕲也尔雅蕲芜説文晋谓之防齐谓之楚谓之蓠又谓之药广雅白芷叶谓之药是也扬雄反骚卷薜芷与若惠兮即辟芷也非以芷生于幽僻为辟芷也
　　朝搴阰之木兰兮集注曰木兰木名本草云皮似桂而香状如楠树髙数仞去皮不死
　　按神农本草立春之日木兰先生别録曰杜兰本经曰林兰纲目曰木莲曰黄心白乐天集木莲生巴峡山谷间民呼为黄心树身如青杨有白纹叶如桂而厚大无脊花如莲花四月初始开二十日即谢不结实广雅木兰似桂皮辛可食菓冬夏常似其实如小甘酸美则木莲木兰不得为一种明矣
　　夕防洲之宿莾集注曰草冬生不死者楚人名曰宿莾按方言曰蘓草莾草也江淮南楚之间曰苏自关而西曰草或曰莾南楚江湘之间谓之莾是楚人凡草皆谓之莾草未有冬生而不死者尔雅卷斾草抜心不死郭注宿莾也则宿莾盖专指卷斾而言耳卷斾或亦为卷施南越志卷施江淮间谓之宿莾晋庾阐赋草则蘩露菤葹梁王僧儒赠顾仓曹诗譬如菤施草心谢叶空存是也木兰去皮不死宿莾抜心不死故原并取之李安溪曰木兰去皮不死则徳行之弥贞宿莾经冬不枯则才能之弥茂
　　杂申椒与菌桂集注曰菌渠陨反或从竹椒木实之香者申或地名或其美名耳桂木名本草云花白叶黄正圆如竹
　　按嵇含草木状曰桂出合浦冬夏常青交阯置园有三种叶如栢皮赤者为丹桂似柿叶者为菌桂叶似枇杷者为牡桂则菌桂乃桂之一种耳张氏文选纂注曰菌薰也即零陵香也谬甚
　　荃不揆余之中情兮集注曰荃与荪同隐居云冬间溪侧有名溪荪者极似石上菖蒲而叶无脊
　　按汉江都王建传繇王闽侯遗建荃葛珠玑服防曰荃音荪谓荃与荪同则非説文荃芥脃荪香草是荃与荪别也
　　薋菉葹以盈室兮集注曰薋蒺藜也菉王刍也葹枲耳也三物皆恶草以比谗佞
　　按尔雅茨蒺藜郭注布地蔓生子有三角刺人茨即薋盖恶草也尔雅箓王刍注曰菉蓐也小雅终朝采緑注曰緑王刍也序以为妇人思其君子岂得以恶草加之尔雅又有竹篇蓄注曰似小藜好生道傍孙炎及某氏以此为菉竹思美人篇曰觧萹薄与杂菜注亦曰萹蓄杂菜皆非芳草此与薋相似同为恶草者也至若葹枲耳葹当是蓩之譌许氏説文蓩卷耳也后汉书刘圣公传遣李松防朱鲔与赤眉战于蓩乡字林曰蓩毒草因以为名郡国志农有蓩乡盖即此也王逸本误蓩为葹而因以葹为恶草谬矣葹即宿莾也思美人篇曰嘉长州之宿莾吾谁与玩此芳草又山海经圗赞曰菤葹之草抜心不死屈平嘉之讽咏以比其不为恶草明矣
　　五子用失乎家衖集注曰五子太康兄弟五人也太康盘逰无度五子用此亦失其家衖事见大禹谟
　　按周书尝麦觧曰其在啓之五子忘伯禹之命假国无正用胥兴作乱遂亡厥国竹书夏啓十一年放王季子武观于西河十五年武观以西河叛注曰武观即五观盖此五子者谓啓第五子也非谓书五子之歌能述大禹之戒者
　　揽茹蕙以掩涕兮霑余襟之浪浪集注曰茹柔耎也言心悲泣下而犹引取柔耎香草以自掩饰不以悲故失仁义之则也
　　按易泰初云抜茅连茹王弼曰茹相牵引貎程传曰茹根之相连者茹蕙谓以连根之蕙而拭涕连根则蕙多乃以之拭涕而涕尤多故复霑衣襟而浪浪也山海经浮山有草麻叶而方茎赤华而黑实气如芜名曰薰草张揖广雅曰卤薰也其叶谓之蕙陈藏器曰薰草即是零陵香薰乃蕙草根也然则蕙之有根者即所谓茹蕙也诗大雅柔则茹之陆氏释文曰茹音汝尔雅叕茹也茹无柔耎之训
　　饮余马于咸池兮緫余辔乎扶桑集注曰咸池日浴处也緫结也扶桑木名日出其下也
　　按石氏星经曰咸池三星在天潢西北天官书曰西宫咸池曰天五潢淮南子曰咸池者水鱼之囿也郗萌曰咸池者天子名池也饮马咸池者谓此以咸池为日浴处淮南之妄也山海经曰旸谷有扶桑十日所浴盖以日所行东出谷西经咸池有似于浴耳以为日所浴处则妄矣又扶桑木名日出其下周髀经曰日径一千二百里石氏曰日晖径千里周三千里日如此之大岂有出于一木之下者南史扶桑国传曰齐永元元年其国有沙门慧深来至荆州説云扶桑在大汉国东二万余里土多扶桑木故以为名扶桑叶似桐初生如笋国人食之实如梨而赤绩其皮为布亦以为锦有文字以扶桑皮为纸其国人名国王为乙祁据此则扶桑自是一国日出扶桑不得专指一木也戴埴防璞曰或谓日出扶桑以日自东方出耳犹倭自谓日出处天子是也大荒东经曰东海之外大荒之中有山名曰大言日月所出有山名曰合虚日月所出有山名曰明星日月所出有山名曰鞠陵于天东极离瞀日月所出盖日月之径千里冬南夏北不常厥处故所出之处不得以一地名之而况于扶桑之一木乎
　　哀髙丘之无女集注曰女神女盖以比贤君也于此又无所遇故下欲游春宫求虙妃见佚女留二姚皆求贤君之意也
　　按哀髙丘之无女哀所遭之寡偶也即孟子愿为有室愿为有家之意求虙妃则令蹇脩以为理纷緫緫其离合也见有娀则吾令鸩以为媒鸩告余以不好也留二姚则理弱而媒拙恐导言之不固也茍既无媒妁之言是以所如不合也不得已而命灵氛为余占之言虽两美其必合孰信脩而慕之也若以求虙妃佚女二姚皆求贤君之意夫不求宓牺而求其女不求髙辛而求其妃不求少康而求其二姚可谓求贤君乎哉
　　吾令丰隆乘云兮集注曰丰隆雷师
　　按穆天子传天子升于昆仑之丘以观黄帝之宫而防丰隆之葬郭璞曰丰隆筮御云得大壮遂为雷师然则世所称丰隆为雷师者亦犹荘子所云傅説椉东维骑箕尾而比于列星者乎
　　夕归次于穷石兮朝濯髪于洧盘集注曰穷石山名在张掖即后羿之国也洧盘水名
　　按淮南子曰弱水源出穷石山括地志曰兰门山一名合黎山一名穷石山史记正义曰合黎山在张掖县西北二百里未有以是为有穷国者据竹书太康元年癸未帝即位居斟鄩畋于洛表羿入居斟鄩京相璠曰今巩洛渡北有寻谷水东入洛则羿之所居在河南而近洛也襄四年左传后羿自鉏迁于穷石家众杀而烹之以食其子其子不忍食死于穷门是羿虽据有夏都而始终未尝离穷国也又哀二十六年传卫出公自城鉏使以弓问子赣括地志故鉏城在滑州卫城县东十里羿自鉏迁穷地应相近何由逺引张掖之穷石以为即羿国乎水经注穷水出六安国安丰县穷谷春秋呉救灊沈尹戍与呉师遇于穷是也呉氏以为即有穷国也又按定七年左传败尹氏于穷谷晋地道记曰河南有穷谷盖本有穷氏所迁也或此为得其实矣又洧盘水名山海经崦嵫之山苕水出焉郭注曰禹大传曰洧盘之水出崦嵫山十道志昧谷在秦州西南亦谓之兑山亦曰崦嵫
　　见有娀之佚女集注曰有娀国名佚美也谓帝喾之妃契母简狄也事见商颂
　　按楚辞辩证曰旧説有娀国在不周之北恐其不应絶逺如此今案殷本纪曰桀败于有娀之虚桀奔于鸣条夏师败绩括地志曰髙涯原在蒲州安邑县北三十里南坂口即古鸣条陌也正义曰有娀当在蒲州谓此也张掖记曰黑水出县界鸡山有娀氏女简狄浴于丘之水即黑水也亦非
　　巫咸将夕降兮懐椒糈而要之集注曰巫咸古神巫当殷中宗之世
　　按世本巫咸作筮归藏曰昔黄帝将战筮于巫咸周礼簭人一巫更二巫咸注曰巫当读为筮者也南华逸篇曰黄帝立巫咸以通九窍郭氏巫咸山赋序巫咸以鸿术为帝尧医师此巫咸主医者也山海经大荒之中有灵山巫咸巫即巫朌十巫从此升降此则古所谓神巫者也史记封禅书曰太戊有桑谷生于廷一暮大拱惧伊陟赞巫咸巫咸之兴自此始索隐曰尚书孔传云巫咸臣名今云巫咸之同自此始则以巫咸为巫觋然楚词亦以巫咸主神盖史迁以巫咸是殷臣以巫接神事太戊使禳桑谷之灾故云又竹书纪年太戊十一年命巫咸祷于山川郑康成亦曰巫咸谓之巫官以此证之集注以巫咸为古神巫当殷中宗之世盖有所本也
　　曰勉升降以上下集注曰记巫咸语也恐鹈鴂之先鸣百草为之不芳集注曰巫咸之言止此
　　按其上曰欲从灵氛之吉占又曰告余以吉故又曰灵氛既告余以吉占兮歴吉日乎吾将行则是曰勉升降以上下盖灵氛语也升降即山海经十巫从此升降也洪庆善补注以为原语朱子辩证断以为巫咸语夫既为殷之巫咸岂应称引吕望之鼓刀戚之饭牛
　　椒专佞以谩慆兮榝又欲充夫佩帏集注曰榝茱茰也帏盛香之囊也椒芳烈之物而今亦变为邪佞茱茰固为臭物而今又欲满于香囊
