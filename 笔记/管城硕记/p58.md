<!-- { "loadSidebar": true } -->
　　按石氏曰北斗第六七指角第三四五指南斗第一二指觜章本清图书编曰杓为斗端以冬至日躔星纪牛初加戌中则斗纲之端连贯营室织女之纪指牵牛之初又自牛初连贯平星角前后各九十一度此谓杓携龙角玉衡中斗南斗十二度建星临之冬至牛初加戌中则玉衡当斗艮中相距元辰左右各九十一度此之谓衡殷南斗魁为斗首参星在中冬至牛初加戌中则斗魁在未天纲在坤冯借申中参宿如首伏枕然此之谓魁枕参首其去元辰杓魁亦各九十一度是则天纲星纪交会之本始二説较史记注为甚明
　　汉书天文志用昏建者杓夜半建者衡平旦建者魁孟康曰假令杓昏建寅衡夜半亦建寅
　　按天元厯理曰斗魁在申斗衡在午斗杓在辰天运左旋昼夜循环必自子而入丑入寅厯十二舍杓昏建寅衡在杓之左夜半杓入夘辰则衡退而入巳入午矣焉得复指寅乎以是知天元甲子夜半冬至日躔轸九之初即太阳在子宫之中也其上值斗之玉衡故曰夜半建者衡自此左旋右差凡千八百八十七年而斗建退一宫仲冬建子而亥而酉则孟春建寅而丑而子而亥凡七千五百四十九年而厯四建则斗衡将入申矣斗衡在申则斗魁在酉夜半斗魁在酉则平旦斗魁又在子故曰平旦建者魁自此又七千五百四十九年而厯四建则斗魁又入申矣平旦斗魁入申则黄昏斗杓又当入子故曰用昏建者杓
　　星曰天有三垣紫微为中垣太微为上垣天市为下垣
　　按月令昏中旦中言恒星也天官书昏建旦建言北斗也而三垣昏旦罕有及者今按清类分野曰紫微垣共十五星东垣八星左区也西垣七星右区也五月黄昏斗在南则左区在东右区在西若冬至斗在北极之下则左区在西右区在东如两弓相抱环合为垣贴斗口之上其中为北极又按天文集验曰太微以正月昏候于夘二月昏在辰三月在巳四月在午五月在未六月在申七月在酉八月旦候于夘九月旦在辰十月在巳十一月在午十二月在未正月在申二月在酉天市在房斗之间尾箕之上常以三月昏在夘四月昏在辰五月在巳六月在午七月在未八月在申九月在酉十月旦在夘十一月旦在辰十二月在巳正月旦在午三月在申四月在酉
　　时宪书年神方位图云各神所临之地惟奏书博士宜向之余各有所忌
　　按天元厯理曰亥子丑奏干博防寅夘辰奏艮博坤巳午未奏防博干申酉戍奏坤博艮盖寅夘辰与申酉戍相冲艮坤相对也亥子丑与巳午未相冲干防相对也
　　泰西利氏曰地球周九万里厚二万八千六百三十六里零三十六丈日轮大于地球百六十五倍又八分之三大于月轮六千五百三十八倍又五分之一而地球大于月者三十八倍又三分之一恒星分为六等其第一等大于地球一百零六倍又六分之一次者渐减按张衡灵宪经曰悬象着明莫大乎日月其径当天周七百三十六分之一地广二百四十三分之一祖暅曰其率伤于周多径少衡之疎也石氏曰日晖径千里周三千里今言日大于地百六十五倍星大者大于地百零六倍是天下之至小者莫如地也坤舆图説曰至北海则半年无日气候极寒而冰一曰冰海图説亦西儒所撰如果日大于地百六十五倍何北海半年不见日耶易曰广大配天地何以称耶
　　淮南子曰东北为报徳之维西南为背阳之维东南为常阳之维西北为号通之维
　　按司马温公潜虚图报徳居艮背阳居坤常阳居巽蹏通居干今本淮南子号通之维号当是蹏之譌
　　王氏彚苑参旗注参三也旗上画日月星也
　　按石氏星经参旗九星在参西一名天弓礼含文嘉曰王者制度有科物应以宜则参旗弓行宋均注曰弓行者参旗星行列纡曲似弓也注者不知强为之説
　　朱子曰向来人説北极便是北辰本朝人方去推得北极只在北辰边头而极星依旧动
　　按隋书天文志曰张衡蔡邕王蕃陆绩皆以北极纽星为枢是不动处也祖暅以仪准候不动处在纽星之末犹一度有余元郭守敬曰祖冲之造大明厯始悟太阳有嵗差之数极星去不动处一度余是从前已有是説要以极本非星而云极星者指其近极之星命之耳经天该曰近极小星强名极是也梦溪笔谈谓极星逺不动处三度有余
　　张衡思元赋观壁垒于北落兮伐河鼓之磅硠文选注壁营壁也垒中垒也河鼓星名也李善曰汉书羽林天军西为垒旁一大星曰北落
　　按石氏曰壁垒阵十三星为营壅巫咸曰天垒主北夷丁零匈奴是壁垒亦星名也
　　尔雅曰星纪斗牵牛也又曰河鼓谓之牵牛
　　按河鼔一名牵牛故有两牵牛也星曰牵牛六星在天河东河鼔三星在牵牛西本二星也魏伯阳参同契曰河鼔临星纪兮人民皆惊骇此盖以星纪为斗牵牛而河鼓临之非河鼓即牵牛也而周处风土记曰七夕洒埽于庭施几筵设酒果祀河鼓织女言二星神会乞富夀及子是误以河鼓即牵牛矣古乐府东飞伯劳西飞燕黄姑织女时相见荆楚嵗时记曰黄姑即河鼔或以河鼓音近而讹为黄姑元象博议曰黄姑乃牛宿别名李太白诗黄姑与织女相去不盈尺皆误以牵牛为黄姑也李后主诗迢迢牵牛星杳在河之阳粲粲黄姑女耿耿遥相望即以织女为黄姑庻几近之
　　天官书栁七星张三河开元占经曰三河河内河东河南是也周之将亡惟河南一郡故以之为分野其河内河东乃在魏次中未详周分野三河之谓矣
　　按诗谱东都王城方六百里之地其封域在豫州太华外方之间天官书于周分野不言豫州而言三河依禹贡兖州济河豫州荆河雍州西河而冀州帝都不説境界但以三面距河而知是东都王城所在以河洛伊为三河故不得比于列国止系之以一州也考之职方豫州之荥洛荆州之頴湛兖州之河泲襟带左右而三河居天下之最中隂阳之所会风雨之所和诚有见于三河者诸州之总会也况僖公二十五年襄王始以河内赐晋文河内本周地乎
　　刘诚意伯曰星之所属有星在而国亦在者譬如离南坎北各有定位躔次相配上下同体者也经也又有星在此而国在彼者譬如房日鬼也而反见象于月毕月乌也而反见象于日又有或方或隅参差不等者譬如书之生数居方成数居隅二与七相近六与一为隣者也躔次相望上下异位者也纬也经纬错综天地之所以成造化也
　　按国语伶州鸠曰歳之所在则我有周之分野是分国有分星者必因其所受封之嵗而祀之淮南子曰太隂在四仲则嵗行三宿在四钩则嵗行二宿春秋纬曰太隂在亥嵗星居角亢太隂在子嵗星居氐房心太隂在丑嵗星居尾箕太隂在寅嵗星居斗牵牛太隂在夘嵗星居须女虚危太隂在辰嵗星居营室东壁太隂在已嵗星居奎娄太隂在午嵗星居胃昴毕太隂在未嵗星居觜参太隂在申嵗星居东井舆鬼太隂在酉嵗星居栁七星张太隂在戌嵗星居翼轸是嵗星行四面之中皆三宿故女虚危为元枵胃昴毕为大梁行四隅则皆二宿故斗牛为星纪室壁为娵訾当时受封之嵗或在四仲则星多或值四钩则星少国语所谓嵗之所在则我周之分野者是也受封之嵗即祀其嵗星所行之宿以为分野僖三十年左传注三望分野之星国中山川孔氏曰鲁祭分野之星其祭奎娄之神也昭元年左传迁阏伯于商丘主辰迁实沈于大夏主参杜预曰商丘宋地主祀辰星辰大火也大夏今晋阳林尧叟曰参水星也主祀参星则是分国之嵗月各祀其嵗星所行之宿以为之主鲁居东而降娄在西齐居东而元枵在北吴越居东南而星纪在东北燕在北而析木在东盖值其始封之嵗嵗星或行于东南或行于西北则分野有逺近之不同或星在而国不在无可怪也周礼保章氏以星土辨九州之地所封封域皆有分星以观妖祥以十有二嵗之相观天下之妖祥其占候亦以嵗星为主嵗星在木则水为之相在土则火为之相观十有二嵗因以知十二国之妖祥盖皆从嵗星也若秦之鹑首楚之鹑尾赵之大梁星在而国亦在则又不在分星之类者何以言之当孝王邑非子于秦与周初封熊绎于楚弹丸之地岂有分星又况六卿分晋方始有赵何与分星之数当是秦楚赵始微终大自崇其分野所值之星以为祭主故张衡西京赋曰昔者天帝恱秦穆公而觐之飨以钧天广乐帝有醉焉乃为金策锡用此土而翦诸鹑首庾信哀江南赋曰以鹑首而赐秦天何为而此醉其非分国时所分星可知矣楚蚕食诸夏环地六千里僣祀东皇太一祀东君祀大司命其以鹑尾为所主土而祀之何怪赵与韩魏分晋而赵地北逾众山尽代郡鴈门云中西抵塞垣非晋之旧壤故韩魏无分而大梁独为赵有凡此星在国在者各是其国自所崇奉非闗躔次相配上下同体而可据以为经也诚意伯错综经纬之説然耶否耶
　　贾公彦周礼疏曰二十八宿随天左转为经五星右行为纬
　　按淮南子曰嵗星日行十二分度之一嵗行三十度十六分度之七十二嵗而周星备曰荧惑日行三十三分度之一二嵗而周天太白日行八分度之一八嵗而周天左传孔氏疏曰土三百七十七日行星十三度二十八嵗而周天开元占经曰辰星平行日一度一嵗而周天旧云辰星効四仲谬矣通考曰木火土三星行迟而经天金水二星行速而不经天为三天两地之道朱子诗曰金水二星附日而行三才考曰木星八十三年而与日合者七十六火星七十九年而与日合者三十七土星五十九年而与日合者五十七金水虽随日然金八年而合于日者五水四十六年而合于日者一百四十五今西法审视太白有上下凡三百六十五日二十三刻一周天填星二十九年一百五十五日二十五刻一周天辰星三百六十五日二十三刻一周天荧惑一年三百二十一日九十三刻一周天嵗星十一年三百一十三日一周天又云嵗星旁有四小星按周天者徧厯二十八宿之谓也
　　荆楚嵗时记七月七日为牵牛织女聚会之夜春秋运斗枢云牵牛神名畧佐助期云织女神名收隂
　　按大唐占经引春秋佐助期曰须女神名色舒虚神名开阳危神名推长营室神名元耀登壁神名瞻工奎神名列常娄神名及方胃神名稽览昴神名敖金毕神名扶盲参伐神名虚图南斗神名帙瞻牵牛神名略绪炽余缺今本嵗时记牵牛神名略俱不知有绪炽二字矣古今书传之磨灭大率类此
　　囘囘书西域马哈麻之所造也其元起于隋开皇十九年己未嵗其法以三百五十五日为一嵗嵗有十二宫第一曰白羊宫二曰金牛宫三曰隂阳四曰巨蟹五曰狮子六曰双女七曰天秤八曰天蝎九曰人马十曰磨蝎十一曰寳瓶十二曰双鱼
　　按陆广微吴地记当磨蝎斗牛之宫列婺女星之分野盖用囘囘厯也今泰西测验可见可状之星凡四十八像其在黄道中者十二像与囘囘书同但隂阳作双兄双女作列女星三百四十有六其在黄道北者二十一像曰小熊曰大熊曰龙曰皇帝曰守熊人曰北冕旒曰熊人曰琵琶曰鴈鵞曰岳母曰大将军曰御车曰医生曰逐蛇曰毒蛇曰箭曰日鸟曰鱼将军曰驹曰飞马曰公主曰三角形星三百六十其在黄道南者十五像曰兽海曰猎户曰天河曰天兎曰天犬曰小犬曰船曰水蛇曰酒瓶曰乌鸦曰半人牛星三百一十有六
　　开元占经天竺每月二博叉瞿昙悉逹多译曰博叉趐也
　　按西域九执书云天竺每月二博叉月初至十五曰白博叉十六至月尽曰黑博叉风曰阿脩日曰罗防辰次曰星施度曰薄伽分曰立多月明量曰博夜加时曰节
　　菽园记曰元人谓天曰统格落
