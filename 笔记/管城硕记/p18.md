<!-- { "loadSidebar": true } -->
　　卷阿序云召康公戒成王也言求贤用吉士也集传曰疑公从成王游歌于卷阿之上因王之歌而作此以为戒
　　按竹书成王二十三年王游于卷阿召康公从是卷阿之诗葢作于是时也岂弟君子维君子使旧云乐易之君子在上位者朱子辨之曰泂酌之岂弟君子方为成王而此诗遽为所求之贤人何哉然泂酌传注皆以岂弟君子为设祭有道德者惟自作集传以为指玉安可执此以议小序哉且以君子指成王则通篇皆颂圣之语而又以为召康公戒成王者何哉尔游尔休集传以尔君子皆指王是将解之曰岂弟之王俾王弥王之性乎王多吉士维王使媚于王乎若谓既曰君子又曰天子犹曰王于出征以佐天子云尔彼小雅六月传曰王命于此而出征欲其有以敌王所忾而佐天子耳岂谓王自征以佐天子哉
　　民劳序云召穆公刺厉王也集传曰以今考之乃同列相戒之辞耳未必专为刺王而发
　　按本纪厉王以荣夷公为卿士用事王行暴虐侈傲国人谤王则是夷公者诡随者也王昵而纵之以致民谤之惛怓故曰无纵诡随以谨惛怓也竹书厉王三年淮夷侵洛十一年西戎入于犬丘故曰式遏宼虐无俾民忧也厉王十二年奔彘太子静匿召公家国人围之召公曰昔吾骤谏王王不从以及此难也言太子虽是少年小子而所为实广大王虽在彘实欲玉女于成也故曰戎虽小子而式大王欲玉女是用大谏也礼天子未除防称小子若厉王即位十有二年流于彘不应尚称小子故知召公此诗刺厉王兼以戒宣王也
　　板序云凡伯刺厉王也荡序云召穆公伤周室大坏也按板荡皆称上帝毛传曰上帝以称王者也序言厉王无道天下荡荡无纲纪是也张耒明道杂志曰今人作文称乱世曰板荡此二诗篇名也板为不治则可荡则诗云荡荡上帝下民之辟荡岂乱意乎太师举篇首一字名篇耳小序言荡荡无纲纪文章非其本意然小序言荡荡无纲纪乃谓厉王无道非谓上帝也又后汉杨赐曰不念板荡之作虺蜴之诫殆哉之危莫过于是唐太宗赐萧瑀诗疾风知劲草板荡识忠臣谓荡无乱意可乎
　　抑序云卫武公刺厉王亦以自警也集传曰卫武公作此诗使人日诵于其侧以自警
　　按楚语卫武公年九十五作懿以自儆侯包曰卫武公刺王室亦以自戒行年九十有五犹使臣日诵是诗而不离于其侧则一本之于国语而以为刺王也王朝有雅列国有风惟刺王所以列之于雅若仅为武公自作列之小雅且不可况大雅哉朱子以序说为刺厉王者误女虽湛乐从则曰女武公使人诵诗而命巳之辞也后凡言女言尔言小子者放此据郑笺以女为女君臣虽好乐耆酒相从不念继女之后人将效女乎此释女字为较明岂有使近臣诵诗而命之呼已为女为尔为小子者乎即命呼已为女为尔为小子修尔车马用逷蛮方周礼九服其第六服者职方氏谓之蛮服大司马谓之蛮畿武公诸侯耳而使人命之逷蛮方乎竹书厉王三年淮夷侵洛王命虢公长父伐之不克十四年召穆公帅师追荆蛮至于洛所谓修尔车马用逷蛮方者此耳岂武公自有逷蛮方之责乎周本纪芮良夫谏厉王曰荣公若用周必败也厉王不听卒以荣公为卿士用事所谓彼童而角实虹小子者此也夫小子幼少无知或为所溃乱耳今乃亦聿既髦矣亦既抱子矣而犹然为无知之小子则亦竟谓之小子可乎考年表武公以宣王三十六年即位其齿当四十余厉王无道已熟悉之又歴五十余年则幽王时也武公有感于时事不敢显言王失追刺厉王以寓其意其在于今兴迷乱于政颠覆厥德荒湛于酒非必睿圣武公身有是事当时必有所指可知天方艰难曰防厥国取譬不逺昊天不忒岂非以厉王流彘而防厥国欲使后王之鉴之犹所谓殷鉴不逺者哉故曰听用我谋庶无大悔
　　云汉序云仍叔羙宣王也集传曰旧说以宣王遇烖而惧侧身修行故仍叔作此诗以羙之
　　按竹书宣王二十五年大旱王祷于郊庙遂雨诗曰旱既大甚蕴隆虫虫不殄禋祀自郊徂宫仍叔之诗正赋其事也孟子引是诗周余黎民靡有孑遗赵岐注曰志在忧旱灾民无孑然遗脱不遭旱灾者非无民也孙奭疏曰孑单也朱子曰孑无右臂貌言民无复半身之遗者据尔雅蜎蠉注云井中小蛣蟩赤虫一名孑孓广雅孑孓蜎孑音结孓音厥孑无右臂孓无左臂若谓靡有孑遗靡有右臂半身之遗者恐仍叔之意未必然也
　　崧高序云尹吉甫美宣王也朱子曰此为吉甫送申伯之诗非专为美宣王而作
　　按竹书宣王七年王锡申伯命即是事也诗云王命申伯式是南邦王命召伯彻申伯土田非王之美而何
　　烝民序云尹吉甫美宣王也集传曰王命仲山甫筑城于齐而吉甫作诗送之
　　按竹书宣王七年王命樊侯仲山甫城齐即是事也括地志汉樊县城在兖州瑕丘县西南三十五里古樊国仲山甫所封也王以其近齐故命之城齐诗云肃肃王命仲山甫将之王命仲山甫城彼东方则所以美王者可知矣城彼东方毛传以为去薄姑而迁临淄非也史记齐世家胡公徙都薄姑当周夷王时献公率营丘人攻杀之元年徙薄姑都治临淄九年卒葢厉王之三年也其子武公之九年厉王奔彘二十四年为宣王元年又二年而武公卒子厉公立故胡公之子入齐攻杀厉公国人乃立其子赤是为文公齐城郭不完数遭攻杀王命仲山甫城之葢在齐文公时也朱子疑徙于夷王之时至是而始备城郭之守是也
　　韩奕序云尹吉甫美宣王能锡命诸侯朱子曰序説浅陋无理既为天子锡命诸侯乃其常事春秋战国之时犹有能行之者何足为美
　　按竹书宣王四年王命蹶父如韩韩侯来朝诗云韩侯入觐以其介圭谓此也观菀栁篇集传曰王者暴虐诸侯不朝而作此诗则宣王之能锡命诸侯诸侯来朝为作韩奕以美之不亦宜乎竹书成王十二年王师燕师城韩王锡韩侯命诗云溥彼韩城燕师所完谓此也至宣王之时王锡韩侯其追其貊奄受北国因以其伯则又别为北方之韩也王肃曰涿郡方城县有韩侯城日下旧闻曰今顺天府固安县有方城村即方城县也金史志曰蓟州玉田县有韩城镇北游纪曰房山县有韩姞砦国门近游録曰由韩姞砦而西从小径入孤山口普济寺诗云为韩姞相攸莫如韩乐此其遗址也韩城之韩乃先祖受命之地故吉甫作诗首叙梁山韩望焉竹书平王十四年晋人灭韩即此而北方之韩不知为谁灭也
　　江汉序云尹吉甫美宣王也集传曰宣王命召穆公平淮南之夷诗人美之
　　按竹书宣王六年召穆公帅师伐淮夷即是事也竹书宣王元年作戎车既出我车郑笺曰车戎车是也
　　常武诗南仲太祖太师皇父毛传曰王命南仲于太祖皇父为太师集传曰宣王自将以伐淮北之夷而命卿士之谓南仲为太祖兼太师而字皇父者整治其从行之六军必言南仲太祖者称其世功以美大之
　　按竹书宣王二年锡太师皇父程伯休父命六年王帅师伐徐戎皇父休父从王伐徐戎次于淮王归自伐徐锡召穆公命盖此事也孔疏曰言王命南仲于太祖者谓于太祖之庙命南仲也南仲为卿士未知于六官何卿也皇父新为太师未知于旧何官也太师三公之官则尊于卿士先言王命南仲者以南仲为上将皇父为监不亲兵故特言命南仲王肃云皇父以三公而抚军也殊南仲于王命亲兵也据竹书皇父为太师在伐徐四年之前疏云新为太师者非也集传云卿士即皇父之官太师皇父之兼官非也至谓南仲为太祖兼太师字皇父者岂皇父即南仲之后耶其说盖本于郑笺而亦非也竹书武王十二年夏四月飨于太庙命监殷则命监军于太祖之庙固其宜也
　　王谓尹氏命程伯休父集传曰程伯休父周大夫按孔疏曰楚语云重黎氏世叙天地其在周程伯休父其后也当宣王失其官守而为司马氏韦昭曰程国伯爵休父名也据竹书殷武乙二十四年周师伐程战于毕克之殷文丁五年周作程邑殷帝辛二十三年囚西伯于羑里二十九年释西伯诸侯逆西伯归于程三十二年西伯帅师伐宻三十三年宻人降于周师遂迁于程三十五年周大饥西伯自程迁于丰宣王时以休父为司马食采于程如春秋毛伯单伯之类韦氏乃以为程国伯爵者以程为畿内之国也
　　清庙序云周公既成洛邑朝诸侯率以祀文王焉郑笺曰成洛邑居摄五年时集传曰实摄政之七年而此其升歌之辞也
　　按竹书成王五年夏五月王至自奄迁殷民于洛邑遂营成周无朝诸侯事郑説误也竹书成王七年周公复政于王三月召康公如洛度邑甲子周文公诰多士于成周遂城东都王如东都诸侯来朝则率之以祀文王升歌清庙当在此时然此时公已致政于王无复居摄之事矣集传以为居摄之七年非也礼明堂位曰周公践天子之位以治天下六年朝诸侯于明堂是时竹书未出故所言皆不得其实也
　　维清序云奏象舞也郑笺曰象舞象用兵时刺伐之舞武王制焉
　　按竹书成王八年作象舞郑以为武王制焉非也礼文王世子登歌清庙下管象舞大武象与清庙对则象为诗篇可知据序说维清即象文王世子注以象为武王伐纣之乐记文又何以别云舞大武哉至肇禋迄用有成据周礼以禋祀祀昊天上帝孝经宗祀文王于明堂以配上帝此始以文王配帝故曰肇禋郑笺谓文王受命始祭天而枝伐非
　　昊天有成命序云郊祀天地也朱子曰天地合祀乃凟乱不经之礼序説为不通
　　按尚书舜类上帝禋六宗望山川徧羣神靡不举而无地只之文武王克商庚戍柴望亦不言地郊祭天社祭地中庸郊社之礼所以事上帝不言事天地地统乎天犹之母统乎父也其主分者葢以冬日至于南郊祀天夏日至于北郊祀地宗伯六器以苍璧礼天黄琮礼地典瑞以四圭祀天两圭祀地各有依据然先王郊祀天地一岁之中自有分合不得泥于一説也周礼王祀天岁九举而郊为尊二至日之郊葢分祀也其余如正月郊而祈谷仲夏日大雩而祈雨季秋日大飨于明堂而配以祢四至日郊而迎气则合祀焉地从天飨不别祀也所以有分有合者不合不亲不分不尊分合天地之大义王者父天母地之道也
　　时迈序云廵狩祭告柴望也集传曰此诗乃武王之世周公所作也
　　按竹书武王十二年初狩方岳诰于沬邑诗懐柔百神及河乔岳葢谓此也孔疏曰国语称周文公之颂曰载戢干戈明此诗周公作也
　　执竞序云祀武王也集传曰此祭武王成王康王之诗又曰此昭王以后之诗国语説见前篇
　　按前篇时迈传后引国语曰金奏肆夏樊遏渠天子以飨元侯也吕叔玉云肆夏时迈也樊遏执竞也渠思文也是执竞为周礼九夏之一也夫周礼作于周公不应昭王以后之诗预列于九夏故毛传以不显成康为成大功而安之郑笺以成康为成安祖考之道不然岂不知周有成康二王而故为迂且曲乎欧阳永叔曰所谓成康者成王康王也犹文王武王谓之文武云耳朱子信之以此为祭武王成王康王之诗然则廱诗云文武维后集传又何以不云文武二王苏氏亦不信欧阳之说谓自彼成康奄有四方周之奄有四方者非自成康始也序传何可废也
　　思文序云后稷配天也集传曰言后稷之德真可配天按诗贻我来牟帝命率育竹书成王四年春正月初朝于庙夏四月初甞麦则诗当作于是时郑笺引书说云武王渡孟津后五日火流为乌五至以谷俱来此谓遗我来牟天命以是循存后稷养天下之功夫谷也而谓之牟麦可乎哉
　　臣工序云诸侯助祭遣于庙也朱子曰此戒农官之诗序说误
