<!-- { "loadSidebar": true } -->
　　按天官书曰北斗七星是谓帝车运于中央则中央谓九州之中也天生蒸民使司牧之以九州之中而共一牧何至有大小强弱怒而相攻者哉无谓大者强者为可虑而弱者小者为可忽也左传臧文仲曰君无谓邾小蜂虿有毒而况国乎韩子曰千丈之堤以蚁穴而壊蜂蚁防命力亦何尝不固哉抱朴子曰蚁有兼弱之智蜂有攻寡之计人相御役亦由是耳
　　薄暮雷电归何忧厥严不奉帝何求集注曰此下皆不可晓今阙其义
　　按竹书成王元年周公出居于东二年秋天大雷电以风王迎周公于郊盖是时周公东征已三年矣其归也虽属迟暮而天乃以雷电表其诚归何忧哉顾后世人臣被防居外天即动之以威严而视天懵懵者多忽而不奉则上帝又复何所求也今我未得归而防处于岩穴固何足云乃懐王十七年秦破楚师于丹淅斩首八万虏楚将屈匄二十八年秦齐韩魏共攻楚杀楚将唐昧二十九年秦复破楚楚军死者二万杀将军景缺三十年秦复伐楚取八城襄王元年秦发兵攻楚斩首五万取析十五城而去荆楚之有勲旧者类皆以身徇师矣所余者特持禄养交之臣耳楚地日削势日微其又何以久长乎故其下曰防匿岩穴爰何云荆勲徇师夫何长徇师者国殇所谓带长剑兮挟秦弓首虽离兮心不惩者也林希仲本以徇师为作师误
　　悟过更改我又何言呉光争国久余是胜集注曰呉光即阖闾也
　　按史记伍子胥传呉公子光令专诸刺杀呉王僚而自立是为呉王阖闾阖闾立三年伐楚抜舒四年伐楚取六与潜六年大破楚军取居巢九年与唐蔡伐楚呉王之弟夫槩击楚将子常呉乘胜而前五战至郢所谓呉光争国久余是胜也此承上楚勲徇师焉能久长若悔悟自新更置贤臣良将以庶防君之一悟俗之一改则我亦可以无言不然吴光入郢久有胜余之事矣不可以鉴前车之覆乎
　　何环闾穿社以及丘陵是淫是荡爰出子文集注曰左传曰若敖娶于防生鬬伯比若敖卒从其母畜于防淫于防子之女生谷于菟实为令尹子文夫子称其忠事见论语他则不可晓矣
　　按此承上文呉光胜楚而言定四年左传呉入郢以班处宫预注曰以尊卑班次处王宫室史记伍胥传呉入郢昭王走郧伍子胥求王不得乃掘楚平王墓出其尸鞭之三百所谓环闾穿社以及丘陵者此也郧即防伯比淫防子之女生令尹子文处也子文为令尹自毁其家以纾国难见庄公三十年传帅师伐随取成而还见僖公二十年传今令尹则子兰耳懐王死于秦长子顷襄王立以弟子兰为令尹楚人咎子兰劝懐王入秦不返以视子文之为令尹何如哉今举国无可与言庶防负石自沉与未成君而死者如堵敖之流而告之以不长也何敢有议上自许而欲使忠名之弥显哉

　　管城硕记卷十六
　　钦定四库全书
　　管城硕记卷十七　　翰林院检讨徐文靖撰楚辞集注四
　　涉江曰接舆髠首兮桑扈臝行集注曰接舆楚狂也被髪佯狂后乃自髠桑扈即庄子所谓子桑戸
　　按论语楚狂接舆歌而过孔子言楚狂接孔子之舆而歌耳故下直曰孔子下不曰下舆以前有舆字故也后因号为狂接舆接舆犹荷蒉非楚狂字也葢是时楚狂趋避乌知其字哉庄子曰肩吾见狂接舆尸子曰楚狂接舆耕方城楚辞曰接舆髠首葢皆以是为号耳列仙传曰接舆名陆通楚人嵇康书曰子房之佐汉接舆之行歌杜甫诗接舆还入楚王粲不登楼直以接舆为字矣又论语子桑伯子王肃曰伯子书传无见焉邢昺曰郑以左传秦有公孙枝字子桑恐非集注以楚辞桑扈臝行即此伯子也家语伯子不衣冠而处即此臝行之证也良是
　　露申辛夷死林薄兮集注曰露申未详
　　按尔雅木自弊柛邢昺曰自弊踣者名柛申疑即柛露申谓露处而自柛之辛夷死于林薄者也
　　哀郢曰发郢都而去闾兮怊荒忽其焉极集注曰郢都在汉南郡江陵县
　　按春秋桓二年蔡侯郑伯防于邓传曰始惧楚也杜注楚国今南郡江陵县北纪南城也楚世家文王熊赀始都郢水经注曰江陵西北有纪南城楚文王自丹阳徙此楚人谓之郢都地理志江陵故楚郢都孔仲达曰世谓之南郢也亦曰纪郢楚虽都郢未有城郭文公十四年楚庄王立鬬克公子燮因城郢为乱事未得讫襄公十四年楚子囊还自伐呉将死遗言谓子庚必城郢昭公二十三年楚囊瓦城郢事在楚平王十一年也定四年呉人入郢昭王奔随明年呉师归楚复入郢乂明年呉复伐楚取番楚恐去郢北徙都鄀左传令尹子西迁郢于鄀林氏曰改鄀为郢故曰迁郢于鄀世谓之北郢亦曰若郢子惠王徙鄢命曰鄢郢水经注沧浪之水纒络鄢郢地连纪郢咸楚都矣哀郢之所谓郢都不知其何所指楚记曰楚郢都南面旧有二门一曰修门一曰龙门东面亦有二门其下曰顾龙门而不见孰两东门之可芜哀故都之日逺此集注据以为纪郢也
　　凌阳侯之汜滥兮集注曰阳侯阳国之侯也溺死于水其神能为大波
　　按陶潜羣辅录曰伏羲六佐阳侯为江海宋均曰主江海事阳侯主水故后世谓阳侯为水神至溺死能为大波之说虽见淮南子览防训注未足据也
　　当陵阳之焉至兮森南渡之焉如集注曰陵阳未详按相如大人赋曰使五帝先导兮反太一而从陵阳汉书音义曰仙人陵阳子明也列仙传曰子明于沛铚县旋溪钓得白龙放之后白龙来迎子明去止陵阳山上百余年遂得仙也此言已南渡大江无白龙之迎则陵阳其焉至渉江曰迷不知其所如此云焉如意同也
　　曽不知夏之为丘兮孰两东门之可芜集注曰夏大屋也两东门郢都东闗有二门也言懐王曽不知都邑宫殿夏屋当为丘墟又不知两东门亦先王所设以守国者岂可使之至于芜废耶襄王二十一年秦遂拔郢而楚徙陈不知在此后几年也
　　按屈原曰王怒而疏屈平又曰屈平既疏不复在位其后秦昭王欲与王防屈平曰秦虎狼之国不可信不如无行懐王卒行入武闗秦因留懐王徐广曰三十年入秦是原当懐王之时不过见疏而已未尝迁于江南也既令尹子兰使上官大夫短屈原于顷襄王王怒而迁之离骚序曰迁于江南哀郢曰森南渡之焉如乱曰非吾罪而弃逐兮则此葢作于襄王之时集注以为言懐王疑时事有未合也
　　憎愠惀之脩美兮集注曰愠心所緼积也思求晓知谓之惀
　　按戴侗六书故曰惀忠悃之意又唐书徐有功传开元初窦希瑊等请以已官让有功子惀以报旧徳推当日以惀命名之意自以忠悃为是
　　抽思曰轸石崴嵬蹇吾愿兮超回志度行隐进兮集注曰轸石未详超回隐进亦不可晓
　　按二十八宿山经曰翼山轸山相连在楚荆门山中央齐伯曰轸者生于山长为楚国一统志山在荆门州西又州南五里有荆门山是星家以山为轸山轸石崴嵬葢言世路之﨑岖于所愿为蹇难也超回隐进或超而前或回而返皆先以志揆度之有所行则隐占其吉凶而后进也尔雅释言曰隐占也郭注曰隐度疏曰占者视兆以知吉凶必先隐度故曰隐占也
　　懐沙曰易初本迪兮君子所鄙集注曰迪史作由易初谓变易初心也本迪未详
　　按方言曰由迪正也东齐青徐间相正谓之由迪本迪本正也史作本由义同也此言其初志本正后乃变易其初志是乃君子所鄙也
　　思美人曰迁逡次而勿驱兮聊假日以须峕集注曰迁犹进也逡次犹逡巡也
　　按后汉志曰摄提迁次青龙移辰谓之嵗孔氏诗疏曰在天为次在地为辰贾公彦周礼疏曰次十二次也左传郑裨灶曰嵗不及此次也已皆是类也此承上造父操驾迁移逡次而勿驱葢假日以须峕非止逡巡之谓也
　　惜往日曰君含怒以待臣兮不清澂其然否集注曰澂音澄清澂犹审察也
　　按易损象曰君子以惩忿窒欲惩古文作徴郑刘瓛云惩清也是清澂当读为清惩也与沔水民之讹言宁莫之惩同一意也
　　悲回风曰借光景以往来兮施黄棘之枉防集注曰黄棘棘刺也枉曲也以棘为防既有芒刺而又不直则马伤深而行速旧注以为愿借神光电景飞注往来施黄棘之刺以为防以求子推伯夷之故迹是也
　　按山海经曰苦山有木曰黄棘黄花而叶员其实如兰服之不字是亦木之贞洁者言施此木以为防迂枉于道路求介子伯夷之故迹也
　　望大河之州渚兮悲申徒之抗迹集注曰庄子曰申徒狄谏纣不聴负石自沉于河
　　按韩诗外传曰申徒狄非其世将自投于河崔嘉闻而止之曰圣仁之人民之父母也今为濡足不救溺人可乎申徒曰昔桀杀龙逢纣杀比干而亡天下呉杀子胥陈杀泄冶而灭其国非无圣智不用故也遂负石而沉于河韦昭曰六国时人由此观之庄周之言未得其实也
　　逺游曰闻赤松之清尘兮愿承风乎遗则集注曰列仙传曰赤松子神农时为雨师服水玉教神农能入火自烧至昆山上常止西王母石室张良欲从赤松子游即此也
　　按刘向列仙传曰赤松子舆者黄帝时人不食五谷啖百草花至尧时为木工能随风雨上下史记留侯世家留侯曰愿弃人间事欲从赤松子游耳乃学辟谷道引轻身葢良所学者辟谷以赤松子舆不食五谷故愿与之从游耳古有两赤松世多以良所愿者为能入火自烧之赤松失其防矣
　　载营魄而登霞兮掩浮云而上征集注曰载犹加也营犹荧荧也葢脩链之士必使魂常附魄如日光之载月质魄常检魂如月质之受日光则神不驰而魄不死遂能登仙逺去而上征也
　　按魏伯阳参同契曰阳神日魂隂神月魄朱子语录曰日为魂月为魄其说葢本于此又曰老子所谓载营魄如车载人之载月载日光魂加于魄魄载魂也皆见于语录者也今楚辞集注载犹加也则又与车载之义似相矛盾又按老子曰载营魄抱一能无离乎吕吉甫注曰载者终而复始之谓营者环而无隙之谓子法言曰月未望则载魄于西既望则终魄于东载对终言则亦终而复始之意也楚辞载营魄营者阳气之回旋魄者隂气之迫着人之初生即具有隂阳之气初非有待于加也左传乐祁曰心之精爽是谓魂魄是也若谓载营魄载犹加也如日光之加月质山海经漆呉之山处于东海其光载出载入亦可以为加出加入乎
　　召丰隆使先导兮问太防之所居集重阳入帝宫兮造旬始而观清都集注曰太防宫垣十星在翼轸北重阳者积阳为天天有九重故曰重阳旬始星名清都列子以为帝之所居也
　　按石氏星经曰太防十星在翼轸北瞿昙悉逹曰司马迁天官书班固天文志并匡卫十二星验图簿及所见星位止十星未详其防据汉书曰南执法四星是多二星又春秋合诚图曰太防主法式陈星十二以备武患则亦十二星也今西儒星图太防垣西蕃第三一星为西次将外増一星东蕃第三一星为东次将外増二星则又十三星矣重阳者以乾卦六画皆阳故谓之重阳也唐天文志曰升阳进逾天闗得纯干之位故鹑尾直建巳之月内列太防为天廷孔颖逹左传疏曰四月建已六隂尽消六阳并盛是为纯干之卦是也非泛指天有九重为重阳也召丰隆使先导者淮南子曰季春三月丰隆乃出则是建辰之月也太防位于已故召使先导之也帝宫即太防之宫郗萌曰太防之宫太一之廷上帝之治五帝之座也旬始星名河图曰镇星之精散为旬始黄帝占曰旬始出见北斗天子夀王者有福所谓造旬始而观清都葢太清之所都也
