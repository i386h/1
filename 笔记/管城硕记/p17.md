<!-- { "loadSidebar": true } -->
　　按诗韎韐有奭以作六师集传曰韎韐合韦为之周官所谓韦弁兵事之服也郑笺曰此诸侯世子也除三年之丧服士服而来未遇爵命之时时有征伐之事天子使代卿士将六军而出据竹书宣王二十二年王锡王子多父命居洛幽王二年晋文侯同王子多父伐郐克之则是当元二之际君父之丧初除韦弁韎韐自洛而来适有伐郐之命以作六师诗曰瞻彼洛矣维水泱泱又曰韎韐有奭以作六师诗当作于是时也若宣王九年王会诸侯于东都遂狩于甫不闻其有征伐之事也
　　宾之初筵序云卫武公刺时也幽王荒废君臣上下沉滛液武公既入而作是诗也集传曰卫武公饮酒悔过而作是诗
　　按国风二雅卫武公之诗有三淇澳美武公之德故列之于风宾之初筵武公以刺时言君臣上下沉湎滛液之事故列之于小雅抑武公刺厉王言天子之事故列之于大雅若如集传之说以宾筵为卫武公饮酒悔过而作则仍为一人之事何不并列之风乎
　　鱼藻序云刺幽王也王居镐京将不能以自乐故君子思武王焉集传曰此天子燕诸侯而诸侯美天子之诗也
　　按竹书殷帝辛三十六年西伯使世子发营镐懿王十五年王自宗周迁于槐里而镐京宫室废圮至宣王八年复于镐京营建宫室此斯干所由作也幽嗣位居镐将不能以自乐故君子以武王始营镐而思之焉隋炀帝时薛道衡上高祖颂帝曰此鱼藻之义也遂杀之是也朱子以为诸侯美天子之诗岂乐饮酒遂足美哉
　　采菽序云刺幽王侮慢诸侯数征会之而无信义君子见微而思古焉集传曰此天子所以答鱼藻也
　　按左传襄十一年晋侯以乐赐魏绛绛辞曰抑臣愿君安其乐而思其终也引是诗乐只君子殿天子之邦又引书居安思危敢以此规则是诗非纯美可知也若以为天子之答鱼藻诗有曰天子所予天子命之殿天子之邦天子葵之又不免有翘然自多之意竹书幽王十年春王及诸侯盟于太室是亦诸侯朝于方岳之事也故序谓刺其诸侯来朝不能锡命以礼而思古
　　白华序云周人刺幽后也幽王得褒姒而黜申后周人为作是诗集传曰申后作
　　按诗句有四之子朱子曰之子斥幽王也又有两硕人朱子曰硕人尊大之称亦谓幽王也既斥之而忽尊之何称谓之不伦也郑笺曰硕大也妖大之人谓褒姒也其于诗义愈失之远矣惟王肃云硕人谓申后也孙毓云申后废黜失所故啸歌伤怀念之而劳心序以为周人刺幽后褒姒者是也集传谓申后自作故于硕人之解不无委曲也
　　渐渐之石序云下国刺幽王也戎狄叛之荆舒不至乃命将率东征役久病在外故作是诗
　　按诗序云命将率东征以诗有武人东征句也西戎北狄荆舒南蛮而乃命将帅东征何也竹书幽王六年王命伯士帅师伐六济之戎王师败逋水经注曰济渎自济阳县故城南东迳戎城北春秋隐公二年公会戎于潜杜预曰陈留济阳县东南有戎城幽王命将帅东征葢谓此耳是时王师败逋故诗曰武人东征不皇朝矣不然戎狄叛而荆舒不至胡用东征为役久病在外哉

　　管城硕记卷七
<子部,杂家类,杂考之属,管城硕记>
　　钦定四库全书
　　管城硕记卷八　　　翰林院检讨徐文靖撰诗三
　　文王序云文王受命作周也郑笺曰受命者受天命而王天下集传曰明周家所以受命而代商者皆由于此按史公周本纪曰诗人道西伯葢受命之年称王而断虞芮之讼后十年而崩帝王世纪曰文王即位四十二年岁在鹑火文王于是更为受命之元年始称王矣凡此皆诸儒之妄说也尚书武成曰我文考文王克成厥勲诞膺天命惟九年大统未集孔安国注云言诸侯归之九年而卒故大业未就无逸曰文王受命惟中身厥享国五十年注云中身即位时年四十七郑康成云受命受殷王嗣位之命竹书注殷文丁十一年王执季歴于塞库季歴困而死明年为文王元年又十年帝辛立立二十三年囚西伯于羑里二十九年释西伯三十三年王锡命西伯得专征伐沈约曰按文王受命九年大统未集葢得专征伐受命自此年始帝辛三十四年周师取耆及邘遂伐崇三十六年春正月诸侯朝于周遂伐昆夷四十一年春三月西伯昌薨计受命得专征伐之年至此凡九年也帝辛四十二年西伯发元年四十四年西伯发伐黎是武王于是时尚袭称西伯未尝称王也况文王乎即以受命为诞受天命亦自后人而言之又安得有受命改元之事哉
　　绵序云文王之兴由太王也集传曰追述太王始迁岐周以开王业而文王因之以受天命也
　　按古公亶父毛传曰古公豳公也古言久也亶父字或殷以名言质也郑笺曰古公据文王本其祖也诸侯之臣称君曰公集传曰古公号也亶父名也或曰字按竹书武乙元年邠迁于岐周三年命周公亶父赐以岐邑二十一年周公亶父薨则是公爵也亶父名也古公犹言先公也诗所谓率西水浒至于岐下葢此时也帝王世纪文王受命四年正月丙子混夷伐周一日三至周之东门文王闭门修德而不与战竹书殷帝辛三十二年冬十二月昆夷侵周三十六年春正月诸侯朝于周遂伐昆夷诗所谓混夷駾矣维其喙矣葢此事也棫朴之所谓周王于迈六师及之诸侯朝于周遂伐昆夷之事也
　　皇矣云因心则友又云受禄无防奄有四方集传曰因心非勉强也善兄弟曰友其德如是故能受天禄而不失至于文武而奄有四方
　　按因心则友当言因太王之心而致其孝是以能悌而致其友友于泰伯也受禄无丧即所谓受禄不诬非谓受天禄也竹书武乙二十一年周公亶父薨则明年为王季嗣位之元年二十四年周师伐程战于毕克之三十年周师伐义渠乃获其君以归三十四年周公季歴来朝王赐地三十里三十五年周公季歴伐西落鬼戎文丁四年周公季歴伐余无之戎克之七年周公季歴伐始呼之戎克之十一年周公季歴伐翳徒之戎获其三大夫来献防王嘉季歴之功锡之圭瓉秬鬯九命为伯所谓受禄无防奄有四方者此也毛传曰奄大也尔雅曰荒奄也孙炎曰荒大之奄则是奄有四方者乃荒大其四境指王季言非谓至于文武遂有四方也
　　灵台序云民始附也文王受命而民乐其有灵德以及鸟兽昆虫焉朱子曰其曰有灵德者亦非命名之本意按诗含神雾云文王作邑于丰起灵台易干凿度云伐崇作灵台竹书殷帝辛三十五年西伯自程迁于丰三十七年周作辟雍四十年周作灵台则灵台之诗葢作于文王受命之八年也三辅故事云灵台在丰水北经台西文王又引水为辟廱今灵台之诗于论鼔钟于乐辟廱是辟廱灵台为最近也庄子黄帝有咸池尧有大章禹有大夏汤有大濩文王有辟廱申培诗说文王迁都于丰作灵台以齐七政奏辟雍据诗以虡业贲镛鼓钟辟雍并言则庄子申公之说或非无据要亦作乐于是地故亦以是而名其乐也至武周既有天下明堂大学皆遵其式韩诗辟廱为天子之学大戴礼明堂外水曰辟廱朱子曰辟廱天子之学大射行礼之处也皆据后事而释之其实诗之灵台非天子之台诗之辟廱亦非天子之学也若文王有声镐京辟廱乃可以为天子之学耳考卜维王宅是镐京竹书殷帝辛三十六年西伯使世子发营镐逸周书文王在镐召世子发作文传则此云考卜维王固文王也至下云武王成之乃所谓武王之都镐耳
　　下武序云继文也武王复受天命能昭先人之功焉集传曰下义未详或曰字当作文言文王武王实造周也按下武维周毛传曰武继也郑笺曰下犹后也朱子不依旧说而以下武之武为武王绳其祖武毛传曰武迹也朱子曰武迹也来世能继其迹又何不以绳武之武为武王夫武继本之释诂武迹本之释训皆尔雅文也一从一不从何也据此诗一云成王之孚再云成王之孚当是美成王而作或疑其为康王以后之诗也竹书成王二十五年大会诸侯于东都四夷来宾所谓四方来贺者此也书洛诰成王告周公曰公其以予万亿年所谓于斯万年者此也文王集传辨郑谱有云正雅皆成王周公以后之诗此又何独不然也
　　生民诗履帝武敏毛传曰帝高辛氏之帝也武迹敏疾也从于帝而见于天将事敏疾也集传曰帝上帝也敏拇也
　　按郑笺曰帝上帝也敏拇也时则有大神之迹姜嫄履其拇指之处歆歆然如有人道感巳也朱子集传葢本于此其以帝为上帝者以閟宫赫赫姜嫄其德不回上帝是依是生后稷故也然郊禖之时即有巨人之迹安知其为上帝之迹也据大戴礼帝系篇帝喾上妃有邰氏之女曰姜嫄而生后稷集传以为高辛氏之世妃者非也其初禋祀上帝于郊禖祓除无子之疾高辛氏帝率与俱行姜嫄随帝之后践履帝迹歆歆然如有人道感巳遂震有娠以生后稷姜嫄以为不祥而弃之天问稷维元子帝何竺之投之于冰上鸟何燠之生民之灵异古亦有疑之者乎而究之无可疑也帝王世纪伏牺母曰华胥有巨人迹出于雷泽华胥以足履之有娠生伏牺于成纪左传宋芮司徒生女子赤而毛弃诸堤下共姬之妾取以入名之曰弃博物志徐君宫人娠而生卵以为不祥弃于水滨亦是类也牛羊腓字之云者如防夫人之女生子文弃诸梦中虎乳之见于左传昆莫生弃于野鸟嗛肉蜚其上狼往乳之见于大宛列传槖离国王有侍女见有大气如鸡子从天而下故有娠产子东明置之猪圏猪嘘之置之马兰马嘘之见于王充论衡英杰之生与众不同类如此耳况圣人而子孙世有天下者乎
　　以归肇祀毛传曰肇始也始归郊祀也集传曰稷始受国为祭主故曰肇祀
　　按后云上帝居歆郊天之祭也稷始受国不应郊天假令以髙辛之后承用郊礼又不应言肇祀也葢此是武周既有天下始祭后稷以配天也竹书殷帝辛五十二年冬十有二月周师有事于上帝是周人始祀于上帝也始祀于上帝而配以稷所谓后稷肇祀者是也月令孟春之月乃择元日祈谷于上帝左传郊祀后稷以祈农事所谓以兴嗣岁上帝居歆者是也诗葢以后稷配天因述后稷之农事本于天之所生以粒我蒸民云尔岂后稷始受国为祭主故曰肇祀也哉
　　假乐序云嘉成王也朱子曰假本嘉字然非嘉成王也按诗干禄百福毛传曰干求也求禄得百福旱麓诗序云周之先祖世修后稷公刘之业太王王季申以百福干禄焉百福干禄葢取假乐之句而倒用之也朱子谓序説大误其曰百福干禄尤不成文理过矣至此篇之序所谓嘉成王者显显令德宜民宜人舎成王何以当此序説正未可尽非
　　公刘序云召康公戒成王也集传曰公刘后稷之曾孙也事见豳风
　　按豳风谱云公刘以夏后太康时失其官守窜于此地韦昭注国语以不窋当太康之时不窋乃公刘之祖不应共当一世据竹书纪年夏帝少康三年复田稷沈约曰后稷之后不窋失官至是而复是公刘于少康之时复嗣后稷之官而居豳括地志云豳州三水县西十里有豳原周先公刘所都之地也豳城在此原上因公以名郑笺以公刘夏之始衰见廹逐而迁于豳非也
　　其军三单毛传曰三单相袭也集传曰三单未详按孔疏曰重衣谓之袭三单相袭者谓发邰在道三重为军备御之也观弓矢斯张干戈戚爰方啓行则是整治兵器方开道路以去之豳故以三单相袭防钞掠也郑氏谓大国三军以其余卒为羡今公刘迁豳丁夫适满三军之数单者无羡卒也夫周自不窋失官窜居戎翟之间其孙公刘始复田稷安得遽有三军适满其数而以无羡卒副丁因名为三单耶
