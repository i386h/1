<!-- { "loadSidebar": true } -->
　　按庄子让王篇曰尧让天下于许由由遂逃箕山洗耳于颍水卞随自投于桐水务光负石自沉于卢水史记伯夷列传说者曰尧让天下于许由许由不受及夏之时有卞随务光索隐曰夏时有卞随务光殷汤让之天下竝不受而逃葢光之自沉以让天下为汚已非为言不见从自投深渊不为谗佞所尘汚也



　　管城硕记卷十七
<子部,杂家类,杂考之属,管城硕记>
　　钦定四库全书
　　管城硕记卷十八　　翰林院检讨徐文靖撰史类一
　　史髙祖功臣侯表甘泉侯刘贾曽孙侯嫖索隐曰嫖匹妙反汉表作嬹音火孕反说文嬹悦也
　　按嫖字古文作□标亦作□嬹葢为□之讹耳当从史记为是索隐注引汉表作嬹音火孕反非又嫖当音匹遥反作去声非
　　建元已来王子侯表袧侯买以城阳王子元狩元年四月戊寅侯索隐曰表作袧音俱在东海汉志作栒音荀在扶风与袧别
　　按今本表皆作栒音荀无有作袧音俱者袧在东海袧即朐葢东海朐县也今字书袧无平音非也
　　髙祖功臣侯表剻成侯国三苍云剻乡在城父梅诞生云剻俗作国名读烹上声国名宜从邑从刀误
　　按穆传有防伯絮说文扶风有防乡此国名防字从邑者也史表剻成侯索隐剻苦壊反一音裴此国名剻字从刀者也据汉表剻成制侯周緤即史记剻成侯也师古音培又普肯反集韵防作剻是防剻本一字也
　　史记曰子贡一出存鲁乱齐破呉彊晋而霸越子贡一使使势相破十年之中五国各有变索隐曰按左传为鲁齐晋呉越也
　　按苏氏古史考曰太史公称子贡一出存鲁乱齐破呉彊晋伯越予观春秋左氏传齐之伐鲁本于悼公之怒季姬而非陈恒呉之伐齐本怒悼公之反覆而非子贡呉齐之战陈乞犹在而恒未在事凡太史公所记皆非也葢战国说客设为子贡之辞自托于孔氏而太史公信之耳
　　史记曰宰我为临淄大夫与田常作乱以夷其族孔子耻之索隐曰左传无宰我与田常作乱之文然有阚止字子我田阚争宠子我为陈恒所杀恐字与宰我相渉故云然
　　按史公齐世家云子我夕贾逵云即监止也及按田完世家云子我者监止之宗人也常与田氏有却又云子我率其徒攻田氏不胜出亡田氏之徒追杀子我及监止夫监止子我本一人也而误为两人则子我之误为宰我者当必以宰予阚止并字子我乃致斯误杨用脩按李斯传言赵髙之短于二世曰田常为齐简公臣下得百姓上得羣臣隂取齐国杀宰予于庭遂弑简公斯去宰予未逺所言当得其实如斯所言则宰我之死仇牧之类也司马迁遂诬以作乱作乱本无明文而与难独有此证不然几厚诬贤者
　　前汉书五行志刘向治谷梁春秋数其旤福傅以洪范爰作洪范五行苏氏洵曰歆向之惑始于福极分应五事遂强为之说
　　按前汉书儒林传夏侯胜从始昌受尚书及洪范五行传当时五行休咎之说学者靡然宗之矣据公孙传賛曰孝宣承统招选茂异而萧望之梁丘贺夏侯胜韦元成严彭祖尹更始以儒术进刘向王褒以文章显向至成帝初河平三年见王氏权位太盛始作洪范五行因事纳忠讥切时政而夏侯于宣帝时已从始昌受尚书及洪范五行传是洪范五行之说前此已有而以福极分配者乃始于刘向耳琼山丘氏曰后世推五行休咎之说其端始于董仲舒而盛着于刘向此书研北杂录曰刘向洪范五行传之作借经文以规切时事其不能一一与圣经比附无怪其然
　　史记平津侯主父列传后引太皇太后诏大司徒大司空徐广曰此是平帝元始中王元后诏后人冩此索隐曰按广所云则又非褚先生所录也
　　按史儒林传后云董仲舒子及孙皆以学至大官又贾谊传云孙贾嘉好学此皆非太史公之本文乃褚少孙所补也班固目录曰冯商长安人成帝时待诏金马门受诏续太史公书十余篇后汉杨终传肃宗时受诏删太史公书为十余万言无怪乎史记所录往往有少孙已后事也
　　史记李斯传处卑贱之位而计不为者此禽鹿视肉人面而能彊行者也索隐曰禽鹿犹禽兽也言禽兽但知视肉而食之
　　按山海经有视肉虖交郭璞图賛曰视肉有眼而无肠胃庄子曰人而不学谓之视肉学而不行谓之撮囊则视肉自是一物此言贫贱而不为计者如就禽之鹿视肉之类虽人面而能强行乌能免于贫贱哉非禽兽但知视肉而食之谓
　　后汉刘茂贼执刘戎以矛刺之时小吏所辅叩头求哀注曰汉有所忠为谏议大夫辅所忠之子
　　按史记封禅书公孙卿因所忠言寳鼎平凖书所忠言世家子弟富人或鬬鸡走狗马弋猎博戏司马相如传帝欲悉取其书使所忠往石庆传欲请治近臣所忠风俗通云汉有谏议大夫所忠氏是所忠乃西汉武帝时人也与后汉所辅相去絶逺何得以辅为忠子子字误当是所忠之后唐书髙丽传大酋所夫孙拒战则亦有所姓也春秋隐九年侠卒谷梁传曰所侠也注云侠名也所其氏是所得姓之由也姚察不知乃以所忠为所患谬矣
　　汉昌邑王传取卒迾宫清中备盗贼李竒曰迾也按马融围棋赋缘邉迾顔延之赭白马赋进迫迾鲍宣传男女迣晋灼曰迣古列字迣与迾皆即列也遮乃训拦汉髙纪董公遮说是也汉齐王融诗霜琯迾遥洲梁元帝牛渚矶碑丹鳯为羣紫柱成迾皆即列也岂可以迾为遮乎南齐书佞幸传后史臣云迾清道遮迾字本可通用非専指车驾清道言也古今通韵曰迾遮也一曰车驾清道是又以李竒注而误矣
　　魏尧暄传暄字辟邪本名钟葵胡元瑞曰辟邪于葵义了不相渉鲜不以终馗之譌
　　按杜佑通典虢州嵗贡终葵石砚二十枚苏易简文房四谱虢州嵗贡钟馗砚二十枚史记呉防楚钟离世本作终犁古钟终馗葵通用终葵即钟馗也又后汉有李钟馗北史宦者传有宫钟馗字皆作馗魏书于劲字钟葵太尉防之子又魏中山公李先先子冏冏子钟葵袭爵降为子北史张白泽本名钟葵献文赐名白泽隋书李景传汉王谅岚州刺史乔钟葵攻景字皆作葵
　　通鉴有星孛于北斗史炤释文彗星谓之孛胡身之曰彗自是彗孛自是孛孛之灾甚于彗
　　按尔雅彗星为搀抢注曰彗亦谓之孛言其星孛孛如埽彗左传有星孛于大辰西及汉申繻曰彗所以除旧布新也楚辞逺游云彗星以为旍王逸注引援孛光以翳身也汉五行志有星孛入于北斗星传彗星入北斗成帝建始元年有星孛入于营室刘向谷永以为彗星加之董仲舒王道篇有彗星见于东方孛于大辰彗星谓之孛炤说正未为非
　　说苑曰公子光使専诸刺王僚以位让季子季子曰尔杀吾君吾受尔国则吾与尔为同簒也尔杀吾兄吾又杀尔则是昆弟父子相杀无已时也卒去之延陵终身不入呉君子以其不杀为仁不取国为义
　　按唐文粹独孤论札曰季子三以呉国让春秋褒之愚窃谓其废先君之命非孝附子臧之义非公执礼全节使国簒君弑非仁
　　蜀书彭羕传羕在狱与诸葛亮书曰仆得遭风云从布衣之中擢为国士分子之厚谁复过此裴松之注云分子之厚者羕言刘主分儿子厚惠施之于已
　　按谷梁传曰召伯周之分子也范甯曰周之分子谓周之别子孙也羕葢言刘主蓄已之厚不啻如支庶子孙亦如文王于召伯恩同分子故其书后语曰西伯九十宁有衰志负我慈父罪有百死也分子二字本此
　　后汉初平十七年董昭劝曹操加九锡荀彧仰药而卒苏东坡曰荀文若其才似子房其清似伯夷
　　按东坡寓惠集曰曹操既得志士人靡然归之荀文若盛名犹为之经营谋虑一旦小异便为谋杀程昱郭嘉之流不足数也葢亦悔其前说之过矣朱子曰荀彧之死胡文定引宋景文说以为刘穆之宋齐丘之比最得情状之实无复改评矣
　　曹操征冒顿经白狼山逢狮子忽一物如狸跳上狮子头狮子伏不敢起遂杀之
　　按逸周书渠捜献鼩犬鼩犬露犬也能飞食虎豹王氏彚苑兽有草上飞畨名昔雅锅失有大犬之形浑身似玳瑁斑猫两耳尖黑纯不恶若狮豹猛兽见他即伏于地乃兽之王也魏武白狼山所见宜即此也当时欲神其亊故不致详耳
　　魏志注曰汉世西域旧献火浣布中间久絶至魏初时人疑其无有文帝以为火性酷烈无含生之气着之典论明其不然及明帝立诏以先帝典论刋石于庙门之外至景初三年西域献火浣布于是刋灭此论而天下笑之
　　按逸周书曰火浣布必投诸火出火振之皜然疑乎雪焉神异经曰南方有火山焉火中有防色白取其毛绩以为布谓之火浣布金楼子曰舜时羽民献火浣之布孔丛子子顺对魏王曰周穆王大征西戎西戎献火浣之布傅子曰长老说汉桓帝时梁冀作火浣布单衣防宾客行酒佯争酒失杯而汚之冀伪怒解衣烧之粲然洁白后汉书西南夷传賨幏火毳軨积于内府此皆在魏文前者乃着之典论以明为不然之事抑何轻于立论也又按晋书张骏传西域诸国献汗血马火浣布苻坚传天竺献火浣布束晢发记西域有火防之布东海有不灰之木殷臣竒布赋牙炭中颖发烬隅叶因熖洁翘与炎敷焱荣华实焚灼蕚珠庾阐都赋火布濯秽于炎焱梁刘孝威启火布焚而无汚王褒诗单衣火浣布萧子显日出东南隅行单衣防毛织寳剑羊头销王贞白寄郑谷诗火防重烧布冰蚕独茧丝此又因史传所载而用其事不必尽有所见也
　　沈约宋书云箎暴新所作不知何代人
　　按毛诗序何人斯苏公刺暴公也仲氏吹箎郑氏谓相应和如壎箎以言宜相亲爱也世遂以为作误矣世本暴辛公作埙苏成公作箎宋衷注云平王时诸侯沈以箎为暴公作尤误又按毛诗序上帝板板凡伯刺厉王也诗已有天之牖民如壎如箎之句厉王在平王之前尚隔宣幽二王安得谓平时诸侯方作壎箎此又宋衷之谬矣据周礼笙师教龡竽笙埙籥箫箎篴管通歴云帝喾造埙王嘉云庖牺灼土为壎则不始二公明矣
　　南齐书幸臣传纪僧真遭母丧开冡得五色两头蛇按白泽图曰故泽之精名冕状如蛇一身两头五采以其名呼之可使取金银僧真母冡中五色两头蛇疑即此也
