<!-- { "loadSidebar": true } -->
　　何兽能言集注曰礼曰猩猩能言不离禽兽今南方山中有之
　　按孙氏瑞应图曰黄帝廵于东海白泽出能言逹知万物之情以戒于民为除灾害又曰駃騠后土之兽也自能言语禹治水有功而来又曰角端日行万八千里能言晓四夷之语圣主在位逹方外幽隐之事则角端奉书而来抱朴子曰黄帝穷神知奸者出于白泽之辞也
　　焉有龙虬负熊以游集注曰虬见上余未详
　　按五帝本纪曰黄帝者少典之子徐广曰黄帝号有熊索隐曰黄帝号有熊以其本是有熊国君之子也帝王世纪曰黄帝受国于有熊居轩辕之丘封禅书曰黄帝铸鼎于荆山鼎既成有龙垂胡髯下迎黄帝黄帝上骑羣臣后宫从上者七十余人龙乃上去故问焉有龙虬负熊以游也周拱辰注曰虬龙与熊絶不相类而相负以逰盖神熊也山海经熊穴恒出神人即此也其説非是
　　黑水趾三危安在集注曰黑水三危皆见禹贡趾未详
　　按山海经股之国其为人食防劳民国其为人手足尽黑郭璞图赞曰人食防劳民黒趾即趾也禹贡导黑水至于三危水经注黑水出张掖鸡山南至炖煌过三危山南流入于南海括地志曰三危山在沙州炖煌县东南四十里此禹贡黑水之三危也郑康成曰三危山在鸟防西南与汶山相接水经注渭水东歴大利又东南流苗谷水注之地道记曰有三危三苗所处故有苗谷此则放三苗之三危也而近世儒者混而一之或三苗始迁苗谷后又徙于沙州耳
　　羿焉彃日乌焉解羽集注曰彃射也淮南言尧时十日并出草木焦枯尧命羿仰射十日中其九日日中九乌皆死堕其羽翼故留其一日其説怪妄不足辨
　　按魏髙士传曰许由字武仲尧舜皆师之与齧缺论尧而去隐乎沛泽之中尧舜乃致天下而让焉曰十日并出而皭火不息其光也不亦难乎世谓尧时有十日其説盖出于此夫尧时而果有十日哉据尹子盘古篇曰女娲补天射十日假令天果有十日娲皇既射之矣尧时又安得有十日乎即或有而羿彃之竹书纪年夏帝厪八年天有妖孽十日并出又帝癸二十九年三日并出所谓彃日者又安在乎刘向説苑曰吾尝见四月十日并出汉五行志曰周灵王时有黑如日者五晋愍帝建兴五年三日并照唐书突厥传突厥盛夏而霜五日并出三月连明非真天有十日五日也王充论衡曰所谓十日者殆更自有他物光质如日之状此最为确论也淮南曰若木在建木西末有十日其华照下地髙诱注曰若木端有十日状如连珠花光照其下地则亦非真日可知若果为真日扬子曰日月之径千里不千里不足以照六合以十日计之当有万里岂有栖于一木者山海经曰帝俊之妻生十日又曰女丑之尸生而十日炙杀之是盖以十日命名者耳羿所射十日何必不然至以汤谷为十日所浴亦以日入于蒙汜出于汤谷有似于浴唐吕温作狄梁公颂曰取日虞渊洗光咸池潜授五龙夹之以飞岂真洗日哉周礼庭氏救日之弓矢郑氏注曰救日以枉矢救月以恒矢圣王之世妖不胜徳十日妖而羿射之是其职也况天问羿焉彃日亦未审其为尧时否也尧时安有十日哉又按张衡灵宪曰日者阳精之宗积而成乌象乌而有三趾盖在天成象者耳乌在其有羽毛可落哉
　　闵妃匹合厥身是继胡为嗜不同味而快一鼂饱集注曰闵忧也言禹所以忧无妃匹者欲为身立继嗣也下二句未详
　　按赵氏呉越春秋曰禹三十未娶行涂山恐时暮失嗣曰吾娶必有应所谓闵妃匹合厥身是继也郑康成曰禹登用之年始娶于涂山氏三宿而为帝所命治水孔氏书传曰辛日娶妻至于甲日复徃治水此盖问禹重继嗣而娶何嗜欲不同味而徒快一二鼂之饱乎
　　皆归防□而无害厥躬何后益作革而禹播降集注曰防一作射□一作鞠此篇之义未详
　　按诗陈师鞠旅□即鞠承上文言啓所以思惟所忧而能拘执有扈俾王道四逹而不悖者以其陈师鞠旅统归于防□无敢或害于厥躬故也何禹既荐益于天而天下臣民顿革従前之舜之禹之故迹而独思禹之播降以为吾君之子乎据竹书帝啓二年费侯伯益出就国王师伐有扈皆一年事也故原连及之洪氏补注引汲书益为啓所杀竹书帝啓六年伯益薨祠之无啓杀益事汉律歴志曰寿王言化益为天子代禹皆不合经术亦此类也





　　管城硕记卷十五
<子部,杂家类,杂考之属,管城硕记>
　　钦定四库全书
　　管城硕记卷十六　　翰林院检讨徐文靖撰楚辞集注三
　　啓棘宾商九辩九歌集注曰棘宾商未详窃疑棘当作梦商当作天以篆文相似而误也盖其意本谓啓梦上宾于天而得帝乐以归如列子史记所言周穆王秦穆公赵简子梦之帝所而闻钧天广乐九奏万舞之类耳按竹书纪年帝舜二十九年帝命子义钧封于商又夏后帝啓十年帝廵狩舞九韶于大穆之野盖是时商为虞宾而夏啓棘于宾商因得舜九辩九歌是为九韶辩音遍变也周礼曰九徳之歌九防之舞于宗庙奏之若乐九变则人鬼可得而礼古辨与变通坤文言由辩之不早辩也五经音义曰辩或作变是也山海经夏后开上三嫔于天得九辩九歌以下郭注皆天帝乐名谬矣经言啓上三嫔于天者啓以黄帝尧舜之后为三宾上告于天而飨之其所奏九辩九歌则于虞宾商钧而得之如周礼嫔贡故书作宾是也又归藏郑母经曰夏后啓筮御飞龙登于天非啓真上于天也以啓上于天得九辩九歌谬矣集注因汉郊祀志秦穆公梦见上帝而后世皆曰上天史记赵世家赵简子梦之帝所闻钧天广乐九奏万舞遂断以棘为梦商为天因篆文相似而误今以理度之宾为虞宾商为商钧正有无烦改字者竹书少康元年帝即位诸侯来朝宾虞公则啓之宾商棘可知矣棘训急音义同也洪庆善补注以商为契商则自于理碍矣
　　胡防夫河伯而妻彼雒嫔集注曰传云河伯化为白鱼游于水旁羿见防之眇其左目羿又梦与洛水神宓妃交亦妄言也
　　按竹书夏帝泄十六年殷侯微以河伯之师伐有易归藏河伯筮与洛战而枚卜昆吾占之曰不吉河伯雒伯皆夏时诸侯书称太康畋于洛表后羿因民弗忍距于河所谓射河伯而妻雒嫔当在是时至河伯化为白鱼而羿射之羿又梦与洛神交皆谬説也
　　阻穷西征岩何越焉集注曰此节似又言鲧事然羽山东裔而此云西征已不可晓或谓越岩堕死亦无明文按帝王世纪曰帝羿有穷氏自鉏迁于穷石寒浞杀羿于桃棓遂代夏立为帝寒浞袭有穷之号因羿之室生奡及此言阻穷者犹言阻险谓寒浞杀羿而阻有穷之国也晋书地理志曰济南平寿古寒国寒浞封此一统志莱州府潍县东北有寒亭是浞自潍县东北迁于河南之穷石为阻穷而西征也岩谷之险何所逾越而不惮烦也集注谓似言鲧事以下文有化为黄熊耳据上文浞娶纯何羿之防革则阻穷西征自应属上文矣
　　咸播秬黍莆雚是营何由并投而鲧疾脩盈集注曰莆疑即蒲字蒲水草可以作席雚薍也与萑同左氏传萑苻之泽是也余未详
　　按国语曰子产曰昔者鲧违帝命殛之于羽山化为黄能以入于羽渊韦昭曰能似熊上言化为黄熊者此也咸播秬黍莆雚是营言是时稷方播种咸艺秬黍秬黑黍盖陆地之所种者而鲧既谪于羽渊居东海之濵则惟莆雚是营耳礼纬曰鲧妻脩已吞薏苡而生禹因姓姒氏帝王世纪曰鲧妻脩已见流星贯昴梦接意感胸拆而生禹或当日鲧投羽山脩已従之何由并投于此鲧乃疾病脩独充盈乎莆即蒲左传泽之雚蒲舟鲛守之
　　撰体胁鹿何以膺之集注曰旧説言天撰十二神鹿一身八足两头独何膺受此形体乎此大抵荒诞无据今亦不论
　　按周书王会解曰区阳以鼈封若彘前后有首山海经曰鏖鏖钜山有兽左右有首名曰屏逢经又曰赤水之西流沙之东有兽左右有首名曰防踢郭注曰出名国又春秋运斗枢曰象八足隂敖翔注曰象太隂之物八足是欲行八方之事于寳捜神记曰晋大兴元年武陵太守王谅牛生子一头八足两尾而共一腹则兽之两首八足间亦有之盛之荆州记曰武陵郡西有兽如鹿前后有头常以一头食一头行后汉书曰云阳郡有神鹿两头能食毒草华阳国志曰两头鹿出云阳郡南熊舎山博物志曰云南郡出荼苜机音蔡茂机是两头鹿名永昌亦有之据此则鹿之两首八足亦有不尽荒诞者
　　鼇戴山抃何以安之释舟陵行何以迁之集注曰旧注引列仙传曰有巨灵之龟背负蓬莱之山而抃舞事亦见列子下二句未详
　　按释舟陵行王逸注曰龟所以能负山若舟船者以其在水中也使龟释水而陵行则何以能迁徙山乎此説大谬故集注以为未详论语奡荡舟魏何晏觧云孔曰羿有穷之国篡夏后相之位其臣寒浞杀之因其室而生奡奡多力能陆地行舟古陵陆通用此问奡释舟陆行何遂能迁移他处奡左传作浇与下文惟浇在户何求于嫂皆浇事也逸注以上文鼇戴山抃解作一事宜其悖矣
　　覆舟斟寻何道取之集注曰覆舟言夏后相已倾覆于斟寻之国今少康以何道而能复取浇乎
　　按竹书纪年夏后相二十六年寒浞使其子浇帅师灭斟灌二十七年浇伐斟寻大战于潍覆其舟取之所谓覆舟斟寻者即是事也王逸注少康灭斟寻氏奄若覆舟夫灭斟寻者浇也而以为少康谬矣
　　桀伐防山何所得焉妺嬉何肆汤何殛焉集注曰桀伐防山之国而得妺嬉因此肆其情意故为汤所殛按汲书帝癸十四年扁帅师伐岷山注曰岷山女于桀二人曰琬曰琰后爱二人女无子焉斵其名于苕华之玉而弃其元妃于洛曰妺喜国语史苏曰昔夏桀伐有施有施人以妺喜女焉是桀初得妺喜而嬖之以为元妃后又伐岷山得琬琰而弃有施氏之女于洛岷山即防山其音同也此问桀伐防山何遂得二女而妺喜被弃何又肆其情欲为汤所殛乎旧注以妺喜为防山之女非
　　登立为帝孰道尚之女娲有体孰制匠之集注曰旧説伏羲始画八卦脩行道徳万民登以为帝谁开导而尊尚之乎传曰女娲人头蛇身其体如此谁所制匠而图之乎上句无伏羲字不可知下句则怪甚而不足论矣按三皇本纪曰炎帝神农氏姜姓母曰女登有娲氏之女为少典妃感神龙而生炎帝此盖问女登生子立以为帝谁开道之登系有娲氏女世称女娲氏人首蛇身一日而七十化谁为制匠而图其体乎四句盖一时事也又按中记伏羲龙身女娲蛇身亦如世所谓文王虎肩仲尼龟背班超燕颔之类耳以此求之无足怪也
　　呉获迄古南岳是止孰期去斯得两男子集注曰此节未详旧注以两男子为泰伯虞仲未知是否
　　按韩诗外传曰太伯知太王贤昌而欲季为后也去之呉孔子曰伯见父志季知父心此云呉获迄古者古即诗所谓古公亶父言伯仲二人之呉迄获古公之心也南岳是止者括地志会稽山一名衡山呉都赋指衡岳以镇野周时为扬州镇故亦称南岳也得两男子者呉太伯世家武王克殷求太伯仲雍之后得周章时已君呉乃封其弟仲于故夏墟是为虞仲所谓得两男子者言武王求其后得此两人也若以为泰伯仲雍此两人逃之荆蛮而又谁得之乎
　　缘鹄饰玉后帝是飨集注曰后帝谓殷汤也言伊尹始仕因縁烹鹄之美脩玉鼎以事汤汤贤之因以为相此即孟子所辨割烹要汤之説
