<!-- { "loadSidebar": true } -->
　　水经注曰紫微有勾陈之宿主鬬讼兵阵故遁甲攻取之法以所攻神与勾陈并气下制所临之辰则秩禽敌朱谋防笺曰秩字疑误
　　按尔雅秩常也周礼酒正凡有秩酒者郑司农注曰秩常也则是秩禽敌者谓常禽敌非误也
　　甘氏星经曰舍九星宾客之馆舍又星簿赞曰舍止客
　　按舍九星在紫微宫后华盖上焦延夀曰舍星入紫微宫胡兵大起是传舍为传送文书者止宿之处如今驲馆非宾馆也周礼太仆掌建鼓于大寝之门外以待逹穷者与遽郑司农曰遽传也若今时驲马军书当急闻者亦击此鼔是舍有军警亦得急闻于禁中故传舍入紫宫则兵起甘氏以为宾客之馆舍非矣
　　步天歌曰后门东边大赞府郑樵注阙
　　按赞府一星史记汉书晋隋唐诸史并阙不载据周礼御史掌赞书注曰王有命当以书致之则赞为辞若今尚书作诏文故亦得称府也
　　唐会要曰九宫天蓬星太乙天内星摄提天冲星轩辕天辅星招揺天禽星天符天心星青龙天柱星咸池天任星太隂天英星天一
　　按素问刺法论岐伯曰木欲升而天柱窒抑之火欲升而天蓬窒抑之土欲升而天冲窒抑之金欲升而天英窒抑之水欲升而天内窒抑之注曰天柱金正之宫天蓬水正之宫天冲木正之宫天英火正之宫天内土神之应宫也则九星之名由来久已
　　淮南子曰晏子曰吾见勾星在房星之间地其动乎髙诱注曰勾星客星也
　　按前汉志曰辰星出于房星间地动天官书曰免七命曰小正辰星天谗安调细爽能星钩星郗萌曰辰星一名钩星诱注云客星非也
　　唐王砅素问注曰遁甲六戊为天门六巳为地户天门在戌亥之间奎壁之分地户在辰巳之间角轸之分按唐天文志曰云汉自坤抵艮为地纪北斗自干擕防为天纲其在干维内者降娄也为少昊墟干维外者娵訾也为颛顼墟其在防维内者夀星也为太昊墟防维外者鹑尾也为列山氏墟盖干维内外当戌亥之间奎壁之分是为天门防维内外当辰巳之间角轸之分是为地户轩辕居干防内外之中为有熊氏墟戊巳之分是唐志天纲地纪之説即遁甲之所谓天门地户也
　　周髀算经曰冬至之后日右行夏至之后日左行左者徃右者来赵爽注曰冬至日出从辰来北故曰右行夏至日出从寅徃南故曰左行
　　按刘诚意曰日之行也冬行北陆斗牛等宿出辰入申是行地下深也深则夜必长焉夏行南陆井鬼等宿出寅入戌是行地下浅也浅则昼必长焉春行西陆奎娄等宿秋行东陆角亢等宿皆出夘入酉是浅深之中也中则昼夜适均焉虽为日之出入而其朝东夕西则皆随天之行也赵振芳曰元郭守敬用表四丈四方参验乃识天体天体如圆分十二次犹有十二瓣周天三百六十五度余四之一均十二分一瓣为三十度四十三分七十五秒其度辐辏于二极则度之形敛尖于之两端开广于之腰围腰名赤道其度正得一度之广去赤道渐逺渐狭每度约十之九二分斜行赤道之交赤道度广又斜行每度广十有一惟四立度在酌中之处是也
　　巫咸星经曰凡五星入月中星不见为月食星星见为星食月
　　按姜岌浑天答难难者云日为阳故外照月为隂精应内景而复能外照何也对云月光者日曜之所生是故外景如日照也难云日曜星月明乃生焉然则月望之日夜半之时日在地下月在地上其间隔地日光何由得照对云日在下碍地不得直照而散故薄天而照则逺在地上散而直照则近星曰日夜食则星亡无月以照之也难云检先望一日日未入地而月已出相去三十余万里日在地上散而直照不应及月而使月光明者何也又云日夜食则众星亡捡月体不大于地今日在地下月在地上地体大尚不能掩日使不照月月体小于地安能掩日使不照星也所难最为明快而所对未免迂逥故不具述梁武帝曰月体不全光星亦自有光非受明于日此则不易之论也盖月光自为生死望后明死朔后明生书曰哉生明旁死魄天问曰夜光何徳死则又育月之自为生死可知矣观熠燿宵行亦能自生光曜岂有照之者乎
　　步天歌文昌之下曰三师更有三公相西边
　　按晋志杓南三星及斗魁第一星西皆谓之三公盖古无三师之名故有两三公也后魏官氏志曰尊师傅保为三师五代史百官志曰北齐因后魏亦曰三师故星改斗魁西星为三师而在斗杓第二星下者仍为三公
　　宋中兴天文志曰天市垣一星明大者谓之帝座帝座东北一星为后旧误作西南三星为妃旧失其位妃北一星为帝右后北一星为帝左是为左右常侍妃南四星为宦寺宦寺南一星为阍人阍人南四星为内屏此其别也而旧乃以右常侍一星及妃三星为宦者又以宦寺阍人合五星为斗又以内屏四星为斛皆误也按候一星在帝座东北石氏曰候星以候隂阳伺逺国周礼遗人职云三十里有市市有候馆注曰候馆楼可以观望者也安得以帝座东北为后旧作候误也又宦者四星在帝座西南石氏曰宦者四星常侍黄门左右小臣侍从之官常侍市中帝座也安得谓以右常侍一星及妃三星为宦者四星误也斛四星在斗南斗五星在宦者西南甘氏曰斗斛称量尺寸分铢郗萌曰斗星明则吉不明凶若其星仰则天下斗斛不平安在以宦寺四星及阍人一星为斗又以内屏四星为斛皆误也又周礼司市职云夫人过市罚一幕世妇过市罚一帷而宋中兴志乃欲使后妃并居市肆何也
　　晋志曰太阳守西四星曰势势腐刑人也
　　按石氏星经势四星助宣王命内常侍官也甘氏星簿赞势不専事相命御之注曰势者宦也谓刑余之人凡此诸説皆误也河图曰河导昆仑名地首上为权埶星周礼考工注曰埶音势古势字势星即权埶星也势四星在斗魁下徐整长厯曰北斗当昆仑上气运注天下则其上为权势星即势星也权势为王者临御之柄势四星象之讵可以腐刑解乎
　　国语单子曰辰角见而雨毕天根见而水涸本见而草木节解驷见而陨霜火见而清风戒寒韦昭注云夏后氏之令周人所因
　　按唐志日度议曰推夏后之初秋分后五日日在氐十三度龙角尽见时雨可以毕矣又先寒露三日天根朝觌时训爰始收潦而月令亦云水涸后寒露十日日在尾八度而本见又五日而驷见故陨霜则蛰防墐户郑康成据当时所见谓天根朝见在季秋之末以月令为谬韦昭以仲秋水始涸天根见乃竭皆非是
　　宋祖冲之曰殷厯日法九百四十而干凿度云殷厯以八十一为日法若易纬非差殷厯必妄
　　按汉章帝时虞恭宗防等议曰夫数出于秒忽以成毫厘积累以成分寸两仪既定日月始离初行主分积分成度日行一度一嵗而周故为术者各生度法或以九百四十或以八十一法有细觕其归一也冲之所疑正未尝考恭防之説耳唐大衍以三千四十分为日法元授时以万分为日法岂有异乎
　　天官书赤帝行徳天牢为之开正义曰天牢六星在北斗魁下主秉禁暴亦贵人之牢也
　　按史记平准书曰募民自给费因官器作煑盐官与牢盆如淳曰牢廪食也古者名廪为牢也天牢乃天廪屯积之所故天牢六星在北斗魁文昌间文昌第一星曰上将第二星曰次将春秋合诚图曰天牢主守将荆州占曰客星入天牢其国得邑土则是天牢主守将所以环守其牢廪同列于上将次将之间故曰天牢而石氏星经天牢六星贵人牢与贯索同占是以天牢为狴牢之牢而史记正义因之斯其谬矣
　　晋志曰北极五星第二星主日帝王也宋两朝志曰北极第二星为帝而勾陈口中又为天皇大帝奈宫一而帝二也
　　按北极五星第二为帝者谓天下人君之象而大帝为昊天上帝在勾陈口中故以天皇别之周书则有若伊尹格于皇天郑注曰皇天北极大帝周礼大宗伯以禋祀祀昊天上帝郑注曰谓冬至于圆丘所祀天皇大帝星是也非一宫有二帝之谓
　　天官书曰斗魁中贵人之牢曰天理
　　按春秋合诚图曰天理四星在斗中司三公也如人喉在咽以理舌语宋均注曰斗为天之喉舌主出政教后汉李固曰陛下有尚书犹天有北斗为天喉舌盖谓此也巫咸曰北斗天理主贵者水官也孝经援神契曰天理勑修糺中情糺察也盖言糺察万物之情理主三公贵者事也甘氏曰天理执平首鞫魁头巫咸曰大理者平狱之官盖天理大理字近而讹当是大理司贵人之牢遂误以为天理也
　　石氏曰女牀三星后宫御也众妾所居宫也
　　按月令后妃斋戒躬桑禁妇女毋观以劝蚕事注曰女外内子女也周礼内女曰内宗外女曰外宗女牀三星在紫微垣扶筐下是内外宗织女之机牀旧以为众妾所居宫非
　　月令仲冬之月旦建星中郑注建星在斗上
　　按巫咸星经斗建之间三光道也贾逵曰古黄夏殷周鲁冬至日在建星建星即今斗星也唐天文志曰古厯南斗至牵牛上星二十一度入太初星距四度上直西建之初故六家或以南斗命度或以建星命度甄耀度及鲁厯北方有建星无斗
　　天官书隂徳三星
　　按汉志亦云三星而石氏星经隂徳二星主天下纪纲隂徳遗周给恵赈财之事则少一星晋志尚书西二星曰隂徳阳徳则又以二星分为二座
　　唐天文志曰木金得天地之微气其神治于季月水火得天地之章气其神治于孟月
　　按月令立春之日盛徳在木其帝大皥则是以木徳王而主东东方七宿初交于角亢其气尚微故夀星属木而得天地之微气立秋之日盛徳在金其帝少昊则是以金徳王而主西西方七宿初交于奎娄其气尚微故降娄属金而得天地之微气立冬之日盛徳在水其帝颛顼则是以水徳王而主北北方七宿首斗牛而尾室壁其气毕章故娵觜属水而得天地之章气立夏之日盛徳在火其帝炎帝则是以火徳王而主南南方七宿首井鬼而尾翼轸其气毕张故鹑尾属火而得天地之章气史记律书明庶风居东方南至于亢南至于角三月也其于十二子为辰是夀星之神治于季春阊阖风居西方北至于娄北至于奎九月也其于十二子为戌是降娄之神治于季秋东壁居不周风东至于营室十月也其于十二子为亥是娵訾之神治于孟冬清明风居东南维而西之轸西至于翼四月也其于十二子为已是鹑尾之神治于孟夏此从无解者故备注于山河两戒中而又笔之于此
　　治平策畧曰西人専精厯律自前朝始来中土其言天地也谓天地皆圆非犹中法所谓天圆而地方也按周髀算经曰数之法出于圆方圆属天方属地天圆地方赵爽注曰天动为圆其数竒地静为方其数偶此配隂阳之义非实天地之体也大戴记单居离问于曽子曰天圆而地方者诚有之乎曽子曰如诚天圆而地方则是四角之不相掩也参尝闻之矣子曰天道曰圆地道曰方道曰方圆耳非形也此岂待西人而始知乎
　　天官书斗魁戴筐六星曰文昌宫
　　按大唐开元占经瞿昙悉逹曰石氏星经文昌六星一本作七星陆绩浑天图曰文昌中有一星在司禄内名为主禄是明有七星也
　　夏小正曰鞠则见鞠者何也星名也
　　按古乐府天上何所有厯厯种白榆亦以白榆为星名皆未知何星也
　　天官书杓携龙角衡殷南斗魁枕参首注云杓北斗杓也龙角东方宿携连也衡斗衡也殷当也直当南斗魁斗第一星也枕于参星之首
