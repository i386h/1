<!-- { "loadSidebar": true } -->
　　老杜观公孙大娘弟子舞剑器行自序云开元三载余尚童穉记于郾城观公孙舞剑器浑脱浏漓顿挫独出冠时砚北杂记曰今读序者以剑器为句而以浑脱浏漓顿挫六字为句以为皆极赞叹剑器之妙譌谬沿袭文字中往往以浑脱浏漓四字连缀用之据陈旸乐书云乐府诸曲自古不用犯声唐自则天末剑器入浑脱为犯声之始剑器宫调浑脱商调以臣犯君故为犯声又唐多解曲如柘枝用浑脱解之类则剑器浑脱自各为舞曲之名
　　按唐书山恽传景龙中帝昵宴近臣及修文学士诏徧为伎工部尚书张锡为谈容娘舞将作大匠宗晋为浑脱舞又宋务光传清源尉吕元泰亦上书言政事曰比见坊邑相率为浑脱队浑脱为号非美名也则浑脱之为舞名岂可与浏漓顿挫并言又唐五行志长孙无忌以乌羊毛为浑脱氊帽人多效之谓赵公浑脱杜佑通典军行渡水用浮囊以浑脱羊皮吹气令满系其孔束于腋下浮渡浑脱之为名正不一也
　　杜诗皇舆三极北注云非易之三极
　　按周书成开篇曰三极一天有九列二地有九州三人有四佐又小开篇曰动获三极无疆又月令章句曰冬至为三极昼漏极短去极极逺晷景极长若以此解杜句并难通据尔雅东至于泰逺西至于邠国南至于濮铅北至于祝栗谓之四极则皇舆在东西南三极之北为正解也
　　杜诗王母昼下云旗翻杨用脩云齐郡函山有鸟名王母详注云王母昼下有似旗翻尾动揺也
　　按列仙传穆王与王母会瑶池云旗霓裳拥簇自天而下诗言昼下云旗翻正用此耳岂可以鸟名王母解之
　　杜诗安得并州快剪刀
　　按杜佑通典新平郡贡剪刀十具今邠州则杜诗并州之并疑当是邠之譌也
　　庾子山诗鳯翼纒篸管倪注云篸疑作篸缀衣也以从竹故曰管也
　　按梁简文帝诗簪管白鸦纒与子山鳯翼纒篸管同篸即簪子山郑国夫人墓志铭节行声玉副加珈篸姚翻诗风揺翡翠篸吴筠诗翘翻翠鳯篸白居易诗银箆稳篸乌罗帽皆簪字耳子山伤心赋犀角虚篸胡宿诗雕盘分篸何由得从竹从叅乃去声篸耳
　　子山入道士馆诗山巾篸竹皮倪注云篸疑作糁郑康成覆公餗注糁谓之餗震为竹竹萌曰笋笋者餗之为菜也
　　按王维诗俱簪竹皮巾与此山巾篸竹皮义同何用以糁释之
　　太白临江王节士歌节士悲秋泪如雨注云临江节士史失其名
　　按汉艺文志有临江王及愁思节士歌诗四篇临江王者一篇之名耳时景帝废太子为临江王坐侵庙堧为宫征入自杀时人悲之故为作歌愁思节士皆篇名非临江王所作也自南齐陆厥有临江王节士歌承袭误用庾子山哀江南赋临江王有愁思之歌杜子美魏将军歌临江节士安足数皆沿陆误
　　太白诗风吹柳花野店香解者谓柳花亦可言香按唐书南蛮传诃陵国以柳花椰子为酒饮之辄醉太白风吹柳花野店香亦以酒言如七命豫北竹叶竹叶亦酒名也又梁书顿逊国酒树似安石榴取花汁贮杯中数日成酒宋史外国传阇婆国其酒出于椰子虾蝚及丹树一统志浡泥国有加树其树心可为酒琼州有严树捣皮叶浸水和以酿数日成酒皆此类也
　　陶渊明还旧居诗畴昔家上京六载去还归韩子苍以为作于乙巳赵泉山谓自乙未佐镇军幕迄今六载按先生有庚子歳五月中从都还阻风于规林诗行行循归路计日望旧居则还旧居诗即作于庚子赵説是也
　　薛逢诗醉后独知殷甲子郝注云陶潜所着文字皆书年月永初以后惟书古甲子又纣以甲子日死
　　按韩非子曰纣为长夜之饮惧以失日使人问箕子箕子曰举国不知而予独知之予其危矣因辞以醉而不知独知殷甲子当谓此耳
　　李冶寄校书七兄诗因过大雷泽莫忘几行书仲言注雷泽城在东昌府濮州东南一百里
　　按旧唐书地理志湖州武德四年置领乌程一县李冶诗起句无事乌程县蹉跎歳月余与濮州雷泽无渉周处风土记震泽有大雷山小雷山相传为舜渔泽之所水经注湖中有大雷小雷三山亦谓之三山湖杨脩五湖赋头首无锡足蹄松江负乌程于背上怀大吴以当胸岝防崔嵬穹窿纡曲大雷小雷湍波相逐是雷泽近乌程之南也冶诗自当谓此
　　温庭筠寒食日诗窻中草色妬鸡卵注引歳时记云玉烛宝典谓此节城市尤多鬬鸡卵之戏其鬬卵则莫知所出管子曰雕卵然鬬之所以发积藏散万物也按管子书周容子夏曰夫雕橑然后炊之雕卵然后瀹之所以发积藏散万物也王廙洛都赋烂毛瀹卵此又瀹卵之证也宗懔记于雕卵然下缺一字初学记作雕卵然鬬之亦无后字鬬当是瀹之譌古乐府焬帝令大乐令白明达造新声有鬬鸡子鬬百草还旧宫乐则鬬鸡子之戏城市多有之可知
　　老杜诗北去紫台连朔漠注云紫台犹紫宫
　　按括地志北岳有五别名一曰兰台府二曰列女宫三曰华阳台四曰紫台五曰太一宫江淹别赋紫台稍逺梁简文帝诗栖神紫台上纵意白云边乃谓此也注者直以为紫宫而并疑连字为误失之逺矣
　　吴融金桥感事诗郝注云洛阳桥名
　　按融诗首句太行和雪叠晴空则金桥为近太行可知李义山为河南卢尹贺上尊号表清明皇之旧宫复金桥之故地李卫公集序天井雄关金桥故地汉志上党髙都县有天井关刘歆遂初赋驰太行之崖坂入天井之乔关玉海地志金桥在上党南二里何得为洛阳桥名
　　杜牧洛阳诗已见戈收相土郝注云宪宗元和七年田承嗣纳土
　　按唐书髙祖武德二年置十二军取天星为名富平道为戈军杜牧以太和二年登第当文宗初立裴度韦处厚等奏用髙瑀为忠武军节度使诗盖以戈诸军收罗文征武战之将相如夏之收相土耳王肃谓相土在夏为司马之职相土之土讵纳土乎又宪宗元和七年魏博兵马使田兴奉贡诏以兴为节度使赐名正非承嗣也
　　王右丞酧张諲诗不逐城东游侠儿隐囊纱帽坐弹碁杨用脩曰顔氏家训梁朝全盛时贵游子弟驾长筵车坐棋子方褥冯斑丝隐囊王诗坐弹碁即方褥也或以为坐与人奕棋误也
　　按南史张永传朝廷所给赐脯饩必棊坐齐割手自颁赐棊坐棊褥也又按西京杂记马合作弹碁以献成帝帝大悦赐青羔裘紫丝履晋传弹棊赋序汉成帝好蹴踘刘向以为劳人体竭人力非至尊所宜御乃因其体作弹碁未知孰是世説弹碁始自魏宫内用妆奁戏文帝于此技特妙殊失考也后汉蔡邕已有弹棊赋
　　北齐文宣帝崩文士各作挽歌刘逖用二首卢思道用八首时称八米卢郎困学纪闻曰或谓米当为采按八米续世説作八采盖以其采用八首云尔汉王符潜夫论曰尅削绮縠寸窃八采沈约内典序曰龙章八采琼华九苞或当日称为八采未可知也然文人好竒多用八米张佑诗少见双鱼信多闻八米诗黄山谷诗尊前八米句牕下十年书徐师川诗字直千金师智永句称八米继卢郎李义山献侍郎钜鹿公启闻郢中之白雪媿列千人比齐日之黄门慙非八米
　　义山诗火承天姻注引真诰紫微王夫人谓许长史曰交梨火腾飞之药
　　按史记李少君以却老方见上曰臣曾游海上见安期生食巨大如洞冥记北方有七尺之赤松子曰北方大味有殊既可益气又安躯火疑即大之譌耳
　　薛逄诗云外笙歌岐薛醉月中台榭后妃眠郝注云岐王隆范薛王隆业
　　按唐书岐王隆范开元十四年薨薛王隆业开元二十二年薨二十八年十月甲子幸温泉以寿王妃杨氏为道士号太真天宝四载立太真为贵妃诗及注皆失考义山诗半夜宴归宫漏永薛王沈醉寿王醒元稹连昌宫词百官队仗避岐薛苏子瞻题申王画马圗天宝诸王爱名马千金争致华轩下两坊岐薛宁与申凭陵内廐多清新其误相承不改
　　笔丛云穆天子传驾八骏之乘驰驱千里义山诗八骏日行三万里信笔之语无足证也
　　按穆天子传各行兼数三万有五千里拾遗记穆王驭八龙之骏逓而驾焉按辔徐行以匝天地之域李诗所云日行者非谓一日行三万里也
　　陆放翁诗穿林双不借取水一军持方子谦曰草鞋人人所有可不借而得
　　按方言屝屦麄履也丝作之者谓之履麻作之者谓之不借仪礼丧服传绳履者绳屝也郑氏曰绳屝今时不借也贾公彦曰周时谓之履子夏时谓之屝汉时谓之不借者此凶荼履不得从人借亦不得借人据此不借正未可轻用非直以为人之所有也又按释家戒相仪有五种水罗一军迟以绢系口绳悬水中待满引出即军持也
　　方密之云希圆禹庙诗髙阁无恢台恢台火气也山谷跋引尔雅夏为长嬴即恢台也殊谬
　　按楚辞收恢台之孟夏徐浩宝林寺诗禅堂清溽暑髙阁无恢台谓髙阁生凉无长夏耳犹何晏景福殿赋所谓夏无炎燀也希圆髙阁无恢台直用季海句也又梁元帝纂要曰夏为长嬴即恢台也山谷之説盖本于此傅毅舞赋舒恢台之广度顔师古圣德颂恢台学府则又以恢台为恢宏矣
　　庾子山和咏舞诗低鬟逐上声倪注云四声中有上声按通典上声歌者此因上声促往得名或用一调或用无名调如古歌辞所谓哀思之音不合中和也
　　曹唐诗自添文武养丹砂郝注云文武脩炼之火候也按魏伯阳参同契炎火张于上昼夜声正勤始文使可脩终竟武乃陈古嵩子真诀大丹第六转以文武火养一防时司空图新歳对冩真诗文武轻销丹灶火杨万里十一月朔早起诗文武自匀香底火圣贤教带老时愁
　　曹唐和周侍御买剑诗青天露拔云霓泣黒地潜擎鬼魅愁注引李贺春坊正字歌嗷嗷鬼母秋郊哭
　　按后汉士孙瑞剑铭剖山竭川虹霓消亡拾遗记越王八剑六曰灭魂挟之夜行不逢魑魅诗中用事悉有所本故往往不嫌其俗
　　白乐天上裴晋公诗为穆先陈醴自注云居易毎十斋日在会以三勒汤代酒
　　按本草苏恭曰毗梨勒出岭南交爱等州谓之三果树子形似胡桃核似诃梨勒而圆短无棱畨人以作浆甚热李时珍曰古千金方补肾鹿角丸用三果浆吞之云无则以酒代之意三勒以三果而得名或曰合庵摩勒诃梨勒为之故曰三勒南方草木状诃梨勒树似木杬花白子形如橄榄六路皮肉相着可作饮变白髭须令黒出九真庵摩勒树叶细如合昏花黄实似李青黄色食之先苦后甘本草余甘子梵书名庵摩勒黄山谷味谏轩诗想共余甘有葛苦中真味晚方囘
　　皮袭美和读隂符经诗机一以发五贼纷然喜黄东发云隂符经天有五贼见之者昌五行岂可言贼贼岂所以为昌
　　按经所云五贼者谓土作甘金作辛木作酸水火作醎作苦之类集注引太公曰圣人谓之五贼天下谓之五德人食五味而生食五味而死无有怨而弃之者也心之所味也亦然然则经所谓五贼举世皆见以为德无有见以为贼者果能见之岂不昌乎
　　岑参胡笳歌君不见胡笳声最悲紫髯绿眼胡人吹注云献帝春秋张辽问吴降人向有紫髯将军是谁答曰孙会稽也
　　按唐书黠戞斯传人皆长大赤髪晳面绿瞳以黑髪为不祥诗明言紫髯绿眼之胡人矣岂可以孙会稽解之耶
　　黄山谷戏题髙节亭边山矾花诗云髙节亭边竹已空山矾独自倚春风自序云野人呼为椗花
