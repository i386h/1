<!-- { "loadSidebar": true } -->
　　杨氏曰王建宫词四靣勾栏在水中叚国沙州记吐谷浑于河上作桥谓之河厉勾栏甚饰勾栏之名始见此
　　按古今注汉成帝顾成庙玉鼎金鑪槐树悉为扶老勾栏勾栏自汉有之
　　杨氏曰王羲之兰亭修禊事春禊也刘桢鲁都赋素秋二七天汉指隅人胥祓禳国子水嬉七月十四日秋禊也
　　按唐明皇八月五日生张説上大衍厯序谨以开元十六年八月端午赤光照室之夜献之唐类表有宋璟请以八月五日为千秋节表云月惟仲秋日在端午则凡月五日皆可称端午也唐文宗开成元年归融为京兆尹时两公主出降府司供帐事繁又俯近上已曲江赐宴奏请改日上曰去年重阳取九月十九日未失重阳之意今改取十三日可也则上已不必初三重阳不必初九也东坡在海南艺菊九畹以十一月与客泛菊作重九此又以仲冬之十五日为重阳也正与七月十四之修禊同为佳话
　　杨氏曰晋谚云和峤牛咸秋王戎踢嬲不得休王半山诗嬲汝以一句西归痩如腊又细浪嬲雪千娉婷按晋史潘岳为河阳令宻作謡曰阁道东有大牛王济鞅裴楷秋和刺促不得休世説和峤鞅裴楷秋王济剔嬲不得休今以裴楷为咸王济为王戎皆误嵇康与山巨源絶交书足下若嬲之不置不过欲为官得人以益时用耳隋经籍志是诸邪道并来嬲恼梁吴孜春闺怨栁枝皆嬲燕桑叶复催蚕诸用嬲字并在半山之前
　　杨氏曰张伯英与使君朱寛书上比崔杜不足下方罗赵有余
　　按三辅决録赵袭炖煌太守先是杜伯度崔子玉以工草书称于前世袭与罗辉亦以能草颇自矜夸故张伯英与袭同郡太仆朱赐书曰上比崔杜不足下方罗赵有余后汉书赵岐注亦引张伯英与朱赐书杨以为使君朱寛非也
　　杨氏曰潦水出塞外卫臯山莵有大潦山小潦山所出大潦即今潦水小潦即今浑源河潦音辽
　　按前汉地理志元莵髙句辽山辽水所出西南至辽队入大辽水后汉郡国志注刘昭引山海经曰辽水出白平东郭璞曰出塞外御白平山又桑钦水经亦言辽水出卫白平山此盖指大辽水也辽山小辽水所出西南至辽队入大辽水是二辽分出合为一水安得以小辽水为浑源河乎至所言卫臯卫当是御之譌而臯乃合白平二字之譌也改辽为潦亦误
　　杨氏曰宋文帝受命颂南通舜梧北平尧栁其句极工且新
　　按晋载记苻健健遣其子苌率雄菁等众五万距温于尧栁城愁思堆温转战而前次于灞上颂所谓北平尧栁盖此城也
　　杨氏曰梼当音俦梼杌之音涛盖因陆徳明九经释音而误
　　按周礼外史氏注引楚之梼杌陆氏释文音徒刀反史记卫霍列传从至梼余山索隐曰梼余音桃徒又郭璞尔雅序曰璞不揣梼昧注曰梼音桃家语鱼之大名曰防亦徒刀切梼自有俦涛两音安得一之
　　杨氏曰勾陈不知何物宋神宗祀六神以勾陈为麒麟又曰勾陈天马也
　　按荆州占曰勾陈黄龙之位也若以为麟鹖冠子曰麟元枵之精也若以为天马房为天驷安用复祀勾陈乎
　　杨氏曰太行一名五行山列子作太形则行本音也崔伯阳感山赋云起为名丘妥为平冈巍乎甚尊其名太行盖趂韵之误
　　按淮南子曰武王欲筑宫于五行之山周公曰五行险固徳能覆也髙诱注曰今太行山也列子曰太形王屋二山方七百里此用修之所据也然按诗百尔君子不知徳行不忮不求何用不臧又晋成公绥弃故笔赋慕羲氏之画卦载万物于五行乃发虑于书契采秋毫之頴芒徳行五行皆有户郎反不得以崔为趂韵之误

　　管城硕记卷二十八
<子部,杂家类,杂考之属,管城硕记>
　　钦定四库全书
　　管城硕记卷二十九　翰林院检讨徐文靖撰通雅
　　通雅曰按原治编曰古器铭云十有三月十有四月十有九月或云正月乙子或云丁子吕与叔考古图谓嗣王逾年未改元故以月数乙子即甲子丁子即丙子古质民淳取其同类
　　按古乙酉戊命彛铭曰十九月唯王祀世昌兄癸卣铭曰十九月唯王九祀世昌圆寳鼎铭曰唯十有三月用吉金南宫中鼎铭曰唯十有三月庚寅公缄鼎铭曰唯十有四月既死魄董逌曰彼自其君即位后以月为数理或然也然国君逾年改元不应十九月不改元矣意以前王既没作为祭器虽改元之后犹以月数不忘先人之孝也至以乙子即甲子丁子即丙子其説尤属支离按史记律书曰危十月也律中应钟其于十二子为亥须女十一月也律中黄钟其于十二子为子明庶风居东方二月也其于十二子为夘其于十母为甲乙是古者十干皆谓之母十二支皆谓之子周戠敦文曰乙子即乙丑乙夘之类兄癸彛文曰丁子即丁丑丁夘之类伯硕父鼎曰己子即己丑己夘之类陈琳檄吴将校部曲文年月日子盖仿古律书意之遗十二时皆可谓之子也考古图以为世质民淳取其同类谬矣
　　通雅曰沈佺期夜泊越州诗防防萦海若霹雳亘天吴防防音暗俞盖指飓风也飓音具在遇韵言东南北之风皆具也
　　按南越志曰飓风者具四方之风也顾况诗飓风晴泊起隂火防潜烧韩愈诗飓风最可畏訇哮簸陵丘皮日休诗飓母影边持戒宿波神宫里受斋归文天祥五噫歌飓风起兮海水飞噫櫂歌中流兮任所之噫字皆从具杨用修云当从贝佛经风虹如贝抑又好竒之过矣
　　通雅曰传曰翼九宗五正逆晋侯于随纳诸鄂晋人谓之鄂侯杜曰晋别邑纣时鄂侯或此地乎舆地记曰今鄂州武昌楚之东鄂也汉为江夏鄂县孙权改武昌按世本唐叔虞居鄂宋衷曰鄂地今在大夏史记正义曰鄂与绛州夏县相近故曰大夏括地志故鄂城在慈州昌寜县东二里即今平阳府吉州寜乡县也隠六年左逆晋侯于随纳诸鄂盖此鄂也以为鄂州武昌之东鄂非矣
　　通雅曰楚伐吴克鸠兹至于衡山今之横山也鸠兹在芜湖非衡山明矣乌程县山即楚克鸠兹之衡山也今曰横山
　　按襄三年左传注鸠兹吴邑在丹阳芜湖县东衡山在吴兴乌程县南杜注误也山谦之丹阳记云丹阳县东十八里有衡山绵亘数十里去鸠兹不逺当是子重所至也丹阳旧县今为镇在当涂东南六十里距鸠兹百数十里与乌程相去絶逺自应非乌程之衡山也衡即横古今字也诗衡从史记从衡皆即横也
　　通雅曰汉志豫章彭蠡县注云禹贡彭蠡泽在其西余则言水入湖汉者八入大江者一而湖汉一水则又自雩都东至彭泽入江山海经言入江彭泽西者本谓迳彭蠡县西而入江耳汉志不知湖汉之即为彭蠡又不知入江者亦潴于彭蠡又不知湖汉之为湖则皆承禹贡之衍疑而弗深考也
　　按太康地记曰刘歆以为湖汉九水入彭蠡则彭蠡之非即湖汉可知矣水经注曰山海经赣水出聂都山东北流注于江入彭泽西班固称南埜县彭水所发东入湖汉水者也地志豫章水出赣县西南而北入江盖控引众流总成一川故后汉郡国志曰赣有豫章水水导源东北流迳南野县北又迳赣县右防湖汉水水出雩都县导源西北流迳金鸡石又西北迳赣县东西入豫章水也据郦注湖汉水出雩都县盖湖汉一名章水水出县之聂都山至赣而防于贡水以章贡合流故又为赣水也水出雩都至彭泽入江行千九百八十里其行最逺故湖汉所经之处至南埜则彭水东入焉至新淦则南水东入淦水西入焉至南昌则蜀水东入旴水西北入焉彭泽则修水东北入焉鄡阳则余水东北入焉鄱阳则鄱水西入焉入者凡八然后总入于大江山海经谓之赣水汉志谓之湖汉水入江彭泽西即禹贡彭蠡泽也若以山海经之入江彭泽西为彭泽县禹益时岂有县乎山海经又言庐江出三天子都入江彭泽西其不为彭泽县可知矣安得谓湖汉即彭蠡湖而汉志有不知也
　　通雅曰郓城今属济寜府乃汉廪邱地隋为郓城唐为郓州青州沂水县乃春秋郓邑古今错乱大为难记按阚骃十三州志曰鲁有东西二郓文十二年季孙行父帅师城诸及郓杜注郓莒鲁所争者城阳姑幕县南有员亭员即郓此鲁之东郓也成十二年晋人执季孙行父于苕丘公还待于郓杜注鲁西邑东郡廪邱县东有郓城此鲁之西郓也东郓在沂水西郓在廪邱二者皆春秋之郓邑也
　　通雅曰鸿桷集曰始皇铸金人十二金翟也武帝承露盘铜仙也魏明帝列东都者翁仲也汉晋春秋误以铜仙为金翟宋钱頴误以翁仲为铜仙师古又误以翁仲为金翟程大昌据华峤后汉书复误以徙铜人为汉明帝独李贺诗小序得实而又误景初三年为青龙九年不知魏青龙止于五年也石人称翁仲犹米颠之称石丈古人多以仲称从人中声亦兼防意
　　按秦始皇本纪曰收天下兵器聚之咸阳铸金人十二置宫庭中陈渉世家賛引贾生曰秦收天下之兵聚之咸阳销锋镝铸以为金人十二据三辅黄图始皇二十六年大人来见临洮其大五丈足迹六尺闗中记始皇二十六年有长人十二见于临洮身长百尺皆夷翟服此秦皇收兵铸为金人十二以像之世所谓金翟也又按一统志曰秦始皇时象郡阮翁仲身长二丈三尺气质端勇异于常人少为县吏为督邮所笞叹曰人当如是耶遂入学究书史始皇并天下使翁仲将兵守临洮声震匈奴秦以为瑞翁仲死遂铸铜为其像置咸阳宫司马门外匈奴至有见之者犹以为生故谢承后汉书曰铜人翁仲其名也此又不在金人十二之数也顔师古注汉书史记索隠皆以金翟为翁仲是误合二者而为一也至以翁仲之称犹石丈古人皆以仲称则鸿桷不根之谈为可咲矣又按闗中记董卓壊铜人十余余徙清门里魏明帝欲将诣洛载至霸城重不可致后石季龙徙之邺苻坚又徙入长安而销之此则金人十二之本末悉可考见者也华峤后汉书以徙铜人为汉明帝汉当为魏字譌也汉武故事曰建章宫作承露盘高二十丈大七围以铜为之上有仙人掌擎玉盘以承云表之露世所谓铜仙也魏明帝纪曰自吾已建承露盘复降芳林园与仁夀殿任昉述异记曰魏明帝诏宫官牵车西取汉武帝捧露盘仙人欲置前殿宫官既折盘临行泪下是魏明列东都者即汉武之铜仙乌在为翁仲也观李贺有金铜仙人辞汉歌良可证矣隋卢思道在齐为百官贺甘露表有曰魏明仙掌竟无灵液汉武金盘空望云表又以知魏明所建即金仙也鸿桷乃以为翁仲抑又误矣且魏明太和六年青龙四年景初三年共年十三青龙亦无五年也
　　通雅曰邪婆色鸡鼔曲也李琬听乐工击此知之出韩卓羯鼔録用山桑棬用铜铁
　　按羯鼓録唐州刺史南卓譔艺文志云南卓羯鼓録一卷此云韩卓字譌也志又有南卓唐朝纲领图一卷卓字昭嗣大中黔南观察使是唐时有两南卓也
　　通雅曰记曰夫人荐豆执挍执醴授之执镫郑注云镫豆下跗也授醴之人授夫人以豆则执镫按郑注非夫人荐豆当措于筵前执醴则当受尸故豆则执挍醴则执镫酌醴用觯镫或为觯之跗名乎
　　按祭统郑注挍中央直者也授醴之人授夫人以豆则执镫镫豆下跗也陆氏释文曰挍柄也邢昺尔雅疏曰豆以木为之高一尺口足径一尺其足名镫中央直者名挍挍径二寸此盖言执醴未授夫人时执挍授之之时则已执镫以便夫人执挍也岂一豆而执挍复执镫乎
　　通雅曰有纳文者曰纳布按王防图于越纳注谓纳贡也诸国各书贡物而于越总言纳字非也必其时已有细纳绉积之布矣
