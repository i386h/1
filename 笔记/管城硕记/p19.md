<!-- { "loadSidebar": true } -->
　　按竹书康王三年定乐歌吉禘于先王申戒农官告于庙臣工之诗当作于是时诗云于皇来牟将受厥明明昭上帝迄用康年序所云遣于庙者此也易所云先王以享于帝立庙者此也
　　有瞽序云始作乐而合乎太祖也郑笺曰周公摄政六年制礼作乐合诸乐器于太祖之庙奏之诗人述其事而歌焉
　　按竹书武王十二年夏四月王归于丰飨于太庙作大武乐十四年殷荐于太庙遂大封诸侯序云始作乐而合乎太祖者当在是时周自武王有天下至成王六年而始合乐于太祖之庙无是理矣
　　廱序云禘太祖也郑笺曰禘大祭也大于四时而小于祫太祖谓文王朱子曰序云禘太祖则宜为禘喾于后稷之庙矣而诗辞无及于喾稷者若以为吉禘于文王则与序已不恊而诗文亦无此意恐序误也
　　按孔氏疏曰知禘小于祫者春秋文二年大事于太庙公羊传曰大事者何祫也毁庙之主陈于太祖未毁庙之主皆升合食于太祖是合祭群庙之主谓之大事昭十五年有事于武宫左传曰禘于武公是禘祭一庙谓之有事也据竹书成王九年春正月有事于太庙二十五年冬十月归自东都大事于太庙则是大事者祫也有事者禘也廱禘太祖者谓成王以文王为祖也诗云假哉皇考又云文武维后祭法祖父曰王考曾祖曰皇祖则太祖皇考得通称矣故马融曰诸言祖逺言始祖近言太祖也朱子集传既以皇考为文王复以宣哲文武为美文王之德又以吉禘于文王与序不恊何也意以绥予孝子为武王则文王不得为太祖矣因以既右烈考犹皇考不以烈考为武王书君陈曰武王烈又洛诰曰烈考武王朕防此何得独以烈考为文王耶至以廱诗为彻祭所歌亦名为彻不过因论语三家以雍彻而遂谓此诗亦名为彻可乎
　　载见序云诸侯始见乎武王庙也朱子曰序以载训始故云始见恐未必然也
　　按竹书成王四年春正月初朝于庙序说谓诸侯始见乎武王庙当即此也曰求厥章集传以为先言其来朝禀受法度非诸侯始见之时何以云此
　　武序云奏大武也集传曰周公象武王之功为大武之乐歌此诗以奏之然传以此诗为武王所作则篇内已有武王之諡而其说误矣
　　按竹书武王十四年作大武乐此诗为奏大武之乐歌则作于武王时矣其称武王者以其为有武功之王也如商颂武王靡不胜武王载斾不必以武为諡也
　　闵予小子序云嗣王朝于庙也集传曰成王免防始朝于先王之庙而作此诗
　　按竹书成王四年春正月初朝于庙此诗当作于是时据廱诗孔氏疏曰武王以周十二月崩其明年周公摄政称元年十二月小祥二年十二月大祥三年二月禫四年春禘序所谓嗣王朝于庙也朱子小序辨谓序说不能究其本末何也
　　访落序云嗣王谋于庙也朱子曰序说亦不能究其本末
　　按竹书成王七年周公复政于王八年春正月王始莅阼亲政郑笺曰成王始即政故于庙中与羣臣谋我始即政之事诗访予落止毛传曰访谋也集传曰成王既朝于庙因作此诗以道延访羣臣之意言我将谋之于始则仍用序说也
　　小毖序云嗣王求助也集传曰此亦访落之意
　　按逸周书曰成王即政因甞麦而语羣臣求助作甞麦解序云求助葢有所本也
　　载芟序云春借田而祈社稷也良耜序云秋报社稷也朱子曰两篇未见其有祈报之异
　　按诗有实其积万亿及秭非有以祈之可乎百室盈止妇子宁止不有以报之可乎此祈报所以异也朱子谓载芟未详所用何也又月令孟春天子躬耕帝借仲春元日命民社社与借异月而诗序连及之者事皆在春也王为羣姓立社曰泰社王自立社曰王社王社在借田中故载芟为春借田而祈社稷杀时犉牡续古之人谓续先祖奉祭祀此谓报赛之乐歌故良耜为秋报社稷也
　　丝衣序云绎宾尸也高子曰灵星之尸也朱子曰序误此亦祭而饮酒之诗郝氏曰此祈蚕之尸灵星龙星东方苍龙之宿蚕为龙精尸以象之蚕为丝故衣丝按通典汉兴八年高帝命郡国县邑立灵星祠时或言周兴而邑立后稷之祀至今血祀以其有播种之功也于是高帝命立灵星祠三辅故事长安城东十里有灵星祠一云灵星龙左角为天田主谷龙祥晨见而祭之言后稷而谓之灵星者以后稷又配食星也据此则灵星之尸葢言祭灵星时而为后稷之尸耳五经通义曰丝衣其传言王者祭灵星公尸所服之衣也又曰据传天子诸侯祭社稷尸也今祀灵星言公尸未详所出然按淮南子主术训曰君人之道其犹灵星之尸也俨然黙而吉祥受福灵星之有尸久矣郝氏以此为祈蚕之诗蚕为丝故衣丝檀弓爵弁防衣郑注防衣丝衣也贾公彦曰防缁皆染色在布为缁在帛为防而乃谓蚕为丝故衣丝非也
　　酌序云告成大武也集传曰酌即勺也内则十三舞勺即以此诗为节而舞也
　　按孔氏疏曰言告成大武不言所告之庙有瞽始作乐而合乎太祖此亦当告太祖也大司乐舞大武以享先祖然则诸庙之中皆用此乐或亦徧告羣庙也据竹书成王九年有事于太庙初用勺则此诗为告成于太祖之庙有明征也又按申培诗説曰勺亦颂武王之诗为大武之五成
　　赉序云大封于庙也集传曰春秋传以此为大武之三章而序以为大封于庙也
　　按孔氏疏曰皇甫谧云武王伐纣之年夏四月乙夘祀于周庙将帅之士皆封如谧所言此大封是伐纣之年事也据竹书武王十二年辛夘率西夷诸侯伐殷夏四月王归于丰飨于太庙命监殷遂狩于管作大武乐十三年殷荐于太庙遂大封诸侯是大封乃伐纣之次年事也
　　般序云廵守而祀四岳河海也郑笺云般乐也集传云般义未详
　　按竹书武玉十五年初狩方岳此诗葢述其事也许氏说文云般旋也眉山苏氏云般游也般旋般游正是狩于方岳徧于河海之义申培诗説曰此述廵守之诗为大武之四成
　　鲁何以有颂严氏曰鲁颂颂之变也孔氏曰虽名为颂而体实国风非告神之歌朱子曰着之于篇所以见其僣也春秋书郊禘大雩雉门两观犹是意也
　　按郑谱及孔疏鲁僖公以惠王十九年即位襄王二十二年薨至文公之时季孙行父请命于周而作其颂夫颂以形容功德而主告神明者也国人美僖公之功于既薨之后作颂以告于其神孔氏谓虽名为颂而体实国风非告神之歌非也葢鲁之所以有颂而无风者为内讳也彼南山敝笱载驱猗嗟诸诗皆刺鲁桓公文姜及庄公也乃不系之鲁而系之齐岂非以滛乱无耻之行当为内讳而姑托之于齐风以见志与或谓时王褒周公之后比于先代故廵守不陈其诗是以鲁宋独无风有颂然则有颂者即不得有风矣何以有周颂而又有王风有豳风而又有豳颂乎要之鲁颂颂祷之辞也葢颂体也颂体则颂之非云僭也公羊传曰什一而税颂声作史记微子过殷墟而作雅声是则雅颂之声各自为别乎即鲁颂駉篇序曰史克作是颂明作者本意自定为颂体岂云着之于篇以示僭故不列之风而列之于颂乎舒曰鲁不合作颂故毎篇言颂以名生于不足故也此则于周颂稍有防别者乎
　　有駜序云颂僖公君臣之有道也朱子曰此但燕饮之诗未见君臣有道之意
　　按诗夙夜在公在公明明笺曰言时臣忧念君事早起夜寐在于公所明义明德也自今以始岁其有君子有谷诒孙子笺曰君臣安乐则隂阳和而有丰年其善道则可以遗子孙非君臣有道而何
　　泮水序云颂僖公能修泮宫也陆氏释文曰泮半也半有水半无水也集传曰其东西南方有水形如半璧按通典曰鲁国泗水县泮水出焉泮鲁之水名鲁侯建宫于其上因水以名宫僖公葢从而修之苏氏曰僖公因旧而修之是以不见于春秋左传晋侯济自泮泮葢为水名可知郑笺谓泮之言半陆氏谓半有水半无水未必然也据明堂位頖宫周学也郑注頖班也所以班政教礼器鲁人将有事于上帝必先有事于頖宫则鲁于泮水立学以班政教故谓之頖周人尊鲁因以泮宫为诸侯之学泮与頖音同故也观振鹭于彼西廱孔氏曰泽名为廱在西有此泽朱氏曰辟廱在西郊故曰西廱知辟廱以水得名则泮水之为水名又何疑乎
　　閟宫云实维太王居岐之阳实始翦商毛传曰翦齐也郑笺曰翦断也集传曰翦断也太王王迹始着葢有翦商之渐矣
　　按太王居邠狄人侵之事之以皮币犬马珠玉而皆不免一旦流离播迁徙居岐阳竹书武乙元年邠迁于岐邑三年命周公亶父赐以岐邑当是时始免播迁适当新造遽欲断商可乎杨用修以说文引诗作戬商戬福也谓太王始受福于商而大其国也于是以诗之翦字为误其实非也尔雅释诂曰劳来强事谓翦篲勤也太王实始翦商葢谓实始勤商耳与周书太王其勤王家之意正自相合何当以翦断训也
　　鸟序云祀高禖也集传曰鸟也高辛氏之妃简狄祈于髙禖遗卵简狄吞之而生契事见史记按毛传曰春分鸟降有娀氏女简狄配高辛氏帝帝率与祈于郊禖生契故本其为天所命以鸟至而生焉初未尝有吞卵之说也惟史记及郑笺谓鸟翔水遗卵简狄吞之欧阳修以为怪诞苏洵以为简狄其丧心其实非也葢古无食卵之事简狄以高禖见遗卵取而吞之及生契遂谓天所命而降之以祥非谓无人道而生契也秦本纪曰女修织鸟陨卵女修吞之生子大业则吞卵者不独简狄矣抱朴子曰夏后时始食卵简狄之时无食卵之事故因以吞卵为异而记之耳
　　殷武云奋伐荆楚孔疏曰周有天下始封熊绎为楚子于武丁之世不知楚君何人也
　　按方城范氏所藏曾侯钟铭曰惟王五十有六祀徙自西阳楚王韵章商曰祀周曰年铭称祀者葢商之楚也竹书殷武丁三十二年伐鬼方次于荆三十四年王师克鬼方氐羌来宾尚书无逸高宗享国五十有九年则此铭言五十六祀者正髙宗时楚君也




　　管城硕记卷八
　　钦定四库全书
　　管城硕记卷九　　　翰林院检讨徐文靖撰春秋一
　　春王正月胡传曰按左氏曰王周正月周人以建子为岁首则冬十有一月也建子非春亦明矣乃以夏时冠周月何哉以夏时冠月垂法后世以周正纪事示无其位不敢自专也
