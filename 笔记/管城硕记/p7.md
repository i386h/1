<!-- { "loadSidebar": true } -->
　　禹贡既修太原至于岳阳蔡传曰岳太岳也山南曰阳即今岳阳县地也盖汾水出于太原经于太岳东入于河此则导汾水也
　　按朱长孺曰此岳阳谓霍山之南所包者广蔡传专指岳阳县言非又按山海经管涔之山汾水出焉而西流注于河郭璞曰至汾隂县北西入河汉志太原汾阳县北山汾水所出西南至汾隂入河蔡云东入河非
　　大陆既作蔡传曰大陆孙炎曰钜鹿北广阿泽河所经也程氏曰钜陆去古河絶逺河未尝迳邢以行钜鹿之广阿非是按古河之在贝冀以及枯洚之南率皆穿西山踵趾以行及其已过信洚之北则西山势断旷然四平盖以此谓之大陆乃与下文北至大陆者合故隋改赵之昭庆以为大陆县唐又割鹿城置陆泽县皆疑钜鹿之大陆不与河应而亦求之向北之地杜佑李吉甫以为邢赵深三州为大陆者得之
　　按山海经敦与之山溹水出于其阳而东流注于泰陆之水郭璞曰大陆水也名胜志敦与山在赵州临城县南七十里吕氏春秋九薮赵之钜鹿髙诱曰广阿泽也汉志钜鹿县禹贡大陆在北则大陆在赵即广阿明矣魏收地形志殷州治广阿刘朐曰北齐改为赵州隋改广阿为大陆唐天寳二年改为昭庆以有建初啓运二陵也蔡传以为隋改昭庆为大陆谬矣唐志邢州钜鹿县有大陆泽深州束鹿县本鹿城先天二年析鹿城置陆泽金史志深州静安县有大陆泽是也蔡传谓隋唐以来皆疑钜鹿之大陆不与河应则是非邢之钜鹿非赵之大陆乃以邢赵深三州为大陆者得之何也
　　九河既道蔡传曰九河尔雅一曰徒骇二曰太史三曰马颊四曰覆鬴五曰胡苏六曰简絜七曰钩盘八曰鬲津其一则河之经流也先儒不知河之经流遂分简絜为二自汉以来讲求九河者甚详汉世近古止得其三唐人集累世积传之语遂得其六欧阳忞舆地记又得其一要之皆似是而非无所依据至其显然谬误者班固以滹沱为徒骇而不知滹沱不与古河相渉乐史马颊乃以汉笃马河当之郑氏又以为九河齐桓塞其八流以自广河水可塞河道果能尽平乎惟程氏谓今沧州之地北与平州接境相去五百余里禹之九河当在其地后为海水沦没故其迹不存又上文言夹右碣石则九河入海之处有碣石在其西北岸今兖冀之地既无此石而平州正南有山而名碣石者尚在海中去岸五百余里卓立可见则是古河自今以为海处向北斜行始分为九其河道已沦入于海明矣
　　按郭璞注尔雅朱子注孟子陆氏释文皆以简絜为二蔡传以简絜为一非也班史地理志勃海东光县有胡苏亭又成平县虖沱河民曰徒骇河平原鬲县平当以为鬲津又般县师古曰尔雅説九河云钩般水经注般县般河盖亦九河之一也此虖沱即徒骇之别名汉书沟洫志许商以为古説九河之名有徒骇胡苏鬲津今见在成平东光鬲界中自鬲以北至徒骇间相去二百余里今河虽数移徙不离此域者也假令皆沦于海则所谓见在者何地也蔡传以滹沱不与古河相涉而讥班固为不知非也成帝鸿嘉中孙禁以为可开通大河令入故笃马河至海五百里水道浚利假令九河沦海则此五百里亦应入海所谓故笃马河安在也哀帝初平当使领河隄奏言九河窴灭王莽时徴能治河者韩牧以为可略于禹贡九河处穿之纵不能为九但为四五宜有益则九河之未尝沦海可知也汉志大碣石在右北平骊城县西南若果沦海五百里所谓在县西南者何山封禅书北至碣石廵自辽西若果沦入于海所谓北至者何石明一统志碣石山在永平府昌黎县西北离海三十里其为卓立可见者宜矣蔡传以碣石在海中去岸五百余里尚卓立可见然耶否耶
　　雷夏既泽蔡传曰雷夏地志在济隂成阳西北今濮州雷泽县西北也山海经云泽中有雷神龙身而人头鼓其腹则雷然则本夏泽也因其神名之曰雷夏也按郡国志呉郡呉县震泽在西刘昭注引越絶书云湖周三万六千顷又有大雷山小雷山山海经本文雷泽有雷神龙身而人头鼓其腹在呉西此葢记震泽在呉西有大雷山小雷山泽亦谓之雷泽非禹贡雷夏既泽在汉济隂成阳县西北之雷泽也蔡传引之大误
　　灉沮会同蔡传曰许慎云汳水受陈留浚仪隂沟至为灉水水经汳水出隂沟东至为狙獾则灉水即汳水也
　　按蔡传所引狙獾数百年无有辨其误者何也据水经汳水出隂沟于浚仪县北东至梁郡县为濉水获水出汳水于梁郡县北又东至彭城县北东入于泗则狙乃沮之譌而獾乃获之譌也
　　浮于济漯逹于河蔡传曰按地志漯水出东郡东武阳至千乗入海程氏以为此乃汉河与漯殊异然亦不能明言漯河所在未详其地也
　　按水经注云桑钦地理志曰漯水出髙唐余按竹书穆天子传称丁夘天子自五鹿东征钓于漯水以祭淑人是曰祭丘己巳天子东征食马于漯水之上寻其沿歴迳趣不得近出髙唐也据穆传天子饮于漯水之上官人膳鹿献之天子郭璞注曰漯水今济隂漯隂县音沓是漯水在济水之隂也水经漯水迳髙唐县故城东又东北迳漯隂县故城北故兖州贡赋浮济浮漯以逹河也
　　淮沂其乂蔡传曰沂水地志出泰山郡盖县艾山今沂州沂水县也曾氏曰徐州水以沂名者非一郦道元谓水出尼丘山西北径鲁之雩门亦谓之沂水水出太山武阳之冠石山亦谓之沂水而沂水之大则出于泰山也
　　按汉志泰山盖县沂水南至下邳入泗盖县无艾山也左传隠公六年公防齐侯盟于艾杜预曰泰山牟县东南有艾山蔡传以艾山在盖县沂水出误矣又按水经注沂水又南迳临沂县故城东郡国志琅邪有临沂县有洛水注之水出泰山南武阳县之冠石山地理志曰冠石山洛水所出应劭地理风俗志曰武水出焉盖水异名也据此则出冠石者洛水曾氏以为沂水误蔡传漫引之亦误
　　泗滨浮磬蔡传曰泗水名滨水旁也浮磬石露水滨若浮于水然或曰非也泗滨非必水中泗水之旁近浮者石浮生土中不根著者也今下邳有石磬山或以为古取磬之地
　　按左传隠八年公及莒人盟于浮来杜预曰浮来纪邑东莞县北有邳乡邳乡西有公来山号曰邳来间后汉郡国志琅邪东莞有邳乡有公来山或曰古浮来水经注沂水又东迳浮来之山在邳乡西故号曰邳来之间也浮来之水注之据此则古以邳为浮浮磬即邳磬矣盖当时泗水之滨实有邳国产此磬石邳与浮同故曰浮磬路史国名记有浮来国云即邳来是也又按九域志泗州西至濠州百七十五里胡三省注通鉴曰濠州东九十里有浮山山下有穴名浮山洞则浮磬在泗滨者不得谓浮生土中明矣
　　浮于淮泗逹于河蔡曰淮泗之可以逹河者以灉至于泗也泗之上源自泲亦可以通河也
　　按汉志山阳湖陵县禹贡浮于淮泗逹于河水在南陆氏释文曰河如字説文作菏云水出山阳湖陵南尚书日记曰淮入海泗入淮淮泗不与河通此班氏许氏皆疑为逹于菏也据郦元注水经云禹塞滛水于荥阳下引河东南以通淮泗宋河渠志云张洎曰禹于荥泽下分大河为隂沟引注东南以通淮泗至大梁浚仪县西北复分为二渠一渠元经阳武县中牟台下为官渡水一渠始皇疏凿以灌魏郡谓之鸿沟文献通考曰官渡直黄河也故袁曹相距沮授曰悠悠黄河吾其济乎是禹时淮泗原与河通诸儒疑之皆失考也又鸿沟之名不始于秦据国防苏秦为赵合从説魏王曰大王之地东有鸿沟陈汝南则鸿沟之名自古有之可知
　　三江既入蔡传曰唐仲初呉都赋注松江下七十里分流东北入海者为娄江东南流者为东江并松江为三江其地今亦名三江口
　　按山海经岷三江首大江出防山北江出曼山南江出髙山入海在长州南有北有南岷江为中江可知故导江谓之中江汉水入江又在中江之北故导漾为北江不言南者松江合东娄二江入海即南江也汉志南江从防稽吴县南东入海中江从丹阳芜湖东北至防稽阳羡东入海北江从防稽毗陵县北东入海此为禹贡之三江无疑盖三江既入入海之道有三非谓入震泽也蔡传以松江娄江东江当之苏子瞻曰三吴之水潴为太湖湖之水溢为松江归震川曰松江源本洪大故别出而为娄江东江然则三江皆太湖之委又近在数十里内合为一江以入海无所谓三江既入者也安得据以为禹贡三江
　　九江孔殷蔡传曰九江即今之洞庭也今沅水渐水元水辰水叙水酉水澧水资水湘水皆合于洞庭意以是名九江也
　　按汉志曰豫章郡鄱阳鄱水余汗余水艾县修水新淦淦水南城旴水建成蜀水宜春南水南壄彭水并入湖汉湖汉水东至彭泽入江太康地记曰九江刘歆以为湖汉九水入彭蠡泽也汉志又曰庐江郡寻阳禹贡九江在南应劭曰江自寻阳分为九道今彭蠡湖口所入之江即寻阳江也竹书康王十六年王南廵狩至九江庐山太史公曰余南登庐山观禹疏九江宋支昙谛庐山赋萦以三湖带以九江唐书地理志江州寻阳县有庐山九江可移而九江之庐山不可移胡周父谓九江在洞庭蔡传乃从而信之非矣
　　沱潜既道蔡传曰尔雅水自江出为沱汉出为潜此则荆州江汉之出者也今按南郡枝江有沱水然其流入江而非出于江也华容有夏水首出江尾入沔亦谓之沱若潜则未有见也
　　按史夏本纪沱涔已道索隠曰涔亦作潜汉志南郡枝江县故罗国江沱出西东入江师古曰沱即江别出者也胡三省注通鉴曰江水于枝江县西别出为沱而东复合于江蔡传以为非出江误矣汉志武都东汉水受氐道水一名沔过江夏谓之夏水入江又陇西氐道禹贡养水所出至武都为汉师古曰养本作漾据此则夏水自汉出而入江蔡依郑氏注以为首出江误矣盖郑氏之误以氐道为蜀郡湔氐道江水所出不审其为陇西氐道县乃漾水所出也又按尚书埤传曰王氏炎曰隋志南郡松滋县有涔水涔即古潜字今松滋分为潜江矣考承天府志汉水自钟祥县北分为芦洑湖经潜江东南复入汉此为古潜水甚明蔡传依郑氏注谓潜水则未有见皆失考也
　　荥波既猪蔡曰荥波二水名济水自今孟州温县入河南溢为荥在今郑州荥泽县西敖仓东南也波水周职方其川荥洛其浸波溠尔雅洛出为波山海经娄涿之山波水出于其隂二説不同未详孰是
　　按水经济水东迳敖山北又东合荥泽注曰渎水受河水有石门谓之为荥口石门也而地形殊卑盖故荥播所道自此始也水经洛水出上洛县讙举山又东门水出焉注曰尔雅所谓洛出为波也洛水自上洛县东北于拒城西北分为二水枝渠东北出为门水也门水又东北歴阳华之山山海经曰门水至于河七百九十里入洛水郑樵通志门水在灵寳县西南北流为农涧即禹贡之波水矣山海经娄涿之波字本作陂郭璞曰世谓之百答水金史志河南新安县有陂水即此非自洛出之波也
　　导菏泽蔡传曰菏泽地志在济隂郡定陶县东盖济水所经
　　按宋河渠志导菏水自开封歴陈留曹济郓其广五丈干徳三年京师引五丈河造水硙即此也又杜佑通典济水因王莽末渠涸不复截河过今东平济南淄川北海界中有水流入海谓之清河实菏泽汶水合流亦曰济河盖因旧名非济水也蔡传以为济水所经谓荥泽济河虽枯而济水未尝絶流非也
　　沱潜既道蔡传曰此江汉别流之在梁州者沱水地志蜀郡郫县江沱在东汶江县江沱在西南潜水地志巴郡宕渠县潜水西南入江郦道元谓宕渠有大穴潜水入焉通罡山下西南潜出南入于江又地志汉中安阳县灊谷水出西南入汉灊音潜
