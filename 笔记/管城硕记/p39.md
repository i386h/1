<!-- { "loadSidebar": true } -->
　　后魏书冯熙传洛阳虽经破乱而旧三字石经宛然犹在至熙与常伯夫相继为州废毁分用大致頺落按后汉书灵帝纪熹平四年春三月诏诸儒正五经文字刻石立于太学门外陈大昌演繁露曰刻于石碑为古文篆三体书法以相参检葢以字凡三体故谓之三字石经越二年改元光和始置鸿都门学旧有云石经在鸿都门学者妄也又卫恒撰四体书势其叙古文曰魏初传古文出邯郸淳至正始中立三字石经转失淳法其序篆书曰汉末蔡邕采李斯曹喜之法为古今杂形然精密简理不如淳也魏畧曰淳一名竺字子叔博学有才章又善苍虫篆许氏字指是也晋记载石季龙虽昏虐无道而颇慕经学遣国子博士诣洛阳冩石经北齐书文宣帝纪诏曰徃者文襄皇帝所建蔡邕五十二枚即宜移置学舘依次修立后魏书明元帝纪泰常八年夏四月幸成臯城观虎牢遂至洛阳观石经杨龙骧洛阳记曰朱超石与兄书石经文都相似碑髙一丈许广四尺骑罗相接此皆为汉之石经据谢承后汉书曰碑立太学门外置屋覆之四面栏障开门于南河南郡设吏卒视之故得以久存而不敝也至魏冯熙常伯夫相继废毁不深可惜哉元呉莱集有答陈彦理以汉石经见遗诗横山先生多古玩太学石经分我半又有观秦丞相斯邹峄山刻石木本诗阳冰石经欲乳楚金□匾犹躇蹈葢唐李阳冰愿刻石书六经虽未见施行而石经字法间行于世故莱诗云尔又按南齐书魏虏传曰城西三里刻石冩五经及其国记于邺取石虎文石屋基六十枚皆长丈余以充用水经注曰树之于堂西石长八尺广四尺列石于其下碑石四十八枚广三十丈此魏石经也
　　隋仁夀三年龙门王通诣阙献太平十二策上不能用罢归纲目书献策不报史断曰使通教授河汾著书讲道以没其身何不可而必欲鼓瑟齐门自取绌辱直书献防不报葢亦可愧之甚矣
　　按通教授河汾累征不起杨素甚重之劝之仕通曰通读书谈道足以自乐愿明公正身以治天下使时和年丰通受赐多矣不愿仕也然则献策者用世之志素劝之仕不仕者乐行忧违确乎其不可防也程子明道曰文中子本是一隐君子世人往往得其议论附会成书如世所称礼论乐论续诗续书元经賛易未及行者皆附会成书者也明道又曰其中极有格言荀道不到处如通鉴所载贾琼问息谤仲淹曰无辩问止怨仲淹曰不争仲淹尝称无赦之国其刑必平重敛之国其财必贫又曰闻谤而怒者谗之囮也见誉而喜者佞之媒也絶囮去媒谗佞逺矣当干戈云扰之际身隐河汾致足乐也乃自拟为孔子后人亦遂奉之为大儒侑食庙庭非质也又阮逸中说序曰中说者子之门人对问之书也薛收姚义集而名之太宗正观二年御史大夫杜淹始序中说及文中子世家未及进用为长孙无忌所抑故王氏经书散在诸孤之家代莫得闻焉
　　唐书窦参传帝欲杀参陆贽虽怨参然亦以杀之太重乃贬驩州司马后竟赐死于邕州人皆谓陆贽讃之温公通鉴谓贽无报参之心
　　按李肇国史补曰徳宗览李令收城露布至臣已肃清宫禁祗谒寝园钟不移庙貎如故感涕失声左右六军皆呜咽露布于公异之词也公异后为陆贽所忌诬以家行不至赐孝经一卷坎而终朝野惜之又按呉通元传曰贽自恃劲正屡短通元于帝前欲斥逺之则当日报参之心或亦有不免乎
　　石林燕语曰唐王起对武宗曰起所不识者惟□二字
　　按穆天子传造父为御为右列子造父为御□为右则王起所不识者葢指列子而言也然此字譌舛相仍从来不一范摅云淡友议作□王元美集作□门王应麟作音泰丙亦因淮南子钳且泰丙之御而意释之屠纬真序文唐辨□止存王起则又本友议而倒用之皆未能有书一者据唐书本传起嗜学非寝食不辍废天下之书无不读一经目弗忘也帝尝以疑事令使者口质起具牓子附使者上凡成十篇号曰写宣今所言不识□二字不见于本传当是冩宣中语也
　　唐艺文志姖威注浑舆经一卷
　　按魏志下邳桓威出自孤微年十八而着浑舆经依道以见意姖威所注宜即此也姖威当是人姓名山海经黄姖之尸呉姖天门日月所入姖字屡见而今字书无姖字何耶
　　艺文志李氏三传同异例十三卷开元中左威卫录事叅军失名
　　按唐宰相世系表惟李充为左威卫录事叅军则此当是充作也
　　呉曽漫录曰今人斥受雇者为客作已见于南北朝观袁翻谓人曰邢家小儿为人客作牋表此语自古而然按西京杂记匡衡勤学邑有大姓家富多书乃与客作不求其价主人怪而问之曰愿得主人书编遍读之则客作名起于汉不始南北朝也
　　韵府羣玉歴代琴制云唐太宗増九
　　按宋史祥符五年龙图学士陈彭年奉诏编录太宗御集四十卷九琴谱二十卷请付中书门下详校从之六年诏太宗圣制曲名并九琴谱字变法付经史舘及太乐局则増琴九者乃宋太宗也沈括笔谈曰太宗令待诏宋裔増琴为九待诏朱文济不可上怒斥之遂増琴曰绕梁是也又按琴书曰琴本七后汉蔡邕又加二以象九星在人法九窍则九不始宋太宗矣
　　唐天佑二年朱全忠表请迁都帝发长安道中顾谓侍臣曰鄙语云纥干山头冻死雀何不飞去生处乐注纥干山即纥真山也在大同府城东北
　　按西秦乞伏国仁其先南出大隂山遇一巨虫于路状若神大如陵阜杀马祭之俄不见一小儿在焉部有老父请养为子自以有所慿依字之曰纥干纥干者华言有所依倚也此葢言依倚山头冻死雀何不飞去以求生非专指纥真山也后魏官氏志有纥干氏其不为纥真明矣
　　义山为河南卢尹请上尊号表永终无极之年长奉上清之号注引汲冡周书曰道天莫如无极
　　按旧唐书武宗纪防昌四年三月以道士赵归真为左右街道教授先生时帝志学神仙师归真葢道书有云上清玉晨道君居之所谓上清之号者指此闗令内传云周无极元年老子度闗所谓无极之年者指此王应麟玉海曰道家有延康赤眀龙汉开皇之纪上皇无极永夀之号事不经见云
　　山海经轩丘鳯卵民食之郭璞注曰言滋味无所不有按夏小正纳卵蒜卵蒜也者本如卵者也山海经曰鼓镫之山有草焉名曰荣草其本如鸡卵食之已风又曰轩丘鳯卵民食之此葢纪当时食卵之事非谓滋味无所不有也括地图曰孟亏人首鸟身其先为虞氏驯百禽夏后之末民始食卵孟亏去之凤凰随焉止于丹山抱朴子曰夏后时始食卵谓此也
　　汉书东方朔传后臣泌曰传云一日卒有不胜洒扫之职师古注洒音信又音山豉反今校定此注合云洒先礼反古又为洒扫字洒泛也所蟹反葢传冩脱误多又音山豉反五字
　　按郊祀歌腾雨师洒路陂师古曰洒洒也洒音洒又音山防反以两处证之则山防反非误也又史周本纪引穆王□命其罚倍洒索隐曰洒音戾白居易半开花诗西日冯轻照东风莫杀吹自注杀去声陆氏粲曰杀当读如洒今字书皆无此音
　　程子曰武帝问贤良禹汤水旱厥咎何由公孙曰尧遭洪水不闻禹世之有洪水也而不对所由奸人也按防曰臣闻尧遭洪水使禹治之未闻禹之有水也若汤之旱则桀之余烈也桀纣行恶受天之罚禹汤积徳以王天下由此观之天徳无私亲顺之和起逆之害生此天文地理人事之纪则又何尝不对所由也又按儒林传武帝初即位复以贤良征辕固诸儒多嫉毁曰固老时固已九十余矣公孙亦征庂目而事固固曰公孙子务正学以言无曲学以阿世师古曰庂目而事言深惮之此初征时固见其谨慎事已因以勉之非有所指而云也世遂以为曲学阿世谬矣史记平津传是时通西南夷东置苍海北筑朔方数谏以为疲敝中国以奉无用之地游侠传轵有儒生非郭解解客杀之谓解虽不知此罪甚于解杀之遂族解安城刘氏谓其得大臣之体西京杂记平津侯自以布衣为宰相乃开东阁营客馆以招天下之士所得俸禄以待奉之则又为相者所罕有矣卜式传式上书愿输家财半助邉曰此非人情不轨之臣不可以为化而乱法愿陛下勿许上不报其后以坐酧金失侯者百有六人是皆式为厉阶也向使所言得行宁有是乎时汲黯以位在三公奉禄甚多然为布被此诈也史记谓黯褊心不能无少望理或然也其后元始中修功臣后诏曰位在宰相封侯而为布被脱粟之饭奉禄以给故人宾客无有所余可谓减于制度而笃下率俗者也与内富厚而外为诡服以钓虚誉者殊科是真平情之论也乃世多以诛主父偃为罪夫偃至齐刼齐王杀之至燕陷燕王杀之其诛之宜矣岂为过哉桓寛曰当公孙之时其欲据仁义以道事君者寡偷合取容者众独以一公孙如之何宋儒以奸人目之黄东发以公孙之布被比之王莽之谦恭岂笃论乎
　　尹遂昌曰司马懿用兵如神算无遗防然毎与丞相亮交锋动辄败北是以其徒有畏蜀如虎之讥陈寿乃以将畧非亮所长贬之则其妄肆讥评不攻自破矣按后魏书李苖传苖毎读蜀书见魏延请出长安诸葛不许常叹息谓亮无竒计又毛脩之传崔浩与共论说言次遂及陈寿三国志有古良史之风修之曰昔在蜀中闻长老言寿曽为亮门下书佐被挞百下故其论武侯云应变将畧非其所长浩乃与论曰承祚之评亮乃为过美之誉非挟恨之矣夫亮之相备当九州鼎沸之防英雄奋发之时君臣相得鱼水为喻而不能与曹氏争天下委弃荆州退入巴蜀诱夺刘璋伪连孙氏守穷踦之地僭号邉夷之间此防之下者可与赵佗为偶而以为管萧之亚匹不亦过乎谓寿贬亮非为失实且亮既据蜀欲以邉夷之众抗衡上国出兵陇右再攻祁山一攻陈仓踈迟失防摧衂而反后入秦川不复攻城更求野战魏人知其意闭垒坚守以不战屈之智穷势尽愤结攻中发病而死由是言之岂古之善将见可而进知难而退者乎
　　胡致堂曰司马氏以昭烈于中山靖王族属踈逺不能纪其世数名位是非难辨自司马氏至三国七百余年固不能详先主之世数而诸葛公去中山靖王才三百余年草庐倾葢之时即称徳为帝室之胄岂慿虚无据而云尔哉若秦始皇明为吕不韦之子琅邪王睿显著小吏牛金所生司马氏尚系诸秦晋不革而正之乃抑退汉之昭烈亦独何哉
　　按始皇本纪秦始皇帝者秦庄襄王子也庄襄王为秦质子于赵见吕不韦姬悦而取之生始皇又吕不韦传不韦取邯郸姬絶好善舞者与居知有身子楚从不韦饮见而说之因起为寿请之姬自匿有身至大期时生子政徐广曰期十二月也夫知其有身则已非一月矣而又十二月而生安见其必为吕氏子耶太史公本纪直书为庄襄王子司马氏仍系诸秦正非为无见也
　　后魏书僭晋司马叡晋将牛金子也初晋宣帝生琅邪武王伷伷生恭王觐觐妃谯国夏侯氏字铜环与金奸通遂生叡因冒姓司马仍为觐子
