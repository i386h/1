<!-- { "loadSidebar": true } -->
　　按尔雅疏曰郭氏音义云沱水自蜀郡都水县湔山与江别而更流所谓水出自江为沱也徐士彰禹贡攷曰江汉二水源出梁州夹蜀山而行江在山之南汉在山之北自梁至荆山行数千里凡山南谿谷之水皆自江而出山北谿谷之水皆自汉而出其水众多不足尽录故南总为沱北总为潜盖当时之方言犹今言谿谷云尔后之读尔雅者误以江汉为沱潜所出之源不知其为沱潜所出之路也禹贡言岷山导江东别为沱沱犹言它也盖江之发源在岷山极西处自江源而东凡别水之来防者皆为此江之沱不得自为一水也今蜀江沿岸谿水合犹有鉴沱勾流沱明月沱归乡沱之名当可推见当时命名之意云又按庾仲雍汉水记云垫江有别江出晋夀县即潜水也其南源取巴西是西汉水也蜀都赋注云潜水从犍为郡江阳县南流至汉嘉县入大穴中通罡山下西南潜出今名复出水据此大穴在汉嘉今雅州名山县也蔡传引郦注宕渠有大穴今顺庆府渠县也又水经潜水出宕渠县注云潜水盖汉水枝分潜出故受其称耳今爰有大穴潜水入焉岂即谓宕渠有大穴哉又引安阳县灊谷水据汉志汉中安阳鬵谷水出西南北入汉在谷水出北南入汉在谷鬵谷皆谷水之名岂可以鬵谷水为即潜水哉
　　蔡旅平蔡传曰蔡二山名郦道元谓山上合下开沫水迳其间溷崖水脉漂疾歴代为患蜀郡太守李冰发卒凿平溷崖则此二山在禹为用功多也
　　按一统志蔡山在今雅州城东五里一名周公山图经云诸葛亮南征梦周公于此立祠祀之因名又有周公水水源自荣经县瓦屋山流经蔡山故因同受此名也名山县在州城东北四十里山在县西一十五里又有地名旅平在州城东一十里夏禹治水功成旅祭于此今其地俗呼为落平禹贡蔡旅平是也水经注云沬水出岷山西东流过汉嘉郡南流冲一髙山山上合下开沬水迳其间山即山也沬水自山至南安而溷崖水脉漂疾破害舟船歴代为患据此溷崖在南安汉志蜀郡青衣县禹贡山谿大渡水东南至南安入渽者也汉南安属犍为郡山在青衣属蜀郡蔡传移凿开溷崖于蔡二山之下殊失考也又郦注谓山上合下开乃山也与蔡山无涉蔡传谓于此二山用功为多亦少分别
　　和夷底绩蔡传曰和夷地名严道以西有和川有夷道或其地也晁氏曰和夷二水名和水今雅州荣经县北和川水夷水出巴郡鱼复县过夷道县北入江
　　按唐志雅州卢山郡有和川城明一统志天全司南有和水即其地也汉志越嶲郡苏示县江在西北师古曰示读曰只古夷字此禹贡梁州之夷水也水经注夷水导源佷山东至夷道入江佷山汉属武陵郡夷道属南郡皆荆州地与和川为太逺恐非也
　　浮于潜逾于沔入于渭乱于河蔡传曰汉武帝时人有欲通褒斜道及漕事下张汤问之云褒水通沔斜水通渭皆可以漕从南郑上沔入褒褒絶水至斜间百余里以车转从斜下渭如此则汉中谷可致经言沔渭而不言褒斜者因大以见小也褒斜之间絶水百余里故曰逾然于经文则当曰逾于渭今曰逾于沔则又未可晓也
　　按郭璞曰白水源从临洮之西西倾山经防中东流通隂平至汉夀入潜是西倾贡道直与潜通故禹贡因桓是来即继以浮于潜也郑康成曰西汉水即潜水也应劭曰沔水下尾与汉合乃入江水经沔水出武都沮县孔安国曰汉上水为沔是也葢汉水不与渭通所隔只一大散闗大散闗之水北流为渭南流为汉故梁州贡道多从南郑上沔入褒逾褒至斜从斜入渭渭与河通沔不与渭通若逾渭入沔则无由乱于河矣蔡传谓经文当曰逾渭非郦氏所称不乖入渭之宗复符乱河之义者矣
　　漆沮既从蔡传曰寰宇记沮水自坊州升平县北子午岭出俗号子午水下合榆谷慈马等川遂为沮水至耀州华原县合漆水至同州朝邑县东南入渭既从者从于渭也水经漆水出扶风杜阳程氏曰杜阳今岐山普润县之地其水入渭在沣水之上与经序渭水节次不合非禹贡之漆水也
　　按前汉书匈奴泾洛之北师古曰此洛即漆沮水也史记魏世家筑雒隂郃阳正义曰雒漆沮水也括地志雒隂在同官西延安洛记曰洛水出庆阳环县经延安甘泉县经鄜州宜君县子午岭至中部县入西安界经耀州及同官县至富平县合沮水歴蒲城同州至朝邑县东南入渭据此则蔡传云漆水自同官界来沮水自子午岭出至朝邑东南入渭乃所谓洛水也水经注曰昔韩使水工郑国间秦凿泾引水谓之郑渠渠水上承泾水于中山西瓠口所谓瓠中也郑渠故渎又东迳嶻嶭山南又东迳南原下北屈迳原东与沮水合分为二水一水东南出至白渠与泽泉合俗谓之漆水又谓之为漆沮水絶白渠东迳万年县故城北为栎阳渠其水又南屈更名石川水又西南迳郭城西又南入于渭水也程氏雍录曰雍境漆水凡四惟雍州富平县石川河当为禹贡漆沮此则渭水东防于泾又东过漆沮其先后莫此之详悉也
　　三危既宅三苖丕叙蔡传曰三危即舜窜三苗之地或以为炖煌未详其地三苗之窜在洪水未平之前及是三危已可居三苗于是大有功叙
　　按史夏本纪三危既度三苗大序索隠曰郑引河图及地説云三危山在鸟鼠西南与防山相连后汉郡国志陇西首阳县有鸟鼠同穴山渭水出刘昭注引地道记有三危山三苗所处水经注曰渭水东歴大利又东南流苖谷水注之地道记云有三危三苗所处故有苗谷相如大人赋直径驰乎三危张揖曰三危山在鸟鼠之西与防山相近此所谓三危当指陇西而言若以为炖煌则在沙州厥田惟上上厥土惟黄壤沙州有之乎通鉴前编尧七十六载窜三苗于三危当犹是窜之陇西之地其有桀骜不悛者复又窜之于炖煌故沙之地亦有三危昭九年左传先王居梼杌于四裔故允姓之奸居于州杜预曰允姓之祖与三苗俱放于三危州今炖煌也后汉书西羌传注三危山在沙州炖煌县东南是也韩非子曰三苖有成驹亡国之臣也其逺窜于沙者葢此軰耳
　　浮于积石至于龙门西河防于渭汭蔡传曰积石地志在金城河关县西南羌中今鄯州龙支县界也龙门山地志在冯翊夏阳县今河中府龙门县也西河冀之西河也雍之贡道东北境自积石至西河西南境则防于渭汭言渭汭不言河者梁州之文也
　　按易氏袚曰河自廓州积石军北东北流一百五十里至化成县南八十步东流一百四十里至鄯州龙支县西南六十里积石山在县西九十八里又三百九十里至河州枹罕县南五十里积石在县西北七十里今人目龙支县山为大积石此山名小积石明一统志西宁卫境废龙支县南有积石山是大积石也又按汉志夏阳县今同州韩城县也龙门山在县北八十里宋河中府龙门县今蒲州河津县也自龙门上口至此一百八十里县北二十五里亦为龙门口故县氏之非龙门山即此县山也西河为冀州之西史记淮隂侯传涉西河注曰即同州之龙门河从夏阳渡者经所谓龙门西河是也孔传曰积石河所经也沿河顺流而北千里而东千里而南此东北谓河道之所行非贡道也积石在河关西南若贡道浮于积石于雍为西北安在为东北乎经明言至于龙门西河防于渭汭蔡传以为言渭汭不言河者梁州之文也岂西河独非河乎
　　织皮昆崘析支渠捜孔传曰织皮毛布蔡传曰三国皆贡皮衣故以织皮冠之昆崘即河源所出在临羌析支在河闗西千余里渠搜盖近朔方之地
　　按尔雅牦罽也舍人曰谓毛罽也经言织皮盖织兽皮之毛为布耳晋载记云防唐地志云交梭弥牟布元史云青速夫皆毛布也梁州织皮曰织金罽以毛为罽故用织若皮衣何假织为昆崘在临羌汲冡书曰穆王十七年西征于昆崘丘见西王母王充论衡曰汉得西王母石室因立西海郡水经注曰金城郡王莽之西海也南有湟水出塞外东迳西王母石室石釡后汉书窦固出炖煌击昆崘塞注云昆崘山名在今肃州酒泉县西南经所云昆崘即此非河源所出之昆仑也

　　管城硕记卷三
<子部,杂家类,杂考之属,管城硕记>
　　钦定四库全书
　　管城硕记卷四　　　翰林院检讨徐文靖撰书二
　　逾于河蔡传曰逾者禹自荆山而过于河也孔氏以为荆山之脉逾河而为壶口雷首者非是葢禹之治水随山刋木其所表识诸山之名以见其施功之次第初非有意推其脉络之所自如今葬法所言也
　　按考工记曰凡天下地势两山之间必有川焉凡沟逆地阞谓之不行郑注地阞地脉也若逆其脉理则水不行又史记天官书曰中国山川东北流其维首在陇蜀尾没于勃碣正义曰言中国山川东北流行今岍岐皆在秦陇是为维首若山脉必不逾河则自陇蜀而止何以东北流行尾没于勃碣地脉之説未可废也若谓禹自荆山逾河而书之八年于外可胜书哉
　　朱圉蔡传曰地志在天水郡冀县南今秦州大潭县也俗呼为白岩山
　　按水经注子午谷水南入渭水南有长堑谷水次东有安蒲溪水次东有衣谷水并南出朱圉山山在梧中聚一统志朱圉山在巩昌府伏羌县西南二百里
　　外方蔡传曰地志颍川崈高县有崈高山古文以为外方在今西京登封县也
　　按唐志河南伊阙县有陆浑山一名方山金仁山曰旧以嵩髙为外方非是嵩髙世名中岳安得与江夏内方相为内外哉据唐志陆浑山一名方山葢古外方云
　　熊耳外方桐柏至于陪尾孔曰四山相连东南在豫州界蔡传曰地志江夏安陆县有横尾山古文以为陪尾今安州安陆也
　　按水经洛水北过河南县南注曰地记云洛水东北过五零陪尾北与涧瀍合则陪尾应在河南县之东北为豫州山旧以为安陆横尾则荆州界矣
　　过九江至于敷浅原蔡传曰地志豫章厯陵县南有傅易山古文以为敷浅原今江州德安县博阳山也晁氏以鄱阳有博阳山又有厯陵山为应地志厯陵县之名然鄱阳汉旧县地不应又为厯陵县山名偶同不足据也江州德安虽为近之然所谓敷浅原者其山甚小而卑亦未见其为在所表见者惟庐阜在大江彭蠡之交最髙且大宜所当纪志者而皆无考据过经过也与导岍逾于河之义同孔氏以为衡山之脉连延而为敷浅原者亦非是葢岷山之脉其北一支为衡山而尽于洞庭之西其非衡山之脉连延过九江而为敷浅原者明甚
　　按郡国志鄱阳有鄱水厯陵有傅阳山二县并属豫章则厯陵山之在鄱阳者即汉以厯陵名县者也后以鄱阳属饶州厯陵属江州乃始觉其分耳据尔雅广平曰原惟其甚小而卑故以敷浅原目之若庐山甚髙且大山图曰四方周四百余里叠鄣之岩万仞其与广平曰原者岂有当耶尚书日记曰江州浔阳县蒲塘驿前有敷浅原西有傅阳山应劭曰江自寻阳分为九道经言荆及衡阳惟荆州九江孔殷则九江与敷浅原皆在衡山之阳皆荆州之界朱子答程泰之云详经文敷浅原是衡山东北一支尽处意即今庐山虽山之髙卑大小不同而脉络贯通则一蔡传以过九江为禹过导漾亦曰过三澨至于大别导江亦曰过九江至于东陵皆可以为禹过耶否耶
　　导弱水至于合黎余波入于流沙蔡传曰弱水见雍州合黎山名隋志在张掖县西北亦名羌谷流沙杜佑云在沙州西八十里
