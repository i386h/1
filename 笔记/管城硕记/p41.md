<!-- { "loadSidebar": true } -->
　　按朱氏黼曰王敦之反王导不能无罪也晋灵公欲杀赵盾盾出奔其弟赵穿遂弑灵公于桃园春秋书曰赵盾弑其君夷臯客有毁郭解者解之客杀之公孙曰解虽不知其罪甚于解杀之遂族解二事虽不同原心定罪推其所自来盾解固有难辞其责者导既当国敦其从父兄也以王氏失职致兴兵犯顺导不能防之于始又不能止之于今虽欲辞其责可乎贼既东下始阖门待罪至石头失守位爵如昨至行胸臆报恩怨不免假手于贼自我不杀伯仁伯仁由我而死一语推之导虽有格天之烈葢世之功欲免赵盾郭解之诛终不能也又黄东发曰王导在江左为一时偷安之谋无十年生聚之计陈頵劝抑浮竞不能从也王敦杀周戴不肯救也卞敦不赴国难不能戮也郭黙害刘不能问也庾亮召苏峻不能止也石勒冦襄阳大疫死大半病不能乗也天降淫雨三月不止困不能乗也晋帝拜其妻曹氏不能辞也又隂拱中立以观王敦之成败而胸懐异谋观敦与导书平京师日当亲割温峤之舌非素有谋约者敢为此言敦已伏诛当加戮尸汚宫之罪又请以大将军礼葬之敦死后导与人言恒称大将军昔日为桓文之举此为漏网逆臣无疑徒以子孙贵盛史家掩恶以欺万世谓之江左夷吾管氏舆台亦羞之矣夫阳明罪导托之于梦不知其诚然否也若朱氏黄氏之说导之罪真有难逭者矣
　　五代唐主饵方士灵丹疽发背召齐王璟入侍疾谓璟曰吾饵金石始欲益夀乃更伤生汝宜戒之
　　按唐防章元年十月东天竺乌徒国长年婆罗门卢加逸多受诏合丹上将饵之郝处俊谏曰昔贞观末先帝令婆罗门僧那罗尔婆婆寐依其本国仙方合长年神药征求灵草秘石歴年而成先帝服之竟无异效大渐之日名医莫知所为欲归罪于胡人将伸大戮又恐取笑夷狄遂止鉴若是惟陛下深察又按贞观二十二年王册奉使天竺防天竺王尸罗逸多死其国大乱假令果有长年仙方其本国之王久应服之乃亦既死矣而太宗犹垂涎于彼国仙方何其迷而不悟耶如南唐烈祖之辈无足论已文选诗曰服食求神仙多为药所误殊令人发深省也
　　唐子西辨陈夀蜀不置史官论曰观后主景曜元年史官奏景星见于是大赦改元而曰蜀不置史官妄矣按常璩刘先主志建安二十四年先主定汉中时州后部司马张裕亦知占术坐漏言言先主得蜀寅卯之间当失先主恶之不立史馆陈夀所志非妄也
　　唐张说上大衍厯序云谨以开元十六年八月端午赤光照室之夜献之端午八月五日也
　　按明皇杂録宗八月五日诞降宴宰相于花蕚楼唐类表有宋璟请以八月五日为千秋节表月惟仲秋日在端午则是凡月五日可称端午也唐文宗开成元年归融为京兆尹时两公主出降府司供帐事繁又俯近上已曲江赐宴奏请改日上曰去年重阳取九月十九日未失重阳之意今改取十三日可也则是上已不必初三重阳不必初九也刘槙鲁都赋素秋二七天汉指隅人胥祓禳国子水嬉则以七月十四日为脩禊也东坡在海南蓻菊九畹以十一月望与客泛菊作重九又以仲冬十五日为重阳也
　　华阳国志公孙述废铜钱置铁钱百姓货卖不行按通典梁普通中乃议尽罢铜钱更铸铁钱人以铁钱易得尽皆私铸及大同以后所在铁钱遂如丘山物价腾贵任昉赠到溉诗云铁钱两当一百易代名实葢谓此也陈铁钱不行南唐李氏又铸铁钱宋太祖令收民间铁钱铸农器给江北流民复业者黄山谷诗紫薓可劚宜充贡青铁无多莫铸钱葢谓此也
　　陈善扪虱新话曰兰亭序岂非佳作然天朗气清不合时景丝竹管语又重复故不得入选
　　按晋李颙悲春日曰舒朗景之淑鲜湛方生懐春赋曰何阳节之清淑陆机诗曰节运同可悲莫若春气甚和风未及燠遗凉清且凛天朗气清何尝不合时景乎又石氏星簿讃曰器府掌固丝竹管弦汉张禹曰后堂理丝竹管弦四字皆有所本语乂何尝重复乎
　　荆楚嵗时记曰七月七日为牵牛织女聚防之夜春秋运斗枢云牵牛神名畧佐助期云织女神名收隂按开元占经引佐助期曰牵牛主闗梁神名畧绪炽今本嵗时记畧下缺绪炽二字知故书之磨灭者多矣陶景刀剑録曰宋顺帝以升明元年掘得一刀光照一室帝竒之二年七月帝使杨玉候织女玉候女不得惧死遂用以弑帝而北史作千牛备身刀非也又按大戴礼是月织女东向葢星象尔也岂其如人间夫妇之防聚哉
　　王褒讲徳论宣王得白狼而夷狄宾纂注曰史记穆王征犬戎得四白狼以归今云宣王未详
　　按瑞应图曰王者仁徳则白狼见周宣王时白狼见西国灭后魏书灵征志曰太安三年三月有白狼一见于太平郡议者曰先帝本封之国而白狼见焉无穷之征也周宣王得之而犬戎服
　　事物绀珠曰鵸防如乌九首六尾善笑自为雌雄按山海经鵸防有二出带山者如乌而五采赤文自为牝牡出翼望山者如乌三首六尾善笑以其名同而一之非是
　　刘劭人物志简畅而明砭火之徳也文寛夫曰明砭无意义自东晋诸公草书啓字为然疑谓简畅而明啓按人物志体别篇砭清激浊利害篇其道亷而且砭接识篇故能识诃砭之明是岂尽为啓字之譌乎延明注明而不砭则翳又砭去纎芥则砭为借用之事无疑
　　韵府冬韵五松注始皇逢疾风暴雨避五松下因封为大夫
　　按始皇本纪二十八年乃遂上泰山立石封祠祀下风雨暴至休于树下因封其树为五大夫五大夫葢一官之名耳本纪有丞相隗林丞相王绾卿李斯卿王戊五大夫赵婴五大夫杨樛又汉食货志文帝用晁错言令人入粟邉六百石封上造稍増至四千石为五大夫万二千石为大庶长则五大夫为一官可知非封五松为大夫也
　　史记平凖书曰至孝文时更铸四铢钱其文为半两索隐曰钱谱云文为汉兴也
　　按汉书食货志周景王卒铸大钱文曰宝货秦铜质如周钱文曰半两重如其文皆谓所铸之钱文未有以钱为几百几千文者后魏书食货志云武定六年齐文襄王以钱文五铢名须称实宜称钱一文重五铢者听入市用又杨道穆传时用钱稍薄道穆表曰自顷以私铸薄滥官司纠绳挂网非一在市铜价八十一文得铜一斤又曰论今据古宜改铸大钱文载年号以记其始则一斤所成止七十六文又吕隆传曰河西之民不得农植谷价涌贵斗直钱五千文后世因之以为几十文百文
　　晋傅弹棋赋序汉成帝好蹴踘刘向以为劳人体竭人力非至尊所宜御乃因其体作弹棋
　　按汉书成帝纪賛称其临朝渊嘿尊严若神而蹴踘之好史皆不书仅见于弹棋传序向既以蹴踘为非则宜谏止而又为之作弹棋何也五代周世宗曰击毬蹋踘乃下流小人轻薄之事岂王者之所为读唐纪穆宗即位十二月壬午击踘于左神防军长庆元年辛卯击踘于麟徳殿二年十二月因击毬暴得疾四年正月敬宗即位二月丁未击踘于中和殿戊申击踘于飞龙院已酉击踘用乐四月丙申击踘于清思殿宝歴二年六月甲子观驴踘角觝于三殿父子相继以击踘为事至今读之使人慨然
　　货殖传范蠡乗扁舟浮江湖变名姓适齐为防夷子皮师古曰自号防夷者言若盛酒之防夷多所容受而可卷懐与时张防也防夷皮之所为故曰子皮
　　按史记列传呉王赐子胥属镂之剑子胥自刭死呉王乃取子胥尸盛以防夷革浮之江中应劭曰取马革为防夷榼形蠡自号为防夷子皮者意以子胥不死则呉不亡胥死而呉亡越霸功皆已出防夷之盛已实致之犹以长狄名子之意耳韩子曰田成子去齐亡之燕防夷子皮负传而从夫田常非可从者而蠡从之其后居陶致长男吝财杀弟皆由蠡功利未忘故致此耳小顔以多所容受而可卷懐予之未必然也
　　汉武五子传张富昌为题侯孟康曰县名晋灼曰地理志无
　　按汉地理志清河郡有题县顔注古莎字孟氏谓县名即此帝京景物略曰房山县西南四十里有山曰白带山生题草又曰题山藏石经者千年矣一曰石经山姚广孝诗峩峩石经山连峰吐金碧秀气钟题胜槩拟西域
　　杜牧齐安晚秋诗可怜赤壁争雄渡郝注赤壁属黄州按张耒续明道杂志曰周瑜破曹公于赤壁云陈于江北而黄州江东西流无江北至汉阳江西北流复有赤壁山疑汉阳是瑜战处东坡赋以孟徳之困于周郎为在黄州误也又按三国志曹操与周瑜遇赤壁初战操军不利引次江北后有乌林之败元和志赤壁山在鄂州蒲圻县西一百二十里北岸乌林与赤壁相对即周瑜焚曹操船处牧又有诗云乌林芳草合赤壁健防开是也郝注赤壁在黄州隋黄州本南齐齐安郡而牧齐安晚秋诗有赤壁争雄渡之句误始于牧坡赋又以牧误也
　　呉地记嘉兴县南一百里有语儿亭句践令范蠡取西施以献夫差西施于路与蠡潜通三年始达于呉遂生一子至此亭一嵗能言遂名语儿亭
　　按越絶书曰越乃饰美女西施郑旦使大夫种献之于呉王王大悦又曰女阳亭者句践八官于吴夫人从道产女此亭养于李乡句践胜呉更名女阳就李为语儿乡据此则献西施者非蠡且越呉最近安得三年始达乎记说殊谬
　　黄伯思校定焦赣易林序云若房封事所谓辛酉太阳精明丙戍防气复起之类孟康注之甚详
　　按京房传房上封事曰辛酉吕来太阳精明乃辛已气复起至陜复上封事曰戊子到五十分气复起无丙戍气复起之说
　　伯思论黄庭云逸少以晋穆帝升平五年卒后哀帝兴宁二年始降黄庭于世安得逸少预书之晋书本传山隂养鵞道士云为冩道徳经当举羣相赠初未尝言冩黄庭也即黄庭非逸少书无疑太白诗山隂道士如相见应冩黄庭换白鵞初未尝攷退之诗第云数纸尚可博白鵞而不言黄庭为觉其谬
　　按太白题右军诗扫素冩道经笔精妙入神书罢笼鵞去何曽别主人亦未尝言黄庭也安得借韩以诮李又陶隐居与梁武帝啓云逸少有名之迹不过数首黄庭劝进告誓等不审犹有存否徐季海古迹记云宗时大王正书三卷以黄庭为第一太白以黄庭远胜道徳山隂道士如若识此应要写黄庭换鵞而不要写道徳矣岂未尝考之谓伯思以右军卒后二年黄庭始出葢缘真诰翼真之说而未尝考也后汉书曰初许劭与从兄靖俱有髙名而真诰以靖为许长史六世族祖劭为五世族祖考据殊失又安见黄庭降世之年必无譌耶
　　唐武后光宅四年正月毁乾元殿作明堂证圣元年火焚之万嵗登封二年三月复作明堂
　　按明堂作于武后李白明堂赋一则曰天皇先天中宗奉天累圣纂就鸿业克宣再则曰天后勤劳辅政兮中宗以钦明克昌絶不以明堂作于武后而独以勤劳辅政归之隐然黜武氏之号系嗣圣之年为天下扶三纲立人极云何欧阳子秉笔迷至公唐经乱周纪凡例孰比容宜乎其见嗤于紫阳也
　　郑瑗井观言曰袁绍檄豫州曹操檄江东将校部曲皆云如律令今道家符咒类言急急如律令资暇录谓令读为零律令雷邉疾鬼其说怪诞不足信
　　按史记主父偃传上书阙下召入见所言九事其八事为律令又三王世家丞相下中二千石二千石下郡太守诸侯相丞书从事下当用者如律令汉书宣帝诏令甲死者不可生文頴曰萧何承秦法所作为律令侓经是也天子诏所増损不在律上者为令又儒林传叙请着功令它如律令师古曰功令篇名若今选举令此外并如旧律令唐书太宗谓侍臣曰朕比来决事或不能皆如律令葢当时律例法令皆有一定之规依而行之故曰如
