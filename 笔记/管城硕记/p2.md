<!-- { "loadSidebar": true } -->
　　师六开国承家小人勿用朱子语类曰旧时説只作论功行赏之时不可及小人今思量看理却去不得他既一例有功如何不及他得看来开国承家是公其得的未分别君子小人在小人则是勿用他讲议经画耳此义方思量得未改入本义姑记取
　　按小人勿用承上大君有命而言勿者禁止之词勿用者即大君之命也二刚而中王锡命以着其宠上顺之极君有命以重其防盖大君正功之日功大者开之以国功小者承之以家分茅胙土大启尔宇而又欲世世子孙安其人民守其社稷进君子而退小人长保富贵于无穷也长国家而小人是用则必致败于而国凶于而家故大君于正功之日申之以命令俾凡有国有家者戒以小人勿用也勿用句即大君命之之词若谓开国承家不妨与小人共之但勿用与他谋议经画则此有国有家者已经与小人公共又何从使纲纪政治不与谋议经画乎故知小人勿用者大君命之之辞汉武命广陵王曰勿迩宵人亦是意也
　　比吉原筮元永贞无咎本义曰必再筮以自审有元善长永正固之德然后可以当众之归而无咎
　　按孔氏疏曰原谓原穷比者根本筮谓筮决求比之情程传曰必推原占决其可比者而比之惟朱子以原筮为再筮尔雅释言原再也文王世子末有原后汉张衡再转复为太史令曰曩滞日官今又原之是原为再之意也胡云峰曰之筮问之人者也不一则不专比之筮问其在我者也不再则不审
　　不宁方来本义曰其未比有所不安者亦将皆来归之按郑氏大射仪注天子祝侯曰惟若宁侯无或若女不宁侯不属于王所故抗而射女葢我能再筮自审果有元永贞之徳则不宁之侯方来正归重于自审意未可以方来为将来也后夫凶本义以迟而后至为训窃意后当训不如松栢后凋之后如家语禹朝羣臣于涂山防风氏后至戮之之后非但迟至而已史记封禅书苌设射杀貍首貍首者诸侯之不来者徐广曰貍一名不来因取以况诸侯之不来即所云后夫凶也
　　履三武人为于大君本义曰又为刚武之人得志而肆暴之象如秦政项籍之类
　　按履虎尾咥人凶此葢暴虎冯河之武人虽至死而不悔者以此人而有为于大君其志徒切于刚猛必不能临事而惧好谋而成此所以若蹈虎尾而有咥人之凶也三虽居下之上于位为不当顾乃比之以秦政项籍非其伦矣若四之愬愬终吉是乃临事而惧者知四之志行则三之志刚而不足与有行可知矣
　　泰初防茅征吉志在外也否初防茅贞吉志在君也本义释否曰小人而变为君子则能以爱君为念
　　按泰初志在外者君子之志在天下不在一身故曰在外否初志在君者小人之志本欲得君以用事故曰在君爻象胥戒以能贞则吉葢小人进不以正志亦非真爱君者岂遂能变为君子
　　泰五帝乙归妹以祉元吉本义曰帝乙归妹之时亦尝占得此爻
　　按易纬易之帝乙为汤书之帝乙六世王又京房易载汤归妹之辞是皆以帝乙为汤书多士自成汤至于帝乙罔不明德恤祀程亦疑之以为未知孰是据左传哀公九年晋赵鞅卜救郑阳虎以周易筮之遇泰之需曰微子启帝乙之元子也宋郑甥舅也祉禄也若帝乙之元子归妹而有吉禄我安得吉焉乃止是帝乙谓纣父无疑世泥于易纬之説非矣
　　有三公用亨于天子本义曰亨春秋传作享谓朝献也古者亨通之亨享献之享皆作亨字
　　按随六王用亨于西山王弼曰通于西山升四王用亨于岐山弼曰顺物之情以通庶志有三公用亨于天子弼曰公用斯位乃得通乎天子之道是皆以亨为元亨之亨惟益二王用享于帝吉则以为享帝之美不训作通以享从子亨从了字异故也据僖二十五年狐偃言于晋侯曰求诸侯莫如勤王公曰筮之筮之遇大有之暌曰吉遇公用享于天子之卦战克而王飨吉孰大焉又京房易曰享献也説文亨享二字本一字则本义作用享者是也
　　豫四勿疑朋盍簪本义曰至诚不疑则朋类合而从之簪聚也又速也
　　按辨体曰君子进而众贤聚故复朋来无咎众贤盛而君子安故解朋至斯孚君子志行而小人之心服故豫勿疑朋盍簪簪聚也四以刚居柔而易疑故曰勿王弼曰勿疑则朋合疾也盍合也簪疾也易原曰簪京房本作撍蜀才云速也虞翻本作戠云丛合也陆希声本作捷本义训聚训速者以此
　　随时之义大矣哉本义曰王肃本时字在之字下今当从之
　　按王弼注随之所施惟在于时也时异而不随否之道也故随时之义大矣哉干寳晋武帝革命论曰各得其运而得天下随时之义大矣哉鲁褒钱神论曰易不云乎随时之义大矣哉皆作随时
　　蛊元亨利涉大川本义曰蛊壊之极乱当复治故其占为元亨而利涉大川
　　按陆庸成曰随备元亨利贞四德而贞为要故曰大亨贞爻亦首贞吉焉蛊只云元亨利而不言贞且爻又云不可贞而贞字不更见何也随无故也无故而动悦则必言贞以防之蛊则饬也当饬而防止则圣人最欲激之使干不复言贞以阻之
　　临刚浸而长本义曰二阳浸长以逼于隂故为临按隂符经云天地之道浸故隂阳胜朱子曰浸渐也天地之道渐渐消长故刚柔胜此便是吉凶贞胜之理隂符经此等处特然好王伯厚曰愚尝读易之临曰刚浸而长遯曰浸而长也自临而长为泰自遯而长为否浸者渐也圣人之戒深矣
　　噬嗑四爻得金矢本义曰周礼讼狱入钧金束矢而后听之
　　按王弼注金刚也矢直也程传亦云金取刚矢取直九四阳徳刚直为得刚直之道非入钧金束矢之谓也或谓讼狱入金矢葢刘歆逢新室之恶假讼狱以为聚财而隂托周礼为名实开后世鬻狱行贿之端朱子不宜引之以注易是又不然大司冦以两造禁民讼入束矢于朝然后听之以两剂禁民狱入钧金三日乃致于朝然后听之注云百矢为一束三十斤为钧束矢钧金固非贫民所能办必入而后听其辞则民之不能逹者多矣不知圣人之意以入矢入金禁民讼狱使之自惜其金矢而萌悔心犹可止也故入金三日乃致于朝实禁之也且亦如官刑军刑之类则入钧矢非穷民也若穷民之狱秋官司冦既以胏石逹穷民夏官太仆又建路鼔于大寝之门外以待逹穷者与遽然则入金矢所以禁富民之健讼也刚直则听自知不刚直则不听也管子曰索讼者三禁而不可上下坐成以束矢亦是意也岂真假之以聚财而因疑周礼非周公之书并疑朱子之误信以注易哉
　　贲象君子以明庶政无敢折狱本义曰明庶政事之小者折狱事之大者
　　按洹词曰狱贵详审而忌明察茍恃其明察而深文缘饰没其情实是之谓敢敢则民有不得其死者矣其无敢折者非不折也虚明之心存于中慈爱之政行于外于无敢而见庶政之能明止于明也若以庶政小而折狱大庶政或可明而折狱则无敢狱将谁折哉总之明庶政则洞如观火也无敢折狱判案如山也皆贲象也
　　复反复其道七日来复本义曰自五月姤卦一隂始生至此七爻而一阳来复乃天运之自然故其占又为反覆其道至于七日当得来复
　　按孔氏疏曰禇氏庄氏并云五月一隂生至十一月一阳生凡七月而云七日不云月者欲见阳长须速故变月言日又按安石诗説曰彼曰七月九月此曰一之日二之日何也阳生矣则言日隂生矣则言月与易临至于八月有凶复七日来复同意葢坤为纯隂十月之卦也隂数穷于六而七则又为干之始复一阳即干之初故云七日来复也复与剥相对剥卦倒而成复反复其道即一隂一阳之谓道也
　　复其见天地之心乎本义曰邵子之诗亦曰冬至子之半天心无改移一阳初动处万物未生时
　　按周易大全或问天心无改移谓何朱子曰年年岁嵗是如此月月日日是如此章本清图书编曰以一日言起于子则为子时出卯入酉则时为卯酉歴十二辰而为日一日如是日日如之而每日起于子中者无改移焉以一月言晦朔之间日与月交会于壬子则为朔周三十日而为月一月如是月月如之而每月交于子中者无改移焉以一岁言冬至日与天防于子故十一月建子周十二月而为岁一岁如是岁岁如之而每岁会于子中者无改移焉可见厯数以日为主算厯数当以子中为主而其有改移者天之宿度与星辰之次舍不齐耳日起子中子曷尝有过不及哉尧时日短星昴冬至日在虚固虚为子中矣夏商在女周在牛汉至宋在斗元在箕今厯冬至箕三四度矣何亦以子中为定位乎曰天度密移惟其一日过一度也积一岁过三百六十五度积而至于六七十年则实移一度矣其实左旋而过之者日之起子终亥者无改移也试以今厯太阳行度言之列宿三十余度为一宫十一月冬至日躔析木寅宫也自至日积之三十日则过三十度而移一宫矣故十二月日躔星纪非丑宫乎然其所以躔丑宫者由天之过度星纪适当乎子非日过丑宫与月交也自十一月起子积至来岁十月建亥则过三百六十五度移十二宫而一周矣故二月日躔大火非卯宫乎然其所以躔卯宫者由天之过度大火适当乎子非日过卯宫与月交也知一岁太阳之躔度则十百千岁可知矣尧时日躔虚宿由虚宿恰当子宫本位也从此天度密移数千百年歴虞夏商周冬至日躔经女越牛去虚宿逺矣由天之过度牛女各适值子宫故日与天会由当日正值牛女之宿也而其会于子者何异尧之时哉又从此密移数百千年歴汉唐宋元冬至日躔经斗越箕去虚宿愈逺矣由天之过度各适值子宫故日与天会当时皆值箕与斗之宿也而其会于子者何异尧之时哉若谓日躔于箕乃日之实过于箕则今厯冬至当在建寅之月矣曷为仍在建子之月也可见密移者天之度而日位子中不可得而易也邵子诗云冬至子之半天心无改移朱子所以深叹其至也
　　大畜象天在山中本义曰天在山中不必实有是事但以其象言之耳
　　按人之浅见尠闻譬之如坐井观天以管闚天又乌知天之广且大也试一登泰山日观之峰则周天三百五十六度以及于五纬二曜多在目前史公之所谓旁罗日月星辰李贺之所谓二十八宿罗心胸者皆在于此岂不天在山中乎本义谓天在山中不必实有是事亦泥于在字为过实耳测言曰天在山中即芥子纳须弥之意则又视在字为过虚矣
　　六五豮豕之牙程传曰豮去其势则牙虽存而刚躁自止
　　按孔氏疏曰禇氏云豮除也除其牙也然豮之为除古无明训据尔雅防豮郭注云俗呼小豮猪为防子则是豮豕为小豮犹童牛耳今五以柔居中当尊位是以制二之刚健若小豕之牙也又按埤雅曰牙者畜豮豕之杙也方言海岱之间系豕杙谓之牙此可以发千古之防矣又按周礼肆师职大祭祀展牺牲系于牢颁于职人注职读为樴樴可以系牲者附注职音弋樴同是樴杙音义同也即方言所谓牙也
　　咸上象曰咸其辅颊舌滕口説也本义曰滕腾通用按孔疏曰旧説字作滕滕竞与也所竞者口无复心实郑氏又作媵媵送也据尔雅云滕征虚也注云滕征未详亦不知引易为证説卦传兑为口舌云以虚口説动人而不能至诚感物故曰滕口説也非滕腾通用之谓
　　晋二受兹介福于其王母本义曰王母指六五葢享先妣之吉占
　　按君之于臣有父道焉母道焉故家人有严君父母之谓也晋五之于二不惟锡予之厚又见亲礼是以母道之慈爱待其臣者故云王母胡云峰曰小过六二遇其妣即此言王母也然不言母而言王母者晋下坤体坤为母六五居尊故言王母以别之程传以王母为祖母则非矣
