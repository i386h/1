<!-- { "loadSidebar": true } -->
　　按周礼大宗伯以土宜之法辨十有二土之名物注曰十有二土分野十有二邦也上系十二次各有所宜也贾公彦曰十二次之分星纪呉越也元枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也天有十二次日月之所躔地有十二土王公之所国又周语伶州鸠曰昔武王伐商嵗在鹑火又云嵗之所在则我之分野故知分野十二邦上系十二次各有所宜也此问天地相接之际何所防合而十二分野又焉所分自当以分者答之不当以交防者言之也若以日月所交防为十二分而斗柄所指亦有十二又何必不为十二分乎
　　出自旸谷次于防汜自明及晦所行防里集注曰歴家以为周天赤道一百七万四千里日一昼夜而一周春秋二分昼夜各行其半而夏长冬短一进一退又各以其什之一焉
　　按王蕃依刘洪乾象之法而论浑天曰赤道带天之纮去两极各九十一度少强黄道日所行也半在赤道外半在赤道内与赤道东交于角五弱西交于奎十四少强其出赤道外极逺者出赤道二十四度斗二十一度是也其入赤道内极逺者入赤道二十四度井二十三度是也日南至斗二十一度去极百一十五度少强是日最南去极最逺故景最长黄道斗二十一度出辰入申故日出辰入申昼行地上百四十六度强故日短夜行地下二百一十九度少弱故夜长自南至之后日去极稍近故景稍短日昼行地上度稍多故日稍长夜行地下度稍少故夜稍短日行度稍北故日出入稍北以至于夏至日在井二十五度去极六十七度少强是日最近北去极最近故景最短黄道井二十五度出寅入戌昼行地上二百一十九度少弱故日长夜行地下百四十六度强故夜短自夏至之后日去极稍逺故景稍长日昼行地上度稍少故日稍短夜行地下度稍多故夜稍长日所在度稍南故日出稍南以至于南至而复初焉春分日在奎十四少强秋分日在角五弱此黄赤二道之中交也去极俱九十一度少强南北处斗二十一井二十五之中故景居二至长短之中奎十四角五出邜入酉日昼行地上夜行地下俱百八十二度半强故日见之漏五十刻不见之漏五十刻谓之昼夜同夫天之昼夜以日出入为分人之昼夜以昏明为限日未出二刻半而明日入后二刻半而昏故损夜五刻以増昼刻是以春秋分之漏昼五十五刻至于周天里数无闻焉而洛书甄曜度春秋考异邮皆云周天一百七万一千里又按帝王世纪曰周天三百六十五度四分度之一一度二千九百三十二里分为十二次一次三十度三十二分度之十四各以附其七宿间距周天积百七万九百一十三里径三十五万六千九百七十一里集注一百七万四千里四字误当作一也
　　夜光何徳死则又育集注曰旧説月朔则去日渐逺故魄死而明生既望则去日渐近故魄生而明死此説误矣果如此未望之前西近东逺既望之后东近西逺安得未望载魄于西既望终魄于东乎近世沈括之説乃为得之其言曰月本无光犹一银丸日耀之乃光耳光之初生日在其旁故光侧而所见才如钩日渐逺则斜照而光稍满大抵如一弹丸以粉涂其半侧视之则粉处如钩对视之则正圆也以此观之非既死而复生也按书武成曰惟一月壬辰旁死魄厥四月哉生明孔安国传曰旁近也月二日近死魄哉始也始生明月三日又顾命曰惟四月哉生魄传曰始生魄月十六日也周书世俘觧曰惟一月丙辰旁生魄又曰二月既死魄小开武曰惟王二祀一月既生魄公缄鼎铭曰唯十有四月既死魄盖月光自为生死望后明死朔后明生不全借光于日也死则又育之説与书传并同乌得云误京房曰月与星辰隂者也有形无光日照之乃有光先师以为日似弹丸月似镜体或以为月亦似弹丸日照处则明不照处则闇括説本此非创论也宋祖冲之曰星体自有光曜非由禀日始明今星宿有时食月在魄中分明质见又梁武帝尝仪曰月体不全光星亦自有光非受明于日若是日曜月所以成光去日逺则光全去日近则光缺五星行度亦去日逺近五星安得不盈缺当知不然太隂之精自有光景但异于太阳不得煇赫星月及日体质皆圆非如圆镜当如丸矣以数説证之月自有光曜生魄死魄乃月自为生死耳大戴记曰朱草生日生一叶至十五日止日落一叶白虎通曰蓂荚树名也月一日生一荚十五日毕至十六日去一荚皇甫谧曰若月小余一荚抱朴子曰尧观蓂荚以知月由此观之草木以朔望自为荣落月光不能自为生死乎
　　女岐无合夫焉取九子集注曰女岐神女无夫而生九子女岐之事无所经见释氏书有九子母之説疑即谓此然益荒无所考矣
　　按海外西经女子国在巫咸北两女子居水周之郭璞圗赞曰简狄有吞姜嫄有履女子之国浴于黄水乃娠乃字生男则死又大荒东经有司幽之国思士不妻思女不夫郭注曰言其人直思感而气通无配合而生子皆此类也
　　伯强何处惠气安在集注曰伯强大疠疫鬼也以其强暴伤人故为之名字以着其恶耳初非实有是人也按山海经曰东海渚中有神人曰禺禺生禺京禺京处北海郭璞曰禺京即禺强也禺强字防水神也荘周曰禺强立于北极龙鱼河图曰北海神名禺强非谓疠鬼以强暴伤人故为之名字如郊特牲乡人禓庾氏注曰禓是强鬼之名也
　　何阖而晦何辟而明角宿未旦曜灵安臧集注曰宿音秀臧与藏同角宿固为东方之宿然随天转运不常在东古经之言多假借也日之所出乃地之东方未旦则固已行于地中特未出地面之上耳
　　按春秋纬曰角二星天关也左角为天田南三尺曰太阳道右角为天门北三尺曰天隂道黄帝占曰日月五星出中道天下太平曜灵者日之光曜非即谓日也旦则日行于角宿之中晖光所烛万里同晷未旦则日之光曜将安藏乎诗庭燎云夜未央毛传央旦也王肃曰央旦未旦夜半是也若乃初登于天后入于地无待于问矣何阖何开亦以角为天关而云然非假借也又説苑辨物篇曰二十八星所谓宿者日月五星之所宿也刘熙释名曰宿宿也言星各止住其所也宿读如再宿一宿之宿不必改音秀也
　　鸱龟曵衘鲧何聴焉顺欲成功帝何刑焉集注曰旧説谓鲧死为鸱龟所食鲧何以聴而不争乎特以意言之耳详其文势与下文应龙相类似谓鲧聴鸱龟曵衔之计而败其事然若且顺彼之欲未必不能成功舜何以遽刑之乎
　　按唐防要曰汉柏梁殿灾越巫言海中有鱼虬尾似鸱激浪则降雨遂作其像于屋以厌火灾王子年拾遗记曰鲧治水无功自沉羽渊化为鱼入于羽山下修鱼祠四时致祭尝见瀺灂出水长百丈喷水激浪必雨降汉书越巫请以鸱尾鱼厌火祥今鸱尾即此鱼尾也又案尔雅曰鼈三足能龟三足贲史记正义曰鲧之羽山化为黄熊入于羽渊熊音乃来反下三防为三足也据此鸱龟皆水族鲧化为黄能入于羽渊任鸱龟或曵或衔何遂聴之非鸱鸢之鸱谓鲧死为鸱龟所食也顺欲成功帝何刑焉言鲧所以致此者负命毁族耳若能顺帝之欲而成功帝又何刑之乎至旧説谓鲧死为鸱龟所食鲧何以聴而不争此大悖也夫既云鲧死而又谁与之争乎
　　永遏在羽山夫何三年不施集注曰施谓刑杀之也左传曰乃施邢侯此问鲧功不成何但囚之羽山而不施以刑乎
　　按辩证曰补注引山海经言鲧窃帝之息壤以堙洪水帝令祝融殛之羽郊详其文意所谓帝者似指上帝盖上帝欲息此壤不欲使人干之故鲧窃之而帝怒也又祝融颛帝之后死而为神盖言上帝使其神诛鲧也若尧舜时则无此人久矣然经所谓祝融者乃炎帝裔孙为黄帝司徒降处江水生共工共工生术器器一作嚣路史术嚣生条及句龙罗苹注言共工垂为句龙子舜典咨垂汝共工马融注曰为司空共理百官之事则是共工为祝融之后故亦谓之为祝融而帝舜命之共理百官因以殛鲧于羽郊如吕刑之称重黎征之称羲和皆以其后世子孙称之不必即是人也且又一祝融非颛顼之后为高辛火正者施与弛通舎也此言永遏在羽山夫何三年不舎非谓三年不杀也尔雅殛诛也邢昺曰诛责竹书帝尧六十九年黜崇伯鲧洪范鲧则殛死孔传曰放鲧至死不赦所谓不施者是也孟子以殛鲧为舜则是遏之羽山者自是帝舜而窃帝之息壤者乃窃帝尧之息壤非上帝也禹贡冀州厥土惟白壤孔传曰无块曰壤正义曰九章筭术穿地四为壤五壤为息土家语息土之民美即息壤也史记秦武王迎甘茂于息壤注曰秦邑不闻其为长息无限也郭云息壤言土自长息无限故可以塞洪水也谬矣若以为上帝欲息此壤帝未有明命鲧乌知帝所欲息在于何壤即用之而不得谓之为窃矣
　　地方九则何以坟之集注曰九则谓九州之界如上所谓圆则也坟土之髙者也
　　按禹贡咸则三壤成赋中邦孔传曰皆法壤田上中下大较三品周书作雒解受则土于周室尔雅则常也注谓常法也此言九则者即禹贡之冀赋上上错兖赋贞青赋中上徐赋中中扬赋下上上错荆赋上下豫赋错上中梁赋下中三错雍赋中下凡九也观周官宰以八则治都鄙则此言九则不得为九州之界明矣又九经释文坟起也马云有膏肥也言九土贡赋皆有法则何以坟起而肥之也
　　应龙何画集注曰山海经曰禹治水有应龙以尾画地即水泉流通禹因而治之也
　　按岳渎经曰尧九年巫支祈为孽应龙驱之淮阳龟山足下其后水平禹乃放应龙于东海之区至应龙以尾画地集注所引山海经今经无是文据汉周憬碑应龙之画栁州天对畚锸究勤而欺画厥尾则古本自应有是文也
　　九州安错川谷何洿东流不溢孰知其故集注曰九州所错天地之中也川谷之洿众流之防也不溢之故则列子曰渤海之东不知防亿万里有大壑焉实惟无底之谷名曰归墟八纮九野之水天汉之流莫不注之而无増无减焉
　　按禹贡疏曰九州之次以治为先后皆准地之形势从下向上从东向西青徐扬三州并为东偏雍髙于豫豫髙于青徐雍豫之水从青徐而入海也梁髙于荆荆髙于扬梁荆之水从扬而入海也兖在冀东南冀兖之水各自东北入海也邹子曰儒者所谓中国者于天下乃八十一分居其一分耳中国名曰赤县神州内自有九州禹之序九州是也不得为州数中国外如赤县神州者九有裨海环之如此者九乃有大瀛海环其外此盖问禹别九州何所经营布置非谓九州之大安所错置也盖九州之水皆入于海复有大瀛海环之此所以东流而不溢也夫亦孰知其故哉
　　东西南北其脩孰多南北顺防其衍防何集注曰地之形量固当有穷但既非人力所能徧歴算术所能推之而书传臆説又不足知惟灵宪所言八极之广厚于歴算若有依据然非专言地之广狭也
　　按太乙金镜经曰昔燧人氏仰观斗极而定方名东西南北是也河图括地象曰地广东西八万八千里南北二万六千里有君长之八极之广东西二亿三万三千里南北二亿三万一千五百里诗含神雾曰天地东西二亿三万三千里南北二亿三万一千五百里天地相去一亿五万里张衡灵宪曰八极之维径二亿三万二千三百里南北则短千里东西则广増千里自地至天半于八极则地之深亦如之其言盖有所本
　　焉有石林集注曰未详
　　按荘子曰老子见孔子从弟子五人叹曰吾闻南方有鸟其名为凤所居积石千里天为生食其树名琼枝髙百仞以璆琳琅玕为实当即为石林也杜子美凤凰台诗西伯今寂寞凤声亦悠悠山峻路絶踪石林气髙浮亦即以此为石林矣
