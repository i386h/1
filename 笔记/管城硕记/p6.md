<!-- { "loadSidebar": true } -->
　　按南齐书陆澄澄与王俭书曰晋太兴四年太常荀菘请置周易郑氏注博士行乎前代于时政由王庾皆儁神清识能言逺舍辅嗣而周康成岂其妄然元嘉建学之始弼两立逮顔延之为祭酒黜郑置王则后儒之废郑者自顔始也郑注向所存文言説卦序卦杂卦四篇今并亡之而经注所引如内则不敢睇疏引明夷六二爻辞郑氏注坊记东邻杀牛疏引既济九五爻辞郑氏注士昏礼爵弁服纁裳纯衣缁韎韐疏引困卦九二朱韨方来郑氏注诗众维鱼矣疏引中孚豚鱼吉郑氏注诗贲然来思疏引贲象山下有火郑氏注尔雅盎谓之缶疏引坎六四樽酒簋贰用缶比初六有孚盈缶郑氏注而易疏屯二匪冦昏媾媾犹防也引郑氏注其余葢不经见云
　　汉艺文志京氏段嘉十二篇师古曰嘉即京房所从受易者
　　按儒林房授东海殷嘉则嘉乃京之门人非京所从受易者受当作授叚当作殷字譌也后汉冯异传叚建东汉记作殷建班彪殷肃固集作叚肃皆以字近而譌
　　南史伏曼容云何晏疑易中九事以吾观之晏了不学也
　　按南齐书张绪绪长于周易见宗一时尝云何平叔所不解易中七事诸卦中所有时义是其一也当是谓六十四卦其云豫之时义随之时义旅之时义者三卦而已七事九事未知孰是据晏常自言易义精了所不解易者九事一日迎管公明共论易九事皆明则言九事者是也曼容以何晏了不学而讥之此南史谓其倜傥好大言也
　　朱子语录曰京房卦气用六日七分季通云康节亦用六日七分但不见康节説处
　　按易纬稽览图曰卦气起中孚故离坎震兑各主其一方其余六十卦卦有六爻爻别主一日凡主三百六十日余有五日四分日之一者每日分为八十分五日分为四百分四分日之一又为二十分是四百二十分六十四卦分之六七四十二卦别各得七分是每卦得六日七分也京氏之学盖原于此后汉郎顗传善六日七分崔瑗明京房易传六日七分今世术士所用世应飞伏游防归防纳甲之説皆出京氏康节数学想亦用此故蔡氏及之
　　程迥周易古占曰襄九年穆姜始徃东宫遇艮之八史曰是谓艮之随盖五爻皆变惟二八不变也杜征南引连山归藏以七八占其失逺矣
　　按晋语公子重耳亲筮之曰尚有晋国得贞屯悔豫皆八注曰震在屯为贞在豫为悔八谓震两隂爻在贞在悔皆不动故曰皆八谓爻无为也又董因迎公于河曰臣筮之得泰之八注曰干下坤上泰遇泰无动爻筮为侯泰三至五震为侯隂爻不动其数皆八故得泰之八沙随程氏之所谓古占盖即此也黄石斋易象震曰贞屯悔豫皆八是两筮也两筮之阳爻皆动隂爻皆不动不动者多阳变而从八八即坤也古人名坤曰八犹今之言坤八也其意亦本于晋语司空季子曰震车也坎水也坤土也屯厚也豫乐也注曰豫内为坤屯二与四亦为坤是皆坤也故因以八即坤也然穆姜之史明言为艮之随今改以为艮之坤可乎则以爻之不变者为八为得解也
　　周子通书曰易何止五经之源其天地鬼神之奥乎朱子注曰隂阳有自然之变卦画有自然之体此易之为书所以为文字之祖义理之宗也
　　按汉艺文志曰六艺之文乐以和神仁之表也诗以正言义之用也礼以明体明者着见故无训也书以广听知之术也春秋以断事信之符也五者盖五常之道相须而备而易为之原后魏书常爽传曰爽因教授之暇述六经畧注以广制作其序曰乐以和神诗以正言礼以明体书以广听春秋以断事五者盖五常之道相须而备而易为之源故曰易不可见则乾坤其几乎息矣周子曰易何止五经之源意盖本此而言耳
　　邵子观物诗曰干遇防时为月窟地逢雷处见天根天根月窟闲来徃三十六宫都是春注以干一兑二为三宫离三震四为七防五坎六为十一艮七坤八为十五合之则三十六宫
　　按先生小车初出吟曰物外洞天三十六俱疑散布洛阳中小车春暖秋凉日一日止能移一宫此即是诗之注脚必欲强求其数以合之则凿矣
　　伊川易十卷朱子曰易本是卜筮之书程先生只説得一理又曰程易言理甚备象数却欠在
　　按二程遗书张闳中以书问易之义本起于数程子答曰谓易起数则非也有理而后有象有象而后有数易因象以知数得其义则象在其中矣必欲穷象之微尽数之毫忽乃寻流逐末术家所尚非儒者之务也管辂郭璞之学是已盖程子之意以为理数一源有理即有数初不必岐而二之而朱子语录曰圣人今明説昔者圣人之易观象设卦系辞焉以明吉凶几多分晓某所以説易只是卜筮书者此类可见然夫子又曰观变于隂阳而立卦发挥于刚柔而生爻和顺于道徳而理于义穷理尽性以至于命又曰昔者圣人之作易也将以顺性命之理有理而数在其中故曰天下之理得而成位乎中矣观象系辞之説可据穷理尽性之説独不可据乎又按归藏曰昔黄神将战筮于巫咸世本曰巫咸作筮盖黄帝臣也而庖牺画卦佃渔取诸离神农氏作耒耜取诸益市取诸噬嗑斯时尚未有卜筮后世圣人乃以易为卜筮之用耳谓易只卜筮之书可乎

　　管城硕记卷二
　　钦定四库全书
　　管城硕记卷三　　　翰林院检讨徐文靖撰书一
　　尚书序云鲁共王壊孔子宅于壁中得先人所藏古文虞夏商周之书皆科斗文字科斗书废已乆时人无能知者以所闻伏生之书考论文义定其可知者为古文更以竹简冩之
　　按尚书有古文者仓颉书也孔壁所藏者是也今文者汉书也伏生所授者是也古文尚书孔安国为之作传定五十八篇防武帝末国有巫蛊事用不复以闻书散失于民间终汉之世诸儒皆未之见孔氏曰刘歆作三统厯论武王伐纣引今文泰誓云丙午逮师又引武成越若来三月五日甲子咸刘商王受并不与孔同是不见孔传也后汉初贾逵奏尚书疏云流为乌是与孔亦异也马融书序云经传所引泰誓泰誓并无此文又云逸十六篇并无师説是融亦不见也服防杜预注左传乱其纪纲并云夏桀时服防杜预皆不见也郑亦不见之故注书序舜典云入伐木注五子之歌云避乱于洛汭注征云征臣名又注禹贡引征云厥篚黄绍我周王又注咸有一徳云伊陟臣扈曰又注典寳引伊训云载孚在亳又曰征是三朡又注旅獒云獒读曰豪谓是酋豪之长又古文有仲虺之诰太甲説命等见在而云亡其汨作典寳之等一十三篇见亡而云已逸是不见古文也至晋世王肃注书始似窃见孔传故注乱其纪纲为夏太康时又晋书皇甫谧传云姑子外弟梁柳边得古文尚书故作帝王世纪徃徃载孔传五十八篇之书晋书又云晋太保公郑冲以古文授扶风苏愉愉授天水梁柳柳授城阳臧曹曹授郡守子汝南梅赜又为豫章内史遂于前晋奏上其书而施行焉时已亡失舜典一篇晋末范甯为解时已不得焉至齐萧鸾建武四年姚方兴于大航头得而献之议者以为孔安国之所注也值方兴有罪事亦随寝至隋开皇二年购募遗典乃得其篇焉
　　尧典寅宾出日蔡曰宾礼接之如宾客也盖以春分之旦朝方出之日而识其初出之景也
　　按寅宾寅饯孔传曰宾导也敬导出日平均次序东作之事以务农也饯送也日出言导日入言送因事之宜盖出日纳日以初春初秋而言日中宵中乃以二分而言也北史李业兴传天平四年使梁梁武问尧时以前何月为正对曰自尧以上书所不载实所不知梁武云寅宾出日是正月日中星鸟是二月此出尧典何得云尧时不知用何正然则郑注云寅宾出日谓春分朝日寅饯纳日谓秋分夕月其説非矣蔡传宗之而以为识其方出方纳之景抑岂敬授人时之实乎
　　象恭滔天孔传曰貌象恭敬而心傲狠若漫天蔡传曰滔天二字未详与下文相似疑有舛误
　　按竹书帝尧十九年命共工治河六十一年命崇伯鲧治河则鲧未命以前四十一年中治河者皆共工也时帝问谁顺予事而驩兜羙共工之功帝谓其治河外若貌承君命而洪水仍致滔天与下文浩浩滔天同一义也
　　朕在位七十载孔传曰尧年十六以唐侯升为天子在位七十年时年八十六疏曰徧检今之书传无尧即位之年传言年十六必当有所案据未知出何书
　　按竹书帝喾髙辛氏四十五年帝锡唐侯命六十年帝陟帝子挚立九年而废帝尧陶唐氏即位居冀元年丙子命羲和厯象计命为唐侯之年至帝即位之年二十有六年矣传言十六年误也又按前汉地理志中山国唐县尧山在南张晏曰尧为唐侯国于此尧山在唐东北望都界后汉郡国志中山唐县刘昭注引帝王世纪曰尧封唐尧山在北唐水西入河南有望都山即尧母庆都所居计尧封唐之年当十有余岁安在嗣挚即位之年仅十有六乎
　　舜典正月上日受终于文祖孔传曰文祖者尧文徳之祖庙蔡传曰文祖尧始祖之庙未详所指何人也按隋书牛传曰今检明堂必立五室者何尚书帝命騐曰帝者承天立五府赤曰文祖黄曰神升白曰显祀黒曰矩苍曰灵府康成注云五府与周之明堂同矣是文祖盖明庭之南府非谓尧始祖庙也竹书帝尧七十三年春正月舜受终于文祖七十四年虞舜初巡狩四岳八十七年初建十有二州舜典所载大半摄位时事也舜格于文祖以后则帝舜在位事耳
　　五十载陟方乃死孔传曰方道也舜即位五十年升道南方巡守死于苍梧之野而焉蔡传曰陟方犹升遐也陟方乃死犹言徂落而死也
　　按竹书帝舜三十二年帝命夏后总师遂陟方岳四十九年帝居于鸣条五十年帝陟夫陟方在十八年之前五十年乃死岂可以陟方训为死乎吴都赋曰乌闻梁岷有陟方之舘行宫之基晋庾阐扬都赋曰天包龙轸地奄衡霍圣所游陟方所托水经注曰言大舜之陟方也二妃从征溺于湘江皆以陟方为巡守方岳蔡氏注以为升遐谓升遐乃死可乎
　　大禹谟正月朔旦受命于神宗帝曰咨禹惟时有苖弗率汝徂征蔡传曰神宗尧庙也林氏曰禹征有苗盖在居摄之后而禀命于舜禹不敢专也
　　按竹书帝舜三十三年春正月夏后受命于神宗三十五年帝命夏后征有苗有苗氏来朝即是事也神宗传以为尧庙尚书帝命验曰帝者立五府黄曰神升盖神宗也如明堂之太室也
　　益稷云无若丹朱傲惟慢游是好蔡传曰汉志尧处子朱于丹渊为诸侯丹朱之国名也罔水行舟如奡荡舟之类
　　按竹书帝尧五十八年帝使后稷放帝子朱于丹水世以其为帝子而尊之虽食租衣税未尝为诸侯也竹书舜二十九年帝命子义钧封于商封之则列于诸侯放之则不得为诸侯也舜即位乃始封朱于房又罔水行舟盖所谓陆地行舟而论语奡荡舟则非此先儒皆误解也奡寒浞之子春秋传作浇竹书夏帝相二十六年寒浞使其子浇帅师灭斟灌二十七年浇伐斟鄩大战于潍覆其舟灭之天问覆舟斟寻何道取之谓此耳岂可以为陆地行舟乎
　　夏书禹贡序云禹别九州随山濬川任土作贡孔传曰此尧时事而在夏书之首禹之王以是功蔡传曰夏禹有天下之号也禹贡作于虞时而系之夏书者禹之王以是功也
　　按竹书帝舜三十三年夏后受命于神宗遂复九州禹制九州贡法作于虞时孔传云尧时非也帝王世纪曰禹受封为夏伯在豫州外方之南水经注曰河南阳翟县有夏亭城夏禹始封于此为夏国盖禹贡作于虞时时禹为夏伯故曰夏书何得谓夏为禹有天下之号
