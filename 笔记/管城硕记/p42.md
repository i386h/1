<!-- { "loadSidebar": true } -->
　　吕本中曰宋仁宗好儒崇学扶植斯道王尧臣及第赐中庸篇吕臻及第赐大学篇是已开四书之端矣按神宗熈宁四年二月更定科举法以经义取士王安石请废春秋仪礼八月帝命复以春秋三传取士而仪礼废矣八年六月颁安石所修诗书周礼新义于学官以取士而先儒传注废矣徽宗政和中蔡京赵挺当国以诗为元祐学术诸士庶有传习诗赋者杖一百而风雅之道废矣又禁士大夫不得读史春秋三传俱束髙阁宣和间王楚撰博古图中所引用乃至以州吁为卫大夫髙克为卫文公故洪氏以为当时书局学士亦不曽读毛诗也而诗学与春秋俱废矣宁宗庆元二年刘徳秀奏言伪学之魁以匹夫窃人主之柄鼓动天下故文风未能丕变乞将语录之烦尽行除毁是科叶翥倪思知贡举士子文有稍渉义理者悉见黜落而六经语孟中庸大学之书悉为世禁矣夫经学至宋发挥殆尽亦至宋而屡遭废毁岂六经四子亦不能逃阳九百六之数耶若仁宗以中庸大学赐新及第者则实与汉帝表章六经有同功矣
　　徐陵玉台新咏序绛鹤晨严铜蠡昼静注引赵岐注孟云追蠡欲絶之貌
　　按文子曰圣人法蠡蚌而闭戸后汉礼仪志殷以水徳王故以螺着门戸应劭风俗通门戸铺首谨按百家书公输班之水见蠡曰见汝形蠡适出头班以足画图之蠡引闭其戸终不可得开遂施之门戸云蠡与螺同谓以铜为蠡形于铺首故曰铜蠡陈检讨林蕙堂集序铜蠡夜滴注引徐孝穆铜蠡昼静又引后汉张衡漏水制以铜为器皆误解铜蠡也
　　汉书律厯志治厯者二十余人方士唐都巴郡落下闳与焉师古曰姓唐名都姓落下名闳
　　按史记律书注引益部耆旧传曰闳字长公明晓天文隐于落下落下葢巴郡之地名也小顔以为姓落下非正字通谓姓落名下闳亦非
　　笔丛曰竹书贞定王元年于越徙都琅邪呉越春秋文颇与此合然非齐之琅邪或呉越间地名有偶同者按山海经琅邪台在渤海间琅邪之东郭璞曰琅邪者越王句践入霸中国之所都越絶书曰句践徙琅邪起观台台周七里以望东海何谓非齐之琅邪
　　笔丛引真诰曰洪崖先生今为青城洞真仙传又曰洪崖山在豫章之西山何耶葢青城为古洪崖所理而豫章则唐张氲隐处也
　　按宋谢庄有游豫章西山观洪崖井诗梁元帝庐山碑序东瞻洪井若使豫章之洪崖因唐张氲而名刘宋萧梁之人安得预知之
　　王弇州曰道藏内隂符经凡数十种注释亦如之独赵文敏书最为定本他本有自然之道六十八字朱元晦谓其理独妙不过以其有隂阳八卦律厯诸语而深契之耳不知有此正所以非隂符也
　　按唐李筌传骊山老母曰隂符三百余言百言演道百言演法百言演术则自观天之道执天之行至自然之道静故天地万物生浸故隂阳胜凡三百七十九字陆读隂符经诗清晨整冠坐朗咏三百言皮日休和读隂符经三百八十言出自伊耆氏二公所读之本只三百八十余字去筌未逺当必无差下乂有隂阳相推而生变化凡六十四字疑后人注释之语而误入也但据明堂位伊耆氏之乐伊耆神农非黄帝也而中兴书目以为隂符经黄帝之书或云受之广成子或云与风后元女论隂阳六甲退而自着其事隂者暗也符者合也天机暗合于事机故曰隂符黄山谷谓隂符出于筌熟读其文知非黄帝书蔡西山曰此书即筌所为也
　　陆天随诗持赠敢齐青玉案醉吟偏称紫荷筒郝天挺注南史刘杳着紫荷槖前汉张安世传持槖簪笔之意而刘伟明乃以荷为芰荷之荷
　　按老杜又示宗武诗试吟青玉案莫羡紫罗囊陆诗祖之但持槖簪笔见赵充国传郝以安世传误又杳传见梁史而南史无也方岳啓俨入花砖之直聿髙荷槖之班真徳秀啓柏台弹奏之公若判白黑荷槖论思之益如炳丹青皆误为芰荷之荷非只一伟明也
　　大荒北经曰蚩尤作兵伐黄帝帝乃令应龙攻之郭璞曰黄帝亦教虎豹熊罴以与炎帝战于阪泉见史记按汉书王莽传曰黄帝之时中黄直为将破杀蚩尤黄海曰黄帝工师名苍龙将名应龙管子曰黄帝得苍龙辨乎东方使为工师葢太昊以龙纪官帝因之应龙苍龙皆官名也郭氏以虎豹熊罴例之其防失矣
　　姚氏残语曰温彦威使三京得伪刘词臣马定国云石鼓非周宣王时事乃后周文帝猎于岐阳所作也史大统十一年猎于白水遂狩岐阳
　　按史梁武帝大同元年即魏文帝宝炬大统元年也大统十一年狩于岐阳时宇文泰虽为大丞相安得以大统为后周也后周武帝宇文邕保定元年十一月狩于岐阳非文帝也若以石鼓为魏文帝造石鼓文云嗣王始古我来大统十一年安得仍称嗣王且三代以下无有天子称王者若以为周保定造狩以十一月又与石鼓文所称霝雨淖渊若华杨柳帛鱼景物殊违也昭四年左传成有岐阳之搜杜预曰成王归自奄大搜于岐山之阳尔雅注春猎为搜书多方维五月丁亥王来自奄至于宗周石鼓文曰唯丙申周五月夏三月也丙申丁亥之后十日也于时为季春则又与石鼓所言景物侔也董逌程回以为周成王鼓者是也又马定国字子卿仕金为翰林学士姚氏云伪刘词臣亦非
　　程大昌演繁露曰古字不拘偏旁多借同声用之汉志畴人疑筹人也从算厯言之比畴列之畴于义为径按汲冡周书文王将畋史编卜之曰将大获非熊非罴天遣大师以佐昌臣太祖史畴为禹卜畋得臯陶其兆类此则是史畴之后世掌天官故以精于算厯者为畴人子弟也程以筹畴同声借用之非也汉书如淳注世世相承为畴亦非
　　通鉴魏王珪北巡至濡源史炤释文濡水出涿郡胡身之谓濡水有二水经云濡水从塞外来东南过辽西令支县北又东过海阳县此又一濡水也魏王珪北巡濡源正此地
　　按薛收元经传曰猗卢者匈奴种也其先分国为三部一曰昭帝神元统一部居上谷之北濡源二曰桓帝居代北叄合陂三曰穆帝猗卢居定襄盛乐城其后猗卢强盛总摄三部葢后魏拓防之先然则珪所巡正上谷涿郡濡源耳身之以为误非也
　　史记鲁世家人或谮周公周公奔楚邵宝曰周公避流言尝居东矣鲁公封也不之鲁而之楚乎楚夷狄之国公且膺之而忍一朝居耶
　　按国防季歴葬于楚山之尾周季妇鼎铭王在成周王徙于楚麓括地志终南山一名楚山在雍州万年县南五十里周公奔楚当即谓楚山之尾而依于祖墓况是时鬻熊以文王师而封楚周公何遽膺之且惩荆舒者鲁僖岂周公耶
　　大荒东经有神人面兽身名奢比尸惟帝俊下友郭曰未闻
　　按山海经帝俊生帝鸿注以帝俊为黄帝冠编黄帝友奢比友地典即经所谓帝俊下友也至人面兽身犹后世所谓李广猿臂専诸熊背之类无足怪也
　　字书儜音能困弱也引韩昌黎诗始知乐名教何用苦拘儜
　　按宋史王微报何偃书吾本儜人加疹意惛北史崔浩传儜儿情见正望固河自守免死为幸无北渡意也南史宋明帝王后兄景文曰后在家为儜弱妇人不知今叚遂能刚正如此则儜字以儜弱为正解韩诗拘儜借用耳
　　陈白沙诗秦倾武穆因张浚杨用修曰张俊附秦桧而倾岳忠武者张浚广汉人尝称飞忠孝人也浚为都督俊为枢宻浚与俊岂可混为一人今士大夫例以倾岳为浚之短受诬千载白沙自语録击壤集外胸中全无古今无怪其然
　　按宋史建炎元年张浚劾李纲以私意杀侍从不可居相位且论其买马招军擅易诏令十数事黄潜善汪伯彦等复力排纲遂罢纲提举洞霄宫此广汉之张浚也三年苖傅刘正彦作乱张浚吕頥浩防师勤王张俊亦引所部八千人至平江浚谕俊以将起兵问罪俊泣拜夏四月以张浚知枢宻院事绍兴四年三月罢张浚为资政殿大学士十一月复以张浚知枢宻院事视师镇江此枢宻即广汉之张浚非张俊也五年春正月张浚还自镇江以张俊为江东宣抚使帅师次于建康二月以赵鼎张浚为尚书左右仆射兼知枢宻院事此亦广汉之张浚非张俊也三月张浚视师于潭州岳飞受命讨杨么席益疑飞玩防浚曰岳飞忠孝人也兵有深机胡可易言冬十月浚还六年二月张浚防诸将于镇江命张俊进屯旴六月岳飞进屯襄阳浚命飞以窥中原且谓飞曰此君素志也冬十月刘麟刘猊分道防淮西浚以书戒张俊杨沂中曰贼豫之兵以逆犯顺若不勦除何以立国及猊败麟亦去十二月浚还七年春正月张浚改兼枢宻使以秦桧为枢宻使二月以岳飞为湖北京西宣抚使进拜太尉飞少事浚为裨将一旦防起爵位与齐浚深忌之夏四月诏飞诣都督议事浚谓飞曰王徳淮西军所服浚欲以为都统命吕祉以督府参谋领之如何飞曰徳与郦琼素不相下一旦揠之在上则必争吕尚书不习军旅恐不足服众浚曰张俊杨沂中何如飞曰张宣抚飞之旧帅也然其人暴而寡谋沂中视徳等耳岂能御此军哉浚怫然曰浚固知非太尉不可也飞自知忤浚即日乞解兵柄终母丧服歩归庐山浚怒奏飞积虑在于并兵奏牍求去意在要君此以枢宻兼都督亦广汉之张浚非张俊也八月浚罢都督府十月安置永州十一年四月以韩世忠张俊为枢宻使此枢宻乃宣抚张俊也俊与飞同如楚州以韩世忠屡抗论和议忤秦桧欲与飞分背嵬军飞议不肯防世忠军史景着言二枢宻若分世忠军恐致生事桧捕着下大理将以扇揺诬世忠飞驰书告以桧意世忠见帝自明俊于是大憾飞十月下飞于大理寺狱俊亲行鞫链时嵗已暮而飞狱不成一日桧手书小纸付狱即报飞死矣浚与俊先后并枢宻使不得以浚为都督俊为枢宻为别白也又按飞既死狱卒隗顺负其尸逾城至北山以塟后朝廷购求葬处隗之子以告及啓棺如生乃以礼服敛焉隗顺史失载见陈眉公集丘琼山曰案元揭奚斯曰宋南渡不能复振者本于张浚抑李纲杀曲端引秦桧杀岳飞父子而终于贾似道之専刘整之叛白沙诗秦倾武穆由张浚未为无所本也
　　范传正李翰林墓碑云与贺监汝阳王崔宗之裴周南等八人为酒中八仙
　　按杜饮中八仙歌无所谓裴周南者惟旧唐书李白传少与鲁中诸生孔巢父韩凖张叔明裴政陶沔隐于徂徕山号竹溪六逸裴周南当即是裴政也
　　水经潧水注云役水又北埿沟水出焉字书埿音泥通用泥
　　按北齐书万俟洛传灵州刺史曹埿周书作曹泥是埿与泥一也又魏书慕容宝广太守刘亢埿吐谷浑吐延大将纥防埿字皆作埿今人罕用之矣
　　双溪杂记曰正统己巳之变于谦以社稷为重光辅中兴厥功非细岂虞杀身之祸哉程墩篁谓于公之受诬为主于柄臣之心和于言官之口成于法吏之手斯固公论也夫
　　按明史景泰八年帝病亟京师竞传王文于谦遣人赍金牌勅符取襄王世子立为东宫上皇复位逮谦等下诏狱据于肃愍行实曰石亨辈嗾言官劾谦等下狱所司勘得金牌符勑见存禁中别无显迹石亨等言虽无显迹其意则有法司承亨等风防乃以意欲二字附防成狱昔秦桧陷岳飞曰飞子云与张宪书虽不明其事体莫须有莫须有三字意欲二字奸险之害正何千古如一辙也然则京师之竞传取襄王世子者安知非亨等隂有以教之耶

　　管城硕记卷十九
<子部,杂家类,杂考之属,管城硕记>
　　钦定四库全书
　　管城硕记卷二十　　翰林院检讨徐文靖撰史类三
　　青缃杂记曰前代有翰林学士本朝咸平中始置翰林侍读学士以杨徽之为之又置翰林侍讲学士以邢昺为之此读讲学士之始亦见石林燕语
