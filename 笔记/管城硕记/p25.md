<!-- { "loadSidebar": true } -->
　　二十八年传晋侯齐侯盟于敛盂杜注敛盂卫地按地名攷略今开州东南有敛盂聚
　　文二年晋伐秦取汪及彭衙而还
　　按罗泌路史同州白水有汪城在临晋东
　　三年传秦伯伐晋取王官及郊杜注王官郊晋地按括地志王官故城在同州澄城县西北九十里南郊故城在县北十七里又有北郊故城
　　四年传晋侯伐秦围邧新城杜注邧新城秦邑也按史记正义曰邧城在澄城县界
　　六年传贾季迎公子乐于陈赵孟使杀诸郫杜注云郫晋地
　　按博物记河东垣县有郫邵之厄
　　七年传晋败秦师于令狐至于刳首杜注令狐在河东当与刳首相接
　　按后汉卫敬侯碑隂文曰城惟解梁地即郀首山对灵足谷当猗口刳字作郀秦地也阚骃十三州志曰令狐即猗氏也郀首在河西三十里
　　九年传楚侵陈克壶丘杜注壶丘陈邑
　　按水经注澺水迳新蔡县故城东而东南流注于汝水汝水又东南迳壶丘城北故陈也
　　十年传王在渚宫杜注小洲曰渚
　　按水经注江水迳江陵县故城南今城楚船官地也春秋之渚宫矣
　　十一年传败狄于长丘杜注长丘宋地
　　按博物记陈留封丘县有狄沟即败狄于长丘是也
　　叔孙得臣败狄于咸杜注咸鲁地
　　按俞皋春秋集传释义曰今案开州濮阳县之咸城乃卫地也近于赤狄而鲁无咸城
　　秦伯伐晋取羁马杜注羁马晋邑
　　按杜氏通典郃阳有羁马城又春秋地名攷略今蒲州南三十六里有羁马城
　　十三年公还自晋郑伯防公于棐杜注棐郑地
　　按水经注华泉东迳棐城北即北林亭也今是亭南去新郑四十许里
　　晋侯使詹嘉处瑕杜注赐其瑕邑
　　按西征记陜州太原仓北临大河周六里即晋詹嘉所处之瑕也
　　十六年秋毁泉台杜注泉台台名
　　按公羊传泉台者何郎台也郎台则曷为谓之泉台未成为郎台既成为泉台庄三十一年筑台于郎即此也
　　楚大饥戎伐其西南至于阜山师于大林又伐其东南至于阳丘以侵訾枝杜注大林阳丘訾枝皆楚邑按一统志阜山在郧阳府房县南江陵记城西北六十里有林城春秋戎伐楚师于大林即此城也汉志南郡临沮县荆山漳水所出东至江陵入阳水阳丘盖阳水旁之丘也又应劭以泚水出泚阳县东北大胡山东入蔡枝水出蔡阳县东南大洪山而东流注于涢泚枝即訾枝也昭二十五年楚迁訾人盖因水以名邑也
　　子越自石溪子贝自仞以伐庸杜注石溪仞入庸道按水经注石水出蔡阳县大洪山东北流注于涢谓之小涢水
　　宣四年传楚子与若敖氏战于皋浒杜注皋浒楚地按水经注澧水出南阳雉山又东南与皋水合水出皋山是皋浒为皋水之浒也
　　十二年传荀林父及楚子战于邲杜注邲郑地
　　按京相璠曰邲在敖北杜佑通典曰管城县有故邲城在南
　　十五年秋仲孙蔑防齐髙固于无娄杜注无娄邑按公羊传作牟娄郡国志北海平昌县有娄乡
　　秦桓公伐晋次于辅氏杜注晋地
　　按地名攷略朝邑县西北十三里有辅氏城
　　晋侯赏士伯以瓜衍之县
　　按吴氏曰汾州孝义县北十里有瓜城
　　十六年晋灭赤狄甲氏及留吁杜注甲氏留吁赤狄别种
　　按水经注侯甲水发源胡甲山侯甲邑名在祁县金史地理志沁州武乡县有胡甲山括地志屯留故城城在潞州长子县南三十里故留吁国
　　成元年传刘康公遂伐茅戎败绩于徐吾氏杜注徐吾氏茅戎之别也
　　按水经注渎谷水迳陜城西西北入于河河北对茅城故茅亭茅戎邑也上党记屯留县有余吾城在县西北三十里即徐吾也
　　二年传师至于靡笄之下杜注靡笄山名
　　按史齐太公世家栾书将下军伐齐与齐侯兵防靡笄下索曰靡笄山名在济南金史地理志济南长清县有劘笄山即靡笄也
　　六月季孙行父臧孙许叔孙侨如及齐侯战于鞌七月盟于袁娄杜注引谷梁曰鞌去齐五百里袁娄去齐五百里
　　按括地志故鞌城在济州平隂县西十里博物记临淄县西有袁娄
　　齐师次于鞠居杜注鞠居卫地
　　按陈留志封丘有鞠亭古鞠居也
　　逢丑父与公易位将及华泉
　　按后魏书地形志厯城有华泉水经济水又东迳华不注山山下有华泉
　　晋师从齐师入自丘舆击马陉杜注丘舆马陉皆齐邑按史齐太公世家晋军追齐至马陵徐广曰一作陉虞喜志林濮州鄄城县有马陵涧
　　公防晋师于上鄍杜注上鄍地阙
　　按郡国志沛国酂县有鄍聚刘昭注引博物记曰诸侯防于鄍亭
　　晋郤克卫孙良夫伐廧咎如杜注赤狄别种
　　按僖二十三年狄伐廧咎如杜注隗姓国宋白曰慈州春秋廧咎如之国隋为汾州贞观元年改慈州
　　楚侵及阳桥杜注阳桥鲁地
　　按陆澄曰博县有阳桥盖地名无桥也
　　三年春诸侯伐郑郑使东鄙覆诸鄤败诸丘舆杜注鄤丘舆皆郑地
　　按水经注鄤水西出娄山东北流迳田鄤谷谓之田鄤溪水东流注于汜汜水又北迳虎牢城东
　　六年传晋栾书救郑与楚师遇于绕角杜注绕角郑地按杜氏通典古绕角城在今汝州鲁山县东南
　　八年传渠丘公立于池上杜注渠丘邑名莒县有蘧里按郡国志北海安丘县有渠丘亭刘昭曰有渠丘城楚伐莒渠丘城恶众溃奔莒是渠丘不在莒县故众溃从渠丘奔莒也又昭二十一年齐渠丘杜注今齐国西安县也齐大夫雍廪邑郡国志齐国西安县有蘧丘里古渠丘则齐之渠丘世谓之为蘧丘里而非莒渠丘也杜云莒县有蘧里混矣
　　十二年公防晋侯卫侯于琐泽杜注琐泽地阙
　　按郡国志魏郡元城县刘昭注引地道记县南有琐阳城
　　十三年晋师及秦师战于麻隧师遂济泾及侯丽而还杜注麻隧侯丽皆秦地
　　按刘伯庄曰侯丽在泾阳县境
　　十五年冬防吴于钟离杜注钟离楚邑淮南县
　　按罗泌路史沂之承县有古钟离城罗苹注曰预云淮南今属濠州然时方谋伐楚岂得防其地预之误也
　　十六年郑子罕伐宋宋败诸汋陂退舎于夫渠郑人覆之败诸汋陵杜注汋陂夫渠汋陵皆宋地
　　按刘澄之豫州记陈县北有汋陂湖路史汋陵城在宁陵县东南二十五里
　　楚师还及瑕杜注瑕楚地
　　按水经注山桑县南北肥水又东积而为陂谓之瑕陂陂水又东南迳瑕城南楚师还及瑕即此城也
　　十八年同盟于虚朾杜注虚朾地阙
　　按僖元年防于柽柽公羊作朾范甯以朾为宋地疑此亦宋地盖同盟有宋公也
　　郑伯防楚子伐宋取朝郏杜注朝郏宋邑
　　按水经注雎水东与滭湖水合水上承甾丘县之渒陂东至朝解亭朝解即朝郏盖音近也
　　晋侯师于台谷以救宋杜注台谷地阙
　　按今萧县北有三台山山在古萧城东南十里襄十年楚郑围萧杜注萧宋邑则师于台谷盖宋地也
　　襄二年传晏弱城东阳以偪莱杜注东阳齐竟上邑按郡国志泰山南城县有东阳城
　　三年传盟于耏外杜注耏水名
　　按水经注时水出齐城西南北二十五里平地出泉即耏水也金史地理志益都博兴县有时水
　　五年夏防吴于善道杜注善道地阙
　　按阮胜之南徐记今盱眙县春秋时善道地公羊谷梁作善稻
　　七年公防诸侯于鄬杜注鄬郑地
　　按郑处诲曰鄬鲁山地名属汝州谷梁作防
　　九年传晋侵郑济于隂坂次于隂口杜注隂口郑地按水经注洧水迳郐城南东迳隂坂北水有梁焉俗谓是济为参辰口晋伐郑次于隂口是也
　　十年传宋公享晋侯于楚丘请以桑林
　　按竹书纪年晋幽公二年鲁季孙防幽公于楚丘括地志成武县有楚丘亭成武后汉属济隂此盖为宋之楚丘与鲁地相接鲁僖二年城楚丘亦在其地故鲁宋各有楚丘与卫楚丘为三也
　　纳诸霍人杜注霍晋邑
　　按闵元年晋献公灭霍以其地赐大夫先且居今平阳府霍州西十六里故霍城是也霍人之霍音璅不得单名为霍也史记樊哙传霍人注作葰人汉地理志太原葰人县如淳音璅晋使周内史选偪阳之族嗣纳诸霍人盖葰人也
　　诸侯伐郑师于牛首杜注郑地
　　按诸侯师于牛首在十年九月至明年四月己亥齐太子光宋向戍先至于郑门于东门则十年师于牛首犹未至郑不得为郑地明矣又桓十四年宋伐郑取牛首时牛首先已属宋不得仍属郑明矣郡国志鲁国有牛首亭当即是伐郑所师处也
　　晋师城梧及制杜注梧制皆郑旧地
　　按郡国志彭城有梧县盖宋地也襄元年彭城降晋迁五大夫于瓠丘故于此因郑叛城梧及制时梧制皆属晋故不别言宋郑耳杜以梧亦郑旧地非也
　　十四年传郑子蟜帅师至于棫林杜注棫林秦地按世本郑桓公居棫林徙拾宋衷云皆旧地名是棫林在华州郑县矣
　　十七年传饮马于重丘杜注重丘曹邑
　　按乐毅列传齐败楚相唐昧于重丘正义曰重丘在曹州成武县界寰宇记乘氏县东北三十七里古重丘城是
　　十八年传晋伐齐齐侯御诸平隂堑防门而守之广里杜注平隂城在济北卢县东北其城南有防防有门于城外作堑横行广一里
　　按水经注预云平隂在卢县东北非也京相璠曰平隂在济北卢县西南十里平隂城南有长城东至海西至济河道所由名防门去平隂三里齐侯堑防门即此也今防门北有光里齐人言广音与光同郡国志卢县有光里是也
　　楚师伐郑次于鱼陵杜注鱼陵鱼齿山也在南阳犨县北郑地
　　按范守已曰上言子庚治兵于汾注云襄城东北有汾丘城兹乃谓鱼陵为鱼齿山在南阳岂子庚治兵于襄城及欲伐郑乃南还走南阳耶然则鱼陵之不为鱼齿山明甚况下又言鱼齿何于此言鱼陵耶至梅山若在密县东北则是新郑西北矣左氏何云右梅山侵郑东北也据郡国志襄城县有鱼齿山则鱼齿盖不在南阳矣
　　十九年传齐崔杼杀髙厚于洒蓝杜注洒蓝齐地按郡国志东海昌虑县有蓝乡今滕县东南有昌虑故城
　　齐及晋平盟于大隧杜注大隧地阙
　　按徐齐民北征记河南菀陵县东有大隧涧
　　二十一年春邾庶其以漆闾丘来奔杜注二邑在髙平南平阳县东北有漆乡西北有显闾亭
　　按水经注泗水迳南平阳县故城西世谓之漆乡预曰东北今见有故城西南方二里所未详也又十三州记山阳南平阳县又有闾丘乡见在漆乡东北十里杜谓显闾非也
　　二十三年叔孙豹帅师救晋次于雍榆杜注雍榆晋地汲郡朝歌县东有雍城
　　按水经注淇水右合宿胥故渎渎受河于顿丘县遮害亭东黎山西北淇水又东北流迳雍榆城南叔孙豹次于雍榆者也
　　二十四年传楚子伐郑以救齐次于棘泽
　　按水经注龙渊水出长社县又东南迳棘城北即传之棘泽也
　　二十五年诸侯同盟于重丘杜注重丘齐地
　　按应劭曰平原安徳县北五十里有重丘乡
　　晋侯济自泮防于夷仪伐齐以报朝歌之役
　　按郡国志东郡聊城县有夷仪聚
　　二十六年传雍子奔晋晋人与之鄐杜注鄐晋邑按昭十四年传邢侯雍子争鄐田即此鄐也路史曲沃南二里有故鄐城
　　贲皇奔晋晋人与之苗杜注苗晋邑
　　按水经注濝水迳濝闗南厯轵闗南迳苗亭西亭故晋之苗邑也
　　楚子伐郑涉于乐氏杜注乐氏津名
　　按水经注汳水迳雍丘县故城北迳阳乐城南西征记曰城在汳北一里涉于乐氏涉汳水也
