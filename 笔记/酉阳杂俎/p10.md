<!-- { "loadSidebar": true } -->
　　又《汉书》：“使王乌等窥匈奴。法，汉使不去节，不以墨黥面，不得入穹卢。王乌等去节、黥面，得入穹卢，单于爱之。”
　　晋令：奴始亡，加铜青若墨，黥两眼；从再亡，黥两颊上；三亡，横黥目下，皆长一寸五分。
　　梁朝杂律：凡囚未断，先刻面作“劫”字。
　　释僧祗律：涅盘印者，比丘作梵王法，破肉，以孔雀胆、铜青等画身作字及鸟兽形，名为印黥。
　　《天宝实录》云：“日南厩山连接，不知几千里，裸人所居。白民之后也。刺其脑前作花，有物如粉而紫色，画其两目下。去前二齿，以为美饰。”成式以“君子耻一物而不知”，陶贞白每云“一事不知，以为深耻”。况相定黥布当王，淫着红花欲落，刑之墨属，布在典册乎？偶录所记寄同志，愁者一展眉头也。
　　●卷八 雷
　　安丰县尉裴<页>，士淹孙也。言玄宗尝冬月召山人包超，令致雷声。超对曰：“来日及午有雷。”遂令高力士监之。一夕醮式作法，及明至巳矣，天无纤翳。力士惧之。超曰：“将军视南山，当有黑气如盘矣。”力士望之，如其言。有顷风起，黑气弥漫，疾雷数声。玄宗又每令随哥舒西征，每阵常得胜风。
　　贞元初，郑州百姓王有胆勇，夏中作田，忽暴雨雷，因入蚕室中避雨。有顷雷电入室中，黑气陡暗。遂掩户，把锄乱击。声渐小，云气亦敛，大呼，击之不已。气复如半床，已至如盘，豁然坠地，变成熨斗、折刀、小折脚铛焉。
　　李墉在北都，介休县百姓送解牒，夜止晋祠宇下。夜半，有人叩门云：“介休王暂借霹雳车，某日至介休收麦。”良久，有人应曰：“大王传语，霹雳车正忙，不及借。”其人再三借之，遂见五六人秉烛，自庙后出，介休使者亦自门骑而入。数人共持一物如幢扛，上环缀旗幡，授与骑者曰：“可点领。”骑者即数其幡，凡十八叶，每叶有光如电起。百姓遍报邻村，令速收麦，将有大风雨，村人悉不信，乃自收刈。至其日，百姓率亲情据高阜，候天色及午，介山上有黑云气如窑烟，斯须蔽天，注雨如绠。风吼雷震，凡损麦千余顷。数村以百姓为妖讼之，工部员外郎张周封亲睹其推案。
　　成式至德坊三从伯父，少时于阳羡家，乃亲故也。夜遇雷雨，每电起，光中见有人头数十，大如栲栳。柳公权侍郎尝见亲故说，元和末，止建州山寺中。夜中，觉门外喧闹，因潜于窗棂中观之。见数人运斤造雷车，如图画者。久之，一嚏气，忽斗暗，其人两目遂昏焉。
　　处士周洪言，宝历中，邑客十余人，逃暑会饮。忽暴风雨，有物坠如ㄑ，两目ㄦㄦ。众人惊伏床下。倏忽上阶，历视众人，俄失所在。及雨定，稍稍能起，相顾，耳悉泥矣。邑人言，向来雷震，牛战鸟坠。邑客但觉殷殷而已。
　　元稹在江夏襄州买堑有庄，新起堂，上梁才毕，疾风甚雨。时庄客输油六七瓮，忽震一声，油瓮悉列于梁上，一滴不漏。其年，元卒。
　　贞元年中，宣州忽大雷雨，一物坠地，猪首，手足各两指，执一赤蛇啮之。俄顷，云暗而失。时皆图而传之。
　　●卷八 梦
　　魏杨元稹能解梦，广阳王元渊梦着衮衣倚槐树，问元稹。元稹言当得三公，退谓人曰：“死后得三公耳。槐字木傍鬼。”果为尔朱荣所杀，赠司徒。
　　许超梦盗羊入狱，元稹曰：“当得城阳令。”后封为城阳侯。
　　侯君集与承干谋通逆，意不自安，忽梦二甲士录至一处，见一人高冠彭髯，叱左右：“取君集威骨来！”俄有数人操屠刀，开其脑上及右臂间，各取骨一片，状如鱼尾。因呓而觉，脑臂犹痛。自是心悸力耗，至不能引一钧弓。欲自首，不决而败。
　　扬州东陵圣母庙王女道士康紫霞，自言少时梦中被人录于一处，言天符令摄将军巡南岳，遂擐以金锁甲，令骑道从千余人马，蹀虚南去。须臾至，岳神拜迎马前。梦中如有处分，岳中峰岭溪谷，无不历也。恍惚而返，鸡鸣惊觉。自是生须数十根。
　　司农卿韦正贯应举时，尝至汝州，汝州刺史柳凌，留署军事判官。柳尝梦有一人呈案，中言欠柴一千七百束。因访韦解之，韦曰：“柴，薪木也。公将此不久乎？”月余，柳疾卒。素贫，韦为部署，米麦镪帛悉前请于官数月矣，唯官中欠柴一千七百束。韦披案方省柳前梦。
　　道士秦霞霁，少勤香火，存想不怠。尝梦大树，树忽穴，有小儿青褶发，自穴而出，语秦曰：“合土尊师。”因惊觉。自是休咎之事，小儿仿佛报焉。凡五年，秦意为妖。偶以事访于师，师遽戒勿言，此修行有功之证。因此遂绝。旧说梦不欲数占，信矣。
　　蜀医昝殷言，藏气阴多则数梦，阳壮则少梦，梦亦不复记。《周礼》有掌占梦，又“以日月星辰各占六梦”，谓日有甲乙，月有建破，星辰有居直，星有扶（一曰符）刻也。又曰：“舍萌于四方，以赠恶梦。”谓会民方相氏，四面逐送恶梦至四郊也。
　　汉仪，大傩亻辰子辞，有伯奇食梦。道门言梦者魄妖，或谓三尸所为。释门言有四：一善恶种子，二四大偏增，三贤圣加持，四善恶征祥。成式尝见僧首素言之，言出《藏经》，亦未暇寻讨。又言梦不可取，取则着，着则怪入。夫瞽者无梦，则知梦者习也。成式表兄卢有则，梦看击鼓。及觉，小弟戏叩门为街鼓也。又成式姑婿裴元裕言，群从中有悦邻女者，梦女遗二樱桃，食之。及觉，核坠枕侧。
　　李铉着《李子正辩》，言至精之梦，则梦中身人可见。如刘幽求见妻，梦中身也，则知梦不可以一事推矣。愚者少梦，不独至人，问（一云闻）之驺皂，百夕无一梦也。
　　秘书郎韩泉，善解梦。卫中行为中书舍人，时有故旧子弟选，投卫论属，卫欣然许之。驳榜将出，其人忽梦乘驴蹶，坠水中，登岸而靴不湿焉。选人与韩有旧，访之，韩被酒半戏曰：“公今选事不谐矣。据梦，卫生相负，足下不沾。”及榜出，果驳放。韩有学术，韩仆射犹子也。
　　威远军小将梅伯成，以善占梦，近有优人李伯怜游泾州乞钱，得米百斛，及归，令弟取之，过期不至，昼梦洗白马，访伯成占之。伯成伫思曰：“凡人好反语，洗白马，泻白米也。君所忧或有风水之虞乎？”数日，弟至，果言渭河中覆舟，一粒无余。
　　卜人徐道升言，江淮有王生者，榜言解梦。贾客张瞻将归，梦炊于臼中。问王生，生言：“君归不见妻矣，臼中炊，固无釜也。”贾客至家，妻果卒已数月，方知王生之言不诬矣。
　　补阙杨子孙堇，善占梦。一人梦松生产前，一人梦枣生屋上，堇言：“松，丘垅间所植。枣字重来，重来呼魄之象。”二人俱卒。
　　●卷九 事感
　　平原高菀城东有渔津，传云魏末平原潘府君字惠延，自白马登舟之部，手中算囊遂坠于水，囊中本有钟乳一两。在郡三年，济水泛溢，得一鱼，长三丈，广五尺。刳其腹，中有得一坠水之囊，金针尚在，钟乳消尽。其鱼得脂数十斛，时人异之。
　　谯郡有功曹间，天统中，济南来府君出除谯郡，时功曹清河崔公恕，弱冠有令德，于时春夏积旱，送别者千余人，至此间上，众渴甚思水，升直万钱矣，来公有思水色。恕独见一青乌于间中，乍飞乍止，怪而就焉。乌起，见一石，方五六寸。以鞭拨之，清泉涌出。因盛以银瓶，瓶满水立竭，唯来公与恕供疗而已。议者以为盛德所感致焉。时人异之，故以为目。
　　李彦佐在沧景，太和九年，有诏诏浮阳兵北渡黄河。时冬十二月，至济南郡，使击冰延舟，冰触舟，舟覆诏失。李公惊惧，不寝食六日，鬓发暴白，至貌侵肤削，从事亦讶其仪形也。乃令津吏：“不得诏尽死。”吏惧，且请公一祝，沉浮于河，吏凭公诚明，以死索之。李公乃令具爵酒言祝，传语诘河伯，其旨曰：“明天子在上，川渎山岳祝史咸秩。予境之内，祀未尝匮，尔河伯洎鳞之长，当卫天子诏，何返溺之？予或不获，予斋告于天，天将谪尔。”吏酹冰，辞已，忽有声如震，河冰中断，可三十丈。吏知李公精诚已达，乃沉钩索之，一钓而出，封角如旧，唯篆印微湿耳。李公所至，令务严简，推诚于物，着于官下。如河水色浑，驶流大木与纤芥顷而千里矣，安有舟覆六日，一酹而坚冰舀，一钓而沉诏获，得非精诚之至乎！
　　●卷九 盗侠
　　魏明帝起凌云台，峻峙数十丈，即韦诞白首处。有人铃下能着屐登缘，不异践地。明帝怪而杀之，腋下有两肉翅，长数寸。
　　高堂县南有鲜卑城，旧传鲜卑聘燕，停于此矣。城傍有盗跖冢，冢极高大，贼盗尝私祈焉。齐天保初，土鼓县令丁永兴，有群贼劫其部内，兴乃密令人冢傍伺之，果有祈祀者，乃执诸县案杀之，自后祀者颇绝。
　　《皇览》言，盗跖冢在河东。按盗跖死于东陵；此地古名东平陵，疑此近之。
　　或言刺客，飞天夜叉术也。韩晋公在浙西，时瓦官寺因商人无遮斋，众中有一年少请弄阁，乃投盖而上，单练{髟屈}履膜皮，猿挂鸟，捷若神鬼。复建[B124]水于结脊下，先溜至檐，空一足，欹身承其溜焉，睹者无不毛戴。
　　马侍中尝宝一玉精碗，夏蝇不近，盛水经月，不腐不耗。或目痛，含之立愈。尝匣于卧内，有小奴七八岁，偷弄坠破焉。时马出未归，左右惊惧，忽失小奴。马知之大怒，鞭左右数百，将杀小奴。三日寻之，不获。有婢晨治地，见紫衣带垂于寝床下，视之乃小奴蹶张其床而负焉，不食三日而力不衰。马睹之大骇，曰：“破吾碗乃细过也。”即令左右Ξ杀之。
　　韦行规自言少时游京西，暮止店中，更欲前进，店前老人方工作，曰：“客勿夜行，此中多盗。”韦曰：“某留心弧矢，无所患也。”因进发。行数十里，天黑，有人起草中尾之。韦叱不应，连发矢中之，复不退。矢尽，韦惧，奔马。有顷，风雨忽至。韦下马负一树，见空中有电光，相逐如鞠杖，势渐逼树杪，觉物纷纷坠其前。韦视之，乃木札也。须臾，积札埋至膝。韦惊惧，投弓矢，仰空乞命。拜数十，电光渐高而灭，风雷亦息。韦顾大树，枝干童矣。鞍驮已失，遂返前店。见老人方箍桶，韦意其异人，拜之，且谢有误也。老人笑曰：“客勿持弓矢，须知剑术。”引韦入院后，指鞍驮言：“却须取相试耳。”又出桶板一片，昨夜之箭悉中其上。韦请役力汲汤，不许。微露击剑事，韦亦得其一二焉。
