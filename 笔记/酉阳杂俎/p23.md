<!-- { "loadSidebar": true } -->
　　竹肉，江淮有竹肉，生竹节上如弹丸，味如白鸡，皆向北。有大树鸡，如杯卷，呼为胡孙眼。
　　庐山有石耳，性热。
　　野狐丝，庭有草蔓生，色白，花微红，大如栗，秦人呼为狐丝。
　　金钱花，一云本出外国，梁大同二年进来中土。梁时，荆州掾属双陆，赌金钱，钱尽，以金钱花相足，鱼弘谓得花胜得钱。
　　荷，汉明帝时，池中有分枝荷，一茎四（一曰两）叶，状如骈盖。子如玄珠，可以饰也。灵帝时，有夜舒荷，一茎四莲，其叶夜舒昼卷。
　　梦草，汉武时异国所献，似蒲，昼缩入地，夜若抽萌。怀其草，自知梦之好恶。帝思李夫人，怀之辄梦。
　　乌蓬，叶如鸟翅，俗呼为仙人花。
　　雀芋，状如雀头，置干地反湿，置湿处复干。飞鸟触之堕，走兽遇之僵。
　　望舒草，出扶支国。草红色，叶如莲叶，月出则舒，月没则卷。
　　红草，山戎之北有草，茎长一丈，叶如车轮，色如朝虹。齐桓时，山戎献其种，乃植于庭，以表霸者之瑞。
　　神草，魏明时，苑中合欢草状如蓍，一株百茎，昼则众条扶疏，夜乃合一茎，谓之神草。
　　三蔬，晋时有芳蔬园，在墉（一曰“金墉”）之东，有菜名芸薇，类有三种：紫色为上蔬，味辛；黄色为中蔬，味甘；青者为下蔬，味咸。常以三蔬充御菜，可以藉食。
　　掌中芥，末多国出也。取其子，置掌中吹之，一吹一长，长三尺，乃植于地。
　　水网藻，汉武昆明池中有水网藻，枝横侧水上，长八九尺，有似网目。凫鸭入此草中，皆不得出，因名之。
　　地日草，南方有地日草。三足鸟欲下食此草，羲和之驭，以手掩乌目，食此则美闷不复动。东方朔言，为小儿时，井陷，坠至地下，数十年无所寄托。有人引之，令往此草中，隔红泉不得渡，其人以一只屐，因乘泛红泉，得至草处食之。
　　挟剑豆，乐浪东有融泽，之中生豆荚，形似人挟剑，横斜而生。
　　牧靡，建宁郡乌句山南五百里，牧靡草可以解毒。百卉方盛，乌鹊误食乌喙中毒，必急飞牧靡上，啄牧靡以解也。
　　●卷二十 肉攫部
　　取鹰法，七月二十日为上时，内地者多，塞外者殊少。八月上旬为次时。八月下旬为下时，塞外鹰毕至矣。鹰网目方一寸八分，从八十目，横五十目，以黄蘖和杼汁染之，令与地色相类。螽虫好食网，以蘖防之。有网竿、都┉、吴公。磔竿二：一为鹑竿，一为鹄竿。鸽飞能远察，见鹰，常在人前。若竦身动盼，则随其所视候之。
　　取木鸡、木雀、鹞网目方二寸，纵三十目，横十八目。
　　凡鸷鸟，雏生而有惠，出壳之后，即于窠外放巢。大鸷恐其坠堕及为日所曝，热致损，乃取带叶树枝插其巢畔，防其坠堕及作阴凉也。欲验雏之大小，以所插之叶为候。若一日二日，其叶虽萎而尚带青色。至六七日，其叶微黄。十日后枯瘁，此时雏渐大可取。
　　凡禽兽，必藏匿形影同于物类也。是以蛇色逐地，茅兔必赤，鹰色随树。
　　鹰巢，一名鹰。呼子者，雏鹰也。鹰四月一日停放，五月上旬拔毛入笼。拔毛先从头起，必于平旦过顶，至伏鹑则止。从颈下过毛，至尾则止。尾根下毛名毛。其背毛并两翅大翎覆翮及尾毛十二根等并拔之，两翅大毛合四十四枝，覆翮翎亦四十四枝。八月中旬出笼。
　　雕角鹰等，三月一日停放，四月上旬置笼。
　　鹘，北回鹰过尽停放，四月上旬入笼，不拔毛。
　　鹘，五月上旬停放，六月上旬拔毛入笼。
　　凡鸷击等，一变为鸽，二变为弁，转，三变为正。自此已，后至累变，皆为正。
　　白鸽，觜爪白者，从一变为弁，至累变，其白色一定，更不改易。若觜爪黑者，臆前纵理，翎尾斑节微微有黄色者，一变为弁，则两翅封上及两┩之毛间似紫白，其余白色不改。
　　齐王高纬武平六年，得幽州行台仆射河东潘子光所送白鸽，合身如雪色。视臆前微微有纵白斑之理，理色暧昧如。觜本之色微带青白，向末渐乌。其爪亦同于觜。蜡胫并作黄白赤。是为上品。黄麻色，一变为弁，其色不甚改易，惟臆前从斑渐阔而短。弁转出后乃至累变，背上微加青色，臆前从理转就短细，渐加膝上鲜白。此为次。青麻色，其变色一同黄麻之弁。此为下品。又有罗乌乞、罗麻乞，一日鹘。
　　白兔鹰，嘴爪白者，从一变为弁，乃至累变，其白色一定更不改易。嘴爪黑而微带青白色，臆前纵理及翎尾班节微有黄色者，一变背上翅尾微为灰色，臆前纵理变为横理，变色微漠若无，┩间仍白。至于弁转已后，其灰色微褐，而渐渐向白，其嘴爪极黑，体上黄鹊斑色微深者，一变为青白弁，弁转之后乃至累变，臆前横理转细，则渐为色也。
　　齐王高洋天保三年，获白兔鹰一联，不知所得之处。合身毛羽如雪，目色紫，爪之本白，向末为浅乌之色（一曰“目赤色，觜爪之本色白”）蜡胫并黄，当时号为金脚。
　　又高帝（一曰“高齐”）武平初，领军将军赵野叉献白免鹰一联，头及顶遥看悉白，近边熟视，乃有紫迹在毛心。其背上以白地紫迹点其毛心，紫外有白赤周绕，白色之外以黑为缘。翅毛亦以白为地，紫色节之。臆前以白为地，微微有赤从理。眼黄如真金，觜本之色微白，向末渐乌。蜡作浅黄色，胫指之色亦黄。爪与觜同。
　　散花白，觜爪黑而微带青白色者，一变为紫理白弁，弁转以后乃至累变，横理转网，臆前紫渐灭成白。其觜爪极黑者，一变为青白弁，弁转之后乃至累变，横理转细，臆前渐作灰白色。
　　赤色，一变为弁，其色带黑，弁转已后乃至累变，横理转细，臆前微微渐白。其背色不改，此上色也。
　　白唐，一变为青弁而微带灰色，弁转之后乃至累变，横理转细，臆前微微渐白。
　　烂堆（一曰雌，又曰雄）黄，一变之弁，色如氅，弁转之后乃至累变，横理转细，臆前渐渐微白。
　　黄色，一变之后乃至累变，其色似于氅而色微深，大况弁烂雄黄，变色同也。
　　青班，一变为青父弁，弁转之后乃至累变，横理转细，臆前微微渐白。此次色也。
　　白唐，唐者黑色也，谓斑上有黑色，一变为青白弁，杂带黑色，弁转之后乃至累变，横理转细，臆前渐渐微白。
　　赤斑唐，谓斑上有黑色也。一变为弁，其色多黑，弁转之后乃至累变，横理转细，臆前黑虽渐褐，世人仍名为黑弁。
　　青斑唐，谓斑上有黑色也。一变为弁，其色带青黑，弁转之后乃至累变，横理虽细，臆前之色仍常暗黪。此下色也。
　　鹰之雌雄，唯以大小为异，其余形象本无分别。雉鹰虽小，而是雄鹰，羽毛杂色，从初及变，既同兔鹰，更无别述。雉鹰一岁，臆前从理阔者，世名为乞斑。至后变为弁之时，其臆从理变作横理，然犹阔大。若臆前从理本细者，后变为弁之时，臆前横理亦细。
　　荆窠白者，短身而大，五斤有余，便鸟而快，一名沙裹白。生代北沙漠里荆窠上，向雁门、马邑飞。
　　代都赤者，紫背黑须，白睛白毛。三斤半已上、四斤已下便兔，生代川赤岩里，向虚丘、中山、白间飞。
　　漠北白者，身长且大，五斤有余，细斑短胫，鹰内之最。生沙漠之北，不知远近，向代川、中山飞。一名西道白。房山白者，紫背细斑，三斤已上、四斤已下便兔，生代东房山白杨、树上，向范阳、中山飞。
　　渔阳白，腹背俱白，大者五斤便兔，生徐无及东西曲。一名大曲、小曲。白叶树上生，向章武、合口、博海飞。
　　东道白，腹背俱白，大者六斤余，鹰内之最大。生卢龙、和龙以北，不知远近，向涣休、巨黑（一曰里）、章武、合口、光州（一曰川）飞。虽稍软，若值快者，越于前鹰。土黄，所在山谷皆有。生柞栎树上，或大或小。
　　黑皂鹂，大者五斤，生渔阳山松杉树上，多死。时有快者，章武飞。白皂鹂，大者五斤，生渔阳、白道、河阳、漠北，所在皆有。生柏枯树上，便鸟，向灵丘、中山、范阳、章武飞。青斑，大者四斤，生代北及代川白杨树上。细斑者快，向灵丘山、范阳飞。
　　弁鹰荏子，青黑者快，蜕净眼明，是未尝养雏，尤快。若目多眵，蜕不净者，已养雏矣，不任用，多死。又条头无花，虽远而聚。或条出句然作声，短命之候。口内赤，反掌热，隔衣蒸人，长命之候。叠尾、振卷打格、只立理面毛、藏头睡，长命之候也。
　　凡鸷鸟飞尤忌错，喉病入叉，十无一活。叉在咽喉骨前皮里，缺盆骨内，嗉之下。
　　吸筒，以银钅弃为之，大如角鹰翅管。鹰已下，筒大小准其翅管。
　　凡夜条不过五条数者短命，条如赤小豆汁与白相和者死。
　　凡网损、摆伤、兔蹋伤、鹤兵爪，皆为病。
　　●续集卷一 支诺皋上
　　新罗国有第一贵族金哥。其远祖名旁，有弟一人，甚有家财。其兄旁因分居，乞衣食，国人有与其隙地一亩，乃求蚕种于弟，弟蒸而与之，不知也。至蚕时，有一蚕生焉，目长寸余，居旬大如牛，食数树叶不足。其弟知之，伺间杀其蚕。经日，四方百里内蚕飞集其家。国人谓之巨蚕，意其蚕之王也。四邻共缲之，不供。唯一茎植焉，其穗长尺余。旁常守之，忽为鸟所折衔去。旁逐之上，山五六里，鸟入一石罅，日没径黑，旁因止石侧。至夜半，月明，见群小儿赤衣共戏。一小儿云：“尔要何物？”一曰：“要酒。”小儿露一金锥子，击石，酒及樽悉具。一曰：“要食”。又击之，饼饵羹炙罗于石上。良久，饮食而散，以金锥插于石罅。旁大喜，取其锥而还。所欲随击而办，因是富侔国力。常以珠玑赡其弟，弟方始悔其前所欺蚕事，仍谓旁：“试以蚕欺我，我或如兄得金锥也。”旁知其愚，谕之不及，乃如其言。弟蚕之，止得一蚕如常蚕，种之复一茎植焉。将熟，亦为鸟所衔。其弟大悦，随之入山。至鸟入处，遇群鬼，怒曰：“是窃予金锥者。”乃执之，谓口：“尔欲为我筑糠（一作塘）三版乎？欲尔鼻长一丈乎？”其弟请筑糠三版。三日饥困，不成，求哀于鬼，乃拔其鼻，鼻如象而归。国人怪而聚观之，惭恚而卒。其后子孙戏击锥求狼粪，因雷震，锥失所在。
