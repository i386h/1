<!-- { "loadSidebar": true } -->
    宁波张某以成化壬辰进士，知铅山县。未到任时，县有甲嫁女于乙,抵乙门,揭幞出妇，乃空舆也。乙谓甲欺己，诉之县。甲又谓乙戕其女，互讼无验。前逮媒从诸人讯之，皆云女实升舆，不知所亡，卒不能决。某至，以铅山税额过隘，民不堪命，欲勘实奏省之。行至邑界，有大树，荫二十余亩不可田，欲伐去之。从者咸以神丛为谏，某不听，翼日命役夫戎服鼓吹执斧斤往。去树所百步许，见三人衣冠饮道左，乞宥状。某叱之，不见。卒命斧之树，果流血。众惧，某手斧之，众始尽力，三日断其树。树巅有巨巢，巢中有一妇人坠焉。昏聩欲绝。命左右掖而灌之，良久始苏。问其状，妇曰：“昔为狂风吹至一高楼，与三少年俱食以美馔。时时俯瞰城市居尘，历历可指，第五阶下耳。少年往来，率自空中飞腾，不知是树巢也。”访其家，即甲女嫁乙时，失去空舆者。两家讼始解。某以其木修廨宇，所荫地为官田，而悉毁诸淫祠之在境者。（《宁波志》）
    ○刘佥事遇鬼告状
    国朝正统间，徐武功治水张秋时，有一铁匠役罢而归，过岳王庙厕，遇一故识。匠悟其死，唾骂之。鬼大怒，与之相扑，久不解。忽公前驱至，匠欲告鬼，鬼挽之同匿河滨。匠强拽出，鬼力持，牢不可脱。曰：“我何敢见徐相公？我且回避，但可见三司官耳已。”而三司官随至，匠乃大呼，鬼随与俱出。三司驻节视之，匠以两手作势虚抱曰：“鬼在此。”鬼作声云：“此人负我钱六百三十文，今必还我。”有刘佥事者，问匠曰：“有诸乎？”匠曰：“有之。”刘乃谓公曰：“铁匠既负汝钱，吾为汝追还，汝可急放之。”鬼即听命而灭。刘复谕匠，匠回多焚镪以酬鬼，已而平安。（《志怪录》）
    ○张某梦节妇诉冤
    宁波张某，以成化壬辰进士，知铅山县。县有传四妻祝氏，夫死，舅姑欲嫁之不从。先是某与民约，有孀妇愿嫁者，具牒进跽“差”字牌下，愿守者具牒进跽“节”字牌下，某判牒还之，听其嫁守。祝为舅姑，绐以判牒于令，乃授以愿嫁牒进。某判如其牒。出，舅姑谓曰：“张公判汝嫁矣，汝更何待？”祝不得已，佯许之。期有日，乃妆束哭奠夫，竟潜投后圃池中死。舅姑怒，实土填之，事久不泄。自后不雨者期月，某忧之，斋戒祷雨，卒不雨。一夕宿城隍庙中，梦一妇抱牒泣诉冤状。某阅状既觉，悉记其都里姓名，径至其家鞫之，启土得之，貌如生。某乃大恸，作文祭之。忽雨如注，平地水满尺。即具殓葬如礼，罪其舅姑及同谋者。上其事于朝，旌而祠祀之。（《宁波志》）
    ○沈御史遇鬼诉冤
    御史沈子公,正德戊寅秋，视屯田于江北。未至,全椒三里县人迎诉者甚众,沈默数而自识之。既而失其一人，问之左右，漫然答曰:“散去矣。”至县坐行台，诉者入，末一人蓬首跣足敝衣，乃道中失去者。沈问何处人，答曰:“全椒人。”问:“何名 ”曰:“小羊。”曰:“诉何事？”曰:“有冤。”曰:“有词乎 ”曰:“无有。”沈叱之，使出，忽不见。急索之不得。盖是时独沈见之，与之言，左右皆无所见。沈知为妖，大骇，流汗呕痢交作。县官问疾，沈语之故。询之曰:“县中得无冤者乎？”对曰:“往年有顾景祥者，为其弟所杀，并及其子事适败露，殆为是耶。”盖景字下为小字，祥去示为羊字也。沈执其弟，一讯服罪，乃知小羊又景祥乳名也。（《涉异记》）
                           
 
