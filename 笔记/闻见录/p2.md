<!-- { "loadSidebar": true } -->
　　闻见録卷二　　　　　　宋　邵伯温　撰
　　仁宗好用道引术理发有宫人能之号曰梳头夫人一日帝退朝命夫人理发嫔御列侍帝袖中有章疏左右争取之帝不能止有从旁读者盖台臣乞放宫女章也众闻之黙然独梳头夫人叹息曰今京师富人尚求妾媵岂有天子嫔御外臣敢以为言官家亟逐言者则清净矣帝不语既御膳幸后苑命内侍按宫人籍上自出若干人行台臣之言也梳头夫人以入宫久首出之帝亦不问或谓叅知政事吴奎曰上比汉文帝奎对以此则曰过文帝逺矣
　　仁宗朝程文简公判大名府时府兵有肉生于背蜿蜒若龙伏者文简收禁之以其事闻仁宗谓宰辅曰此何罪也令释之后其兵以病死呜呼肉龙生于兵之背妖也帝释之德足以胜妖矣兵辄死宜哉
　　孙文懿公为翰林学士撰升袝李太后赦文曰章懿太后丕拥庆羡寔生眇冲顾复之恩深保绥之念重神驭既往仙游斯邈嗟乎为天下之母育天下之君不逮乎九重之承顔不及乎四海之致养念言一至追慕増结仁宗览之感泣弥月公自此遂叅大政帝问文懿曰卿何故能道朕心中事公曰臣少以庶子不齿于兄弟不及养母以此知陛下圣心中事上为之流涕先是晏元献公撰章懿太后神道碑曰五岳峥嵘昆山出玉四溟浩丽水生金盖以明肃太后为尊也学士大夫嘉其善比独仁宗不悦
　　伯温尝得老僧海妙者言仁宗朝因赴内道场夜闻乐声出云霄间帝忽来临观乆之顾左右曰众僧各赐紫罗一疋僧致谢帝曰来日出东华门以罗置懐中勿令人见恐台谏有文字论列呜呼仁宗以微物赐僧尚畏言者此所以致太平也海妙又言尝观仁宗二十许嵗时祀南郊囘坐金辇中日初出面色与金光相射真天人也因以记之
　　仁宗一日幸张贵妃閤见定州红甆器帝坚问曰安得此物妃以王拱辰所献为对帝怒曰尝戒汝勿通臣僚馈送不听何也因以所持拄斧碎之妃愧谢乆之乃已妃又尝侍上元宴于端门服所谓灯笼锦者上亦怪问妃曰文彦博以陛下眷妾故有此献上终不乐后潞公入为宰相台官唐介言其过及灯笼锦事介虽以对上失体逺谪潞公寻亦出判许州盖上两罢之也或云灯笼锦者潞公夫人遗张贵妃公不知也唐公之章与梅圣俞书窜之诗过矣呜呼仁宗宠遇贵妃先于六宫其责以正礼尚如此可谓圣矣
　　仁宗朝王安石为知制诰一日赏花钓鱼宴内侍各以金楪盛钓饵药置几上安石食之尽明日帝谓宰辅曰王安石诈人也使误食钓饵一粒则止矣食之尽不情也帝不乐之后安石自着日録厌薄祖宗于仁宗尤甚每称汉武帝其心薄仁宗也故一时大臣富弼韩琦文彦博皆为其诋毁云
　　仁宗时一日天大雷震帝衣冠焚香再拜退坐静思所以致变者不可得偶后苑作匠进一七寳枕屏遽取碎之呜呼帝敬天之威如此其当太平盛时享国长久宜矣至熙宁大臣以天变不足畏说人主以成今日之祸悲夫
　　仁宗御马有名玉逍遥者马色白其乘之安如舆辇也圉人云马行歩有尺度徐疾皆中节驭者行速则以足拦之一日燕王借乘即长鸣不行王怒还之帝父事王甚恭配南城马铺久之复奉御其行如初帝升遐从葬至陵下悲鸣不食而毙伊川先生程颐谓伯温曰骥不称其力称其德也欤
　　本朝祖宗以来进士过省赴殿试尚有被黜者逺方寒士殿试下贫不能归多至失所有赴河而死者仁宗闻之恻然自此殿试不黜落虽杂犯亦收之末名为定制可以谓之仁矣
　　仁宗至和间不豫昏不知人者三日既愈自言梦行荆棘中周章失路有神人被金甲自天而下谓帝曰天以陛下有仁心锡一纪之夀帝曰吾何当归神人曰请以臣之车辂相送帝登车问神人何人曰臣所谓葛将军者帝寤令检案道藏果有葛将军主天门事因増其位号于大醮仪中立庙京师帝自此御朝即拱黙不言大臣奏事可即肯首不即揺首而时和岁丰百姓安乐四夷宾服天下无事盖帝知为治之要任宰辅用台谏畏天爱民守祖宗法度时宰辅曰富弼韩琦文彦博台谏曰唐介包拯司马光范镇吕诲云呜呼视周之成康汉之文景无所不及有过之者此所以为有宋之盛欤仁宗初纳光献后后有疾国医不效帝曰后在家用何人医后曰妾随叔父官河阳有疾服孙用和药辄效寻召用和服其药果验自布衣除尚药奉御用和自此进用用和本卫人以避事客河阳善用张仲景法治伤寒名闻天下二子奇兆皆登进士第为朝官亦善医仁宗初升遐禁中永昌郡夫人翁氏防有私身韩蛊者自言尝汲水仁宗见龙绕其身因幸之畱其钏复遗以物为验遂称有娠既逾期不产按验皆蛊之诈得其钏于佛閤土中乃蛊自埋也翁氏削一资杖韩蛊配尼寺为童初执政请诛之光献太后曰置蛊于尼寺欲令外人尽知其诈若杀之则必谓蛊寔生子也英宗初载光献后垂同听政其决事之明类如此
　　仁宗皇帝嘉祐八年三月二十九日升遐遗诏到洛伯温时年七嵗尚记城中军民以至妇人孺子朝夕东向号泣纸烟蔽空天日无光时舅氏王元脩自京师过洛为先公言京师罢市巷哭数日不絶虽乞丏者与小儿皆焚纸钱哭于大内之前又有周长孺都官赴劒州普安知县行乱山中见汲水妇人亦载白纸行哭呜呼此所谓百姓如丧考妣者欤
　　熙宁初仁宗防女下嫁钱景臻京师父老知其为仁宗女也随其车咨嗟泣涕元祐中契丹主谓本朝使人曰寡人年少时事大国之礼或未至仁宗加意优容念无以为报自仁宗升遐本朝奉其御容如祖宗已而泣盖北主为太子时杂入国使人中雄州密以闻仁宗召入禁中俾见皇后待以厚礼临归抚之曰与汝一家也异日惟盟好是念生灵是爱故北主感之呜呼帝上宾既久都人与北主追慕犹不忘此前代所无也
　　英宗山陵有辇官毕达哭恸于仁宗永昭陵下曰臣事陛下四十余年得服役天上死不恨是夕达暴卒韩魏公为司马温公云
　　永安霍道全者尝为三陵壕寨年逾九十坐丁谓移永定陵皇堂事覊管亳州道全言地中宿藏物多验亳人神之遇赦归永安嘉祐七年道全忽歴遍川原观地形语人曰此地将有大役明年仁宗升遐初卜陵有司召问之道全曰今永安地吉宜徙以为陵寝有司疑其欲骚动县人凡所言皆不用道全亦相继卒今永昭陵既成或曰地名和儿原非佳兆后三年英宗晏驾
　　元丰中神宗仿汉原庙之制增筑景灵宫先于寺观迎诸帝后御容奉安禁中涓日以次备法驾羽卫前导赴宫观者夹路鼓吹振作教坊使丁仙现舞望仁宗御像引袖障面若挥泪者都人父老皆泣下呜呼帝之德泽在人深矣

　　闻见録卷二
　　钦定四库全书
　　闻见録卷三　　　　　　宋　邵伯温　撰
　　英宗于仁宗为侄宣仁后于光献为甥自防同养禁中温成张妃有宠英宗还本宫宣仁还本宅温成薨而竟无子一日帝谓光献曰吾夫妇老无子旧养十三【英宗行次】滔滔【宣仁小字】各已长立朕为十三后为滔滔主婚使相娶嫁时宫中谓天子娶妇皇后嫁女云盖仁宗光献以英宗为子圣意素定矣此殆天命非人力也至召英宗为皇子入谢帝与后适御后苑迎曙【曙英宗讳】亭帝谓后曰岂偶然哉嘉祐八年三月晦日帝起居尚安夜一更遽索药且召后后至帝指心不能言宣医投药已无及帝崩左右欲开宫门召两府后曰此际宫门不可开但以密敕召两府黎明入又三令进粥四更再召医入使人守之望旦两府入后哭告以上崩令召皇子嗣位英宗初不敢当两府共抱之解其发被以黄衣命翰林学士珪惧甚笔不能下丞相魏公韩琦从容曰大行皇帝在位几年珪乃能草诏英宗即位数日有疾执政大臣请光献后垂权同听政后辞退久之乃从则光献立子之功其可掩哉故神宗深感之所以事光献之礼甚至迨光献之崩神宗哀毁不能视朝其所制挽章至今读之令人流涕也韩魏公薨其子孙仿郭汾阳着家传十卷具载魏公功业至英宗即位之初乃云光献信谗屡有不平之语魏公以危言感动曰若官家失照管太后亦未得安稳又言太后曾问汉昌邑王事如何又云太后言昨夕梦甚异见这孩儿却在庆宁宫【谓英宗复在旧邸】魏公曰却在庆宁宫乃是圣躬复旧之兆此是好梦又言英宗不豫魏公奏曰大王长立且与照管【谓神宗】后怒曰尚欲旧窠中求兎又言太后对大臣泣诉英宗语曰富弼意主太后又云太后欲御前殿魏公论奏云云乃止又云台谏有章乞早还政太后泣曰若放下更岂见眼道如此等事尚多皆诞妄不恭非所宜言韩氏子孙贩卖松槚张大勲业以希进用不知防其父祖于不义也王岩叟者父子为魏公之客亦着魏公遗事一编其记魏公言行甚详至论光献权同听政事亦为欺诞谓太后还政之后魏公劝英宗加仪卫帝曰相公休奬纵母后又谓魏公对太后曰自家无子不得不认业其意以为英宗非魏公不得立既立非魏公不得安也英宗受仁宗天下贵为天子思所以报光献之德者何以为称反惜仪卫末礼有无奬纵母后之语于英宗孝德不无累乎恭惟太皇太后天下之母也以其无子而令认业为臣子者悖慢至此不几于防扈老乎前代奸人自称定防国老以天子为门生皆繇此以魏公之贤使死者有知其敢当也故神宗尝曰如此恐非韩琦之意伯温尝论英宗之立首建议者范蜀公也继之者司马温公也顺成仁宗光献意者韩魏公也富公辞户部尚书章吕诲中丞魏公以下迁官疏乃天下之公言也具书之以俟史官采择
　　英宗即位之初感疾不能视朝大臣请光献太后垂权同听政后辞之不获乃从英宗才康复后已下手书复辟魏公奏台谏有章疏请太后早还政后闻之遽起魏公急令仪鸾司撤后犹未转御屏尚见其衣也时富韩公为枢密相怪魏公不关报撤事有韩魏公欲致弼于族灭之地之语欧阳公为叅政首议追尊濮安懿王富公曰欧阳公读书知礼法所以为此举者忘仁宗累主上欺韩公耳富公因辞执政例迁官疏言甚危三日不报见英宗面奏曰仁宗之立陛下皇太后之功也陛下未报皇太后大功先録臣之小劳非仁宗之意也方仁宗之世宗属与陛下亲相等者尚多必以陛下为子者以陛下孝德彰闻也今皇太后谓臣与胡宿吴奎等曰无夫妇人无所告至不忍闻臣实痛之岂仁宗之所望于陛下者哉以笏指御牀曰非陛下有孝德孰可居此英宗俯躬曰不敢富公求去益坚遂出判河阳自此与魏公欧阳公絶后富公致政居洛每嵗生日魏公不论逺近必遣使致书币甚恭富公但答以老病无书魏公之礼终不替至薨乃已岂魏公有愧于富公者乎然天下两贤之魏公欧阳公之薨也富公皆不祭吊国史着富公以不预防立英宗与魏公至此祭吊不通非也
　　本朝自祖宗以俭德垂世故艺祖之训曰当思在甲马营时可也其所用帏有青布縁者仁宗生长太平尤节俭京城南愍贤寺温成张妃坟院也寺中有温成宫中故物素朱漆牀黄绢縁席黄隔织褥帝御飞白书温成影帐牌才二尺朱漆金字而已以温成宠冠六宫服用止此故帝寝疾大臣入问见所御皆黄防呜呼恭俭之德不在此乎英宗内无嫔御王广渊以濮邸旧僚进待制贫不能办仪物韩魏公为言帝曰无名以赐不可后数日有防令广渊书无逸篇于御屏赐白金百两呜呼吾本朝祖宗以节俭为家法如此
