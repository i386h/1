<!-- { "loadSidebar": true } -->
　　神宗皇帝初召王荆公于金陵一见竒之自知制诰进翰林学士荆公欲变更祖宗法度行新法退故老大臣用新进少年温公以谓不然力争之神宗用荆公为参知政事用温公为枢密副使温公以言不从辞不拜枢密吕公弼因奏事殿上谓帝曰陛下用司马为枢密光以与王安石议论不同力辞今日必来决去就时温公待对立庭下帝指之曰已来矣帝又叹曰汲黯在庭淮南寝谋温公坚求去帝不得已乃除端明殿学士知永兴军到官逾月上章曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇诲于安石始参政事之时已言安石为奸邪谓其必败乱天下臣以谓安石止于不晓事与狠愎尔不至如诲所言今观安石汲引亲党盘据要津挤排异已占固权宠尝自以己意阴赞陛下内出手诏以决外庭之事使天下之威福在已而谤议悉归于陛下臣乃自知先见不如诲逺矣纯仁与颢皆安石素厚安石拔于庶僚之中超处清要纯仁与颢覩安石所为不敢顾私恩废公义极言其短臣与安石南北异乡取舍异道臣接安石素疎安石待臣素薄徒以屡尝同僚之故私心眷眷不忍轻絶而显言之因循以至今日是臣不安石而负陛下甚多此其不如纯仁与颢远矣臣承乏两制逮事三朝于国家义则君臣恩犹骨肉覩安石専逞其狂愚使天下生民被荼毒之苦宗庙社稷有累卵之危臣畏懦惜身不早为陛下别白言之轼与文仲皆疎逺小臣乃敢不避陛下雷霆之威安石虎狼之怒上书对策指陈其失隳官获谴无所顾虑此臣不如轼与文仲远矣人情谁不贪富贵恋俸禄镇覩安石荧惑陛下以佞为忠以忠为佞以是为非以非为是不胜愤懑抗章极言因自乞致仕甘受丑诋杜门家居臣顾惜禄位为妻子计包羞忍耻尚居方镇此臣不如镇远矣臣闻居其位者必忧其事食其禄者必任其患茍或不然是为窃盗臣虽无似尝受教于君子不忍以身为窃盗之行今陛下惟安石之言是信安石以为贤则贤以为愚则愚以为是则是以为非则非谄附安石者谓之忠良诘难安石者谓之谗慝臣之才识固安石之所愚臣之议论固安石之所非今日所言陛下之所谓谗慝者也伏望圣恩裁处其罪若臣罪与范镇同则乞依范镇例致仕若罪重于镇或窜或诛所不敢逃帝必欲用公召知许州令过阙上殿方下诏帝谓监察御史里行程颢曰朕召司马光卿度光来否颢对曰陛下能用其言光必来不能用其言光必不来帝曰未论用其言如光者常在左右人主自可无过公果辞召命乞西京留司御史台以修资治通鉴后乞提举嵩山崇福宫凡四任歴十五年帝取所修资治通鉴命经筵读之所读将尽而进未至则诏促之帝因与左丞蒲宗孟论人才及温公帝曰如司马光未论别事只辞枢密一节朕自即位以来惟见此一人帝之眷礼于公不衰如此特公以新法不罢义不可起元丰官制成帝曰御史大夫非用司马光不可蔡确进曰国是方定愿少俟之至元丰七年秋资治通鉴书成进御时拜公资政殿学士赐带如二府品数者修书官皆迁秩召范祖禹及公子康为馆职时帝初微感疾既安语宰辅曰来春建储以司马光吕公着为师保帝意以为非二公不可托圣子也至来春三月未及建储而帝升遐神宗知公之深如此当熙宁初荆公建新法之议帝惑之至元丰初圣心感悟退荆公不用者七年欲用公为御史大夫为东宫师保葢将倚以为相也乌乎天下不幸帝未及用公而崩此后世所以有朋党之祸也
　　司马温公为西京留台每出前驱不过三节后官宫祠乗马或不张盖自持扇障日程伊川谓曰公出无从骑市人或不识有未便者公曰某惟求人不识尔王荆公辞相位居钟山惟乗驴或劝其令人肩舆公正色曰自古王公虽不道未尝敢以人代畜也乌乎二公之贤多同至议新法不合絶交惜哉
　　司马温公闲居西洛著书之余记本朝事为多曰斋记曰日记曰记闻者不一也今亡矣时与王介甫已絶其记介甫则直书善恶不隐曰王安石字介甫抚州临川人举进士有名于时庆厯二年第五人登科初签署扬州判官后知鄞县好读书能强记虽后进投艺及程试文有美者读一过輙成诵在口终身不忘其属文动笔如飞初若不措意文成观者皆服其精妙友爱诸弟俸禄入家数日輙无为诸弟所费用家道屡空一不问议论髙竒能以辨博济其説人莫能诎始为小官不汲汲于仕进皇祐中文潞公为宰相荐安石及张瓌曾公定韩维四人恬退乞朝廷不次进用以激浇竞之风有旨皆籍记其名至和中召试馆职固辞不就乃除羣牧判官又辞不许乃就职少时恳求外补得知常州繇是名重天下士大夫恨不识其面朝廷尝欲授以美官惟患其不肯就也自常州徙提点江南西路刑狱嘉祐中除馆职三司度支判官固辞不许未几命修起居注辞以新入馆职中先进甚多不当超处其右章十余上有旨令閤门吏赍敕就三司授之安石不受吏随而拜之安石避之于厠吏置敕于案而去安石使人追而与之朝廷卒不能夺嵗余复申前命安石又辞七八章乃受寻除知制诰自是不复辞官矣伯温惜其不于代故表出之
　　熙宁初朝廷遣大理寺丞蔡天申为京西察访枢密挺之子也至西京以南资福院为行台挟其父势妄作威福震动一路河南尹李中师待制转运使李南公等日蚤晩衙之甚恭时司马温公判留司御史台因朝谒应天院神御殿天申者独立一班葢尹以下不敢相压也既报班齐温公呼知班曰引蔡寺丞归本班知班引天申立监竹木务官富赞善之下葢朝仪位着以官为髙下朝谒应天院留台职也天申即日行
　　司马温公既居洛时往夏院展墓省其兄郎中公为其羣从乡人説书讲学或乗兴游荆华诸山以归多游寿安山买甆窰畔为休息之地尝同范景仁过韩城抵登封憩峻极下院登嵩顶入崇福宫防善寺由轘辕道至龙门游广爱奉先诸寺上华严阁千佛嵓寻髙公堂渡潜溪入广化寺观唐郭汾阳铁像涉伊水至香山皇龛憩石楼临八节滩过白公显堂凡所经从多有诗什自作序曰游山録士大夫争之公不喜肩舆山中亦乗马路险策杖以行故嵩山题字曰登山有道徐行则不困措足于平稳之地则不跌慎之哉其旨逺矣方公退居于洛也齐物我一穷通若将终身焉一日出相天下则功被社稷泽及生灵呜呼真古所谓大丈夫矣元丰四年官制书成神宗自禁中帖定图本出先谓宰辅曰官制将行欲取新旧人两用之又曰御史大夫非司马光不可蔡确进曰国是方定愿少迟之王珪亦助之又有旨范纯仁弟纯粹自京东提举常平移陜西转运判官上殿帝问纯仁无恙纯粹曰臣兄纯仁无恙帝方悟时纯仁为西京留台寻除直龙图阁
　　元丰变法之后重以大兴大狱天灾数见盗贼纷起民不聊生神宗悔之欲复祖宗旧制更用旧人遽厌代未暇而德音诏墨具在也司马温公自与王荆公论不合不拜枢宻使退居西洛天下重望十五年矣故哲宗即位宣仁后同听政首起公为宰相其于政事不容有回忌也故公取其害民之尤甚者罢之王荆公尝有恙叹曰终始谓新法为不便者独司马君实耳盖贤其贤而不敢怨也或谓公曰元丰旧臣如章惇吕惠卿軰皆小人它日有以父子之义间上则朋党之祸作矣不可不惧公正色曰天若祚宋当无此事遂改之不疑呜呼公之勇猛孟轲不如也若曰当叅用元丰旧臣共变其法以絶异时之祸实公所不取也自国朝治乱论曰元祐党者岂非天哉后世得公之言可以流涕痛哭矣王荆公知明州鄞县读书为文章二日一治县事起堤堰决陂塘为水陆之利贷谷与民立息以偿俾新陈相易兴学校严保伍邑人便之故煕宁初为执政所行之法皆本于此然荆公知行于一邑则可不知行于天下不可也又所遣新法使者多刻薄小人急于功利遂至决河为田坏人坟墓室庐膏腴之地不可胜纪青苗虽取二分之利民请纳之费至十之七八又公吏冐民新旧相因其弊益繁保甲保马尤有害天下骚然不得休息盖祖宗之法壹变矣独役法新旧差募二议俱有弊吴蜀之民以雇役为便秦晋之民以差役为便荆公与司马温公皆早贵少歴州县不能周知四方风俗故荆公主雇役温公主差役虽旧典亦有弊苏内翰范忠宣温公门下士复以差役为未便章子厚荆公门下士复以雇役为未尽内翰忠宣子厚虽贤否不同皆聪明晓吏治兼知南北风俗其所论甚公各不私于所主元祐初温公复差役改雇役子厚议曰保甲保马一日不罢有一日害如役法则煕宁初以雇役代差役议之不详行之太速故后有弊今复以差役代雇役当详议熟讲庶几可行而限止五日太速后必有弊温公不以为然子厚对太皇太后帘下与温公争辩至言异日难以奉陪吃劒太后怒其不逊子厚罪去蔡京者知开封府用五日限尽改畿县雇役之法为差役至政事堂白温公公喜曰使人人如待制何患法之不行绍圣初子厚入相复议以雇役改差役置司讲论乆不决蔡京兼提举白子厚曰取熙宁元丰法施行之耳尚何讲为子厚信之雇役遂定蔡京前后观望反覆贤如温公暴如子厚皆足以欺之真小人耳温公已病改役法限五日欲速行故利害未尽议者谓差役雇役二法兼用则可行雇役之法凡家业至三百千者听充又许假借府史胥徒雇之无害衙前非雇上戸有物力行止之人则主官物防纲运有侵盗之患矣唯当革去管公库公防等事虽不以坊场河渡酬其劳可也雇役则皆无赖少年应募不自爱惜其弊不可胜言故曰差雇二法并作并用则可行也荆公新法农田水利当时自不能久行保甲保马等相继亦罢独青苗散敛至建炎中国乱始罢呜呼荆公以不行新法不作宰相温公以行新法不作枢宻副使神宗退温公而用荆公二公自此絶
