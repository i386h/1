<!-- { "loadSidebar": true } -->
　　熙宁七年春契丹遣泛使萧禧来言代北对境有侵地请遣使分画神宗许之而难其人执政议遣太常少卿判三司开拆司刘公忱为使忱对便殿曰臣受命以来在枢府考核文据未见本朝有尺寸侵敌地且鴈门者古名限塞虽跬歩不可弃奈何欲委五百里之疆以资敌乎臣既辱使指当以死拒之惟陛下主臣之言幸甚帝韪之忱出疆帝手敕曰防理屈则忿卿姑如所欲与之忱不奉诏初以袐书丞吕公大忠为副使命下大忠丁家艰诏起复未行公亦使回敌又遣萧禧来帝开天章阁召执政与忱大忠同对资政殿论难之久帝曰凡敌争一事尚不肯已今两遣使岂有中辍之理卿等为朝廷固惜疆境诚是也然何以弭患大忠进曰彼遣使相来即与代北之地若有一使曰魏王英弼者来求关南之地则如何帝曰卿是何言也大忠曰陛下既以臣言为不然今代北安可啓其渐忱进曰大忠之言社稷大计愿陛下熟思之执政皆知不可夺罢忱为三司盐铁判官大忠乞终丧制帝遣中使赐富韩公韩魏公文潞公曽鲁公手诏其略曰朝廷通好契丹几八十年近岁以来生事弥甚代北之地素无定封故造衅端妄求理辨比敕官吏同加案行虽图籍甚明而诡辞不服又横使复至意在必得敌情无厌势恐未已万一不测何以待之古之大政必诏故老云云韩魏公疏曰臣观近年以来朝廷举事则似不以大敌为恤敌人见形生疑必谓我有图复燕南之意虽闻北主孱而妄弱岂无强梁宗属与夫谋臣防士引先发制人之说造此衅端故屡遣使以争理地界为名观我应之之实如何尔其所致彼之疑者七事高丽臣属契丹于朝廷久絶朝贡乃因商舶招谕而来且高丽来与不来于国家固无损益而契丹知之谓朝廷将以图我一也吐蕃部族不相君长未尝为边患而强取其地逮熙河一路杀其老弱以数万计所费不赀契丹闻之当谓行将及我二也边近西山地势高仰不可为溏泺向闻遣使部兵徧植榆栁冀其成长以制敌骑昔庆厯慢书所谓创立隄防障塞要路无以异矣三也义勇民兵将校甚整教习亦精而忽创团保甲一道纷然义勇人十去其七破可用之成法得増数之虚名四也河北诸州缘边近里城池工筑并兴増置防城之具检视衣甲器械五也创都作院颁降弓刀新様大作战车此皆众目所覩谍者易窥费财殚力先自困弊六也置河北三十七将各专军政州县不得关预声言出征又深见可疑之形七也夫契丹素为敌国因事起疑不得不然亦其善自为谋者也今横使再至初示偃蹇以探伺朝廷况代北初与雄州素有定界若优容而与之敌情无厌浸淫无已不许敌遂持此以为已直纵未大举势必渐扰诸边卒隳盟好臣昔曽言青苗钱事而言者輙肆厚诬非陛下之明几及大戮自此闻新法日下实避嫌疑不敢论列今亲被诏问事系国家安危言及而隐罪不容诛臣尝窃计始为陛下谋者必曰自祖宗以来因循茍简治国之本当先富强聚财积谷寓兵于民则可以鞭笞四夷尽复唐之故疆然后制礼作乐以文太平故散青苗钱使民出利又为免役之法次第取钱虽百端补救终求善法此所谓富国之术也又内外置市易务小商细民无措手足加以新制日下更改无尝官吏茫然不能详记违者坐徒不以赦降监司督责以刻为明簿法之苛过于告缗今农怨于畎畆商旅叹于道路官吏不安其职恐陛下不尽知也夫欲攘斥四夷以兴太平而先使本困揺众心离怨此则陛下始谋者大误也陛下有尧之仁舜之聪改过不吝圣人之德也而又好进之人不顾国家利害但得边事将作富贵可图必曰敌势已衰特外示骄慢尔以陛下神圣文武若择将臣领大兵深入边境则强划之地一举可复此又未之思也今河朔累岁灾伤民力大乏缘边次边州郡刍粮不充新选将官皆麄勇寡谋之人义勇保甲新防未经训练若驱重兵顿于坚城之下粮道不继腹背受敌虽曹彬米信名德宿将犹以此致歧沟之败也臣愚今为陛下计谓宜遣使报聘优致礼币具言朝廷向来兴作乃脩备之常与北朝通好之久自古所无岂有它意恐为谍者所误耳且疆土素定当如旧界请命边吏退近者侵占之地不可持此造端隳累世之好永敦信誓两絶嫌疑望陛下以自见可疑之形如将官之类因而罢去以释其疑则可以迁延岁月陛下益养民爱力用贤任能疎逺奸防进用忠鲠天下悦服边备日充塞下有余蓄帑中有羡财若果自败盟誓有衰乱之形然后一振威武恢复故疆快忠义不平之心雪祖宗累朝之愤矣富韩公疏曰臣五六年来切闻绥州啰瓦熙河辰锦戎泸交趾咸议用兵或以丧师或以献馘即时传播四方而西师初举便传必复灵夏既又大传有人上平燕之防契丹必然寻以探知彼复闻朝廷练士马缮城池利器械聚刍粮加之招致高丽欲为牵制又置河北三十六将事机叅合此北人所以先期造衅既发争端势未肯已也今衅已成代北各屯兵马境上争论逾年未决横使再至事归朝廷自当之则恐理难款缓便要可否违之则兵起而患速顺之则河东斥堠日蹙虽款目前遗患在后臣谓不若一委边臣坚持久来图籍疆界为据使之尽力交相诘难然契丹非不自知理曲葢欲生事遂兴干戈岂是无故骤兴实有以致其来也惟陛下深省熟虑不可独谓北人造衅背盟也惟彼若万一入寇事不得已我但严兵以待之来则御战去则备守此自古中兴防边之要也若朝廷乘忿便欲深入讨击臣实虑万有一跌其害非细或更与西夏为犄角之势则朝廷宵旰矣事既至此二边警急数年未得息肩四方凶徒必有观望者臣愿陛下以宗社为忧以生灵为念纳污含垢且求安静非万全不举此天下之愿而臣之志也而又喧传陛下决为亲征之谋中外闻之心殒胆落陛下英睿天纵必有成算然太平天子与创业之主事体絶异尤不可慨然轻举又恐朝廷且作声势初无实事若如此乃是我以虚声而召彼实来也张虚声者必有疎略之虞作实来者必尽周密之虑成败岂不灼然假令敌人能得志而还此契丹一种事力素强又有夏国唃厮啰高丽黒水女真鞑靼诸蕃为之党援其势必难殄灭则繇此结成边患卒无已时臣窃谓因今横使之来且可人以其疑我者数事开懐谕之云凡为武备乃中国常事非欲外兴征伐向来用武之地皆小蕃有过者朝廷须当问罪若吾二大通好已七十余年无故安肯辄欲破坏又恐是奸人走作妄兴鬬谍因此互相疑贰养成衅隙遂有今日争理如朝廷更有可说之事但尽説之须令释然无惑乃一助也横使如不的即遣报聘者于戎主前且道此意庶几一得必有所益縁彼大借朝廷岁与方成国计既有凭藉之心岂无安静之欲只以疑情未释遂成倔强若与开解明白必肯囘心若两情不通祸患日深必成后悔臣更望陛下兼采博访不宜专听一偏恐有迎合圣意及畏避用事之人不敢以实事闻而误国家大计臣所以及此者窃闻去春久旱陛下时降手诏许人极陈时政得失寻闻上章论列者甚多随而或遭贬降陛下殊不以手诏召人极陈为意而优容之及令得罪士大夫自此皆务结舌下情不能上达朝政莫大患也愿陛下深思极虑早令天下受赐也文潞公曽鲁公疏皆主不与之论皆乞将帅利兵甲以待敌时王荆公再入相曰将欲取之必姑与之也以笔画其地图命天章阁待制韩公缜奉使举与之盖东西弃地七百余里云韩公承荆公风防视刘公吕公有愧也议者为朝廷惜之呜呼祖宗故地孰敢以尺寸不入王防图哉荆公轻以畀邻国又建以与为取之论使帝竟置韩富二公之言不用至后世奸臣以伐燕为神宗遗意卒致天下之乱荆公之罪可胜数哉
　　神宗天资节俭因得老宫人言祖宗时妃嫔公主月俸至微叹其不可及王安石独曰陛下果能理财虽以天下自奉可也帝始有意主青苗助役之法矣安石之术类如此故吕诲中丞弹章曰外示朴野中怀狡诈

　　闻见録卷四
<子部,小说家类,杂事之属,闻见录>
　　钦定四库全书
　　闻见録卷五　　　　　　宋　邵伯温　撰
　　绍圣初哲宗亲政用李清臣为中书侍郎范丞相纯仁与清臣论事不合范公求去帝不许范公坚辞帝不得已除观文殿大学士除颍昌府召章惇为相未至清臣独当中书益觊幸相位复行免役青苗法除诸路常平使者惇至不能容以事中之清臣出知北京建中靖国初上皇即位用韩忠彦为相清臣为门下侍郎忠彦与清臣有连故忠彦惟清臣言是听清臣复用事范右丞纯礼忠彦所荐清臣罢之刘安世吕希纯皆忠彦所重清臣不使入朝外除安世帅定武希纯帅高阳张舜民忠彦荐为谏大夫清臣出之帅真定其所出与外除及不使入朝者皆贤士清臣素所惮不可得而用者忠彦懦甚不能为之主曽布为右相范致虚谏疏云河北三帅连衡恐非社稷之福刘安世吕希纯同日报罢清臣亦为布所防出知北京伯温尝论绍圣建中靖国之初朝廷邪正治乱未定之际皆为一李清臣以私意幸相位坏之邪说既胜众小人并进清臣自亦不能立于朝矣使清臣在绍圣初同范丞相在建中靖国初同范右丞刘安世吕希纯张舜民以公议正论共济国事则朝廷无后日之祸而清臣亦得相位矣此忠臣义士惜一时治乱之机为之流涕者也
　　元符末上皇即位皇太后垂同听政有防复哲宗元祐皇后孟氏位号自瑶华宫入居禁中时有论其不可者曰上于元祐后叔嫂也叔无复嫂之理程伊川先生谓伯温曰元祐皇后之言固也论者之言亦未为无理伯温曰不然礼曰子甚宜其妻父母不说出子不宜其妻父母曰是善事我子行夫妇之礼焉皇太后于哲宗母也于元祐后姑也母之命姑之命何为不可非上以叔复嫂也伊川喜曰子之言得之矣相继奸臣曽布蔡京用事朋党之祸再作元祐后竟出居旧宫者二十年靖康初大金防京师逼上皇渊圣帝北狩宗族尽徙独元祐后以在道宫不预防退羣臣请入禁中垂听政以安反侧至上即位于宋幸维防再犯幸余杭后于艰难中辅成上圣德为多后崩上哀悼甚不能视朝者累日下诏服齐衰諡曰昭慈圣献呜呼后逮事宣仁圣烈太后其贤有自矣至于废兴则天也
　　熙宁初韩魏公罢政富公再相神宗首问边事公曰陛下即位之初当布德行惠愿二十年不言用兵二字盖是时王荆公已有宠劝帝用兵以威四夷初是用王韶取熙河以断西夏右臂又欲取灵武以断大辽右臂又结高丽欲图大辽又用章惇为察访使以取湖北防峡之蛮又用刘彝知桂州沈起为广西路安抚使以窥交趾二人不密造战舰于富良江上交趾侦知先浮海载兵防廉州又破邕州杀守臣苏缄屠其城掠生口而去又用郭逵赵卨宣抚广南使直捣交趾逵老将与卨议论不同为交趾扼富良江兵不得进瘴死者十余万人元丰四年五路大进兵取灵武夏人决黄河水柜以灌吾垒兵将冻溺饿饥不战而死者数十万人又用吕惠卿所荐徐禧筑永乐城夏人以大兵破之自禧而下死者十余万人报夜至帝早朝当宁恸哭宰执不敢仰视帝叹息曰永乐之举无一人言其不可者右丞蒲宗孟进曰臣尝言之帝正色曰卿何尝有言在内惟吕公着在外惟赵卨曽言用兵不是好事既又谓宰执曰自今更不用兵与卿等共享太平然帝从此郁郁不乐以至大渐呜呼痛哉
