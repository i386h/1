<!-- { "loadSidebar": true } -->
　　钦定四库全书　　　　　子部十二
　　闻见録　　　　　　　　小说家一【杂事之属】提要
　　【臣】等谨案闻见録二十卷宋邵伯温撰伯温字子文邵子之子犹及见元祐诸耆旧故于当时朝政具悉端委是书成于绍兴二年前十六卷记太祖以来故事而于王安石新法始末及一时同异之论载之尤详其论洛蜀朔三党相攻惜其各立门户授小人以间又引程子之言以为变法由于激成皆平心之论其记灯笼锦事出文彦博之妻于事理较近其记韩富之隙由撤帘不由定策亦足以订强至家之讹周必大跋吕献可墓志谓伯温是书颇多荒唐凡所书人及其嵗月鲜不差悮殆好恶已甚之词不尽然也十七卷多记杂事其洛阳永乐诸条多寓麦秀黍离之感十八卷至二十卷皆记邵子之言行而殇女转生黑猿感孕意欲神竒其父转涉妖诬又记邵子之言谓老子得易之体孟子得易之用文中子以佛为西方圣人亦不以为非似乎附防至投壶一事益猥琐不足纪葢亦择焉不精者取其大防可尔乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　闻见録自序
　　易曰君子多识前言往行以畜其德孟子曰则闻而知之则见而知之伯温以先君子之故亲接前辈与夫侍家庭居乡党游宦学得前言往行为多以畜其德则不敢当而老景侵寻偶负后死者之责类之为书曰闻见録尚庶几焉绍兴二年十一月十五日甲子河南邵伯温书









　　钦定四库全书
　　闻见録卷一　　　　　　宋　邵伯温　撰
　　太祖微时游渭州潘原县过泾州长武镇寺僧守严者异其骨相隂使画工圗于寺壁青巾褐裘天人之相也今易以冠服矣自长武至凤翔节度使王彦超不留复入洛枕长夀寺大佛殿西南角柱础昼寝有藏经院主僧见赤蛇出入帝鼻中异之帝寤僧问所向帝曰欲见柴太尉于澶州无以为资僧曰某有一驴子可乘又以钱币为献帝遂行柴太尉一见竒之留幕府未几太尉为天子是谓周世宗帝与宣祖俱事之南征北伐屡建大功以至受禅万世之基实肇于澶州之行帝即位尽召诸节度入觐宴苑中诸帅争起论功惟彦超独曰臣守藩无效愿纳节备宿卫帝喜曰前朝异世事安足论彦超之言是也从容问彦超曰卿当日不留我何也彦超曰涔蹄之水不足以泽神龙帝若为臣留则安有今日帝益喜曰独令汝更作永兴节度一任长夀寺僧亦召见帝欲官之僧辞乃以为天下都僧録归洛今永兴有彦超画像长夀寺殿中亦有僧画像皆伟人也呜呼圣人居草昧之际独一僧识之彦超虽不识及对帝之言自有理异哉
　　周世宗死恭帝幼冲军政多决于韩通并掌军政通愚愎将士多离叛太祖英武有度量智略多立战功故皆爱服归心焉将北征京师之人喧言出军之日当立防检为天子富室或挈家逃匿他州太祖闻之惧密以告家人曰外间詾詾如此奈何太祖姑即魏氏长公主面如铁色方在防引麫杖逐太祖曰大丈夫临大事可否当自决乃于家间恐怖妇女何为太祖黙然而出太祖初登极时杜太后尚康宁与上议军国事犹呼赵普为书记尝劳抚之曰赵书记且为尽心吾儿未更事也太祖待赵韩王如左右手御史中丞马德骧劾奏普强占市人第宅聚敛财贿上怒叱之曰鼎铛尚有耳汝不闻赵普吾之社稷臣乎命左右曵于庭数匝徐复冠召升殿曰后当改姑赦汝勿令外人闻也
　　太祖将受禅未有禅文翰林学士承防陶谷在旁出诸懐中进曰已成矣太祖繇是薄其为人谷墓在京师东门外觉昭寺已洞开空无一物寺僧云屡掩屡壊不晓其故张舜民曰陶为人轻险尝自指其头谓必戴貂蝉今髑髅亦无矣
　　太祖初受天命诛李筠李重进威德日盛因问赵普自唐季以来数十年间帝王凡易十姓兵革不息生灵涂地其故何也今天下欲定长久之计其道如何普曰陛下言及此天下之福也唐季以来战争不息兴废无常者无他节镇太重君弱臣强而已今欲治之惟稍夺其权制其钱谷收其精兵则天下安矣语未卒帝曰卿勿复言吾已悉矣顷之上因晚朝与故人石守信王审琦饮酒帝屏左右谓曰吾资尔曹之力多矣念尔之功不忘然为天子亦大艰难殊不若为节度使之乐吾今终夕未尝敢安枕而卧也守信等问其故帝曰此岂难知所谓天位者众欲居之尔守信等皆顿首曰陛下何为出此言今天命已定谁敢复有异心上曰不然汝曹虽无此心其如麾下之人欲富贵者何一旦以黄袍加汝之身汝虽欲不为其可得乎守信等泣涕曰臣愚不及此惟陛下哀怜示以可生之涂上曰人生如白驹过隙耳所谓富贵不过欲多积金钱厚自娱乐使子孙显荣耳汝曹何不释去兵权择便好田宅市之为子孙立永久之业多置歌儿舞女日饮食相懽以终天命君臣之间两无猜嫌上下相安不亦善乎守信等皆拜谢曰陛下念及此所谓生死而肉骨也明日皆称病乞解兵权上许之皆以散官就第赐赉甚厚或与之结为婚姻置易制者使主亲军其后又置转运使通判使主诸道钱谷收天下精兵以备宿卫而诸功臣亦以善终子孙富贵迄今不絶向非韩王谋虑深长太祖深明果断天下无复太平之日矣圣贤之见何其逺哉世谓韩王为人隂刻当其用事时以睚眦中伤人甚多然子孙至今享福禄国初大臣鲜能及者得非安天下功大乎
　　太祖遣曹彬伐江南临行谕曰功成以使相为赏彬平江南归帝曰今方隅未服者尚多汝为使相品位极矣岂肯复战姑徐之更为吾取太原因密赐钱五十万彬怏怏而退至家见钱布满室乃叹曰好官亦不过多得钱耳何必使相也呜呼太祖重惜爵位如此孔子称惟名与器不可以假人太祖得之矣
　　祖宗开国所用将相皆北人太祖刻石禁中曰后世子孙无用南士作相内臣主兵至真宗朝始用闽人其刻不存矣呜呼以艺祖之明其前知也汉高祖谓吴王濞曰后五十年东南有乱者非汝耶然天下一家慎无反已而果然艺祖亦云
　　太祖即位之初数出微行以侦伺人情或过功臣之家不可测赵普每退朝不敢脱衣冠一日大雪向夜普谓帝不复出矣久之闻叩门声普出帝立风雪中普惶惧迎拜帝曰已约晋王矣已而太宗至共于普堂中设重裀地坐炽炭烧肉普妻行酒帝以嫂呼之普从容问曰夜久寒甚陛下何以出帝曰吾睡不能着一榻之外皆他人家也故来见卿普曰陛下小天下耶南征北伐今其时也愿闻成算所向帝曰吾欲下太原普黙然久之曰非臣所知也帝问其故普曰太原当西北二边使一举而下则二边之患我独当之何不姑畱以俟削平诸国则弹丸黑子之地将无所逃帝笑曰吾意正如此特试卿耳遂定下江南之议帝曰王全斌平蜀多杀人吾今思之犹耿耿不可用也普于是荐曹彬为将以潘美副之明日命帅彬与美陛对彬辞才力不迨乞别能臣美盛言江南可取帝大言谕彬曰所谓大将者能斩出位犯分之副将则不难矣美汗下不敢仰视将行夜召彬入禁中帝亲酌酒彬醉宫人以水沃其面既醒帝抚其背以遣曰防取防取他本无罪只是自家着他不得盖欲以恩德来之也是故以彬之厚重美之明锐更相为助令行禁止未尝妄戮一人而江南平皆帝仁圣神武所以用之得其道云
　　太祖初即位朝太庙见其所陈笾豆簠簋则曰此何等物也侍臣以礼器为对帝曰我之祖宗宁曾识此命彻去亟令进尝膳亲享毕顾近臣曰却令设向来礼器俾儒士辈行事至今太庙先进牙盘后行礼康节先生尝曰太祖皇帝其于礼也可谓达古今之宜矣
　　东京唐汴州梁太祖因宣武府置建昌宫晋改曰大宁宫周世宗虽加营缮犹未如王者之制太祖皇帝受天命之初即遣使圗西京大内按以改作既成帝坐万嵗殿洞开诸门端直如引绳则叹曰此如吾心小有邪曲人皆见矣帝一日登明德门指其榜问赵普曰明德之门安用之字普曰语助帝曰之乎者也助得甚事普无言
　　太祖登极未久杜太后上仙初从宣祖葬国门之南奉先寺后命宰相范质为使改卜未得地质罢更命太宗为使迁奉于永安陵又欲迁逺祖于西京之谷水盖宣祖微时葬也相并两冢开圹皆白骨不知辨遂即坟为园岁遣官并祭洛人谓之一寝二位云伊川先生程颐曰为并葬择地者可以谓之智矣
　　太祖猎近郊所御马失帝跃以下且曰吾能服天下矣一马独不驯即以佩刀刺之既而悔曰吾为天子数出游猎马失又杀之其过矣自此终身不复猎
　　太祖朝晋邸内臣奏请木塲大木一章造器用帝怒批其奏曰破大为小何若斩汝之头也其木至今在半枯朽不动呜呼太祖于一木不忍暴用以违其材况大者乎
　　忠正军节度使王审琦与太祖皇帝有旧为殿前都指挥使禁中火审琦不待召领兵入救台谏官有言罢归夀州本镇朝辞太祖谕之曰汝不待召以兵入卫忠也台臣有言不可不行第归镇吾当以女嫁汝子承衍者召承衍至则已有妇乐氏辞帝曰汝为吾壻吾将更嫁乐氏以御龙直四人控御马载承衍归遂尚秦国大长公主乐氏厚资嫁之帝谓承衍曰汝父可以安矣审琦归镇七年率先诸镇纳节以使相薨追封秦王諡正懿承衍官至防国军节度使驸马都尉河中尹薨赠中书令追封郑王呜呼太祖驾御英雄听纳言谏圣矣哉伪蜀孟昶以降王入朝舟过眉州湖防渡一宫嫔有孕昶出之祝曰若生子孟氏尚存也后生子今为孟氏不絶昶治蜀有恩国人哭送之至犍为别去因号曰蜀王滩蜀初平吕余庆出守太祖谕曰蜀人思孟昶不忘卿官成都凡昶所税食饮之物皆宜罢余庆奉诏除之蜀人始欣然不复思故主矣
　　真宗景德元年契丹入寇犯澶渊京师震动当时大臣有请幸金陵幸蜀者左相毕文简公病不出右相寇莱公独劝帝亲征帝乃决遂幸澶渊帝初不欲过河寇公力请高琼控帝马渡浮梁帝登城六军望黄屋呼万嵗声动原野士气大振帝每使人觇莱公动息或曰寇准昼寝鼻息如雷或曰寇准方命庖人斫鲙帝乃安既射死敌骁将顺国王达兰敌惧请和帝令择重臣报聘莱公遣侍禁曹利用上曰凡敌所须即许之莱公戒之曰若许过三十万金币吾斩若矣和议成诸将请设伏邀击可使敌匹马不返莱公劝帝勿从纵契丹归国以保盟好帝囘銮每叹莱公之功王钦若譛之曰陛下知博乎钱输将尽取其余尽出之谓之孤注陛下寇准之孤注也尚何念帝闻之惊甚莱公眷礼遂衰
　　真宗东封西祀礼成海内晏然一日开太清楼宴亲王宰执用仙韶女乐数百人有司以宫嫔不可视外于楼前起彩山幛乐声若出于云霄间者李文定公丁晋公坐席相对文定令行酒黄门密语晋公曰如何得倒了假山晋公微笑上见之问其故晋公以实对上亦笑即命女乐列楼下临轩观之宣劝益频文定至霑醉章献明肃太后成都华阳人少随父下峡至玉泉寺有长老者善相人谓其父曰君贵人也及见后则大惊曰君之贵以此女也又曰逺方不足留盍游京师乎父以贫为辞长老者赠以中金百两后自家至京师真宗判南衙因张耆纳后宫中帝即位为才人进宸妃至正位宫闱声势动天下仁宗即位以太皇太后垂听政玉泉长老者已居长芦矣后屡召不至遣使就问所须则曰道人无所须也玉泉寺无僧堂长芦寺无三门后其念之后以本閤服用物下两寺为钱建独长芦寺临江门起水中既成輙为蛟所壊后必欲起之用生铁数万斤叠其下门乃成盖蛟畏铁也今玉泉寺僧堂梁记曰后所建云






　　闻见録卷一
　　钦定四库全书
