<!-- { "loadSidebar": true } -->
　　光献太皇太后元丰四年春感疾以文字一函封鐍甚密付神宗曰俟吾死开之唯不可因此罪人帝泣受后疾愈帝复纳此函后曰姑收之是年七月后上仙帝开函皆仁宗欲立英宗为皇嗣时臣僚异议之书也神宗执书恸哭以太皇太后遗训不敢追咎其人故帝宫中服三年之丧尽礼尽孝者知慈德之不可报也
　　伯温侍长老言曰本朝惟真宗咸平景德间为盛时契丹通和兵革不用家给人足以洛中言之民以车载酒食声乐游于通衢谓之棚车鼓笛仁宗天圣明道初尚如此至寳元康定间元昊叛西方用兵天下稍多事无复有此风矣元昊既称臣帝絶口不言兵庆厯以后天下虽复太平终不若天圣明道之前也呜呼仁宗之兵应兵也不得已而用之事平不用此所以为仁欤神宗开颍邸英宗命韩魏公择宫僚用王陶韩维陈荐孙固孙思恭邵亢皆名儒厚德之士王陶韩维进止有法神宗内朝拜稍急维曰维下拜王当效之诸公一日侍神宗王近侍以弓様靴进维曰王安用武靴神宗有愧色亟令毁去其翊賛之功如此故颍邸宾僚号天下云
　　神宗初即位中丞王陶言宰相韩魏公不押常朝班为跋扈帝遣近侍以章疏示魏公公奏曰臣非跋扈者陛下遣一小黄门至则可防臣以去矣帝为之动出王陶知陈州神宗即位锐意求治初用吕溱为翰林学士为开封府溱死又用滕甫为翰林学士为御史中丞甫性疎上时遣小黄门持短封御札问事甫夸示于人或有见御札中误用字者乃反谤甫以为上之短上怒疎斥之以为逆人李逢亲党不复用时王安石居金陵初除母丧英宗屡召不至安石在仁宗时论立英宗为皇子与韩魏公不合故不敢入朝安石虽髙科有文学本逺人未为中朝士夫所服乃深交韩吕二家兄弟韩吕朝廷之巨室也天下之士不出于韩即出于吕韩氏兄弟綘字子华与安石同年高科维字持国学术尤高不出仕用大臣荐入馆吕氏公着字晦叔最贤亦与安石为同年进士子华持国晦叔争扬于朝安石之名始盛安石又结一时名德之士如司马君实辈皆相善先是治平间神宗为颍王持国翊善每讲论经义神宗称善持国曰非某之说某之友王安石之说至神宗即位乃召安石以至大用
　　神宗既退司马温公一时正人皆引去独用王荆公尽变更祖宗法度用兵言利天下始纷然矣帝一日侍太后同祁王至太皇太后宫时宗祀前数日太皇太后曰天气晴和行礼日亦如此大庆也帝曰然太皇太后曰吾昔闻民间疾苦必以告仁宗尝因赦行之今亦当尔帝曰今无它事太皇太后曰吾闻民间甚苦青苗助役钱宜因赦罢之帝不怿曰以利民非苦之也太皇太后曰王安石诚有才学然怨之者甚众帝欲爱惜保全不若暂出之于外嵗余复召用可也帝曰羣臣中惟安石能横身为国家当事耳祁王曰太皇太后之言至言也陛下不可不思帝因发怒曰是我败壊天下耶汝自为之祁王泣曰何至是也皆不乐而罢温公尝私记富韩公之语如此而世无知者崇宁中蔡京等修哲宗史以王安石为圣人然亦书慈圣光献后宣仁圣烈后因间见上流涕为言安石变乱天下已而安石罢相岂安石之罪虽其党竟不能文耶抑天欲彰吾本朝母后之贤自不得而删也帝退安石十年不用元丰末帝属疾念可以托圣子者独曰将以司马光吕公着为师傅王安石不预也呜呼圣矣哉神宗元丰四年召北京留守文潞公陪祀南郊防更官制自司徒侍中拜太尉罢侍中为开府仪同三司判河南府陛辞先是故叅知政事王尧臣之子国老以至和中潞公与刘沆富韩公王叅政尧臣共乞立英宗为皇嗣章草进明其父功帝留之禁中面问潞公公对与国老合乃加潞公两镇节度使官其子宗道为承事郎潞公力辞两镇止受食邑刘沆赠太师中书令兖国公子仅自祠部员外郎为天章阁待制王尧臣赠太师中书令諡文忠子国老自水部员外郎充秘阁校理富公进司徒子绍京除閤门祗候富公之客李偲问公曰公治平初进户部尚书屡辞今进司徒一辞而拜何也公曰治平初乃某自辞官今日潞公以下皆迁某岂敢坚辞妨他人也盖潞公与荆公论政事不合出判北京七年不召自此帝眷礼复厚矣神宗初欲破夏国遂亲征大辽御营兵甲器械旗帜皆备分河北诸路兵逐将置保甲民兵诸路骚动一日帝衣黄金甲以见光献太后后曰官家着此天下人如何脱去不祥又欲京城安楼橹后亦不许但以库贮于诸门
　　神宗友爱二弟不听出于外至元祐初宣仁太后始命筑宅于天波门外既就馆哲宗奉宣仁后临幸有防二王诸子各进官一等舍人苏轼行制辞曰先皇帝笃兄弟之好以恩胜义不许二叔出居于外盖武王待周召之意太皇太后严朝廷之礼以义制恩始从其请出就外宅得孔子逺其子之义二圣不同同归于道可以为万世法朕奉侍两宫按行新第顾瞻懐思澘然出涕昔汉明帝问东平王在家何等为乐王言为善最乐帝大其言因送列侯印十九枚诸子年十五以上悉带之着之简册天下不以为私今王诸子性于忠爱渐于礼义自胜衣以上颀然皆有成人之风朕甚嘉之其各进一官以助其为善之乐尚勉之哉毋忝父祖以为家之光次日丞相吕大防范纯仁二夫人入见宣仁后曰昨同皇帝幸二王府二王侍立尚食甚恭皇帝待之亦尽礼吾老矣深以此为喜又曰仁宗事燕王尽子侄礼王颇自重但以行第呼仁宗虽禁中服用王辄取之仁宗不敢吝吾二儿岂敢如此呜呼后之言其防深矣不幸后上仙小人谤毁靡所不至天下寃之其详伯温着之辨诬云

　　闻见録卷三
　　钦定四库全书
　　闻见録卷四　　　　　　宋　邵伯温　撰
