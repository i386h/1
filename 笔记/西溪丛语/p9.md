<!-- { "loadSidebar": true } -->
    予尝上会稽东山，自秦望山之巅并黄茅，无树木。其山侧有三石笋，中有水一泓，别无他石。石笋并无字。复自小迳，别至一山，俗名鹅鼻山。又云：“越王栖于会稽，宫娥避于此。”又云娥避山。山顶，有石如屋大，中开，插一碑于其中，文皆为风雨所剥，隐约就碑，可见缺画，如禹庙《没字碑》之类。’不知此石果岑石欤？非始皇之力，不能插于石中。此山险绝，罕有至者，得一采药者，引之至耳，非伪碑也。或云大篆，或云小篆，皆不可考。
    杜甫诗云：“尝果栗皱开。”或作“雏”字，殊不可解。《集韵》：“皱，侧尤切，革纹蹙也。”《汉上题襟》周繇诗云：“开栗弋之紫皱。”贯休云：“新蝉避栗皱。”又云：“栗不和皱落。”皱，栗蓬也。
    《左传》云：“故讲事以度轨（绝句），量谓之轨。取材以章物（绝句），采谓之物。”
    《孟子》云：“尽信书不如无书。”王元泽引古本《孟子》云：“尽信书不如无为书。”书安可无也，学者慎所取而已，不知慎所取，则不如勿学而已矣。
    尝观《八师经》：“佛时在舍卫国只树给孤独园。时有梵志，名曰邪旬，来诣佛所，欲质所疑，曰：‘吾闻佛道，厥义宏深。巍巍堂堂，犹星中月。神智妙达，众圣中王。愿开盲瞑，释其愚痴。所事何师？’天尊曰：‘吾前世师，其名难数。吾今自然，神耀得道。非有师也。’”始悟东坡《宸奎阁碑铭》云“巍巍仁圣，体合自然，神耀得道，非有师传”之意。所谓八师者：不杀、不盗、不淫、不恶、口不饮酒、老、病、死。王莹夫云：“坡公手写《八师经》，顷尝见之。”
    沈休文山阴《柳家女》诗云：“还家问乡里，讵堪持作夫。”乡里，谓妻也。《南史张彪传》呼妻为乡里，云“我不忍令乡里落他处”。今会稽人言家里，其意同也。
    潘岳《闲居赋》：“房陵朱仲之李。”李善云：“朱仲李，未详。”按，《述异记》云：“房陵定山有朱仲李园三十六所。”许昌节度使小厅，是故魏景福殿。董卓乱，魏太祖挟令迁帝自洛都许。许州有小李子，色黄，大如樱桃，谓之御李子，即献帝所植，至今有焉。王逸《荔枝赋》云：“房陵缥李。”
    谢灵运《东阳溪中赠答》云：“可怜谁家妇，缘流洒素足。明月在云间，迢迢不可得。”又云：“可怜谁家郎，缘流乘素舸。但问情若何，月就云中堕。”刘禹锡《泰娘歌》“月堕云中”之句，盖本于此。
    《汉樊哙传》：“从攻项籍屠煮枣。”晋灼曰：“《地理志》无，今清河有煮枣城。《功臣表》有煮枣侯。”颜师古曰：“既云攻项籍，屠煮枣，则其地当在大河之南，非清河之城明矣，但未详其处耳。”予考《后汉地理志》，济阴郡冤句有煮枣城，此正在大河之南也。可以补《汉史》之缺。
    许志仁云：“昔秦王舍舟于余杭，因曰杭州。不从舟而从木，以《诗》‘一苇杭之’之义。”
    齐丘仲孚少好学读书，常以中宵钟鸣为限。唐人张继诗：“夜半钟声到客船。”则半夜钟其来久矣。
    揲蓍之法，用老阳、老阴多少之数求之，即偏而不均，若以奇耦之数求之，最为精妙。三奇老阳，三耦老阴，一奇两耦，少阳两奇，一耦少阴。少阳，震、坎、艮也。少阴，巽、离、兑也。
    陶渊明诗云：“闻有田子春，节义为士雄。”《汉书刘泽传》云：“高后时，齐人田生游，乏资，以书干泽，泽大悦之，用金二百斤，为田生寿。田生如长安，幸谒者张卿，讽高后，立泽为琅琊王。”晋灼曰：“《楚汉春秋》云，“田生，字子春。”
    《香奁集》云：“后魏时，相州人作《李波小妹歌》，疑其未备，因补之：‘李波小妹字雍容，窄衣短袖蛮锦红。未解有情梦梁苑，何曾自媚妒吴宫。谁教牵引知酒味，因令怅望成春慵。海棠花前秋千畔，背人撩鬓道匆匆。’”韩所补，似言闺房之意，大非其实。
    《北史》：“李安世出为相州刺史。广平人李波，宗族强盛，残掠不已。刺史薛道标讨之，大为所破，公私成患。百姓语曰：‘李波小妹字雍容，褰裙逐马如卷蓬。左射右射必叠双。妇女尚如此，男子安可逢。’安世设方略，诱波等杀之，州内肃然。”
    白乐天《自咏》诗云：“朱砂贱如土，不解烧为丹。玄鬓化为雪，不解休为官。”又《不二门》诗云：“亦曾烧大药，消息乖火候。至今残丹砂，烧干不成就。”《浔阳岁晚寄元八郎中庾三十二员外》诗云：“阅水年将暮，烧金道未成。丹砂不肯死，白发自须生。”《对酒》云：“谩把《参同契》，难烧伏火砂。有时成白首，无处问黄茅。”《赴忠州至江陵舟中示舍弟》云：“幼学将何用，丹烧竟不成。”《酬元郎中书怀》云：“终身拟作卧云伴，逐月须收烧药钱。”《与故刑部李侍郎早结道友以药术为事》诗云：“金丹同学都无益，水竹邻居竟不成。”《赠江州李使君》云：“迹为烧丹隐，家缘嗜酒贫。”《题别遗爱草堂》云：“曾在庐峰下，书堂对药台。”《竹楼宿》诗：“小书楼下千竿竹，深火炉前一盏灯。此处与谁相伴宿，烧丹道士坐禅僧。”
    《后集》第五十一卷《同微之赠别郭虚舟炼师五十韵》，叙烧丹事甚详，有云：“简寂馆钟后，紫霄峰晓时。心尘未净洁，火候遂参差。万寿觊刀圭，千功失毫厘。先生弹指起，姹女随烟飞。始知缘会间，阴骘不可移。药灶今夕罢，诏书明日追。”《对酒》云：“丹砂见火去无迹，白发泥人来未休。”《赠杜录事》云：“河车九转宜精炼，火候三年在好看。”《酬梦得》云：“丹砂炼作三铢土，玄发看成一把丝。”又《烧药不成命酒独酌》云：“白发逢秋至，丹砂见火空。不能留姹女，争免作衰翁。”是乐天久留意金丹，为之而不成也。
    又有《感事》诗云：“服气崔常侍，烧丹郑舍人。”又云：“唯知恋杯酒，不解炼金银。无忧亦无喜，六十六年春。”又作《醉吟先生传》云：“设不幸吾好药，治衣削食，炼铅烧汞，至于无所成，有所误，奈之何。今吾幸不好彼。”又《答客》诗云：“海山不是吾归处，归即应归兜率天。”则是晚年药术竟无所得，乃归依内典耳。
    李善《文选》，引证精博，五臣无足取也。惟注《北山移文》“植薪歌于延濑”，李善云未详。吕向云：“苏门先生游于延濑，见一人采薪，谓之曰：‘子以终乎？’薪人曰：‘吾闻圣人无怀，以道德为心，何怪乎而为哀也？’遂为歌二章而去。”又不注所出。至注《解嘲》，李善引伯夷、太公为二老，乃云“只太公为一老，不闻二老”。其缪如此。
    汲冢琐语晋《春秋篇》载平公梦朱罢窥屏，《左氏》、《国语》并云黄能。
    谢灵运诗云：“牵丝及元兴，解龟在景平。”五臣注《文选》云：“牵丝，谓牵王如丝之言而仕也。”李善云：“牵丝，初仕，解龟，去官也。应璩云：‘不悟牵朱丝，三署来相寻。’”
    《华阳国志蜀志》云：“蚕丛、鱼凫之后，有王曰杜宇，称帝号曰望帝，更名蒲卑。自以功德高诸王，乃以褒斜为前门，熊耳、灵关为后户，玉垒、峨嵋为城郭，江、潜、绵、络为池泽，汶山为畜牧，南中为园苑。会有水灾，其相开明决玉垒山以除水害，帝遂委以政事，禅位于开明，帝升西山隐焉。时适二月，子鹃鸟鸣，蜀人悲之，故闻子鹃之鸣，即日望帝也。”左太冲《蜀都赋》云：“鸟生杜宇之魂。”五臣注引《蜀记》云：“有王曰杜宇，号望帝，俗说云化为子鹃。子鹃，鸟名也。蜀人闻其鸣，即曰望帝也。”故鲍照、杜甫皆云是古帝魂，其实非变化也。
    《春秋左氏传》：“闻晋公子骈胁，欲观（绝句），其裸浴（绝句），薄而观之。”
    《礼记射义》：“孔子射于矍相之圃，盖观者如堵墙。射至于司马，使子路执弓矢出延射，曰：‘偾军之将，亡国之大夫，与为人后者不入，其余皆入。’盖去者半，入者半。又使公罔之裘、序点扬觯而语。公罔之裘扬觯而语曰：‘幼壮孝弟，耆耋好礼，不从流俗，修身以俟死，者不，在此位也。’盖去者半，处者半。序点又扬觯而语曰：‘好学不倦，好礼不变，旄期称道不乱，者不，在此位也。’盖仅有存者。”如此称“者不在此位”，何以观射，乃“不”字作上声，连上句，即于义无爽。今本《家语》无二“不”字。
    韩退之《泷吏》诗云：“不知官在朝，有益国家不。得无风其间，不武亦不文。仁义饬其躬，巧奸败群伦。”古本“风”作“虱”字，或引阮嗣宗“虱处中”为解，非也。
    按，秦《公孙鞅书靳令篇》云：“国以功受官予爵，则治省言寡。以六虱授官予爵，则治烦言生。六虱曰礼乐、曰诗书、曰修善、曰孝悌、曰诚信、曰贞廉、曰仁义、曰非兵、曰羞战。国有十二者，上无使农战，必贫至削。十二者成群，此谓君之治不胜其臣，官之治不胜其民，此谓六虱胜其政也。”（此言十二，乃止九条）。杜牧之云：“彼商鞅者，能耕能战，能行其法，基秦为强，曰彼仁义虱官也，可以置之。（注云：“置之，言不用也。”）”此昌黎之意也。
    端砚。下岩，色紫如猪肝，密理坚致，温润而泽，储水发墨，叩之有声。但性质坚，矿断裂，尤多瑕疵。
    秋枫岩，石色微淡，可亚下岩，坚润不及。
    梅根岩，一名中岩，桃花岩，一名上岩。二岩石俱皆沙壤相杂，无水泉，色淡而燥，肌理稍疏，然中岩又胜上岩。
    新坑，石色带红紫，其文细密，材质厚大无瑕，然止是崖石，颇乏坚润。
    后历，石与新坑略相似，又处其次。
    西坑六崖，石色青，微黑，佳者如歙石，粗罗纹，而发墨过之，石眼圆晕数重，青白黄黑相间，极大者为最胜。
    土人以晶莹圆明、中无瑕翳者为活眼，形模相类、不甚鲜明者为泪眼，形体略具、内外皆白、殊无光彩者为枯眼。
    唐《食货志》云：“武德四年，铸‘开元通宝’，钱径八方，重二铢四参，积十钱重一两，得轻重大小之中。其文以八分、篆、隶三体。”又云：“开元二十六年已后，钱甚恶，诏所在置监铸‘开元通宝’钱，京师库藏皆满。肃宗上元元年，以‘开元’旧钱一当十。”
