<!-- { "loadSidebar": true } -->
    或谓诗史者，有年月、地理、本末之类，故名诗史。盖唐人尝目杜甫为诗史，本出孟《本事》，而《新书》亦云。
    “太一峰前是我家，满床书籍旧生涯。春城恋酒不归去，老却碧桃无限花”。此仵磐艮翁诗。终南人。父信，本军职，终文思副使，以荫补借职。元丰中，监青州临淄酒税。或以此诗题酒楼，皆云是神仙作也。
    予监台州杜渎盐场，日以莲子试氵卤，择莲子重者用之。氵卤浮三莲、四莲，味重；五莲，尤重。莲子取其浮而直，若二莲直，或一直一横，即味差薄。若氵卤更薄，即莲沉于底，而煎盐不成。闽中之法，以鸡子、桃仁试之，氵卤味重，则正浮在上；咸淡相半，则二物俱沉。与此相类。
    淋下氵卤水，或以他水杂之，但识其旧痕，以饭甑盖之于中，掠去面上水，至旧处，元尽在，所去者皆他水。或以甑隔之亦可，以他物则不可分矣。此理未晓。孔融论云：“弊不能救盐池之氵卤。”即此事也。《炼化术》云：“饮食过咸，以饭竹数条炙之，着其中，则汁便淡。”
    青龙寺老柏院，有布衣张在题一绝于院壁：“南邻北舍牡丹开，年少寻芳去又咽。唯有君家老柏树，春风来似不曾来。”元中，州学教授毕仲愈题跋，刻石于平岚亭上。
    杜甫《赠韦十六评事》：“子虽躯干小。”《晋书载记》：“刘曜时，壮士陈安战死，陇上歌之曰：‘陇上健儿有陈安，躯干虽小腹常宽’。”《秋兴》云：“闻道长安似弈棋。”盖用宁子视君如弈棋事。《绝句》云：“即看翡翠兰苕上。”用郭景纯《游仙》诗。《移居赠卫大郎》：“清襟照等夷。”用任彦升《王文宪集序》引袁粲《答俭》诗：“之子照清襟。”
    《李君翁诗话》：“《卜居》云：‘宁诛锄草茅以力耕乎？’诗人皆以为宋玉事，岂《卜居》亦宋玉拟屈原作耶？庾信《哀江南赋》云：‘诛茅宋玉之宅。’不知何据而言？”
    此君翁之陋也。唐余知古《渚宫故事》曰：庾信因侯景之乱，自建康遁归江陵，居宋玉故宅。宅在城北三里，故其赋曰：“诛茅宋玉之宅，穿径临江之府。”老杜《送李功曹归荆南》云：“曾闻宋玉宅，每欲到荆州。”是也。又在夔府《咏怀古迹》云：“摇落深知宋玉悲。”“江山故宅空文藻。”然子美《移居夔州入宅》诗云：“宋玉归州宅，云通白帝城。”盖归州亦有宋玉宅，非止荆州也。李义山亦云：“却将宋玉临江宅，异代仍教庾信居。”
    何逊诗云：“跃鱼如拥剑。”孟浩然诗云：“游鱼拥剑来。”按，拥剑，如彭蜞之类，蟹属，一螯偏大，故谓之拥剑，非鱼也。
    杜甫诗：“尚想东方朔，诙谐割肉归。”社日用伏日事，苏、黄皆以为误也。《史记年表》：秦德公二年，始作伏祠。社乃同日。至汉方有春秋二社，与伏分也。
    老杜：“水落鱼龙夜，山空鸟鼠秋。”陆农师引《水经》：“鱼龙以秋日为夜。”按，龙，秋分而降，则蛰寝于渊。龙以社日为夜，岂谓是乎？又，鸟鼠同穴者，鼠与鸟为雌雄，似鼠而尾短，在内，鸟在外。鱼龙，水名。鸟鼠，山名。鸟鼠秋而鱼龙夜，是诗两句而含三事也。
    李嘉《守台州》诗云：“春塘露冕归。”《华阳国志》云：“郭贺为荆州刺史，百姓歌之，曰：‘厥德仁明郭乔卿。’明帝到南阳巡狩，赐三公之服，去露冕，使百姓见之，以彰有德。”
    富阳北十里，有妙庭观，荐经焚毁，无碑志可考，独见于东坡诗《董双成故宅绝句》云：“人去山空鹤不归，丹亡鼎在世徒悲。可怜九转功成后，却把飞仙乞肉芝。”刻石作“肉芝”。道流云：“元本作‘内’，东坡见之，无他语。”今印本作“肉芝”。“内”之与“肉”，皆未晓。其鼎，宣和间取去，三足中空，病者取以煮药，甚有效。
    陈德润云：“一贵人知成都日，朝廷遣御史何郯入蜀按事。贵人遍召幕客，询何人与御史密者。或云有贤良某人。延之，令出界候迎，兼携名娼王宫花往，候其宴狎，出家姬以佐酒。王善舞，保公醉，喜题其项帕云：‘按彻《梁州》更《六么》，西台御史惜妖娆。从今改作王宫柳，舞尽春风万万条。’至成都，此娼出迎，遂不复措手而归。
    被紫荷橐。按，荷橐，即持荷之荷也，或以为紫荷囊，非也。宋子京云：“猥挈荷囊，预从豹乘。”皆沿习之误。《南史刘杳传》言簪笔持橐事甚详。
    《临安府仁和县图经》：出橐龠沙。在县东四里。海际之人，采用鼓铸铜锡之模，诸州皆来采，亦犹邢沙可以碾玉也。
    石子惠云：中书舍人系红呈犀带，自叶少蕴始有。旧服色不佩鱼，后，王照请于朝，方佩。妇人、孺人至夫人凡八人皆佩鱼，乃张崇启请。
    杜甫诗云：“门阑多喜色，女婿近乘龙。”《楚国先贤传》谓婿如龙也，女得贤婿，谓之乘龙。黄宪为司徒，与李元礼俱娶太尉桓焉女，时人谓之桓叔元女俱乘龙。
    韩退之《灯花》诗云：“黄裹排金粟，钗头缀玉虫。”乃用何逊诗“金粟裹搔头”之句。
    陈克子高诗云：“鸟声妨客梦，花片搅春心。”句甚佳。唐杜审言诗云：“啼鸟惊残梦，飞花搅独愁。”下句为工也。子美诗云：“树搅离思花冥冥。”亦有所自矣。
    王珩彦，楚人。尝梦中得诗，云：“杖屦步斜晖，烟村景物宜。溪深水马健，霜重橘奴肥。舂罢鸡争黍，人行犬吠篱。可怜田舍子，理乱不曾知。”
    杜少陵《闷》诗云：“卷帘惟白水，隐几亦青山。”唐僧栖白《闲》诗云：“卷帘当白昼，移坐向青山。”
    苴。《说文》：展贾切。土苴，糟魄物，又云不真物。一音子余切，训包也。韩文公《进学解》：“补苴罅漏。”当读作平声。
    许叔微精于医，云：“五脏虫皆上行，唯有肺虫下行，最难治。当用獭爪为末，调药，于初四、初六日治之。此二日，肺虫上行也。”
    孟蜀王《水殿》诗，东坡续为长短句：“冰肌玉骨清无汗，水殿风来暗香满。帘开明月解窥人，欹枕钗横云鬓乱。夜深琼户寂无声，时见飞星渡河汉。屈指西风几时来，只恐流年暗中换。”
    闽、广人食槟榔，每切作片，蘸蛎灰以著叶裹嚼之。{艹老}，音老，又音蒲口切。初食微觉似醉，面赤，故东坡诗云：“红潮登颊醉槟榔。”
    南人不善乘船，谓之苦船。北人不善乘车，谓之苦车。苦，音库。
    《左传成公十三年》：“成子受版于社，不敬。刘子曰：‘吾闻之，民受天地之中以生，所谓命也，是以有动作，礼义、威仪之则，以定命也。能者养之以福，不能者败以取祸。’”杜预注云：“养威仪以致福。”班固《五行志》云：“能者养之以福。”颜师古云：“能养生者，则定礼义、威仪，自致于福。”此注与杜同。《左氏》本误。
    韩退之《答柳柳州食虾蟆》诗云：“虾蟆虽水居，未得变形貌。强号为蛙蛤，于实无所校。居然当鼎味，岂不辱钓罩。余虽不下喉，近又能稍稍。尝惧染蛮夷，平生性不乐。而君复何为，甘食比豢豹。”按，《周礼蝈氏》，郑司农云：“掌去蛙黾。”即虾蟆属。元谓蝈，今御所食蛙也。《汉书》：“霍光擅减宗庙羔兔蛙。”不知古为上食也。
    马监场云：“泉州一僧，能治金蚕蛊毒。如中毒者，先以白矾末令尝，不涩，觉味甘，次食黑豆不腥，乃中毒也。即浓煎石榴根皮汁，饮之下，即吐出有虫，皆活，无不愈者。”李晦之云：“凡中毒，以白矾牙茶捣为末，冷水饮之。”
    《墨子》云：“楚灵王好细腰，故其臣皆三饭为节，胁息然后带，缘墙然后起。”《韩非子》云：“楚灵王好细腰，而国有饿死。”又，《尹文子》云：“楚庄王好细腰，一国皆有饥色。”刘禹锡《踏歌行》云：“为是襄王故宫地，至今犹自细腰多。”未知孰是？
    司马安善宦，四至九卿。《儒林传》：许商四至九卿。
    李贺诗：“攒虫锼古柳。”刘禹锡诗：“秋虫镂宫树。”此二句皆善。
    《毛诗伯兮》篇云：“焉得谖草，言树之背。”注云：“谖草，令人忘忧，背北堂也。”今人多用北堂、萱堂于鳏居之人，然伯之暂出，未尝死也。但其花未尝双开，故有北堂之义。《说文》：{艹宪}、萱、{艹暖}、{艹爰}，皆一字也。今人忘忧通作“谖”。据《尔雅》，谖，训忘也，因其忘，故古用谖草字。嵇康《养生论》云：“合欢捐忿，萱草忘忧。”《本草》云：“利心志，令人欢喜忘忧。”《风土记》云：“妇人有妊，佩之，生男子，故谓之宜男草。”陆士衡诗云：“焉得忘归草，言树背与襟。”“忘归”之义未详。
    台州杜渎监之北安圣院僧师肇，端午日，昼与僧对坐。忽闻屋瓦有声，火光一线，下至地。少顷，遂大如车轮，先燎僧之左臂，次及右臂，忽入于背，不见，久之，复为一线，飞去，出屋，即震雷一声。其僧仅有气，且举衣视之，背后袈裟一圆孔，如钱，中单圆孔，如宛，脊下，烧一圆疮，痛楚甚，皆以为天火不可治。予以汤火药涂之，月余遂无事。怪异如此。
    诗人用字各有所宜，梅言横，松言架。何逊诗云：“枝横却月观，花绕临风台。”江淹诗云：“风散松架险，云郁石道深。”杜甫诗云：“南望青松架短壑。”
    ●卷下
    《孟子》言：“去齐，接淅而行。”淅，渍米也。“接”字殊无理。许慎《说文》引《孟子》：“去齐，氵竟淅而行。”氵竟，音其两切，漉干渍米，言不待炊而行也。《异闻集》李吉甫铭曰：“《孟子》去齐而氵竟淅。”唐本作“氵竟”字。
    王介甫云：“‘俟我于城隅’，言静女之俟我以礼也。其美外发，其和中出，其节不可乱者，彤管也。‘贻我彤管’，言静女之贻我以乐也。”徐安道注音辩云：“彤，赤漆也。管，谓笙箫之属。”
    按，《静女》诗：“贻我彤管，彤管有炜。”注云：“炜，赤貌。彤管以赤心正人。”笺云：“彤管，赤管也。”疏：“必以赤者，欲使女史以赤心正人，谓赤心事夫人，正妃妾之次序也。”郑注：“古者，后夫人必有女史彤管之法，史不记过，其罪杀之。”《后汉皇后纪》序云：“颁官分务，各有典司。女史彤管，记功书过。”《左氏传定公九年》：“《静女》之三章，取彤管焉。”杜预云：“《诗邶风》也，言《静女》三章之诗，虽说美女，义在彤管。彤管赤笔，女史记事规诲之所执。”以此考之，不闻谓之乐也。
