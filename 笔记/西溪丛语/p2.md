<!-- { "loadSidebar": true } -->
    《离骚九歌》，章句名曰九，而载十一篇，何也？曰：九以数名之，如《七启》、《七发》，非以其章名。或云《国殇》、《礼魂》不在数。若除《国殇》、《礼魂》，只二十三篇。韩文公云：“屈原《离骚》二十五。”王逸云：“《渔父》以上二十五，合《国殇》、《礼魂》也。”刘渊林注《魏都赋》引《九章》之辞，曰“也必独立”，引《卜居》之辞，曰“横江潭而渔”。今阅二篇，又无是二句，信有阙文。渊林出汉后，何为独见全书也？尝有《策问》云：萧统《文选》载《九歌》，无《国殇》、《礼魂》。晁无咎谓《大招》古奥，疑原作。今起《离骚经》、《远游》、《天问》、《卜居》、《渔父》、《大招》，而云《九章》、《九歌》又十八，则原赋存者，二十四篇耳。《惜誓》尽叙原意，末云：“鸾凤之高翔，见盛德而后下。”与贾谊《吊屈原文》云：“凤凰翔于千仞兮，览德辉而下之。”断章趣同，将谊效之也？抑固二十五篇之一，未可知也？若如《文选》去《国殇》、《礼魂》，以《大招》、《惜誓》补，则二十五篇，似为足矣。“横江潭而渔”，扬雄《答客难》有之，如贾逵、班固于《离骚经》，尝以所见改易无疑，则《九章》、《卜居》，如王逸辈或有改易，未可知也。书之阙文，未易深考。
    杜甫：“野航恰受两三人。”晋郭翻乘小舟归武昌，安西将军庾亮造之，以其船狭小，欲就引大船。翻曰：“使君不以鄙贱而猥辱临之，此固野人之船也。”
    李商隐诗云：“何人书破蒲葵扇，记看南塘移树时。”蒲葵，棕榈也。《晋阳秋》：谢太傅乡人有罢中宿县诣安，安问归资，答曰：“唯有五万蒲葵扇。”安乃取其中者执之，其价数倍。又，王羲之见老姥持六角扇卖之，因书其扇各五字，老姥初有难色，羲之谓曰：“但云右军书，以求百金。”姥从之，人竞买之。乃二事误用也。
    杜甫《洗兵马》。左太冲《魏都赋》云：“洗兵海岛，刷马江州。”《六韬》：“武王问太公：‘雨辎车至轸，何也？’曰：‘洗甲兵也。’”魏武《兵要》曰：“大将将行，雨濡衣冠，是谓洗兵。”
    海上人云：“蛤蜊、文蛤，皆一潮生一晕。”
    凡木一岁生一节，来岁复于节上再长也。
    赵纯师孟云：澶渊之役，班师，留兵器于开德府，谓之御前甲仗库。著令监官四员，两员宗室。库内有张承业《财计书》、李克用《兵法》。此书，今亡。
    真赝。赝，伪也。韩非子云：“宋人求馋鼎。鲁人云：‘真也。’齐人曰：‘赝也。’”
    《夏归藏》云：士无兼年之食，遇天饥，妻子非妻子也；大夫无兼年之食，遇饥与丧，臣妾非其有也；国无兼年之食，遇天饥，百姓非所有也。戒之哉！
    “绸缪”两字，而有数义。《诗》云：“绸缪牖户。”注云：“缠绵也。”王粲云：“绸缪清燕娱。”五臣云：“绸缪，亲重貌。”吴质《答东阿王书》云：“是何慰喻之绸缪乎？”注云：“绸缪，殷勤之意也。”
    老杜《送孔巢父》：“几岁寄我空中书。”用史宗引小儿腾空觉脚下有波涛寄书事，乃蓬莱仙人也。洪庆善云“空中书乃雁足书”，非也。
    酒谓之欢伯。焦贡《易林坎之兑》、《遁之未济》辞云：“酒为欢伯，除忧来乐。福喜入门，与君相索。”伯音博，协音也。
    王琪君玉《金陵饮酒》诗云：“蜀江雪浪来天际，一派泉舂宝钗碎。”盖谓水碓舂金钗糯也。金钗乃糯米之名。诗载荆公集中，非是。
    杜牧之诗云：“娉娉弱弱十三余，豆蔻梢头二月初。”不解“豆蔻”之义。阅《本草》，豆蔻花作穗，嫩叶卷之而生，初如芙蓉穗头，深红色，叶渐展，花渐出，而色微淡。亦有黄白色，似山姜花，花生叶间，南人取其未大开者谓之含胎花，言尚小于妊身也。
    东坡《和陶》诗云：“再游兰亭，默数永和。”考兰亭之会，自右军、谢安，凡四十二人。后，大历中，朱迪、吕渭、吴筠、章八元等三十七人，经兰亭故池联句，有“赏是文辞会，欢同癸丑年”之句，必有此事也。
    陶渊明《闲情赋》必有所自，乃出张衡《同声歌》云：“邂逅承际会，偶得充后房。情好新交接，栗若探汤。愿思为管席，在下蔽匡床。愿为罗衾帱，在上卫风霜。”
    东坡《浊醪有妙理赋》云：“浊者以饮吾仆，清者以饮吾友。”仆谓我也，或以为奴仆，误矣。
    《吴越春秋》云：“吴国亡，西子被杀。”杜牧之诗云：“西子下姑苏，一舸逐鸱夷。”东坡词云：“五湖间道，扁舟归去，仍携西子。”予问王性之，性之云：“西子自下姑苏，一舸自逐范蠡，遂为两义，不可云范蠡将西子去也。”尝疑之，别无所据。因观唐《景龙文馆记》宋之问分题得《浣纱篇》云：“越女颜如花，越王闻浣纱。国微不自宠，献作吴宫娃。山薮半潜匿，苎罗更蒙遮。一行霸勾践，再笑倾夫差。艳色夺常人，效颦亦相夸。一朝还旧都，靓妆寻若耶。鸟惊入松网，鱼畏沉荷花。始觉冶容妄，方悟群心邪。”此诗云复还会稽，又与前不同，当更详考。
    蔡中郎《石经》：汉灵帝熹平四年，邕以古文、篆、隶三体书《五经》，刻石于太学。至魏正始中，又为《一字石经》，相承谓之七经正字。《唐志》又有《今字论语》二卷，岂邕《五经》之外，复有此乎？《隋经籍志》，凡言《一字石经》，皆魏世所为；有《一字论语》二卷，不言作者之名，遂以为邕所作，恐《唐史》误。北齐迁邕《石经》于邺都，至河滨，岸崩，石没于水者几半。隋开皇中，又自邺运入长安，寻兵乱废弃。唐初，魏郑公鸠集所余，十不获一，而传拓之本，犹存秘府。当时《一字石经》犹数寸卷，《三字石经》止数卷而已。由是知汉《石经》之亡久矣。魏《石经》近世犹存，堙灭殆尽。
    往年，洛阳守因阅营造司所弃碎石，识而收之，凡得《尚书》、《论语》、《仪礼》，合数十段。又有《公羊碑》一段，在长安，其上马日等所正定之本，据《洛阳记》日等题名，本在《礼记碑》，而乃在《公羊碑》，益知非邕所为也。《尚书》、《论语》之文，今多不同，非孔安国、郑康成所传之本也。独《公羊》当时无他本，故其文与今文无异。然皆残缺已甚。
    宋敏求《洛阳记》云：汉灵帝诏诸儒正定《五经》刊石。熹平四年，蔡邕与五宫中郎将堂溪典、光禄大夫杨赐、谏议大夫马日、议郎张训韩说、太史令单扬等奏定《六经》刊于碑后，诸儒晚学，咸取正焉。及碑始立，其观视及笔写者，车乘日千余两，填塞街衢。其碑为古文、篆、隶三体，立太学门外。又云：魏正始中，立篆、隶、古文《三字石经》，又刊文帝《典论》六碑，附其次于太学，又非前所谓《一字石经》也。
    又，晋《石经》，隶书，至东魏孝静迁于邺，世所传《一字石经》，即晋隶书，又非魏碑也。今汉碑不存，晋、魏《石经》亦缪谓之蔡邕字矣。唐秘书省内有蔡邕《石经》数十段，后魏末自洛阳徙至东宫，又移将作内坊。贞观四年，魏征奏于京师秘书内省置，武后复徙于秘书省，未知其《一字》与《三字》也。
    《左氏》：“庄公寤生，惊姜氏，故名曰寤生，遂恶之。”杜预曰：“寐寤而庄公已生，故惊而恶之甚，言其生之易也。”据《风俗通》，不举寤生子，俗说儿堕地未可开目便能视者，谓之寤生子，妨父母。郑武公老终天年，姜氏亦然，岂有妨父母乎！其说与杜预异。
    绍兴府轩亭临街大楼，五通神据之，士人敬事。翟公巽帅越，尽去其神，改为酒楼。神座下有一大酒字，亦非偶然，目为和旨楼。取《食货志》“酒酤在官，和旨便人”。
    昔张敏叔有《十客图》，忘其名。予长兄伯声尝得三十客：牡丹为贵客，梅为清客，兰为幽客，桃为妖客，杏为艳客，莲为溪客，水犀为岩客，海棠为蜀客，踯躅为山客，梨为淡客，瑞香为闺客，菊为寿客，木芙蓉为醉客，酴縻为才客，腊梅为寒客，琼花为仙客，素馨为韵客，丁香为情客，葵为忠客，含笑为佞客，杨花为狂客，玫瑰为刺客，月季为痴客，木槿为时客，安石榴为村客，鼓子花为田客，棣棠为俗客，曼陀罗为恶客，孤灯为穷客，棠梨为鬼客。
    襄汉隐者躬耕数亩，因古冢为亭，往来题诗甚富。一日，柱间得一绝，相传吕公作也：“冢上为亭鬼莫嗔，冢头人即冢中人。凭栏莫起存亡意，除却虚空总是尘。”
    长兄伯声云：洛中董氏蓄雷琴一张，中题云：“山虚水深，万籁萧萧。古无人踪，惟石焦。”状其声也。其外漆下隐有朱书云：“洛水多清Г，崧高有白云。圣朝容隐逸，时得咏南薰。”此诗见《宋之问集》。
    滕达道蓄雷威琴，中题云：“石山孙枝，样剪伏羲。将扶大隐，水契神机。”徐浩书字，类石经，今归居氏矣。
    尝见一琴，中题云：“唐大历三年仲夏十二日，西蜀雷威于杂花亭合。”
    莫承之琴池之侧，有隶字云：“中平四年，逐客蔡邕吴中断斫。”
    李巽伯云：先公得雷威琴，钱氏物也。中题云：“峄阳孙枝，匠成雅器。一听秋堂，三月忘味。”故号忘味云。为当代第一。
    长兄伯声云：“昔至渑邑，获一古琴，中题云：“合雅大乐，成文正音。徽弦一泛，山水俱深。雷威斫，欧阳询书。”陕郊处士魏野家藏，后归渑人温氏。予得之，喜而不寐。野尝有诗云：“棋退难饶客，琴生却问儿。”声又过忘味云。
    李僧智和蓄一琴，云和样，天池上题云：“南溟夷岛产木，有坚如石文横银屑者，夷名曰伽陀罗。余爱其坚，又贵其异，遂用作此。临岳制。”五行，行七字，下横四字“李阳冰书”。后，智和云：没官，乃入乐府，遂入禁中。或云蔡叔羽以钱五万得之，妄矣。
    伊南田户店篑谷隐士赵彦安获一琴，断文奇古，真蛇付也，声韵雄远。中题云“雾中山”三字，人莫晓也。后得《蜀郡草堂闲话》，中载云“雷氏斫琴，多在峨眉，无为雾中三山”，方知为雷琴矣。
    何都巡出古镜，背龟纽以莲叶承之，左右弹琴仙人，一凤皇对舞。蒂有铭云：“对凤皇舞，铸黄金蒂。阴阳各有配，日月恒相会。白玉芙蓉匣，翠羽琼瑶带。同心人，心相亲，照心照胆保千春。”
    李晦之一镜，背有八柱十二兽，面微凸，蒂有铭，云：“尚方佳贡大毋伤，左龙右虎辟牛羊，朱鸟玄武顺阴阳，子孙备具居中央，长保二亲乐富昌。”
