<!-- { "loadSidebar": true } -->
吴郡刘参政钦谟县笥琐探载邹御史亮作三夸诗，其一言苏平，其二言汤胤绩，其三言刘溥。谓独不识苏平。夫苏公字秉衡，号雪溪道人，浙之海昌人也。以诗文游江湖间，尝作绣鞋诗，人目为苏绣鞋。在景泰、天顺时往来余家，与先从祖雪窗父子相吟咏，最善。又有苏正者，字秉桢，号云壑，盖同胞昆仲也。二公所作诗文，今犹有遗笔在，格调尚属醇古，无今人纤丽态。尝观宋石介作三豪诗，曼卿诗豪，永叔文豪，杜默歌豪，而杜默人亦罕知，且有讥之者，今不敢缘幽显妄论优劣。三豪三夸，殆是异代的对。杜默，濮州人，字师雄。余少时见苏城妇女祭所谓太妈者，献酒拜伏，必祝曰：「今夜献过太妈娘娘三杯酒，愿得我家养子像陆南、王涣、文征明。」满城皆然，习以为例。今人所皆知者，亦惟文耳。 【王涣号墨池，曾见其所纂两晋南北奇谈六卷，其所著杂赋一卷，则衡山公饷余者。与陆偕中正德己卯科应天乡举。】 

　书忍字
光禄卿王守和未尝与人有争，尝于几案间大书忍字，至于帏幌之属，以绣画为之。明皇知其姓字非时，引对问曰：「卿名守和，已知不争，好书忍字，尤见用心。」奏曰：「臣闻坚则必断，刚则必折，万事之中，忍字为上。」帝曰：「善。」赐帛以旌之。张公艺书忍字进高宗，朱考亭载于小学书，人无不知者，而未知玄宗时复有守和亦以忍字进也。二公自处于忍则得矣，若论引君之道，高、玄二宗一生只受亏于忍字，岂可以水济水乎？

　伪病字解
凡涉人为，皆是作伪，故伪字从人从为。凡人之一身，只是火候失调便生病，故病字从丙，言火也。

　救溺
宋赵溍曰：「凡人溺死者，以鸭血灌之可活。」

　治风狗毒蛇伤 【「治风狗毒蛇伤」，「治」字原无，据明藏说小萃本补。】 
凡有风狗毒蛇噬伤者，只以人粪涂伤处，极妙，新粪尤佳，诸药不及此。

　云林柬
吴文定公宽跋芸窗父师集云：「张沟南先生有诗名于元末，其诗恨未见之，徒得高太史季迪跋语，谓其诗格律深稳，不尚篆刻，有会理切事之语。季迪为当时诗宗，观其评品如此，则其诗可知矣。吾友王守溪吏部今藏其诗二册，而其子瑄之作皆在，题曰芸窗父师集，芸窗盖瑄之号，独所谓师者不知所指，岂集中附载者皆其人欤？癸亥二月郊祀斋居，为读一过，因记其后。沟南名端，字希尹，江阴人。瑄字藻仲，尤以书名云。」
倪云林答张藻仲书：「瓒启藻仲孝廉尊契：比承命俾画陈编修子桱剡源九曲图并赋诗，敢不承命惟谨。自在城中，汩汩略无少清思，今日出城外间静处，始得读剡源事迹，图写景物，曲折能尽状其妙趣，盖我则不能之，若草草点染，遗其骊黄牝牡之形色，则又非所以为图之意。仆之所谓画者，不过逸笔草草，不求形似，聊以自娱耳。近遇游偶来城村索画者，必欲依彼所指授，又欲应时而得，鄙辱怒骂，无所不有，冤矣乎！讵可责寺人以不髯也，是亦仆自有以取之，非耶？偶及此，发达者一笑。谬诗谨拟呈，画楮全纳，为我多谢编修君也。尊君侍次，并乞道谢，幸甚。瓒再拜上启。」
又一书云：「今日在卢氏客楼，大风烈日，笔砚枯燥如熬盘垩帚，复济之以仆之恶书，所谓钝人骑驽，徒令旁观咄咄费力耳。能书画者，非神虑凝静风日清美则不为之，顾恺之之登楼去梯，家人罕见，欧阳通猩猩为笔毫象犀为管乃始书，同一枢轴，岂今人造次卤莽所为耶？吾藻仲妙于书画，当不以仆言为然耶？至正乙巳六月十二日倪瓒。」
按藻仲名，邑志、殿阁词林记二处俱作宣字，此芸窗集与陶南村书史会要俱作瑄字。余昔年有所记，亦作宣字。集其本书，陶同时人，从瑄写为是。邑人曾未知有此集，倪柬亦不易得，故并录之。后得会稽唐肃撰张宣更名说，乃知藻仲初名瑄，因有同姓名者，以多赀败，请于其父，而更为宣焉。甚矣夫，臆断之难也。

　二县猝变
万历甲申岁八月二十日，无锡考童生，五鼓骤入，县令怒其不肃也，驱出。俟唱名，鱼贯而进，一时蜂拥出仪门，蹋死十七人，中间为师者一，从人三，又一变也。追忆嘉靖庚子正月十七日，武进饥民告赈，噪聚郡门，亦蹋死数人。余里中有芮姓者以讼事伺候被蹋死而复苏。并前所记邑看春事，五十年内，此变盖三见焉。

　挽朱承爵诗 【「挽朱承爵诗」，原作「子儋挽诗」，意义含混，与正文不相应。据明藏说小萃本改。】 
朱子儋承爵，余邑名流也。惜余生稍晚，且株守章句，未遑追随，今老矣，不胜怀贤之感。因思徐玉几尚德挽章，描写颇尽。「身骑鸾鹤下天池，手搏云光五色丝。汉鼎商彝聊说志，秦碑宋梓益搜奇。已醒石上三更梦，还欠人间万首诗。山白堂前夜深雨，杜鹃来傍翠屏村」。又子儋甲子下第之作：「萧条书剑出都门，落木西风郭外村。无命文章遭白眼，有情松菊对清尊。下机不愧山妻傲，破屋仍厌处士贫。故国渔樵应笑我，归来赢得满头尘。」

　忘己责人
祝枝山允明云：「贪夫欲人之廉，虐夫欲人之柔，暴夫欲人之仁，敖夫欲人之逊，彼亦知夫廉柔仁逊之为美也，然而不能焉。而更要之人，以为己得，则以昧是非之分耳。」

　豆腐诗
豆腐起于汉淮南王刘安之术，朱文公豆腐诗曰：「种荳荳苗稀，力竭心已苦。早知淮南术，安坐获泉布。」苏雪溪平诗曰：「传得淮南术最佳，皮肤褪尽见精华。一轮磨上流琼液，百沸汤中滚雪花。瓦缶浸来蟾有影，金刀剖破玉无瑕。个中滋味谁知得，多在僧家与道家。」余邑先达孙司业大雅先生嫌豆腐之名不雅，改名菽乳，赋诗云：「淮南信佳士，思僊筑高台。入老变童颜， 【「入老变童颜」，「入」字原作「营」，不可通，盖涉下文而误。据明藏说小萃本改。】 鸿宝枕中开。异方营齐 【去声。】 味，数度真琦瑰。作羹传世人，令我忆蓬莱。茹荤厌葱韭，此物乃呈才。戎菽来南山，清漪浣浮埃。转身一旋磨，流膏入盆罍。大釜气浮浮，小眼汤洄洄。顷待晴浪翻，坐见雪华皑。青盐化液卤，绛蜡窜烟煤。霍霍磨昆吾，白玉大片裁。烹煎适吾口，不畏老齿摧。蒸豚亦何为，人乳圣所哀。万钱同一饱，斯言匪俳诙。」

　疗奇疾事
东吴顾汝玉记王孝廉疗奇疾事略：孝廉姓王氏，名敬臣，字以道，长洲县人，府学选贡生。少笃曾、闵之行，晚兼岐、黄之术，有司表其宅里，抚按荐诸庙堂，征书计日下矣。同邑半刺张君慕渠致政里居，以万历己卯秋九月遭子麟孙祸，以劫财死，事具余所为哀饶州诗中。其第三子聘徐秀才牖民第四女为妇，少奉斋羸弱，乙酉冬日归于张，未弥月，日长至谒先祠遗像，觉有惊动，遂发狂疾三日夜，若有物凭焉，作半刺语。张氏大惊，奔告徐秀才，徐来省女，则与半刺素生平相劳苦，叩以冥事，曰：「命未应绝，犹得为县。」因索笔写遗属，书一夫字，遂辍曰：「高升掣吾肘。」高升者，同劫贼奴伏诛者也。口中言未然事了了可辨，问以逆状，则曰：「前世事。」问逆所在，则曰：「在地狱。」问：「女何病？」则曰：「为逆牵告，今在蒋土地祠鞫审。」又谓其子曰：「汝妇贤，恐难继，此地亦非可居。」徐因祈恳曰：「我女汝媳，汝媳我女，世为婚姻，胡不相恤？」乃曰：「我力不能救，蒋神素庄，王孝子祈之修刺，或可免耳。」王孝子即少湖贡士也。徐不之信，曰：「孝廉正直，宁信鬼事？」曰：「我亦不信，乃今见之。」徐犹然未信。因族人张凤羽试求救于孝廉，孝廉笑曰：「我素无请谒，冥间亦有人情耶？是不可以刺往，可依古方祷而疗之。」又教以夹两大指，灼艾其间，亦古灸方也。甫加艾，鬼物窘甚，曰：「某等候三日，竟以一丸愈乎？去，去。」女遂苏，今渐差。前一邻里有患疫者，亦梦孝子能疗，得一刺而愈。盖其所活人伙矣。又闻半刺被创未即死，欲与秀才面诀，为逆所隔，赍恨以殁。今凭媳以语，或其冤魂未散云。独王君疗疾，则孝行通于神明，理不诬矣。况言孝于逆家，谓非有天意不可。余故稍为叙述，以备好奇者采焉。

　煮粥诗
「煮饭何如煮粥强，好同儿女熟商量。一升可作三升用，两日堪为六日粮。有客只须添水火，无钱不必问羹汤。莫言淡薄少滋味，淡薄之中滋味长。」右煮粥诗。

　李柿蒲萄
萧瑀陈叔达谓李花有九标，香雅细淡洁密，宜月夜，宜绿鬓，宜泛酒。俗谓柿树有七绝：一寿，二多阴，三无鸟巢，四无虫，五霜叶可玩，六嘉实，七落叶肥大。岳季方作画蒲萄说云：「其干臞者廉也，节坚者刚也，枝弱者谦也，叶多荫者仁也，蔓而不附者和也，实中果可啖者才也，味甘平无毒入药力胜者用也，屈伸以时者道也。其德之全有如此者，是蒲萄有八德矣。」 【枇杷秋萌冬花，春子夏熟，得四时之气。见近峰闻略。】 

　佳节月忌忌月
