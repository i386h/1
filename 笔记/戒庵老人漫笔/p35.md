<!-- { "loadSidebar": true } -->
释名娼女曰摩邓迦，又曰寻香人。男色曰旃罗含，恶人曰鸠罗，贼曰朱利草，金曰苏伐罗，银曰阿路巴。

　农无逸时
昔人谓农人三时之劳，一时之逸，余窃谓农人未尝有一日逸也。特治农务必三时而后收敛始毕，故可云然耳。不知收敛既毕，官逋私负，纷纷集扰，仰事俯育，恻恻关心。当斯时而不遑暇食，犹可左支右吾，稍或懈焉，啼饥号寒立至矣。聂夷中「二月卖新丝，五月粜新谷」之句，先儒称为曲尽田家情状，今殆有甚焉。盖蚕丝五月，谷粟九月，此常候耳，预取给于二三月前，犹是稍能过活之家也。其为百孔千疮者，皆递年隔岁，咄咄藉是，二月之卖五月之粜，岂足以形容之哉！欲求顷刻之逸，不可得矣。噫！

　改名取媚
嘉靖中，浙人徐学诗极论严嵩去职，苏之嘉定有同姓名者，亟改诗为谟，今登显要矣。尝观宋时王明清挥尘前录记一事云：「元佑名卿朱绂者，君子人也，绍兴初，不幸坐党锢。崇宁间亦有朱绂者苏州人，初登第，欲希晋用，上疏自陈与奸人同姓名，恐天下后世以为疑，遂易名谔。蔡元长果大喜，不次擢用。」何前后之一辙如此也！

　崔后渠名言 【「崔后渠名言」，原无「崔」字，据明藏说小萃本补。】 
相台崔公铣曰：「碑志盛而史赝矣，唐诗兴而教亡矣，启札具而友滥矣，表笺谀而君志骄矣，制诰俪而臣报轻矣，贿币流而贽礼失矣，举业专而经学浅矣，登第易而全才蔑矣。」

　辨天禄阁外史
天禄阁外史，乃近年昆山王逢年所诡托者，逢年特一有笔性浪子耳。迩有余姚人胡御史某，沾沾以文学自喜，杂此文于左、国、司马诸篇中刊行 【「杂此文于左国司马诸篇中刊行」，「文」字原作「笔」，义晦，据明藏说小萃本、清顺治本改。】 ，颁于苏常四郡学宫，令诸生诵习之。殆亦一奇事也。 【如省心录非林和靖，指掌图非东坡，龙城录非子厚，皆系伪作，此等甚多。】 

　笔墨
笔墨二事，士人日与周旋，不可茫然莫识其梗概也。曩时买墨于金阊，吴山泉饷余以文衡山帖一，中乃记墨法也。余邑孙大雅沧螺集有赠笔生张蒙序，二文论笔墨大略具矣，并存之。
序曰：「昌黎韩子传毛颖为中山人，中山非晋，乃唐宣州中山也。宣州自唐来多擅名笔，而诸葛氏尤精。诸葛尝遣其子授笔柳诚悬，且语其子曰：『柳学士善书，当留此笔，不尔即以常笔与之。』既而柳果以不入用，别求他笔。其子不能知，诸葛语之曰：『前所进者，非二王不能用也。』柳为一代法书，而不知诸葛之用意，诸葛之艺，乃能过诚悬之书，信乎千里马常有，而伯乐不常有也。
国初，此法流吴兴，自冯应科、陆颖辈首被赵文敏赏识，而宣州之笔殆无闻焉。余尝以笔何胜于宣、湖，笔工有不能言，此盖未见韦续论笔之过。其法取崇山绝仞中兔毛，八九月收之，毫长一寸，管长五寸，锋齐腰强为善。大抵岩石陟绝，其兔下上奔突，举身之力皆聚于毫；至八九月霜降竹枯，耸身曲脊以耐寒栗，则其力愈劲。宣、湖又山郡，兔材易集，故家有其业，业有其人。至于用意之妙，齐锋不难，而腰强为难，锋齐者类不能强，腰强者有不能齐，虽赵文敏用冯陆笔，亦仅得其齐，而罕得其强。余虽不善书，然私识其故，而有以知韦说之不谬。
吴兴陆用之精于为笔，不在冯颖之下。徙居娄江，授其甥顾秀岩，秀岩又授其甥张蒙，世传笔法，如出一手。自漳泉广海贾舶来吴，舣舟岸下，百金易之，殆无虚岁。虽淞之士大夫求笔，有不待远走百里而取之几席之下矣。
生论笔之利病，辩析至到，始余识之吴郡学宫，数求余言，时造次欲书未暇也。后余还淞，其请益坚，故序以广士君子之知，而叹识者之稀也。」
记曰：「昔人雅重文房之选，余学书五十年，颇留意兹事。近时陶颖之外，惟楮墨最为敝滥，古纸不复可见矣。墨出歙州者差强人意，盖其地去李氏虽远，而制法犹存。其取烟、入胶、和材、捣炼、收贮之类，极为烦琐，故其成甚难，而其直亦甚昂。数十年来不胜售者之众，其直之下曾不及所费百分之一，若是而求其不滥，何可得哉！
余往岁喜用水晶宫墨，盖歙人汪廷器所制，廷器自号水晶宫客，家富而好文雅，与中朝士大夫游，岁制善墨遗之，然所制仅仅数十挺，特供士大夫之能书者，而不以售人，故其制特精。尝为余言制法之妙，谓所燃灯心必染茜用之，尝一岁失染，墨成，精光顿减，其不可忽如此。
近有吴山泉者，廷器之甥，实得其法。居吴中，制墨亦精，余亦喜用之。恐其欲易售而忽其法也，故为说廷器之用心不苟如此。
按古法，用好纯松烟，干捣细筛，每烟一斤用胶五两，浸梣皮汁中，梣皮即江南石檀木皮也。其皮入水绿色，又解胶，并益墨色。鸡子白五枚，真珠麝香各一两，皆别治合调，铁臼中捣三万杵，可过不可少。一法，松烟二两，丁麝香干漆各少许，入紫草色紫，入梣皮色碧，皆助墨光。
大凡墨以坚为上，古墨以上党松心为烟，以代郡鹿角胶煎为膏而和之，其坚如石。惟易水人祖氏得其法，祖盖唐之墨官也。其后有奚超者，亦易水人，唐末与其子廷珪来歙，而唐时赐姓李氏。父子皆善制墨，而超尤精。论者言超墨其坚如玉，其纹如犀，徐常侍铉尝得李超墨，长不过尺，细如箸，用十年乃尽，其磨处边际似刀，可以截纸。又言其墨书版牍，岁久牍朽而字不动；皆言其坚也。当时但知廷珪善墨，而不知超之尤精如此。陶雅为歙州刺史，谓超曰：『尔近制墨，甚不及吾初至郡时。』超曰：『公初临郡，岁取墨不过十挺，今数百挺未已，何能精好？』夫超之能，犹以多不得精为患，今之制者，动以数千，呜呼，是尚得为墨乎？嘉靖乙未仲冬衡山文征明书。」

　牡丹百咏
成化时，常熟富室魏姓者其家园牡丹盛开，招客燕赏，首席为其邑城广西佥宪汤克难琛，次席为其郡城诗人张豫源淮，两公即席用僧明本梅花诗神、真、人、尘、春一韵，各成百咏于一日之间，诚骚坛绝世之盛事哉！豫源百咏，都南濠穆序之，其侄工部郎中嘉玉刻于弘治癸亥春三月。克难百咏，钱东湖仁夫序之，其孙湖广宪副继文刻于嘉靖甲申春三月。传刻虽有迟速，而皆赖于后人之贤，且偶然同遘于花发之时，均可记也。寓圃杂记记正统间江阴布衣徐颐、常熟上舍魏某两家甚富，必欲得一京职，徐谋于中官王振，魏恳于当道大臣，皆得为中书舍人。徐以党人罪归，魏稍迁主事，京师称为「金中书」、「银主事」。魏即赏牡丹之人也。

　痘凶
小儿出痘疮时，乳母乳忽断绝者，其子必凶，多验。

　论陈季昭画 【「论陈季昭画」，原无「论陈」二字，据明藏说小萃本补。】 
友人问余以吴中丹青名家，余称相城翁为最，又欲一一次第数之。闻余称陈公季昭，渠怪谓：「未闻此人也。」且据王凤洲卮言为证。余笑谓之曰：「陈公在当时虽以丹青垂名六十年，然不喜亲世事，所莫逆者，惟杜东原先生。其人宜乎今世之莫称也，祝枝山曾志其墓，甚称说之。子信今凤洲，独不信昔枝山乎？」余家先世贻陈公松林高逸图，乃天顺三年三月望日所画，信是高品。周东村臣与季昭同居郡城为邻，因通贽请业，传其法以名世，东村又以其传传仇十洲英。盖东村、十洲，一亲受业季昭、一私淑季昭者也。公名暹，季昭其字。戴章甫笔记记陈暹季昭为南京刑部郎，作嘲分俸绝句，是同时有两陈暹而字又同也，但未考其何地耳。

　王孝子
王生世名，浙武义县人。万历四年，父良为族王俊十六者殴死，时生年十六，方游学，闻讣归，则父已敛数日。生恸且恨，状于官，祖母与其母泣曰：「儿宁忍残父尸乎？」不得已，阳诺其和，仇者以田书券付生，受之，每入辄计租直，封价以藏，所馈即铢锱无不封识者。绘父像，且自绘悬剑侍，托言古人出必带剑奉像，朝夕泣拜，誓必报。购一刃，自勒报仇刀三字于上，母与妻不知也。
七年服阕游邑庠，生愈蹙曰：「吾何面目立明伦堂！」自是不为举业，惟手书忠孝格言诵焉。生子甫数月，每抚之曰：「吾已有后，死无憾。」母妻讶之。至九年正月二十六日，仇俊饮于邻且醉，生乃挥刃碎其首斩之，至家白于母，举家骇哭，遂出其向所封识者及宿构自首状，投于邑请死。邑令陈君验所封识，果非一时事，且访之士民，皆服。陈曰：「此孝子也，不可令与狱卒伍。」置之别馆，随上其事于当道，当道委金华守周君按其事，周复委金华汪令庭讯之，生曰：「复何言？吾事毕矣，只欠一死。」令曰：「检若父尸验，有伤，若止应坐子孙擅杀行凶人律。」王生曰：「吾惟不忍残父尸以至此，死则抵仇，何检为？」遂具呈恳乞放归，辞母，负剑柩前。金华令怜之，遂为文请于郡，其略曰：
「谨按王世名宿抱父冤，潜怀壮志，强颜与仇同室，矢心终不共天。封买和之赀不遗锱铢，铸报仇之刀悬之绘像，就理恐残父骨，即死虑绝父嗣。岁序屡更，刚肠愈烈，及甫生男一岁，谓可从父九原，遂剸刃于仇人，甘投身于法吏。验父若果有伤，擅杀应从末减，但世名誓不毁父尸以生，惟求即父柩而死。观于孝心激烈，一检必至自尽。夫不检则惟有以世名之身抵所杀之命，检则世名且自尽，是世名不检固死检亦死，死等耳，捐生慷慨，既难卒保其身，而就死从容，似宜曲成其志，合应放归故里，听其自裁。若果不爱其死，以息两家相报无已之冤，且令后之借口报仇者曰若杀人报仇必如世名之自杀而后可，则孝子百世之名可成，而国家三尺之法亦不废矣。
郡可其议，生遂得归。金华令谓生曰：『子行，吾当徐来。』生曰：『吾志决矣。』行至武义，其母与妻持生号，生泣曰：『以父之遗，为父死，虽离母，得从父矣。』谓妻曰：『善事若姑，善抚若子。』见陈君，置之前所馆处，令人守之。生志终不易，取父木主怀之。金华令以五月八日至武义，邑士民聚而直其事，金华令曰：『吾固不欲王生死。』令人舁其父柩至，生闻之大号曰：『汪君顾不谅我。』遽以头触地，守者持之得不死，夜半复求死，不得。明晨，邑诸生辈翼生至，望见金华令，即以头触阶石，血喷如雨伏地，地为之赤。金华令曰：『吾欲生世名，故检其父，今必死，检复何为？』遂令舁生去，且遗文生吊焉。其词曰：
『呜呼，烈哉兮王生，胸中有恨兮干苍旻，一心图报兮何幽深，六年尝卧兮殊苦辛。挥刃白日兮斩仇人，含笑入地兮留芳名。剑光皎皎兮昭日星，英魂耿耿兮扶天经。呜呼，烈哉兮王生！』
