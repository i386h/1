<!-- { "loadSidebar": true } -->
「朝鲜国王为谢恩事，万历二十年正月二十六日，陪臣李裕仍赍捧敕谕回还。钦蒙圣恩，特赐银两彩币，钦此。除钦依祗受外，差陪臣刑曹参判申点赍领表文礼物，赴京进谢，并赍慈圣宣文明肃皇太后陛下进献礼物前去。今将礼物开坐合行移咨，请照验闻奏施行。须至咨者：一、红细苎布一十匹，白细苎布一十匹，黑细麻布二十匹，满花席一十张，杂彩花席一十张。右咨礼部。万历二十年二月二十日。」右朝鲜国王咨，借观于常熟赵吏侍定宇家者，年月处大朱文印，其文乃朝鲜国王之印六字，是朝廷所赐金印。后一大咨字下有花押，字极楷而精，纸极厚，几一分，光色莹然。外金漆木匣盛之。

　郑端简公训子语 【「郑端简公训子语」，原无「郑」字，据明藏说小萃本补。】 
郑尚书淡泉公训子履淳曰：「胆欲大，心欲小，志欲圆，行欲方。大志非才不就，大才非学不成。学非记诵云尔，当究事所以然，融于心目，如身亲履之。南阳一出即相，淮阴一出即将，果盖世雄才，皆是平时所学，志士读书当知此。不然，世之能读书能文章不善做官做人者最多也。」此嘉靖壬戌冬所训，最是名言。 【非学无以广才，非志无以成学，原是南阳诫子者。】 

王穉登戒庵老人漫笔序 【「王穉登戒庵老人漫笔序」，明藏说小萃本此序在书前。】 
利城盖有李先生云，先生名诩字厚德，有道君子也，号戒庵老人。名所著书曰漫笔，漫笔者，不以品列，不以类分，不以甲乙次第为先后，随事辄纪，随纪辄书，故云漫。其书浩汗纵横，阖辟变幻，鸿纤幽显，靡所不有，不独成一家之言，且也该众作之奥，此之为书沉沉者哉。盖不博古者，不曙千秋，不通今者，不镜当代，不语大，隘而不广，不语细，疏而弗当。不明经，不穷列圣渊源，不阅史，不识古今治乱，不谭词赋，风雅道衰，不探名理，精微统绝，不该览，不淹通，不搜罗，不闳肆，不论俗，不知万姓之隐。不述怪，不窥六合之外，不诙谐，不玩世，不神仙，不消摇，不表忠贞，人伦不显，不载凶侠，梼杌遁藏。故皇农羲昊以博古，庙谟野乘以通今，四方上下以语大，男女居室以语细，诗书礼乐以明经，累朝历国以阅史，雕龙纂组而谈词赋，道德性命而探名理。邱坟、汲冢、医卜、农圃而该览，天人王霸穷发鬼夷而搜罗，街谈市谚风土岁时而语俗，牛鬼蛇神豕立石言而述怪，射覆滑稽谈言微中而诙谐，饮食冲举骖鸾驭鹤而神仙，皎日秋霜糜躯碎骨而表忠贞，隐慝暴行恶贯幽明而载凶侠。斯非所谓可喜可愕可愤可悲，嬉笑怒骂，皆成文章者耶！足以代董狐之笔，应所忠之求矣。马迁采七十二家言而成史记，异时天子开石渠虎观，诏诸儒撰一代正史，是编宁能舍旃？先生少游郡学，试必高等，七应都试悉报罢。晚入南雍，一谒选人即弃去，旧知居要津者，绝不交通。或欲式庐，亦避匿。有司往往劝驾，稽颡称主臣而已。践更租庸，先期而办，曰：「我宁往役，不往见也。」历年八十八始卒，故自名老人。嗟乎，奈何不获齿于国老庶老之列，袒割献酳，授几与杖，以赞休明至理，乃终老田间，汶汶而没，此非有司之过与！属余序者诸孙如一，昔名鹗翀，今以字行，亦有文能绳祖武者也。太原王穉登撰。

钱裔美跋
美幼时尝侍先外大父近复公侧，见其著述累千万言，合古今藏书，迭窗堆置，不见天日。乙酉以土兵之乱，书仓灰烬，令人抚髀增慨。今春，中表弟汝集出友人处所获故家藏漫笔示余，特复梓之，以永不朽。梓成，汝集且喜且泣，顾谓余曰：「吾家藏书尽废，手泽幸于是存焉。」余乃喟然曰：「信乎人以文传，而文之传又赖于贤子孙也。」昔外大父以是编付梓人，实扬先烈，今其生平著述与藏书俱散而不可复觅，是编为戒庵公所著，而校订记跋实出外大父，两世手泽，凛凛若新。斯举也，温公独乐园眼前可得，何必先投束修羊哉！不但戒庵公藉以不朽，而外大父亦可少慰矣。千百世后，读其书彷佛其音容者，不知属谁氏也。时顺治五年戊子九月九日海虞外孙钱裔美百拜谨识。

李成之重刻漫笔跋
先高祖戒庵公笃学力行，少补博士，晚游成均。每究心时务，精研理学，综核经史，驰骋百家，一一亲为删订，参以心得，而汇为崇帙，皆其壮时事也。晚年更博极群书，凡耳目闻记，辄捉笔识之，不分古今，不别事类，久而成编，题曰老人漫笔。先大父近复公刊之藏说小萃中，盛行于世久矣。呜呼，余高祖之著述，可云繁富，悉朽蠹于敝簏中，而仅留遗?于此，亦何异泰山片石，沧海勺波乎哉！窃念余高祖攻苦毕生，不获食报，逮至忠毅公始以文章气节显，何公之见知于世者小而天之报公若是其迟耶？先大父近复公雅志删述，虽困于胶序，而得失不以介怀，凡诸悬之国门藏之名山者，靡不殚力罗致，即乡邦文献与夫古刻法书，断碑遗碣，有一字系先代者，皆搜罗，恐后至。吴越藏书家不远千百里求之，一时贾人射利者，亦奔集如鹜。自辑有友乡录、礼记辑正等书，因卷帙浩繁，未遑付之梨枣，所作文章诗赋亦如之。不意乙酉秋，里中乘易代之变，盗贼四起，烽烟满目，余兄与侄尽遭惨祸，而数世藏书，悉归乌有。呜呼，其积之也穷一生之力，历数传之久，祖孙相继而不足，其散也则委之泥沙，鬻之坊市，或归他人之几案，而余竟无从购其只字遗篇，岂不痛哉！夫子孙不能读祖父之书，甚至祖父所缵述者亦一朝而散失，其何颜以立于世耶？近于友人家得觏藏说小萃，悲喜交集，捧而读之，如接高祖大父之音容，奚但手泽是存已也。亟取录之，恨绌于力，不能悉梓，先将漫笔重镌，以垂永久，庶高祖晚年辑缀，不至湮灭无闻乎！卷中附识一二，仍补祖笔之所未备，非敢妄有裒益也。得月楼书虽尽亡，其书目幸存于家季，将俟刻之，聊志先大父汇集之苦心云。玄孙成之百拜识。

盛宣怀跋
右戒庵漫笔八卷，明李诩撰。诩字厚德，江阴人，诸生，坎坷不遇，年八十余而卒。厚德蚤岁，课业必记，旁及奇闻异见，晚乃记岁月阴晴里闬人事。每于披阅所得，目前所传，无论篇章繁简，随笔简端，自署曰戒庵老人漫笔，积成数册。万历丁酉，其孙如一为之刊行，附藏说小萃之后，王百谷序之。国朝顺治五年，玄孙成之又刊于世德堂，今刊本亦寥寥矣。是书杂志朝野掌故诗文琐语，时近小说家，诚不免提要所讥。然如提要所举各条外，如辨天禄阁外史之伪，辨容斋随笔之误，辨元史速不台、雪不台，完者都、完者拔都二传为一人，辨唐诗鼓吹误收宋胡文恭诗，又倪云林与张藻仲第二柬清閟阁集未收，记茅山颜鲁公四面碑、张从申三绝碑，可见明万历时尚完整。记嘉靖间江阴出唐大中、宋德佑两墓志，皆足以资考证。惟铁椎铭以为宋翰林学士王文炳作，此铭颂王着击阿合马事，事在至元十九年，而以为宋学士，则误矣。光绪丁酉上巳日武进盛宣怀跋。

四库全书总目戒庵漫笔提要
戒庵漫笔八卷，明李诩撰。诩字厚德，江阴人。少为诸生，坎坷不第，年八十余而卒。所作世德堂吟稿、名山大川记诸书，皆已亡佚，惟是编为其孙如一刊行，皆所记闻见杂说。诩自号戒庵老人，因以为名。书中称世宗为今上，而又载有万历初事，盖随时缀录，积久成篇，非一时所撰集，故前后不免于驳文也。其间多志朝野典故及诗文琐语，而序次烦猥，短于持择，于凡谐谑鄙俗之事，兼收并蓄，乃流于小说家言。惟记苏轼、黄庭坚真迹诗句，可补本集之亡佚；记刘基画蜀川图，可证图画宝鉴之阙漏。又如论孟子古本同异，则较王士禛池北偶谈所摘为详。又据三水小牍以证洪迈夷坚志之蹈袭；辨两山墨谈所称苏轼有妹嫁秦观诞妄诸条，为沙中金屑耳。
