<!-- { "loadSidebar": true } -->
三十四年八月，以蒋生为正使，陈生副之，充市舶司员，率夷夏若干人以往，招抚王直，因宣谕日本王也。九月出鄞江桃花渡，至马觜汇，风飓，舟半覆，得救起，至小衢山遇寇，二生率众与战，贼败去，则兵器火攻药等大半耗矣，乃回舟舟山。蒋生念缓急惟己，移书家人，贳田产备具。
又前舟覆时，失坏应使等物，亦蒋生致家中赀具偿也，官为给券纪之。凡六日夜入大洋，又四日而抵五岛夷，夷长宁久、夷僧是柏者来见。译知上国使，甚修礼敬，二生因谕之宣谕日本王意，夷长曰：「日本王权在丰后、山口二国，当往谕丰后、山口，无谕日本。况二国又诸国长，天使行，吾以船人导，则又密知王直处。」使密使往谕直，直来，殊倨傲也，又密谕之曰：「即不念汝祖宗坟墓，独不为老母妻子计乎？今中国知汝出无奈，不甚罪汝，募汝归诚，以此时归正，朝廷岂薄汝待？将官之海藩，节镇诸夷，长富乐矣。乃借区区数岛，与中国之众久抗衡，不祥莫甚。况夷情贪狡，即一日下片纸檄曰能以叛贼某来者劳千金，恐汝头与贡使俱北也。去丑秽而就荣名，孰与身死累老母妻子哉！」直悟，谨拜诺，因定归计。
二生与直同行二国，先至平户，平户长礼敬导送如五岛夷。会闻巨贼徐海且率夷众入寇，恐我军无备，三十五年春，陈生先以王直子滶、养子毛臣、叶宗满、王汝贤、善译辨者夏正等归报。徐海者，夷称名山和尚，比次王直云。已而蒋生行至博德，见博德小夷长，知山口国荒乱不可往，谋先往丰后国，丰后王源义镇与山口王源义长兄弟国也，乃源义镇接蒋生即夷礼恭至，蒋生曲谕以寇边利害，义镇引罪，辄传谕禁诸夷无寇中国边。会山口国使来，蒋生又至山口，山口王源义长接礼尤恭，又会同丰后，禁诸夷寇边。盖二国服蒋生说，又知王直附中国，故戒寇边。又遣使修贡献朝廷谢罪也。三十六年，蒋生以王直归，归途安焉，无盗贼如去时。方陈生归时，适徐海拥众围桐乡，桐乡大困。都御史阮某困不知计，陈生及夏正说海而解其围，计擒徐海等。又叶宗满覆舟山贼党，皆陈生以贼攻贼云。王直至城下，犹观望持两端。当是时，直众犹盛，乃胡宗宪与王滶等同卧起，甚交驩，遂授计夏正，为好辞以滶易直，乃诿而执之，竟论诛死。王滶亡海，叶宗满、王汝贤末减从戍。直死时再呼：「蒋洲、陈可愿误我，误我！」直意盖期官之海藩，节镇诸夷，长富乐也。则王直诛而党与散矣。
夫倭寇寇东南六七年而天始厌祸，东南民死焚掠者、死征戍役者、死供饷死逃亡者，累数十百万人，至不欲为民。若大吏兵将材官，若土蕃军官，往往陷没，徒以王直等耳。即宗宪轻财用事，能尽人死力，得王直、徐海，海夷遂平。而二生者，可谓无功于国哉？
二生言海外四际无地，如行鸡卵中，日月出没时状奇甚。日以山夜以星辰为道，忽如眉浮天际者，山之来，忽如山浮者，鱼也。又言往返时，舟几再覆，乃天妃有神，或下一雀至七雀，或一燕至三燕，或空火流，船卒免于水云。当时有害功者，并二生谮之，漫为蜚语，二生竟落格废赏。宗宪为之输粟为太学生。此王叔承从二生纪行善，诠次其事如右。
张少华者，故金陵民家女，少鬻于齐倡家，假母移之居吴阊。年及破瓜，色益美丽，性慧善音。嘉靖壬子中秋，从汪贾来游虎邱，倅遇周生仕者，吴歈冠绝一时，且韶秀，骇慕丧魄，竟称腹胀辞汪去。使人召周至，遂阖户绝外，假母强之，欲自缢，遂听。其和周歌，日夜不绝音，遂出周上。其后周吹箫，而以肉音韵之，听者辟易，所得缠头，皆以与周。周亦母事假母甚谨。是时海上徐公子慕少华，持千缗为聘，除舍别墅，迁两人于中，日供费二金。岁余，公子乘周醉请私不得，周闻，以语见侵，公子不堪。乃阴畜少年胜周者沈郎美服饰，使习吹箫，出见，以移其好，少华果目注。更使人伪聘，周去，中道髡其发，复剺其面黔之。公子又赂假母金不得，因移沈郎居与并，计引箫声动之月下，少华讯公子已寝，启扉抚沈郎曰：「可儿可儿，劳人终夕缭绕念也。」沈请誓绝周，少华遂向镫誓，已共寝，至晓去。明日，公子复请私不得，夜伏壮士，候两人登床，持刃跃出，捽其发曰：「必杀此以惩淫者。」假母闻变趋入，叩头乞解，遂共书券，即真为公子妾矣。
公子置之秘室，而以五十金谢遣沈郎。居半岁，忽忽不乐，晨夜诅公子速死。诸姬闻之以告，出之去，居松陵，复为倡。而故所交周者趋至其家，周既被剺面，且多疡，少华不纳，周甚怨忿，缢于户外。少华恐，乘夜窜走，将至昆山，为海寇所掠，传诣岛主王直，直帐中有姬三十人，姿貌皆出其下，嬖之甚，称为张夫人。直颇好歋歈，每夕令所虏伶人联袂歌而佐酒，而海上沈郎亦没岛中，事贱作久之，作苦，闻帐中歌声，趋而窃听，彷徨不能去。少华忽见之，以目相瞬，已泪淫淫下。直觉之，密讯沈郎，得其状，曰：「固也，吾向怪其有平康姿态。」明日衣沈郎善衣而前，使歌歋歈，又使吹箫，一坐称善。自后每夕使与沈隔帷而歌，其声杳渺悲怨，坐客无不流涕而起者。
居久之，益爱幸，据诸姬上。直有事必就之谋，少华亦阳昵之，而阴幸其败，冀与沈郎归中国偕老也。会督府使蒋、陈来岛中讽直，直意颇欲降，而腹心皆以为不可。少华力折之曰：「若谓为海中王，沉沉而可百年哉？兵久不解，沿海州邑又皆收保，则安从得庚癸而常主夷也？妾以今日事势，何异骑虎？不如且降，则得官，有功无祸。」直信之，留蒋为质，而令腹心王滶等同陈报谢。督府亲挟滶与起居，滶归报，直尚犹豫，少华泣曰：「若不降，亡无日矣，妾请先死。」直悟，遂以滶摄营兵，留少华守帐中宝货，而身诣幕府。少华度直已远，私出宝货重赂客为营脱计。直初发，特密语滶曰：「吾往矣，有尺一来，必用某印为识。」少华潜听之，窃其印记与客，客伪效直书，传岛上，滶不能辨，遽遣张夫人，而沈郎亦潜匿舟后，取金珠价最高者与沈郎腰缠之，半夜走投四明主家。主家怪之，伏壁间窃听其语。明旦，主人以鸩毒沈郎死，而迫妻之。少华泣曰：「天乎！何薄命至此？吾一妇人，不自意降一酋，而死二子也，降一酋功隐，死二子罪着，兹不可以再辱。」遂自刎死。
王翘儿者，故临淄民家女，少鬻于倡，冒马姓，假母呼为翘儿。携至江南教之，即善歋歈，善弹胡琵琶。其貌不逾中色，而音吐激越，度曲婉转，往往倾其座人。然有至性，雅不喜媚客，大贾赍多金赂之，意稍不属，或竟夕虚寝而罢，贾恚而收金去。以是假母日窘而笞?之。会有少年私之金者，遂以计脱假母，而自徙居海上，更称王翠翘云。
海上多贵游，尤以音律相贾重，令一启齿，以为绝世无双，以是翘儿之名满江南。岁所得缠头无算，乃更以施诸所善贫客。久之，倭寇掠海上，遂窜走桐乡，已转掠桐乡，城陷，翘儿被虏。诸酋执以见其寨主徐海，海初怪其姿态不类民间，讯之知为翘儿，试之歋歈及琵琶以侍酒，绝爱幸之，斥帐中诸姬罗拜，咸尊为王夫人。翘儿既已用事，凡海一切计划，惟意指使，乃亦阳昵之，阴实幸其败事，冀一归国以老也。会督府遣华老人檄海，肯来降与之官。海怒，缚而将斩之，翘儿谏曰：「今日之势，在君降不降，何与来使？」亲解其缚而厚之金。华，海上人也，翘儿故识之，而华亦私觑所谓王夫人者，心知为翘儿，不敢泄。归告督府曰：「贼未可图，第所爱幸王夫人者，臣视之有外心，当藉以磔贼耳。」督府曰：「善。」乃更遣罗中书诣海说降，而益市金珠宝玉，以阴贿翘儿，乃日夜在帐中，从容言：「大事必不可成，不如降也，降且得官，终身当共富贵。」海遂许罗中书约降。督府因诱致居东沈庄，与党陈东相善，官兵乘之，海沈河死，永保兵俘海两侍女，一名绿珠，一即翘儿也。督府饮之辕门，以享诸参佐，令翘儿歌而行酒，诸参佐皆起为寿。督府酒酣心动，亦握槊降阶而与翘儿戏。夜深，席大乱。明日，督府颇悔夜来醉中事，而以翘儿功高，不忍杀之，乃以赐所调永顺酋长。既从永顺酋长去，之钱塘舟中，辄悒悒不自得，叹曰：「明山遇我厚，我以国事诱杀之，杀一酋而更属一酋，何面目生乎？」夜半投江死。
右王直、徐海妓大略，晚得之徐太室学谟、冯文所时可所撰述中，约而录之，以追附蒋、陈二生之末。直妓系徐作，海妓系冯作，徐叙海死一段颇舛，余略正之。直始末详范表议。

　嘲弇园
太仓王氏园成，有题诗于壁以讽者，其诗曰：「丈夫垒石易，父祖积金难。未雪终天恨，翻成动地欢。峻岭悲高位，深池痛九泉。燕魂来路杳，拟作望云山。」盖凤洲公世贞乃翁思质予因严分宜嵩之怨，死于西市，故云。 【或云昆山王逢年作。】 

　去目翳
指甲刮薄末，点目中，去翳目甚妙。

　句逗
法华经云「若于此经忘失句逗」，儒书中作句读， 【音豆。】 又作句投。马融笛赋：「观法于节奏，察度于句投。」 【徒?反。】 

　闽恒言
福建语云：「延平豆腐邵武伞，建阳妇人不用拣。」

　三教赞
水东日记曰：宋理宗朝，内臣令马远图一佛中坐，老子待侧立，夫子问礼于前，以侮夫子。俾江古心赞之曰：「释迦趺坐，老聃旁睨，惟吾夫子，绝倒在地。」江湖纪闻载：宋宁宗时金国主又持三教像求赞，上则老子与释迦详法，孔圣拜于下。西山书云：「老子喜谈清虚，释迦专说舍利，夫子闻之，笑倒在地。」此岂一事而误传邪，或二事而偶类也？ 【古心江子远赞，周公谨齐东埜语载之。】 

　玉尺八
玉尺八，可吹者，是乐器名，容斋四笔第十五卷中载此。

　头通称
今人以第一皆谓之头，盖头在上，故以为初始之称，自唐已然，杜牧诗云「头闻休去是何人」是也。今人以物之极大者为顶，意亦同，如称大瓜为顶瓜也。

　百六
四千五百岁为一元，一元之中有九厄，阳厄五，阴厄四，阳为旱，阴为水。初入元百六岁有厄，故云百六之会。出汉书注。

　张太岳善鉴文 【「张太岳善鉴文」，原作「太岳善鉴文」，缺「张」字，据明藏说小萃本改补。】 
