<!-- { "loadSidebar": true } -->
　　往时川蜀俗喜行毒，而成都故事，岁以天中重阳时开大慈寺，多聚人物，出百货。其间号名药市者，於是有於窗隙间呼「货药」一声，人识其意，亟投以千钱，乃从窗隙间度药一粒，号「解毒丸」。故一粒可救一人命。夫迹既叵测，故时多疑出神仙。政和间，祐陵以仁经惠天下，尝即上清宝录宫之前，新作两亭。左曰「仁济」，给药治疾苦；右曰「辅正」，主符水除邪鬼。因遂诏海内，凡药之治病彰彰有声者，悉索其方，书而上之焉。於是成都守臣监司，奉命相与穷其状，乃始得售解毒丹家。盖世世惧行毒者为（雙下言）害，故匿其迹，非有所谓神仙也。既据方修治，得其全，即并药奏御，事下殿中省。上曰：「朕自弛天子所服御以济元元，毋烦有司也。」繇是殿中省群医付诸师验其方，吴本无「付诸」二字。则王氏博济方中之保灵丹方尔。当是时，犹子行适领殿中监事，故独得其详。吾落南来，用是药尝救人，食葫蔓艸毒得不死者两人。别本竝云「尝救两人，食葫蔓草毒得不死」。盖不可不书。
　　太上受命，享万乘至尊之奉，而一时诸福之物毕至，加好奇喜异，别本「喜」竝作「赏」。故天下瑰殊举入尚方，皆萃於宣和殿小库。宣和殿小库者，天子之私藏也。顷闻之，以宠妃之侍从者颁首饰，上喜而赐之，命内侍取北珠箧来。上开箧，御手亲掬而酌之，凡五七酌以賫焉。初不计其数也，且又不知其几箧。北珠在宣和间，围寸者价至三二百万。又乙巳岁冬，鲁公得疾甚殆，上为临问，而医者奏当进附子物。上意恻怛，命主小库内侍举附子以进。御手亦为采择取四，遣中使赐鲁公，率大犹拳。其一重三两四钱，次重三两二钱[一]，二皆二两八钱。吾狂妄，平居眼孔隘宇宙，睹此亦叹所未始见，则他可称是。
　　姜芥，别本竝作「介」，下同。一名假苏。本草谓性温。不然，实微凉。吾窜嶠岭，吴本作「南」。数见食黄颡鱼偶犯姜芥者，必立死，甚於鉤吻毒矣。物性相反，有可畏如是，世於是禁，殆不可不知。
　　零陵香草生九疑间，实产舜墓，然今二广所向多有之。在岭南，初不大香，一持出岭北则气顿馨烈。吴本「馨」作「馥」。南方至易得，富者往往组以为牀荐也。吴本「组」作「编」。
　　建溪龙茶，始江南李氏，号「北苑龙焙」者，在一山之中间，其周遭则诸叶地也。居是山，号「正焙」，一出是山之外，则曰「外焙」。「正焙」、「外焙」，色香必迥殊，此亦山秀地灵所锺之，有异色已。张本「色」作「也」。「龙焙」又号「官焙」，始但有龙凤、大团二品而已。仁庙朝，伯父君谟名知茶，因进小龙团，为时珍贵，因有大团、小团之别。小龙团见於欧阳文忠公归田录，至神祖时即「龙焙」，又进「密云龙」。「密云龙」者，其云纹细密，更精绝於小龙团也。及哲宗朝，益复退「瑞云翔龙」者，御府岁止得十二饼焉。其後，祐陵雅好尚，故大观初「龙焙」於岁贡色目外，乃进御苑玉芽、万寿龙芽，政和间且增以长寿玉圭。玉圭凡厪盈寸，大抵北苑绝品曾不过是，岁但可十百饼。然名益新，品益出，而旧格递降於凡劣尔。又茶茁其芽，贵在於社前则已进御。自是迤逦宣和间，皆占冬至而尝新茗，是率人力为之，反不近自然矣。茶之尚，盖自唐人始，至本朝为盛；而本朝又至祐陵时益穷极新出，而无以加矣。
　　汉宣帝在仄微，有售饼之异，见於汉书纪，至今凡千百岁，而关中饼师，每图宣帝像於肆中，今殆成俗。汉氏之德於世如此也。
　　开宝末，吴越王钱俶始来朝。垂至，太祖谓大官：「钱王，浙人也。来朝宿共帐内殿矣，宜创作南食一二以燕衎之。」於是大官仓卒被命，一夕取羊为醢，别本「羊」上竝有「肥」字。以献焉，因号「旋鲊」。至今大宴，首荐是味，为本朝故事。
　　种和师服，雁里本无「和」字，今从别本增。名将也，出陕右，元祐时，朝廷付之以边事。吕丞相大防始召之饭，举筋，沙鱼线甚俊，吕丞相喜问：「君解识此物耶？」种操其西音曰：张本「种」作「和」。「不托便不识。」至今传以为笑。
　　鲁公盛德，盖自小官时，缙绅间一辞谓之有手段。元祐时守维扬，多过客，日夕盈府寺。一日，本是早膳，召客为凉饼会者八人。别本「八」竝作「数」。俄报客继至者，公必留，偶纷纷来又不已。坐间私语「蔡四素号有手段，今卒迫留客，且若是他食，辄咄嗟为尚可；如凉饼者，奈何便办耶！请共尝之」。及食时，计留客则已四十人，而冷淘皆至，仍精腆。时以为谈柄。
　　太上皇在位，时属升平。手艺人之有称者，棊则刘仲甫，号「国手第一」；相继有晋士明，又逸群。琴则僧梵如者，海大师之上足也，然有左手无右手；梵如之亚僧则全根，本领雅不及梵如，但下指能作金石声。教坊琵琶则有刘继安。舞有雷中庆，世皆呼之为「雷大使」。笛有孟水清。此数人者，视前代之伎，一皆过之。独丹青以上皇自擅其神逸，故凡名手多入内供奉，代御染写，是以无闻焉尔。刘仲甫棊，士大夫特以较唐开元国手王积薪，而仲甫尤出积薪上两道，但仲甫亦自挟数术，能弥缝，士君子故喜其为人。繇是，名誉益表襮，著棊经，效孙子十三篇，又作造微、精理诸集，咸见棊之布置用意，成一家说，世遂谓无以过之矣。及政和初，晋士明者自河东来辇下，方年二十八九，独直出仲甫右。一时又较之，乃高仲甫两道犹有余。其艺左右纵横，神出鬼没，别本「神」上竝有「特」字。於是名声一旦赫然，即日富贵，然终不弃其故妻，缙绅间尤多之。先哲庙时，有棊手号王憨子者，以其能追仲甫，未几而病心死，故世以谓仲甫阴害之也。及士明出，仲甫闻而呼之，与角遂，为士明再四连败之。於是仲甫乃欲以女妻之，则又辞曰：「我有室矣。」仲甫怅不悦，居月余偶以疾殂，盖往往为士明所挫死。故好事者益为浮言，计憨子死之岁，实士明生之年也。则士明果憨子之後身，造物者俾之复其雠云。
　　花蘂夫人，别本「蘂」竝作「蕊」，下同。蜀王建妾也，後号「小徐妃」者。大徐妃生王衍，而小徐妃其女弟。在王衍时，二徐坐游燕淫乱亡其国。别本「淫」竝作「污」。庄宗平蜀後，二徐随王衍归中国，半途遭害焉。及孟氏再有蜀，传至其子昶，则又有一花蘂夫人，作宫词者是也。国朝降下西蜀，而花蘂夫人又随昶归中国。昶至且十日，则召花蘂夫人入宫中，而昶遂死。昌陵後亦惑之。尝进毒，屡为患，别本「进」竝作「造」。不能禁。太宗在晋邸时，数数谏昌陵，而未果去。别本竝作「而不克去」。一日兄弟相与猎苑中，花蘂夫人在侧，晋邸方调弓矢引满，政拟射走兽，别本竝无「射」字。忽回射花蘂夫人，一箭而死。始所传多伪，不知蜀有两花蘂夫人，皆亡国，且杀其身。
　　本朝宦者之盛，莫盛於宣和间。其源流嘉祐、元丰，著於元祐。而元丰时有李宪者，则已节制陕右诸将，议臣如邓中司润甫力止其渐，不可，宪遂用事矣。至元祐，又以垂帘者久，故其徒得预闻政机，关通廊庙，且争事名誉。有陈衍者迹状既露，後又撼太子。太上惧，多以邸中旧宝带赂之得稍止，及亲政而竟杀之焉。然势已张，若禁网则具在也。及崇宁初，上与鲁公勿能戒，於是开寄班法，因寖任事。大观後，遂有官至皇城使，官达者吴本云「其达者」。至引进客省矣，至外廷旧规余风则犹尚存也。时士大夫自繇公辅而进，吴本无「繇」字，末有「者」字。耻从此徒，张本有「进」字。亦罕敢交通。及政和三四年，繇上自揽权纲，政归九重，而後皆以御笔从事，於是宦者乃出，无复自顾藉，祖宗垂裕之模荡矣。吴本「荡」作「范」。盖自崇宁既踵元丰任李宪故事，命童贯监王厚军下青唐，後贯因尽攘取陕右兵权。鲁公再从东南召复相而力遏之，朝廷降诏，差方劭察访五路，然遏之不得，更反折角。政和末，遂寖领枢筦，擅武柄，主庙算，而梁师成者则坐筹帷幄，其事任类古辅政者。一时宰相执政，悉出其门，如中书门下徒奉行文书。於是国家将相之任，文武二道，咸归此二人，因公立党伍，甚於水火。又当是时，御笔既行，互相抵排，都邑内外，无所适从。群臣有司大惧得罪，必得宦人领之，吴本「人」作「者」。则可入奏，缓急有所主，故诸司务局别本竝作「局务」。争奏，乞中官提领。是後大小百司，上下之权，悉繇阉寺。外路则有廉访使者，或置承受官，於是天下一听而纪律大紊矣。宣和之初暨中间，宦人有至太保少保，别本「太保」竝作「太师」。节度使、正使承宣观察者比比焉。朝廷贵臣，又皆繇其门，遂不复有庙堂。张本「有」作「知」。士大夫始尽向之，朝班禁近咸更相指目，「此立里客也」，「此木脚客也」。反以为荣而争趋羡之，能自饬励者无几矣。鲁公则居家悔叹，每至啜泣。而上亦觉其难制，始杀冯浩，又杀王尧臣，若杨十承宣、小李使皆死不明，连剗数人。然势已成，未睹其益。而群阉既惧，思脱祸无术，则愈事燕游，用蛊上心，冀免夫朝夕。识者深忧，且疑有萧墙之变，汉唐之事，了在目前。俄祸自外来，大敌适破，都人愤泄，立杀至啗之，--吴本云「至杀而啗之」。--骨血无遣余矣。别本竝无「遗」字。凡此始终，自非皇天拥祐圣祚，不然可胜殆哉。故书其略如此。
　　政和以还，侍从大臣多奴事诸璫而取富贵。其倡始者，首有王丞相黼事梁师成，俄则盛尹章事向忻、别本竝作「何忻」。宋八座升事王仍，後又有王右辖安中亦事师成。此最彰著者。宣和以降，则士大夫悉归之内寺之门矣。黼则呼师成为「恩府先生」，每父事之。安中在翰苑，凡草师成麻制，必极力作为好辞美句，褒颂功德，时人谓之「王内相」；上梁师成启事章，则与忻捧药而进。升对人呼王仍为「王爷」。又有刘韐者，自小官在童贯幙，始终与之尽力，吴本「与」作「为」。後位至延康殿学士。及都邑倾覆，先索韐入金营，既两宫将播迁，韐闻之，又知金欲用韐，遂自经而死。别本「经」竝作「缢」。独能以忠节盖前迹矣。别本「迹」竝作「愆」。
