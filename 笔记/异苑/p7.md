<!-- { "loadSidebar": true } -->
　　晋义熙初，乌伤黄蔡于查溪岸，照射见水际有物，眼光彻其间，相去三尺许，形如大斗。引弩射之，应弦而中，便闻从流奔惊波浪砰磕，不知所向。经年与伴共至一处，名为竹落岗，去先所二十许里，有骨可长三丈余，见昔射箭，贯在其中。因语伴云：“此是我往年所射物，乃死于此。”拔矢而归，其夕梦见一长人责诮之曰：“我在洲渚之间，无关人事，而横见杀害。怨苦莫伸，连时觅汝，今始相得。”眠寤患腹痛而殒。
　　晋太原郭澄之字仲靖，义熙初，诸葛长民欲取为辅国谘议，澄之不乐，后为南康太守。卢循之反自广州，长民以其无先告因骋私恶收澄之，以付廷尉，将致大辟。夜梦见一神人以鸟角如意与之，虽是寤中，殊自指的既觉，便在其头侧，可长尺余，形制甚陋。澄之遂得无恙。后从入关，赍以自随，忽失所在。
　　义熙中，商灵均为桂阳太守，梦人来缚其身。将去，形神乖散。复有一人云：“且置之，须作衡阳，当取之耳。”商惊寤惆怅。永初三年，除衡阳守，知冥理难逃，辞不得免，果卒官。
　　商仲堪在丹徒，梦一人曰：“君有济物之心，岂能移我在高燥处，则恩及枯骨矣。”明日、果有一棺逐水流下，仲堪取而葬之于高冈，酹以酒食。其夕梦见其人来拜谢。一云，仲堪游于江滨，见流棺，接而葬焉。旬日间门前之沟忽起为岸。其夕有人通仲堪，自称徐伯玄，云：“感君之惠，无以报也。”仲堪因问：“门前之岸是何祥乎？”对曰：“水中有岸，其名为洲。君将为州。”言终而没。
　　蒋道支于水侧见一浮楂，取为研制，形象鱼，有道家符谶及纸，皆内鱼研中，常以自随。二十余年忽失之，梦人云：“吾暂游湘水，过湘君庙，为二妃所留，今复还，可于水际见寻也。”道支诘旦至水侧，见{口曾}者得一鲤鱼，买剖之，得先时符谶及纸，方悟是所梦人弃之。俄而雷雨，屋上有五色气，直上入云，后人有过湘君庙，见此鱼研在二妃侧。
　　刘穆之东莞人，世居京口，初为琅琊府主簿，尝梦与武帝泛海，遇大风，惊俯视，船下见二白龙夹船。既而至一山，山峰耸秀，意甚悦。又尝渡扬子江，宿，梦合两船，为舫，上施华盖，仪饰甚盛，以升天。既晓，有一老姥，问曰：“君昨夜有佳梦否？”穆之乃具说之，姥曰：“君必位居端揆。”言讫不见。后官至仆射、丹阳尹，以元功也。
　　景平中，颍川荀茂远至南康，夜梦一人，头有一角，为远筮曰：“君若至都，必得官。”问是何职，答曰：“官生于水。”于是而寤，未解所说。因复寐，又梦部伍至扬州水门，堕水而死，作棺既成。远入中自试，恨小，即见殡殓，葬之渚次，怅然惊觉，以告母兄。船至水门过，果落江而殒，丧仪一如其梦。
　　吴兴沈庆之字弘先，废帝遣从子攸之赍药赐死，时年八十。是岁旦庆之梦，有人以两匹绢与之，谓曰：“此绢足度。”寤而谓人曰：“老子今年不免矣。两匹八十尺也，足度无盈余矣。”遂死，初，庆之尝梦引卤簿入厕中，庆之甚恶入厕。之鄙时，有善占梦者为之解曰：“君必大富贵，然未在旦夕问。”其故，答云：“卤簿固是宝贵容厕中，所谓后帝也。知君富贵不在今日。”
　　临川太守谢灵运，初钱塘杜明师夜梦东南有人来，入其馆，是夕即灵运生于会稽，旬日而谢玄亡，其家以子孙难得，送灵运于杜治养之，十五方还都，故名客儿。

　　●卷八
　　后汉时，姑苏忽有男子衣白衣，冠白冠，形神修励，从者六七人，遍扰居民，欲掩害之，即有风雨，郡兵不能掩。术士赵晃闻之，往白郡守，曰：“此妖也，欲见之乎？”乃净水焚香，长啸一声，大风疾至，闻室中数十人响应。晃掷手中符如风，顷若有人持物来者，晃曰：“何敢幻惑如此！”随复旋风拥去，晃谓守曰：“可视之！”使者出，门人已报云：“去此百步有大白蛇，长三丈，断首路旁，其六七从者皆身首异处，亦鼋鼍之属。
　　乐广字彦辅，南阳氵育阳人，晋惠帝时为河南尹。先是，官舍多妖怪，前尹皆于廊下督邮传中治事，无敢在厅事者，惟广处之不疑，常白日外户自开，二子凯横等皆惊怖，广独自若，顾见墙有孔，使人掘墙，得狸而杀之，其怪遂绝。
　　晋怀帝永嘉中，徐出行田，见一女子姿色鲜白，就言调，女因吟曰：“畴昔聆好音，日月心延伫。如何遇良人，中怀邈无绪。”情既谐，欣然延至一屋。女施设饮食而多鱼，遂经日不返。兄弟追觅至湖边，见与女相对坐，兄以藤杖击女，即化成白鹤，翻然高飞，恍惚年余乃差。
　　晋太元中，桓谦字敬祖，忽有人皆长寸余，悉被铠持槊，乘具装，马从中出，精光耀日，游走宅上，数百为群，部障指挥，更相撞刺。马既轻快，人亦便捷，能缘几登灶，寻饮食之所。或有切肉，辄来丛聚，力所能胜者，以槊刺取，迳入穴中。蒋山道土朱应子令作沸汤，浇所入处，寂不复出，因掘之，有斛许大蚁死在穴中。谦后以门衅同灭。
　　太元中，吴兴沈霸梦女子来就寝，同伴密察，惟见牝狗每待霸眠，辄来依床，疑为魅，因杀而食之。霸后梦青衣人责之曰：“我本以女与君共事，若不合怀，自可见语，何忽乃加耻杀！可以骨见还。”明日，收骨葬冈上，从是乃平复。
　　晋孝武太元十二年，吴郡寿颁道志边火为居，渚次忽生一双，物状若青藤而无枝叶，数日盈拱。试共伐之，即有血出，声在空中，如雄鹅叫两音相应。腹中得一卵，形如鸭子，其根头似蛇面眼。
　　吴郡岑渊为吴郡时，大司农卿碑注在江东湖西。太元中，村人见龟载从田中出，还其先处，萍藻犹著腹下。
　　晋太元末，徐寂之尝野行，见一女子操荷举手麾寂之，寂之悦而延住。此后来往如旧，寂之便患瘦瘠，时或言见华房深宇芳茵广筵，寂之与女觞肴宴乐。数年，其弟ㄧ之闻屋内群语，潜往窥之，见数女子从后户出，惟余一女，隐在篑边。ㄧ之径入，寂之怒曰：“今方欢乐，何故唐突！”忽复共言云篑中有人，ㄧ之即发看，有一牝猴，遂杀之，寂之病遂瘥。
　　义熙中东海徐氏婢兰忽患羸黄而拂拭异常，共伺察之，见扫帚从壁角来趋婢床，乃取而焚之，婢即平复。
　　晋义熙中，乌伤人孙乞赍父书到郡，达石亭，天雨日暮，顾见一女戴青伞，年可十六七，姿容丰艳，通身紫衣。尔夕电光照室，乃是大狸，乞因抽刀斫杀，伞是荷叶。
　　晋义熙中，永嘉松阳赵翼与大儿鲜共伐山桃树，有血流，惊而止。后忽失第三息所在，经十日自归，空中有语声，或歌或哭，翼语之曰：“汝既是神，何不与相见！”答曰：“我正气耳。舍北有大枫树，南有孤峰，名曰石楼，四壁绝立，人兽莫履。小有失意，便取此儿著树杪及石楼上，举家叩头请之，然后得下。”
　　晋有士人买得鲜卑女，名怀顺，自说其姑女为赤苋所魅，始见一丈夫，容质妍净，著赤衣，自云家在厕北，女于是恒歌谣自得，每至将夕，辄结束去屋后。其家伺候，唯见有一株赤苋，女手指环挂其苋上，芟之而女号泣，经宿遂死。
　　高祖永初中，张春为武昌太守。时人有嫁女，未及升车，女忽然失怪，出外殴击人，乃自云已不乐嫁俗人。巫云是邪魅。将女至江际，遂击鼓以术咒疗，春以为欺惑百姓，刻期须得妖魅。翼日有一青蛇来到坐所，即以大钉钉其头，至日中时，复见大龟从江来，伏于巫前。巫以朱书龟背作符，更遣入江，至暮，有大白鼍从江中出，乍沉乍浮，龟随后催逼，鼍自分死，冒来先入慢与女辞诀，女遂恸哭云，失其姻好。于是渐差。或问巫曰：“魅者归于一物，今安得有三巫。”云蛇是传通，龟是媒人，鼍是其对。所获三物悉以示春，春始知灵验，皆杀之。
　　元嘉初，建康大夏营寡妇严，有人称华督与严结好，街卒夜见一丈夫，行造护军府，府在建阳门内，街卒呵问，答曰：“我华督造府，径沿西墙而入。”街卒以其犯夜，邀击之，乃变为鼍，察其所出入处，甚莹滑，通府中池，池先有鼍窟，岁久因能为魅，杀之乃绝。
　　文帝元嘉初，益州王双忽不欲见明，常取水沃地，以菰蒋覆上眠息，饮食悉入其中，云恒有一女子着青裙白{须巾}，来就其寝，每听闻荐下有声，历历发之，见一青色白缨蚯蚓，长二尺许，云此女常以一奁香见遗气甚清芬奁乃螺壳香则菖蒲根于时咸谓双暂同阜螽矣。
　　河东常丑奴将一小儿湖边拔蒲，暮恒宿空田舍中。时日向暝，见一少女子姿容极美，乘小船载莼，径前投丑奴舍寄住，因卧，觉有臊气，女已知人意，便求出户外，变为獭。
　　陈郡殷家养子名琅，与一婢结好。经年，婢死后，犹来往不绝，心绪昏错，其母深察焉。后夕见大蜘蛛形如斗样，缘床就琅，便宴尔怡悦。母取而杀之，琅性理遂复。
　　元嘉十八年，广陵下市县人张方女道香送其夫婿北行，日暮宿祠门下，夜有一物假作其婿来，云离情难遣，不能便去。道香俄昏惑失常，时有海陵王纂者能疗邪，疑道香被魅，请治之，始下一针，有一獭从女被内走入前港，道香疾便愈。
　　元嘉十九年，长山留元寂曾捕得一，剖腹复得一，又破之更获一，方见五脏。三虽相包怀而大小不殊。元寂不以为怪，以皮挂于屋后。其夜有群绕之，号呼失皮所在，元寂家亦无他。
　　余姚县仓封印完全，既而开之，觉大损耗。后伺之，乃是富阳县桓王陵上双石龟所食，即密令毁龟口，于是不复损耗。
　　琅琊费县民家恒患失物，谓是偷者，每以扃钥为意，常周行宅内，后果见篱一穿穴，可容人臂，甚滑泽，有踪迹，乃作绳氏放穿穴口。夜中忽闻有摆扑声，往掩得一髻，长三尺许，从此无复所失。
　　永康舒寿夫与同里猎于远山，群犬吠深茂处，异而看之，见树下有一老公，长可三尺，头须蒙然，面皱齿落，通身黄服，裁能动摇。因问为是何人，而来在此。直云“我有三女，姿容兼多伎艺，弹琴歌诗，闲究五典。”寿夫等共缚束令出女，公曰：“我女居深房洞庭之中，非自往呼，不可得来。请解我绳，当呼女也。”猎人犹不置。俄而变成一兽，黄色四足，其形似皋，又复似狐，头长三尺，额生一角，耳高于顶，面如故。寿夫等大惧，狼狈放解，倏忽失处。
　　晋广州太守冯孝将男马子梦一女人，年十八九岁，言：“我乃前太守徐玄方女，不幸早亡。亡来四年，为鬼所枉杀。按生，乃寿至八十余。今听我更生，还为君妻。能从所委见救活否？”马子掘开棺视之，其女已活，遂为夫妇，生一男一女。
