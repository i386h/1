<!-- { "loadSidebar": true } -->
异苑 南朝宋　刘敬叔

　　●卷一
　　古语有之曰，古者有夫妻，荒年菜食而死，俱化成青绛，故俗呼美人虹。郭云：红为雩，俗呼为美人。
　　晋义熙初，晋陵薛愿有虹。饮其釜澳，须臾翕响便竭。愿辇酒灌之，随投随涸，便吐金满釜，于是灾弊日祛而丰富岁臻。
　　太原温湛婢见一妪向婢流涕，无孔窍，婢骇怖，告湛。湛遂抽刀逐之，化成一物如紫虹形，宛然长舒，上没霄汉。
　　长沙王道怜子义庆在广陵卧疾。食次，忽有白虹入室，就饮其粥。义庆掷器于阶，遂作风雨，声振于庭户，良久不见。
　　衡阳山、九嶷山皆有舜庙，每太守修理、祭祀洁敬则闻弦歌之声。汉章帝时，零陵文学奚景于冷道县祠下得笙，白玉管，舜时西王母献。
　　衡山有三峰，极秀。其一名华盖，又名紫盖。天景明澈，辄有一双白鹤回翔其上。一峰名石，下有石室，中常闻讽诵声，清响亮彻。一峰名芙蓉，最为疏桀，自非清霁素朝，不可望见。峰上有泉飞氵爪，如一幅绢，分映青林，直注山下。
　　长沙罗县有屈原自投之川，山明水净，异于常处。民为立庙在汨潭之西岸侧，盘石马迹尚存，相传云原投川之日，乘白骥而来。
　　寻阳姑石山在江之坻。初，桓玄至西下，令人登。之中岭，便闻长啸声，甚清澈。及至峰顶，见一人箕踞石上。
　　会稽天台山虽非遐远，自非卒生忘形则不能跻也。赤城阻其径，瀑布激其冲，石有莓苔之险，渊有不测之深。
　　乌程卞山，本名土山，有项籍庙，自号卞王，因改名山。山足有一石柜，高数尺。陈郡殷康常往开之，风雨晦冥，乃止。
　　钓矶山者，陶侃尝钓于此，山下水中得一织梭，还挂壁上。有顷，雷雨，梭变成赤龙，从空而去。其山石上犹有侃迹存焉。
　　乘矶山，下临清川。昔有渔父宿于川，夜半，闻水中有弦歌之音，宫商和畅，清弄谐密。
　　百丈山上有石房，内有石案，置石书二卷。
　　永宁县涛山有河，水色红赤，有自然石桥，多鱼獭异禽。阴雨时尝闻兆角声甚亮。
　　凉州西有沙山，俗云昔有覆师于此者，积尸数万，从是有大风吹沙覆其上，遂成山阜，因名沙山，时闻有鼓角声。
　　吴孙权赤乌八年，遣校尉陈勋漕句容，中道凿破瑶，掘得一黑物，无有首尾，形如数百斛舡，长数十丈，蠢蠢而动。有顷，悉融液成汁，时人莫能识得此。之后，遂获泉源，或谓是水脉。每至大旱，余渎皆竭，惟此巨流焉。
　　东乡太湖，吴庚申岁，于此有一军士五百人将破堰，先以酒肉祈神，约令水涸。夜梦人云：“塘水速竭，若见巨鳞，慎勿杀也。又有铜釜，并不可发。”明，往尺水翕然而尽，得白鱼，形状非常。小人贪利，剖而治之，见昨所祭余食充溢肠内。须臾，复得釜，又取发，水便暴出，五百人一时没溺，唯督监得存，具说事状。于今犹名此湖为五百陂。
　　永嘉郡有百簿濑，郡人断水捕鱼，宰生祷祭，以祈多获。逾时了无所得，众侣忿怨，弃业将罢。其夕并梦见一老公云“诸君且可小停，要思其宜。”夜忽闻有跳跃声，惊起共看，乃是大鱼，М以为脍，顿获百簿，故因以百簿名濑。
　　晋吴隶为鱼塞于湖，有大鱼化为人，语隶云：“晚有大鱼攻塞，切勿杀。”隶许之。须臾，有大鱼至，群鱼从之，隶同侣误杀大鱼。是夕，风雨晦冥，鱼悉飞上木间，因号为飞鱼径。
　　兰陵昌虑县阝城有华山，山上有井，鸟巢其中，金喙黑色而团翅。此鸟见则大水，井又不可窥，窥者不盈一岁辄死。
　　浔阳昙椿世居长沙，宅有古井，每夜辄闻有如炮竹声，相承谓之龙叱。
　　句容县有延陵季子庙，庙前井及渎恒自涌沸，故曰沸井。于今犹然，亦曰沸潭。
　　陈郡谢晦字宣明，宅南路上有古井，以元嘉二年汲者忽见二龙甚分明，行道住观，莫不嗟异。有人入井，始知是砖，隐起作龙形。
　　元嘉初武溪蛮入射鹿，逐入石穴，才容人。蛮人入穴，见其傍有梯，因上梯，豁然开朗，桑果蔚然，行人翱翔，亦不以怪。此蛮于路斫树为记，其后茫然，无复仿佛。
　　河东毋丘俭字仲恭，尝征沃沮，使王颀穷其东界。耆老云：曾有一破船随波流出。在海岸边有一人，项中复有面。生得之，与语，不相通，不食而死。又得一布衣从海中浮出其身，如中国人衣，但两袖顿长三丈。

　　●卷二
　　魏时殿前大钟无故大鸣，人皆异之，以问张华。华曰：“此蜀郡铜山崩，故钟鸣应之耳。”寻蜀郡上其事，果如华言。
　　晋武帝时，吴郡临平岸崩出一石，鼓打之无声，以问张华。华云：“可取蜀中桐材刻作鱼形打之则鸣矣。”于是如言，音闻数十里。
　　晋中朝有人畜铜澡盘，晨夕恒鸣如人扣。乃问张华，华曰：“此盘与洛钟宫商相应。宫中朝暮撞钟，故声相应耳。可错令轻则韵乖，鸣自止也。”如其言，后不复鸣。
　　豫章有石黄，白色而理疏，以水灌之便热，加鼎于上，炊足以熟。冷则灌之，雷焕。以问张华，华曰：“此燃石也。”
　　元康中有人入嵩高山下得竹简一枚，上有两行科斗书。台中外传以相示，莫有知者。司空张华以问博士东，曰：“此明帝显节陵中策文也。”检校果然。
　　晋惠帝元康五年，武库火，烧汉高祖斩白蛇剑、孔子履、王莽头等三物。中书监张茂先惧难作，列兵陈卫。咸见此剑穿屋飞去，莫知所向。
　　晋康帝建元中，有渔父垂钓，得一金锁。引锁尽，见金牛，急挽出牛，断，犹得锁长二尺。
　　晋太元中，桂阳临武徐孙江行，见岸有钱溢出，即辇着船中，须臾悉变成土。
　　晋义熙中，庞猗为宜都太守，御人牧马于野，见一铜炉，上舀带锁而行，持归以呈猗。遂槛盛逸下荆州无都北乃，忽风雨，有叫声，火光烛天，径来趋船，失炉所在。
　　义熙中，新野黄舒耕田得一舡金，卜者云：“三年勿用，长守富也。”舒不能从，遂成土壤。
　　晋时钱塘浙江有樟林桁大船，每有乘者，辄漂荡摇扬而不可禁。常鸣鼓，钱塘江头凌浪如故，惟船吏章粤能相制伏。及粤死，遂废去。
　　海西太和中，会稽山阴县起仓，凿得两大船，船中有钱，皆轮文。时日向暮，凿者驰以告官，官夜遣防守甚严。至明旦失钱所在，惟有船存，视其状，悉有钱处。
　　苻坚建元年中，长安樵人于城内见金鼎，走白坚。坚遣载取，到化为铜，鼎入门，又变成大铎。
　　西河有钟在水中，晦朔辄鸣，声响悲激，羁客闻而凄怆。
　　越崔门会元县有元马河，有铜钫船，河畔有祠，中有碧珠，若不祭祀，取之不祥。
　　长山朱郭夫妻采澡涧滨，见二铜釜，沿流而下。取之而归。有员盖满中铜器，光辉曜目，自然作声。郭惧，运盖北山埋之，而后卖釜与人。共载出为货，船无故自覆，失釜所在。
　　上党侯亮之于江都城下获一石磨，下有铜马。
　　弘农杨子阳闻土中有声怕，掘得玉犭屯，长可尺许，屋栋间乃自漏秫米。如此三年，昼夜不息，米坠既止。忽有一青蛇长数尺，住在梁上，每落粪，辄成碎银子。阳获银米，遂为富儿。锻银作器化卖，倍售余家，市者随以破灭。
　　永康王旷井上有洗石，时见赤气，后有二胡人寄宿，忽求买之。旷怪所以，未及度钱，子妇孙氏睹二黄鸟斗于石上，疾往掩取，变成黄金。胡人不知，索市愈急。既得，撞破，内空段有二鸟处。
　　西域句夷国山上有石骆驰，腹下出水。以金铁及手承取，即便对过，惟瓠芦盛之者则得饮之，令人身体香净而升仙。其国神秘，不可数遇。
　　月支国有佛发，盛以琉璃罂。
　　南康归美山石城内有甘橘橙柚，就食其实，任意取足。脱持归者，便遇大蛇，或颠仆失径，家人啖之辄病。
　　阳羡县小吏吴龛于溪中见五色浮石，因取内床头，至夜化成女子。
　　河内司马元允元嘉中为新釜令，丧官。月旦设祭，柑化而为鸢。
　　晋惠帝元康二年，巴西郡界竹生花，紫色结实如麦，外皮青，中赤白，味甚甘。
　　晋太元中，南郡忻陵县有枣树，一年忽生桃、李、枣三种花子。
　　汉兴平元年九月，桑再椹时，刘玄德军于沛，年荒谷贵，士众皆饥，仰以为粮。
　　北方有白桑椹，长数寸，食之甘美。
　　建安有竹，节中有人，长尺许，头足皆具。
　　元嘉四年东阳流道先家中筋竹林忽生连理，野人无知，谓之祸祟，欲斫杀之。
　　汉安帝元初三年，平陆有瓜异处同蒂，共生一瓜，时以为嘉瓜。
　　晋武帝太康八年六月，王浚园生瓜三茎一实。
　　晋安平有越王余{艹У}，长尺许，白者似骨，黑者如角。古云越王行海，曾于舟中作筹，有余者弃之于水生焉。
　　薯蓣一名山芋，根既可入药，又复可食。野人谓之土{艹诸}。若欲掘取，默然则获，唱名者便不可得。人有植者，随所种之物而像之也。
　　人参一名土精，生上党者隹。人形皆具，能作儿啼。昔，有人掘之，始下铧，便闻土中呻吟声，寻音而取，果得人参。
　　交州诸菌以叶涂人躯，便举体菌生。生既遍，便就朽烂，肌肉消腐。
　　隋县永阳有山，壁立千仞，岩上有石室，古名为神农窟。窟前有百药丛茂，莫不毕备。又别有异物藤花，形似菱菜，朝紫中绿，晡黄暮青，夜赤五色迭耀。

　　●卷三
　　晋太康二年冬，大寒。南洲人见二白鹤语于桥下曰：“今兹寒不减尧崩年也。”于是飞去。
　　宾国王买得一鸾，欲其鸣不可，致饣希金繁，飨珍羞，对之愈戚，三年不鸣。夫人曰：“尝闻鸾见类则鸣，何不悬镜照之？”王从其言，鸾睹影悲鸣，冲霄一奋而绝。
　　张华有白鹦鹉，华每出行，还辄说僮仆善恶。后寂无言，华问其故，答曰：“见藏瓮中，何由得知？”公后在外，令唤鹦鹉，鹦鹉曰：“昨夜梦恶，不宜出户。”公犹强之，至庭为所搏，教其啄脚，仅而获免。
　　有鹦鹉飞集他山，山中禽兽，辄相贵重。鹦鹉自念虽乐，不可久也，便去。后数月，山中大火，鹦鹉遥见，便入水濡，羽飞而洒之。天神言：“汝虽有志意，何足云也？”对曰：“虽知不能救，然尝侨居是山，禽兽行善，皆为兄弟，不忍见耳。”天神嘉感，即为灭火。
　　五月五日剪鸲鹆舌，教令学人语声，尤清越，虽鹦鹉不能过也。
　　晋司空桓豁在荆州，有参军五月五日剪鸲鹆舌，每教令学人语，遂无所不名，与人相顾问。参军善弹琵琶，鸲鹆每听辄移时。
　　山鸡爱其毛羽，映水则舞。魏武时南方献之。帝欲其鸣舞而无由，公子苍舒令置大镜其前，鸡鉴形而舞，不知止，遂乏死。韦仲将为之赋其事。
