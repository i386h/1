<!-- { "loadSidebar": true } -->
　　鄢阳陈忠女名丰，邻人葛勃有美姿，丰与村中数女共聚络丝，戏相渭曰：“若得婿如葛勃，无所恨也。”（疑有缺）
　　临海乐安章沉年二十余，死经数日，将敛而苏，云：被录到天曹，天曹主者是其外兄，断理得免。初到时有少年女子，同被录送，立住门外。女子见沉事散，知有力助，因泣涕脱金钏一只及臂上杂宝，托沉与主者求见救济。沉即为请之，并进钏物。良久出语，沉已论，秋英亦同遣去。秋英即此女之名也。于是俱去，脚痛疲顿，殊不堪行。会日亦暮，止道侧小窟，状如客舍，而不见主人。沉共宿燕接，更相问次，女曰：“我姓徐，家在吴县乌门，临渎为居，门前倒枣树即是也。”明晨各去，遂并活。沉先为护府军吏，依假出都，经吴乃到乌门，依此寻索，得徐氏舍，与主人叙阔，问：“秋英何在？”主人云：“女初不出入，君何知其名？”沉因说昔日魂相见之由，秋英先说之，所言因得。主人乃悟，甚羞，不及寝燕之事，而其邻人或知，以语徐氏。徐氏试令侍婢数人递出示沉，沉曰：“非也。”乃令秋英见之，则如旧识，徐氏谓为天意，遂以妻沉，生子名曰天赐。
　　瞽瞍生舜征在生孔子，其有胎教也哉。妇人妊孕，未满三月，著婿衣冠，平旦左绕井三匝，映井水详观影而去，勿返顾，勿令婿见，必生男。
　　晋安帝义熙中，魏兴李宣妻樊氏怀妊过期不孕，而额上有疮，儿穿之以出，长为将，今犹存，名胡儿。
　　元嘉中，高平平邱孝妇怀妊，生一团冰，得日便消液成水。
　　魏郡徐逮字君及，妇昌平孟氏生儿，头有一角、一脚，头正仰向，通身尽赤，落地无臂，乘虚而去。
　　太原温盘石母怀身三年然后生，堕地便坐而笑，覆面，牙齿皆具。
　　丹阳县庆妇生一男、一虎、一，、虎毛色斑黑，牙爪皆备，即杀之，儿经六日死，母无他异。
　　长山赵宣母妊，身如常而髀上痒，搔之成疮，儿从疮出，母子平安。
　　刘毅讨桓修之，桓遣人擒得毅妻郭美送与玄，遂宠擅诸姬，有身。及玄败，郭还，遂产一儿、一鼠，毅怒杀儿，鼠走枯莽中。其后郭病死方殓，鼠忽来跳入棺内。
　　元嘉中，沛国武漂之妻林氏怀身，得病而死。俗忌含胎入柩中，要须割出。妻乳母伤痛之，乃抚尸而祝曰：“若天道有灵，无令死被擘裂！”须臾尺面赧然上色，于是呼婢共扶之，俄顷儿堕而尸倒。
　　汉末大乱，宫人小黄门上墓树上避兵，食松柏实，遂不复饥，举体生毛，长尺许。乱离既平，魏武闻而收养，还食谷，齿落头白。
　　吴天门张某冬月与村人共猎，见大树下有蓬庵，似寝息处而无烟火。须臾见一人，形长七尺，毛而不衣，负数头死猿。与语不应，因将归，闭空屋中十余日，复送故处。
　　晋咸宁中，鄱阳乐安有人姓彭，世以射猎为业。每入山，与子俱行。后忽蹶然而倒，化成白鹿，儿悲号，鹿跳跃远去，遂失所在。其子终身不复弋猎。至孙，复习其事。后忽射一白鹿，乃于两角间得道家七星符，并有其祖姓名及乡居年月在焉。睹之悔懊，乃烧弓矢，永断射猎。
　　晋太康中，荥阳郑袭为广陵太守，门下驺忽如狂，奄失其所在。经日寻得，裸身呼吟，肤血淋漓，问其故，云：社公令其作虎，以斑皮衣之。辞以执鞭之士，不堪虎跃，神怒，还使剥皮，皮已著肉，疮毁惨痛，旬日乃差。
　　晋时豫章郡吏易拔义熙中受番还家，远遁不返。郡遣追，见拔言语如常，亦为设食，使者催令束装，拔因语曰：“汝看我面。”乃见眼目角张，身有黄斑色，便竖一足，径出门去家。先依山为居，至林麓即变成三足大虎，所竖一足即成其尾也。
　　晋太元十九年，鄱阳桓阐杀犬祭乡里绥山。煮肉不熟，神怒，即下教于巫曰：“桓阐以肉生贻我，当谪令自食也。”其年忽变作虎，作虎之始，见人以斑皮衣之，即能跳跃噬逐。
　　胡道洽者，自云广陵人，好音乐、医术之事，体有臊气，恒以名香自防，唯忌猛犬。自审死日，诫子弟曰：“气绝便殡，勿令狗见我尸也。”死于山阳，殓毕，觉棺空，即开看，不见尸体，时人咸谓狐也。
　　元嘉三年，邵陵高平黄秀无故入山，经日不还。其儿根生寻觅，见秀蹲空树中，从头至腰，毛色如熊。问其何故，答云：“天谪我如此，汝但自去。”儿哀恸而归。逾年伐山人见之，其形尽为熊矣。
　　陈郡谢石字石奴。太元中，少患面疮，诸治莫愈。梦日环其城，乃自匿远山，卧于岩下，中宵有物来舐其疮，随舐随除。既不见形，意为是龙，而舐处悉白，故世呼为谢白面。
　　元嘉中，章安有人瞰鸭肉，乃成瘕病，胸满面赤，不得饮食，医令服秫米渖，须臾烦闷，吐一鸭雏，身啄翅皆已成就，惟左脚故缀昔所食肉，病遂获差。
　　山阴有人尝食牛肉，左髀便作牛鸣，每劳辄剧食，乃止。
　　有人误吞发便得病，但欲咽猪脂，张口时见喉中有一头出，受膏乃取小钩为饵，而引得一物，长三尺余，其形似蛇而悉是猪脂。悬于屋间，旬日融尽，惟发在焉。

　　●卷九
　　后汉郑玄字康成，师马融三载无闻，融鄙而遣还。玄过树阴假寝，梦一老父以刀开腹心，倾墨汁着内，曰：“子可以学矣。”于是寤而即返，遂精洞典籍，融叹曰：“诗书礼乐皆已东矣。”潜欲杀玄，玄知而窃去，融推式以玄，玄当在土木上，躬骑马袭之，玄入一桥下，俯伏柱上。融踟蹰桥侧，云：“土木之间，此则当矣。有水，非也。”从此而归。玄用免焉。一说玄在马融门下，三年不相见，高足弟子传授而已。常浑天不合，问诸弟子，弟子莫能解。或言玄，融召令，一转便决，众咸骇服。及玄业成，辞归。融心忌焉，玄亦疑有追者，乃坐桥下，在水上，据屐。融果转式逐之，告左右曰：“玄在土下水上，而据木，此必死矣。”遂罢追，玄竟以免。
　　管辂洞晓术数。初有妇人亡牛，从之卜曰：“当在西面穷墙中。可视诸邱冢中，牛当悬头上。”向既而果得。妇人反疑辂为藏己牛，告官按验，乃知是术数所推。
　　洛中小人失妻者。辂为卜，教使明旦于东阳城门中伺担豚人牵与共斗，具如其言。豚逸走，即共追之。豚入人舍，突破主人瓮，妇从瓮中出。
　　中书令纪玄龙，辂乡里人也。辂在田舍，尝候远邻主人苦频失火，辂卜，教使明日于南陌上伺，当有一角巾诸生驾黑牛故车，来必引留，为设宾主，此能消之。后果有此生来，玄龙因留之宿生，有急求去，不听，遂留当宿。意大不安，以为图己。主人罢入，生乃持刀出门外，倚两薪积间侧立假寐。忽有一物直来过前，状如兽，手中持火，以口吹之，生惊，举刀斫，便死，视之，则狐。自是主人不复有灾。
　　时有利漕治下屯民捕鹿者，获之，为人所窃，诣辂为卦。语云：“此有盗者，是汝东巷中第三家也。汝径往门前，候无人时，取一瓦子，密发其碓屋东头第七椽，以瓦著下，不过明日食时，自送还汝。”其夜盗者父忽患头痛，壮热烦疼，亦来诣辂卜，辂为发祟，盗者具服，令担皮肉还藏着故处，病当自愈。乃密教鹿主往取，又语使复往如前，举椽弃瓦，盗父亦差。
　　都尉治内史有失物者，辂使明晨于寺门外看，当逢一人，令指天画地，举手四向，自当得之。暮，果获于故处。
　　安德令刘长仁闻辂晓鸟鸣，初不信之，须臾有鸣鹊来，在阁屋上，其声甚急。辂曰：“鹊言东北有妇昨杀夫，牵引西家人夫娄离。候不过日，在虞渊之际，告者至矣。”到时，果有东北同伍民来告，如辂言。
　　辂尝至郭恩家，有飞鸠来，在梁头鸣甚悲。辂曰：“当有老公从东方来，携肫一头，酒一壶来候。主人虽喜，当有小故。”明日，果有客如所占而射鸡作食，箭从树间激中数岁女子手，流血惊怖。
　　馆陶令诸葛原字景春，迁新兴太守。辂往饯之，宾客并会。原自取燕卵蜂窠蜘蛛著器中，使射覆。卦成，辂曰：“第一物含气，须变依乎宇堂，雄雌以形，翅翼舒张，此燕卵也。第二物家室倒悬，门户众多，藏精蓄毒，得秋乃化，此蜂窠也。第三物觳觫长足，吐丝成罗，寻网得食，利在昏夜，此蜘蛛也。”举坐惊喜。
　　平原太守刘字令清，取印囊及山鸡毛置器中，使辂筮之。辂曰：“内方外员，五色成文，含宝守信，出则有章，此印囊也。高岳岩岩，有鸟朱身，羽翼玄黄，鸣不失晨，此山鸡毛也。”曰：“此郡官舍，连有变怪，使人恐怖，其理何由？”辂曰：“或因汉末之乱，兵马扰攘，军尸流血，污染邱山，故因昏夕多有怪形也。明府道德高妙，自天之，愿安百禄以光休宠。
　　清河王经字君备，去官还家，辂与相见经，曰：“近有一怪，大不喜之，欲烦作卦。”卦成，辂曰：“爻吉不为怪也。君夜在堂户前，有一流光如燕雀者，入君怀中，殷殷有声，肉神不安，解衣彷徉，招呼妇人觅索余光。”经大笑曰：“实如君言。”辂曰：“吉迁官之征也。”顷之，为江夏太守。
　　晋南阳赵侯少好诸异术，姿形悴陋，长不满数尺，以盆盛水，闭目吹气，作禁鱼龙立见。侯有白米，为鼠所盗，乃披持刀，画地作狱，四面开门，向东长啸，群鼠俱到，咒之曰：“凡非啖者过去，盗者令止。”止者十余，剖腹看脏，有米在焉。会徒跣须履，因仰头微吟，双履自至。人有笑其形容者，便佯说以酒杯向口，即掩鼻不脱，乃稽颡谢过，著地不举。永康有骑石山，山上有石人骑石马，侯以印指之，人马一时落首。今犹在山下。
　　颍川庾嘉德善于筮蔡之事，有人失一婢，庾卦云：“君可出东陵口伺候。有姓曹乘车者，无问识否，但就其载。得与不得，殆一理也。”旦出郭，果有曹郎上墓，径便升车，曹大骇呼生，惊奔入草，刺一死尸下，视乃其婢也。
　　北海任诩字产期，从军十年乃归。临还，握粟出卜，师云：“非屋莫宿，非食时莫沐。”诩结伴数十共行，暮遇雷雨，不可蒙冒，相与庇于岩下。窃意非屋莫宿戒，遂负担栉休。岩崩，压停者，悉死。至家，妻先与外人通，情谋共杀之，请以湿发为识。妇宵则劝诩令沐，复忆非食时莫沐之忌，收发而止。妇惭愧负怍，乃自沐焉，散发同寝。通者夜来，不知妇人也，斩首而去。
　　河间沐坚字壁强，石勒时监作水田，御下苛虐，百姓怨毒，乃为坚形，以刃矛斫刺，咒令倒毙。坚寻得病，苦被捶割，于是遂殒。
　　晋咸宁中，高阳新城臾为泾祠妖幻。署置百官。又以水自鉴，辄见所署置之人衣冠俨然。百姓信惑，京都翕集，收而斩之。
