<!-- { "loadSidebar": true } -->
　　孙钟富春人，坚父也。与母居，至孝笃性，种瓜为业。忽有三年少容服妍丽，诣钟乞瓜。钟为设食出瓜，礼敬殷勤。三人临去，曰：“我等司命郎，感君接见之厚，欲连世封侯，欲数世天子。”钟曰：“数世天子故当所乐。”因为钟定墓地，出门悉化成白鹊。一云，孙坚丧父，行葬地，忽有一人曰：“君欲百世诸侯乎？欲四世帝乎？”笑曰：“欲帝。”此人因指一处，喜悦而没。坚异而从之。时富春有沙涨暴出，及坚为监丞，邻党相送于上，父老谓曰：此沙狭而长子，后将为长沙矣。果起义兵于长沙。
　　泰山高堂隆字升平，尝刻邺宫屋材，云后若干年当有天子居此宫。及晋惠帝幸邺宫，治屋者土剥更泥，始见刻字，计年正合。
　　王敦既为逆，顿军姑孰，晋明帝躬往觇之。敦时昼寝，梦日环其城，乃卓然惊寤，曰：“营中有黄头鲜卑奴来，何不缚取？”帝所生母荀氏燕国人，故貌类焉。
　　晋简文既废世子道生，次子郁又早卒，而未有息。濮阳令在帝面前祷，至三更，忽有黄气自西南来，逆室前。尔夜幸李太后而生孝皇帝。
　　刘曜隐居管涔之山。夜中忽有一童子入跪曰：“管涔王使小臣奉谒赵皇帝，献剑一口。”置前再拜而去。以烛视之，剑长二尺，光泽非常，赤玉为饰，背有铭云：“神剑服御除众毒”。
　　石勒为郭敬客时，襄国有谶曰：“力在左，革在右，让无言，或入口。”让去言为襄字，或入口乃国字也。勒后遂都襄国。
　　石勒伐刘曜于洛阳，从大河南济。时河冻，将合军至而水自泮，舟楫无阂，遂生擒曜，谓是神灵之助，命曰灵昌津。
　　晋时长安谣曰：“秦川城中血没，惟有凉州倚柱看。”及惠愍之间，关内歼破，浮血飘舟，张轨拥众一方，威恩共著。
　　凉州张骏字公彦。九年天雨五谷于武威，炖煌，植之悉生，因名天麦。
　　凉州张祚伪和平中有神见于玄武殿，自称玄冥，与人言语。祚日夜祈之，神言与之福利，祚甚信之。
　　凉州张重华遣谢艾伐麻狄，引师出振武。夜有二枭鸣于牙中，艾曰：“枭者邀也，六博得枭者胜。今枭鸣牙中，克敌之兆。”果大破之。
　　宋武帝裕字德舆，小字寄奴。微时伐荻新洲，见大蛇长数丈，射之伤。明日，复至洲里，闻有杵臼声，往视之，见童子数人皆青衣捣药，问其故，答曰：“我王为刘寄奴所射，合散傅之。”帝曰：“王神何不杀之？”答曰：“刘寄奴王者不死，不可杀。”帝叱之皆散，仍收药而返。
　　临淄牛山下有女水，齐人谚曰：“世治则女水流，世乱则女水竭。”慕容超时乾涸弥载，及天兵薄伐，乃激洪流。
　　秦世有谣曰：“秦始皇，何僵梁。开吾户，据吾床。饮吾酒，唾吾浆，飧吾饣卞，以为粮。张吾弓，射东墙。前至沙邱当灭亡。”始皇既坑儒焚典，乃发孔子墓，欲取诸经传。圹既启，于是悉如谣者之言。又言谣文刊在冢壁，政甚恶之，乃远沙邱而循别路，见一群小儿辇沙为阜，问云沙邱，从此得病。
　　晋武帝太康五年五月，宣帝庙地陷裂，梁无故自折。凡宗庙所以承祖先嗣，永世不刊安居，摧陷是毁绝之祥也。
　　晋惠帝时，人有得一鸟毛，长三丈，以示张华。华惨然叹曰：“所谓海凫毛也。此毛出则天下土崩矣。”果如其言。
　　晋惠帝永康元年，帝纳皇后羊氏。后将入宫，衣中忽有火光，众咸怪之。自后蕃臣构兵，洛阳失御，后为刘曜所嫔。
　　晋永嘉元年，车骑大将军、东瀛王司马腾字元迈，自并州迁镇邺。行次真定时，久积雪而当其门，前方十数步独液不积。腾怪而掘之，得玉马，高尺许，口齿皆缺。腾以为马者国姓，称吉祥焉。或谓马无齿则不得食。未几晋遂大乱，腾后为汲桑所杀。
　　董养字仲道，陈留浚仪人。泰始初到洛下，不干禄求荣。永嘉中洛城东北角步广里中地陷，有二鹅出焉，其苍者飞去，白者不能飞。养闻叹曰：“昔周时所盟会狄泉即此地也。今有二鹅，苍者胡象，后胡当入洛；白者不能飞，此国讳也。”
　　晋孝武太元末，帝每闻手巾箱中有鼓吹鼙角之音，于是请僧斋会。夜见一臂长三丈许、手长数尺来摸经案。是岁帝崩，天下大乱，晋室自此而衰。
　　晋孝武太元末有谶曰“修起会稽”。其后卢修果从会稽叛。
　　晋义熙十一年，京都火灾大行，吴界尤甚。火防甚峻，犹自不绝。时王弘守吴郡，昼坐厅视事，忽见天上有一赤物下，状如信幡，遥集南人家屋上，须臾火遂大发。弘知天为之灾，故不罪始火之家。识者如晋室微弱之象也。
　　隆安初吴郡治下狗常夜吠，聚皋桥上。人家狗有限而吠声甚众，或有夜觇视之，见一狗有两三头者，皆前向乱呔。无几有孙恩之乱。
　　晋海西公时有贵人会，因藏区，有一手间在众臂之中，修骨巨指，毛色粗黑，举坐咸惊。寻为桓大司马所杀。旧传藏抠令人生离，斯验深矣。
　　苻坚建元十二年，高陵县民穿井得大龟三尺六寸，背文负八卦古字。坚命作石池养之，食以粟。后死，藏其骨于太庙。其夜庙丞高虏梦龟谓曰：我本出将归江南，遭时不遇，陨命秦庭。即有人梦中谓虏曰，龟三千六百岁而终，终必妖兴，亡国之征也。未几为谢玄破于淮淝，自缢新城浮图中。
　　慕容出畋，见一老父曰：“此非猎所，王宜还也。”明晨复去，值有白兔，驰马射之，坠石而卒。
　　西秦乞伏炽磐都长安，端门外有一井，人常宿汲水亭之下。而夜闻磕磕有声，惊起照视，瓮中如血，中有丹鱼，长可三寸，而有寸光。时东羌西虏共相攻伐，国寻灭亡。
　　佛佛虏凶虐暴恶，常自言国名佛佛，则是佛中之佛。寻被震死。既葬，而复就冢中霹雳其柩，引身出外，题背四字，表其凶逆而然也。国少时为涉去所袭。元嘉十九年，京口霹雳杀人，亦自题背。
　　凉州张字安逊，夜寝，忽见屋梁间有人像无头，久而乃灭。甚恶之，寻为左右所害。
　　卢龙将寇乱京师，谣言曰“十丈瓦屋，芦作柱，薤作栏”。未几而败。
　　文帝元嘉末，长广人病差，便能食而不得卧，一饭辄觉身长。如此数日，头遂出屋。假究为刺史，度之为三丈，复还渐缩如旧，经日而亡。俄而文帝为元凶所害。
　　陈仲弓从诸子侄造荀季和父子，于时德星聚，太史奏五百里内有贤人聚。
　　陶侃左手有文直达中指，上横节便止。有相者师圭谓侃曰：“君左手中指有竖理，若彻于上，位在无极。”侃以针挑令彻，血流弹壁，乃作公字。又取纸裹，公迹愈明。
　　桓玄生而有光照室，善占者云：“此儿生有奇曜，宜目为天人。”宣武嫌其三文，复言为神灵宝，犹复用三。既难重前，却减神一字，名曰灵宝。
　　任城魏肇之初生，有雀飞入其手，占者以为封爵之祥。
　　东莞刘穆之字道和，小字道人，世居京口。隆安中，凤凰集其庭，相人韦薮谓之曰：“子必协赞大猷。”
　　徐羡之年少时，尝有一人来谓曰：“我是汝祖。”羡之拜，此人曰：“汝有贵相而有大厄，宜以钱二十八文埋宅四角，可以免灾。过此，位极人臣。”后羡之随亲之县，住在县内，尝暂出而贼自后破县，县内人无免者，鸡犬亦尽，惟羡之在外获全。
　　晋陵韦朗家在延陵，元嘉初，忽见庭前井中有人出，齐长尺余，被带组甲，麾伍相应，相随出门。良久乃尽。朗兄薮颇善占筮，尝云：“吾子当至刺史。”后朗历刺青、广二州。
　　晋贾谥字长渊，充子也。元康九年六月，夜暴雷震谥斋屋，柱陷入地，压毁床帐。飘风吹其朝服上天数百丈，久之乃坠于中丞台。又蛇出其被中。谥甚恐，明年伏诛。
　　晋孝武太元年，刘波字道则，移居京口。昼寝，闻屏风外悒咤声，开屏风，见一狗蹲地而语，语毕自去。波，隗孙也，后为前将军，败，见杀。
　　晋太始中，豫州刺史彭城刘德愿镇寿阳。住内屋，闭户未合，辄有人头进门扉，窥看户内，是丈夫露髻团面。内人惊告，把火搜觅，了不见人。刘明年竟被诛。
　　河南褚裒字季野，将北伐，军士忽同时唱言“可各持两。”复相谓曰“一人焉用两为！”及败北，抛戈弃甲，两手各持一，蒙首而奔。
　　晋安帝义熙三年，殷仲文为东阳太守。尝照镜，不见其面，俄而难及。
　　元帝永昌元年，丹阳甘卓将袭王敦，既而中止。及还家，多变怪，自照镜不见其头，乃视庭树，而头在树上，心甚恶之。先时，历阳陈训私谓所亲曰：“甘侯头低而视仰，相法名为盼刀。又目有赤脉，自外而入。不出十年，必以兵死。不领兵则可以免。”至是果为敦所袭。
　　东晋谢安字安石，于后府接宾。妇刘氏见狗衔谢头来，久之乃失所在。妇具说之，谢容色无易，是月而薨。
　　晋阮明泊舟西浦，见一青衣女子弯弓射之，女即轩云而去。明寻被害。
　　义熙中，王愉字茂和，在庭中行，帽忽自落，仍乘空如人所著。及愉母丧月朝上祭酒器在几上，须臾下地，复还登床。寻而第三儿缓怀贰伏诛。
　　晋隆安中，高惠清为太傅主簿。忽一日有群鼠更相衔尾，自屋梁相连至地。清寻得症疾，数日而亡。
　　晋桓振在淮南，夜间人登床声，振听之，隐然有声。求火看之，见大聚血。俄为义师所灭桓振，玄之从父弟也。
　　义熙中，刘毅镇江州，为卢循所败，忄扁忄逾剧。及徙荆州，益复怏怏，尝伸纸作书，约部将王亮连兵作逆。忽风，展纸不得书，毅仰天大诟，风遂吹纸入空，须臾碎裂，如飞雪纷下。未几，高祖南讨，毅败擒斩。
　　永初中，北地传亮为护军，兄子珍住府西斋。夜忽见北窗外树下有一物面广三尺，眼横竖，状若方相。珍遑遽以被自蒙，久乃自灭。后亮被诛。
　　元嘉中，高平檀道济镇浔阳，十二年入朝，与家分别，顾瞻城阙，欷逾深，识者是知道济之不南旋也。故时人为其歌曰：“生人作死别，荼毒当奈何。”济将发舟，所养孔雀来衔其衣，驱去复来，如此数焉。”以十三年三月入伏诛。道济未下，少时有人施罟于柴桑江，收之，得大船，孔凿若新。使匠作舴艋，勿加断斧。工人误截两头，檀以为不祥。杀三巧手，欲以塞侃言。匠违约加斫，凶兆先构矣。
　　檀道济居清溪，第二儿夜忽见人来缚己，欲呼不得，至晓乃解，犹见绳痕。在此宅先是吴将步阐所居，谚云：扬州青，是鬼营。清溪青，扬是也。自步及檀，皆被诛。
　　东海徐羡之字宗文，尝行经山中，见黑龙长丈余，头有角，前两足皆具，无后足，曳尾而行。后文帝立羡之，竟以凶终。
