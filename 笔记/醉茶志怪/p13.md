<!-- { "loadSidebar": true } -->
　　醉茶子曰：风鉴之说，信有之与？既富，委亲于义地，为孝子者当不如是。而因迁葬遂贫，岂可不尽孝乎？不知非也。人惟行乎心之所安而已。彼富贵听天可也，地何能为哉！ 
天门 
　　予曾祖母杨太夫人，夜坐窗前玩月。见天际忽裂一罅，俄而洞启如门，二甲士立门左右，门中霞光万道，人影憧憧，顷刻复合，盖天门也。 
黄叶村 
　　西沽旧名黄叶村，老人犹有知者，近日莫传也。道光年间有乩仙诗云：“僧归黄叶村中寺，人唤斜阳渡口船。”自注云：“黄叶村即西沽。”按：诗与明诗稍异。 
产龙 
　　曲逆妇人雨夜独寝，有朱虫如线落臂上，蠕蠕而动。旋绕三匝，倏长如带。拂之，破壁飞去。未几，妇腹渐大，产一小龙，鳞角俱备。其家恶而杀之。 
祈雨 
　　山左张太守幕客某，善驱遣之术。时宾客咸集，众求观其术，某不许。固强之，不得已，设坛檐际，揲指作诀，口喃喃作诵咒。俄而云集庭除，细雨如霰。出视墙外，则赤日曈昽。片刻，复烧符诵咒，即雨止云散矣。公子悦之，苦求其术。某靳勿传。伺其他出，窃搜竹簏，得其符箓，试之果验，第自晨至日昃，雨卒不晴。始大恐，下坛欲遁。忽云开雨霁，有大蛙毒蛇数十自空坠落。公子急奔，物集足下，大肆螫噬，踝骨血流，几乎毙命。某归而见之，急设坛作法，物始不见。深怼公子好事，遂辞馆去。公子因惊成疾，数月寻亡。 
雷殛 
　　甲与乙俱通州人，寓邑之河北客店，日以唱曲糊口。有河乡人某亦居此店。一日暴雨，甲乙同归，途遇乡人，因邀入内肆避雨。时雷电奔腾，檐溜如泻，甲谓乙曰：“去店不远，宜冒雨前行。不然天暝泥泞，步履实难。”乙以为然。二人甫出肆门数武，霹雳一声，二人骈受雷击。方知一路不遽诛者，有某同行故也。众视之，一胸有小孔，一背上孔亦如之，其乡人告众曰：“此二人者，阳以度曲为名，暗诱人家子女，卖银以供赌博。昨自通州拐二女，已鬻诸青楼矣。其遭天诛也，不亦宜哉！” 
飞人 
　　郡人乘海舶，失风，至一处，沙滩寥阔，数里外暂有山岛，一树高数丈，枒槎枯立。有人结巢而居，如猱而小，黑黝无衣，背生双翼，在地上或拾蛤蜃，或抱木枝，纷纷不计其数；语音如鸮，不可辨。见人至，群相惊飞上树。后遇顺风船归，询诸洋人，云飞人国也。 
徐标 
　　徐标者，葛沽裱画工也。适野遇一叟，曳杖斜行，步履蹇缓，携一童子，约十三四岁，容貌娟秀，依其肘下。至野寺前，顾谓徐曰：“烦君为我儿觅一佳妇，定有厚酬。”徐言：“我画工也，非执斧者，何处为令郎觅妇？”叟笑云：“先有薄赠，庶不疑老夫食言。”扪囊中金一锭置石砌上，袖出短斧，斫其翘约二两许，赠之。徐受而妄许之曰：“城中大姓，予戚也，有女美而待字，与公子年齿相若，予怂恿之，事无不谐，试为君家谋之。”叟大悦，曰：“果尔，勿忧贫也。”邀徐至寺后，见累累然一望无际，皆朱提也。徐长跪而哀之，叟云：“子归急备车乘，任尔运载。明日四更，予候于途，过时则不可得。请勿悔。”徐归，遍求亲友，仅得一车。至家时，已二鼓，奔波倦甚，伏枕稍息，辄酣睡。醒则东方既白，急驾车出村外。遇叟，叟责其负约。徐善言相抚。叟引徐行数里，则浊雾满天，失叟所在。及至寺后，则断碑残瓦而已，悔恨而返。 
　　醉茶子曰：《郁离子》云：“舟必漏也，而后水入焉；土必湿也，而后苔在焉。”徐利欲薰心，故叟得而揶揄之。观其诡词相许，其心术尚可问耶？非叟戏徐，徐自戏也，悔恨奚为？ 
刘大士 
　　刘大士，完县人，善画嗜饮，每携瓶酒往山林清幽处坐饮。一日至山半，松下石平如砥，草细堪梳，四顾峰峦，耸翠在目。坐而独酌，忽见杯中一虫如线，蠕蠕然类鱼游泳。惊顾间酒净杯翻，虫一跃失所在。忽霹雳一声，黑云缭绕，一金龙拏空飞去。 
　　醉茶子曰：一斗香醪，形骸放浪，酒人大抵然也，岂龙亦好曲蘖乎？观其畅饮一杯，掉尾而去，知其醺醺腾腾半空飞舞之乐也。 
僧冤 
　　邑有僧，夜为盗杀，劙肠破腹，其死甚惨。鸣于官，捉凶未获，渐寝其事，庙遂荒废。有巡更卒四人宿于内，夜围炉煨酒。僧忽入，混身血污，手提肝肠一具，血尚淋漓，泣云：“僧死冤甚。”众惊呼，倏不见。 
刘姓 
　　邑刘姓，自南乡索债归，路经旷野，乘月独步。见半里外一物当道矗立，怪往来熟路从无碑碣，是何时创建者？踟躅间物忽飞动，势如骤雨，转瞬离身咫尺。刘急侧身一躲，便听风声飕飕，回顾已在数十步外。大恐，伏地不敢少动。俄而物旋转复回。刘扪怀中有布巾裹钱三百余，即以投之。铿然作响，遽倒于地。刘恐己起而物亦随起，遂屏息以伏道旁。天明迫视，乃败棺板也，狼狈而返。 
　　醉茶子曰：投之以钱，颓然而倒，岂败棺板亦好货乎？予尝见世之贪官污吏，其怒也暴，其来也猛，投钱而辄解者，与败棺板何以异哉！ 
蛇精 
　　邑李氏废楼中有蛇精，能巨能小，尝蟠栏上暴鳞，皎如白虹。元宵节有戏龙灯者，蛇忽出，粗与龙等，同舞空中。人骇散，蛇亦渺。相顾众中失去一美少年。众固疑为蛇摄去，遍寻不可得也。后数载，见其人与一艳妆女子在东南城楼上凭肩眺望。或呼之，二人遽入楼内。一大蛇垂尾檐际，粗如梁焉。方悟女子乃蛇精也。 
奇疴 
　　德州民某，逃难来津，寓邑城北官厂。得一疾：左手暴长。三日大几如箕。群以为妖，未几遂毙。 
神妖 
　　饥民某妇，寓邑之城隍祠。病痤，梦为鬼役勾去，同寓三人亦与焉。往见神，神云：“此妇尚循妇道，可送还。此三人好詈乡里，某曾殴翁姑，某曾拐人儿女，并欺凌妯娌，均宜正法。”即见阶下一厉鬼，以巨斧斫三人首，鲜血迸流。妇惊寤，病亦愈。同寓三妇是日俱死。 
厉鬼 
　　医士粱竹溪，寓沧州客店，夜卧吸烟。有健男子四人自外入，背后濡染殷血，问之不应，一一入复室内。梁呼从者烛之，则乌有矣。主人云：“此屋昔为贼巢，官军捕获五十余人弃市。其中尤悍暴者四首逆，往往为祟。君所见者即是。” 
女鬼 
　　邑王维庵夜闻款关，出视，乃一妇人，缟衣麻裙，面墙背立，问之不语。至王唤女仆秉烛灼之，阒其无人矣。后月余，王卒。 
妖避雷 
　　邑田家庄关圣庙中古槐，二百年物也。忽阴雨，雷电绕之。树巅立一小儿，如五六岁童子，身无寸缕，手执红旗。旗一麾，雷电辄退。相持数刻，始不见，天亦开霁。庙墙上见一大蝎虎，长七尺余，意即其妖也。 
火异 
　　邑荒草坨村，去城十余里。同治癸酉秋间雨后，有火一片自北来，所着林木俱焚，庐舍焦灼。其未尽燎者，窗纸成灰烬，而窗棂梁柱如故。有村人焦头烂额四五辈，入城求医，皆燎伤也。 
水灾 
　　同治辛未，邑大水。六月十四日二更天，有白气一道，宽约半尺，自南至北，其直如绳。未几，连日阴雨，城中水深五尺许，民屋倾圮，平地砖隙出泉，涓捐不竭，地陷数处，深莫见底。蛙缘壁登屋，伏行如蜥蝎然，亦一奇也。 
鬼剪烛 
　　邑宋氏，巨富也。其家太夫人深夜独坐，呼婢剪烛。一妇揭帘入，白布裹头，身被凶服，舌长出口，发乱垂肩，对案悲号，剪烛而去。夫人惊疾，旋卒。家自此贫苦。 
定州僧 
　　定州某僧，荒淫不节，每出寻娼，则云耕田去。患痔不起，医教以芝麻研敷。后渐腐烂，遂刀剪肛脱于外，秽恶殆不可言，其徒避之。未几将死，谓其徒曰：“此青莲花也，非道力深者不能有此。”越数日圆寂。予友戏编诗云：“昼出耘田夜溃麻，腚中翻出青莲花。”二句亦颇解颐。 
灶神 
　　静海曹媪，生有洁癖，事灶神尤虔。自言幼时屋经漏雨，支板宿灶前，误以不浩物置灶内，夜半朦胧间有人叱曰：“此何处，岂容汝酣睡？若再以不洁物纳我口，则击杀尔脑矣。”惊醒，见一人皂袍乌纱，手持牙笏，气象森肃，转瞬失所在。 
小无常 
　　邑郭茂才海帆，夜醉归。遇一鬼，高如十余岁童子，素衣高帽，立道左，颇似庙中土偶。郭疑童子戏为也，叱之曰：“夜深矣，何物童子犹不归寝，街前恶作剧以骇行人？将寻汝父兄切加责之。”鬼立如故，郭竟过，走数武，忽悟其为鬼，酒顿醒，两足战栗不能步，为巡更者送至其家。 
鱼梦 
　　安徽徐杨孝廉绪不食鲤，云其先人某公梦一少年哀泣乞救。问故，少年曰：“予白龙也。因醉归，误为老渔所获。倘鬻诸庖丁，鼎镬不免矣。明日市上有巨鳞金目者即是我也。君仁者，肯出资买放，敢忘厚德。”醒而异之，求诸市，果有一苍髯老叟，持大鲤一尾，颇昂其价。公买而释诸水，洋洋而逝。后其家科第绵延，相戒不食生鲤。 
鬼驱贼 
　　邑有妇新寡，停夫柩于窗外。夜有偷儿隔窗探物，妇觉，衣已失去。盗犹未走，窘急无策，乃拔关出，大号。盗一惊而厥。邻人咸至，见盗已死，欲鸣于官，而盗苏，哀求始免。或诸之曰：“汝敢为盗，何畏一妇人？”盗曰：“方伏棺上探物，觉有手如冰，力握予臀，惊而欲遁，忽见檐下立一大鬼，锯牙电目，口张血盆，声如霹雳，攮臂欲扑，予遂晕绝，并未见有妇人也。” 
鸟捕蝗 
　　道光二十二年秋，邑南乡飞蝗为灾。有大鸟如乌，千百成群，集田陇啄虫殆尽，始翔去。是岁尚丰。 
刘玉 
　　信都儒童刘玉，自友处醉归。出村五里许，天已二鼓。路经野寺，见寺中灯火荧煌，疑僧道设坛醮者，入而求饮。有二役捉住曰：“尔来甚妙，正遣我辈寻人矣。”挽至殿下，见堂上坐一王者，龙衮垂旒，气象威赫。刘伏砌下，王曰：“烦尔登记簿册，幸勿怖。此明岁秋事，与汝无涉。”刘唯唯。从者授以笔研，使坐阶下。旋见殿东人头如山堆集，数十人往来奔走，将人头从东运至西，纷纷如蚁。每运一次，向生报数若干，看生写毕始去。此来彼往，手不停挥，渐淅东方欲白，事亦告竣。见一人上殿跪报，共万余级，即向刘索取册去，谓曰：“子劳矣，盍小休憩？”刘伏砌下，心犹惴惴。渐闻人声寂然，开目四顾，人物俱杳，自疑为梦。次年果遭发逆之变。 
