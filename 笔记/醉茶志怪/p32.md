<!-- { "loadSidebar": true } -->
　　醉茶子曰：明大节，人且难之，况狐耶？尝见某仆妇，与其夫伉俪颇笃。夫死家贫，瘗诸荒冢。越数载，自买新阡数亩，求其夫柩，不可辨识。或教以长绳系马鞍，缚绳腰际，曳之哭且行，有所阻，就其处掘之，果得夫柩。遂迁葬焉。噫！可谓贤矣。后晚年不贞，其主人有二童，先后私之。又某氏妇容貌娴雅，夫妇甚和。夫死不嫁，与某私，生子，伪为讨螟蛉者，以延夫嗣。之二妇者，可谓深于情而越于礼矣。一以夫骨为重，而必致之安土，但知瘗夫为义，不知贻夫耻为大不义也。其初心可取，特欲心炽，力不能遏，以至晚节不终。一以无后为负夫，不知犯淫为更负夫。然究其初心，未必真为夫嗣计。纵使真为夫嗣计，异姓螟蛉犹有乱宗之嫌，而乃辱身乞种，岂复有人理哉？特淫焰炽盛，居然生子，又不忍割爱，遂日留而养之，所谓机变之巧，无所用耻焉。总之，女德无极，第见其工貌胜人，即许为贤，奚可哉？前妇愚蠢，此妇淫而多机警矣。 
役夫 
　　辛卯夏，有挖河之役。有役夫数十人，共往宁河兴工之所。中有一夫，相失在后。日将暮，渴甚，而旷野无人，去驿亭绝远，徘徊道左。忽见禾黍深处有房舍，就之，闬闳壮丽，类世家。不敢遽入，蹲踞门旁，以待阍者。俄一女子红妆颇艳，自内出，询其何为。役夫言其始末，并求赐饮。女子笑云：“易耳。”乃延入，云：“我家固无男子，俟侬为尔煮茶。”俄而玉碗金壶，酌以佳茗。役夫饮毕，方欲辞行，女云：“日将坠矣，得毋饥乎？”役夫得茶已属望外，闻欲赐食，欢甚，急应以唯唯。女子乃招至寝室，其中金玉锦锈，备极辉煌，所陈设之物，多不能指其名。于是坐立几不能自主。女子出厨间物列几上，罔不甘旨，役夫大肆饕餮。饭罢，女治枕栖，止之宿。役夫生平未谙此乐，自惭形秽，踌躇不安。女笑曰：“勿尔迂拘，苟愿永好，老于是乡，足尔一生温饱矣。”役夫居数日，见女子神气举止不类常人，转自恐，因云：“家有老母妻子，须身自作苦，以供赡养。若久留于此，八日冻馁矣。请暂去复来。”女云：“去则去耳，再来难矣。”乃送之出门去。役夫至工所，诸人怪其来晚。役备述其事，众夫共往，至其处，禾黍油油，迥无屋宇，诧异而返，未知是鬼是狐。 
　　醉茶子曰：闻之役夫蠢然一村汉耳，而倚翠偎红，竟得数日艳福，亦殊出人意外。古人云：“作得一日神仙，虽死无憾。”其役夫之谓乎？顾役之愚浊，不能终享清福，固无足论；而为仙子者，亦漫不加察，冒然纳之，陡然舍之，是果何心哉？世岂无翩翩美少，而适逢此蠢蠢者，遽纳之东床，想真仙断不出此，此必采补之流耳。 
浙生 
　　浙江某生，传者逸其姓氏。入北闱乡试。场后登车将返津门，途次遇雨。半里外有兰若，往投止焉。僧延入一斗室，颇雅浩。夜息灯寝，忽有啜泣声在承尘上，知为狐，姑听之。忽又作笑声，然稍止，辄复呜呜咽咽，声甚悲，旋又大笑。士大骇。未几，笑止而哭，哭止而笑。细辨之，乃出一人，心益不解。至天晓，始不复闻。忽有一人在旁问曰：“尔良夜不眠，忽哭忽笑，其意何居？”答曰：“我炼形拜月，吐纳采补，数百年来，甘苦备尝。至今日支体官骸，与人无异，大丹将成，此一乐也。倘顿遭雷劫，则夙昔功苦一朝瓦解，尽归灰烬，殊觉可惜。思量至此，不觉肝为之摧，心为之酸，潸焉出涕，几不知泪之所自来也。转思幸免雷殛，则从此升碧霄，登紫府，优游自得，与黄石、赤松辈共朝夕，将入王母之宫，而听董双成之雅乐，许飞琼之妙音，餐沆瀣，咽琼浆，食仙桃，长生不老，俯视尘世之冠冕，真若泥涂富贵，直如幻梦，不亦乐乎，又不禁为之狂笑。”一人曰：“尔休矣。凡修道之人，心宜淡定。尔私欲撞扰，倾刻万念，甚非法也。”其人又刺剌强辩。浙人闻之叱曰：“此等细事，值得悲喜交集？絮絮聒聒，扰我清眠。再不止，我便觅天师符印至。”再听之，则寂然。生暗喜狐之畏己也，方欲安眠，忽闻大呼曰：“某人，尔责我而不自责。汝前科乡试出场后，在京寓候榜，忽作得意想，则手舞足蹈，云。『我今秋折桂，明春攀杏，从此高车驷马，将华丽其衣服，夸耀夫乡里，高步青云，俯视一切，乐何如之！』于是拊掌大笑。尔以我未之闻耶？俄而飞骑报入，尔神色张皇，坐卧不定，非喜非惧，非乐非忧，我口直不能形容其状。既而红箓无名，孙山被落，尔则顿足痛骂，涕泗交流。仆来则咤叱泄忿，店主人至则迁怒挥拳，指桑詈槐，丑态百出。尔以我未之见耶？今亦诮我耶？我亦自知忽悲忽乐厌人听闻，然不至如尔之令人难堪也。”生闻之益怒，奋身即起，闻承尘上嗤嗤笑声，云：“修道之人与读书之士，皆宜平心静气。仆自此闻命矣。一语奉赠，至重阳后勿复作前态。”再听则寂然矣。天明晴霁，登车就道，回思狐言，不觉哑然自笑。到津为友人述之，无不哄堂。 
　　醉茶子曰：荣辱得失之心，虽仙不免。当局者苦于不自知，所难堪者旁观之匿笑耳。若以禅理论，万事皆空，不但雪窗萤火为多事，即炼形吐纳亦多事。果如是，成何世界耶？所以人当尽心竭力，以尽人事，成败富贵，一听诸天可也。 
树怪 
　　乙酉夏，移居城南第。庭有枯树，百余年物也。众以为钱神所凭，颇祈祷之。是岁除夕，邻家子见有白须叟踞树巅，予诗以嘲之。诗云：“恐予志怪少新奇，树露精灵树有知。暴客谅非来陋巷，老翁何故上枯枝。送穷愧我无长策，祈福嗤人枉费词。”“是鬼是仙还是盗，眼前傀儡太支离。皓首庞眉恍露身，无端惊喜动居邻。世间宁有摇钱树，天下何多妄想人。尔欲保身须匿迹，我将纵斧即摧薪。松能不老椿能寿，浪说仙灵恐未真。” 
夜游神 
　　夜游神，往往为人所遇。以予所闻者言之，一在邑东关外崇宁宫前，有王某夜行，见墙阴一物如袱，俯视乃巨靴，长约三尺许。举头则眉际复一靴，大亦相等。仰望一巨人，坐檐际，高约数丈，迭腿而坐。踌踌间，忽有一人提灯笼而来，巨人抬其足，其人若未之见，匆匆遂过。王亦欲随之过，巨人仍以足挡之。相持数刻，始不见。归家后，不数日而亡。殆衰气所感，鬼神揶揄之也。又某宦寓河北客舍，好樗蒲。正月间，访友人赌戏，归店时已三鼓，月色微明。至北关浮桥，见钞关东有巨人坐屋上，高以丈计，其服制仿佛纱帽宽袍，气象雄阔。某骇，几不能步。视所提之灯，光小如豆，踯蹰不前，俄而不见。某归后亦无恙。 
张桂 
　　邑有张桂者，寓御河北岸钞关东。其邻杨氏，与对门居。张偶夜归，见杨氏门前立一人，身极削瘦，凉帽青衣，肩披搭橐，中露公文数角，仿佛公人。张怪而就视，见其面白如粉，双目微圆如豆。悟其为鬼，急奔入家，闭其户。乃登梯再视，则乌有矣。是夜杨氏归卒。殆阴曹之勾役也。 
双头豕 
　　邑城中有某氏，产小豕两头，一身八足双尾者，群以为异。然不足异也，盖畜类如豚犬等，皆一产数子。猪之双首双尾一身八足者，乃其胎未分，粘合为一。如桃香瓜果中，有并蒂孪子者，亦二子未分，长而为一也。猪亦类是。若鹅之两头者，乃两雄共一雌，雄气杂也。或问犬先产者身小，后产者身转大，此何以故？曰：此最易解。先产者其后坐之胎也，后产者其先坐之胎也。胎先成者故大，后成者故小。及生时则后者在先，先者在后。此非大小之明验欤？近来颇讲格致之学，识者当不以吾言为河汉。 
杜醒山 
　　邑人杜醒山妻病，夜出延医，觉有拍其肩者。回顾阒其无人。去数武，遇其亡友王某，怪而呼之。不应。或先或后，随行半里许，旋失所在。俄有红旗绕足旋舞，俯拾则无。甚恶之，以为妻寿不永也。归家就寝。后闻有扣门者。出视，则其亡友赤身无衣，势将扑捉。一惊而寤，顿觉身冷如渥冰水。自此患病，遂至不起，而妻竟无恙。 
张绅士 
　　邑绅张某寝疾，夜有巨鬼鞠躬倒入其室，臀塞寝门几满。旋伸臂于床前，拳大如斗，以签示病者，票四月十四日。张大惊，鬼亦自去。时二月也，计其期尚余百日。乃至闰二月十四日而卒，始悟四月乃两月之隐语也。光绪庚寅年事。 
陈某 
　　邑陈某入山买果品，路行失道。见荒郊一野寺，入投止焉。四面墙垣俱圮，似久无僧。正殿残破过半，东廊灰尘几满。窗下停一柩，若新殓者。乃趋西廊，展衾神座右。二更许，万籁无声，忽东廊柩爆然作响，侦视棺上坐一女子，模糊莫辨容色。大恐，乃曳衾匿案下，伏身屏气以听。半晌，有二健夫入，各携酒肴，踞地饮饫。其一劝饮甚殷，对坐者饮颇豪。未几，颓然醉卧，劝饮者遽抽刀决其首，尸倒案侧，头碌碌然滚神座下。旋至东廊柩前，呼曰：“我为尔报厥仇矣！”出门遂去。陈心胆俱碎。忽闻棺响，女子从棺内出，至西廊尸前，伏闻其首，旋起立大笑，声烈烈如鸮。陈毛发森竖，缩项不敢呼息。俄女子去。片刻棺响，女复来，如前状，旋又去。陈视天色已明，悄无人迹，遂狼狈而遁。 
郭氏妇 
　　邑人郭姓妇某氏，与其夫反目。诟谇之际，怒云：“如此相逼，我便自缢！”盖气愤语也。其邻陈姓者，目能视鬼，与郭妻遇，问曰：“嫂因何事而欲轻生？”氏言无之。陈云：“适见缢鬼相随，何便云无？”氏始悟前日语，而鬼因其隙而乘之也。 
　　醉茶子曰：十目十手，指视维严。言一出而鬼即乘之，以是知祸福之来，求之自己，言可妄发乎哉！ 
分水箭 
