<!-- { "loadSidebar": true } -->
　　孟都阃泽厚，乡先达也。官胶州时，公余夜坐，见檐际一人，践瓦阔步，轻捷如猱。盂呼曰：“丈夫有此绝技，当尽力疆场，胡为作梁上君子？”其人跃下，跪云：“此固非小人所愿，迫于贫耳。公能援引，敢不自爱？”公许之。次日来谒，唤入谆诫再三，使充营卒。后以战功膺职，卒为善士。惜传者忘其姓名耳。 
　　醉茶子曰：一言之悟，翻然改途，此其所以为豪杰。若心怀叵测，始则欣然从，久则变故生，与引狼入室者何异？ 
林某 
　　林某者，酗酒滋事，邻里成厌恶之。时村中有怪，恒夜出为祟，众激林曰：“尔素以胆力自诩，敢与怪遇乎？”林曰：“是不难。能为我备牛酒，当擒怪来。”众如其言，林携酒一大瓶，乘醉坐村外。夜有物，高八尺许，黑暗莫辨形貌，问林为谁，林曰：“我妖怪也。尔为谁？”物曰：“我亦如君，但肢体未备，不若君酷肖人形耳。所携何物？”林对以酒，且劝之尝，物曰：“予腰不能屈，烦君倾我口内。”林扪其口，大如杯，提壶灌之。物赞曰：“快哉！”颓然而倒。林急斫以斧，其声丁丁，呼人照之，败棺板也。毁之，怪绝。 
　　醉茶子曰：一醉而玉山倾倒，兴酣之际，更不知害事也。使怪不贪酒，林某奈何？即劝以酒，怪若曰“吾不为一斗折腰”，又焉知林不中馁哉？ 
铁猫 
　　邑某贾，贩铁为业，家渐裕。有善水者于海河底得铁猫四，古色斑驳，锈花灿然，每器重数百斤，上铸贞观年号。贾以贱价买之，拟毁作他器，则利倍蓰。夜梦四老人来谒，庞眉皓首，阔服唐巾，神采俱俊逸。云：“予兄弟四人，姓毛，自唐太宗皇帝征高丽时留寓于此，已有年矣。不意为弄潮儿所获。今到君家，乞施仁惠。若肯置诸故处，予等当厚报长者。不然，有损于我，亦无益于君也。”某醒后，知为四器之灵，欲弃诸汪洋，而心生觊觎，以梦为幻，入炉熔焉。未几，家遇回禄，不能再振，子孙零落为丐。 
　　醉茶子曰：或曰器果有灵，则当自庇，是数所应然。何祸人为？不知贾遭回禄，不必即是器之报复。然既能幻形示梦，灵固昭然。且彼卑辞乞命，毁之毋乃不仁。若能舍之，安知物即无情耶？夫利令智昏，斯人类然。况放利之流，更无足异矣。 
三疯 
　　乞儿三疯者，未详其姓氏，日行乞于市。人怜其痴，佥乐饭之。后月余始一见，或问之，疯云：“前者饥饿将死，幸三姑怜我，招至其家，食尽珍羞，眠卧锦绣，真平生之奇遇也。不然，焉有今日？”问：“三姑为谁，果美乎？”曰：“彼神仙中人也，乌得不美？”问：“何谓神仙？”曰：“跃舞檐端，飞升树杪，非神而何？”问居何处，则指破寺中。次日，见疯面有搔痕，穷诘其故。初犹隐讳，继云：“三姑恶我多口，已受责矣，何敢再泄？”好事者偕友人入寺瞰之，寺中殿宇倾圮，蓬茅塞径。墙坳一古槐，绿影匝地，仿佛似有人迹。就之，乃三疯枕石酣睡，身旁覆一大蝎虎，长与人等，尾摇摇掀动。众骇奔出，始悟所谓三姑者，即此物也。后不知三疯所终。 
　　醉茶子曰：枕石栖林，妖姬相伴，自三疯视之，不知作何景象矣。诗云：“闻道神仙不可接，别有天地非人间。”此之谓乎？ 
狐革 
　　邑北仓村赵公，忘其名字。读书别墅。每月明见有物，兽首人身，潜入空室，窥之，有狐皮一具，折叠地上。公持归藏之。夜半，物至公斋，跪而人语曰：“我等修炼功成，即无须此。今道力尚微，首未能脱，天明依然故态。倘不赐还，日出即成鬼物矣。”哀求不已。赵不答。跪至晓，扑地化为狐，自颌下如新剥者然。 
　　醉茶子曰：妖不扰人，纵之而不必杀之。赵公所为，吾不谓是。 
巨头鬼 
　　邑萧某，提灯夜行，遇一鬼，高三四尺许，头大如瓮，面色深青，目炯双灯，齿森长戟，以两手捧颊，行步蹇缓。见人至，退避墙隅。萧固胆壮，以灯柄击其头，鬼目蹙眉攒，似甚痛恶。释之。归病，月余始瘥。 
　　醉茶子曰：阴阳对待，人鬼殊途。人不能见鬼者，阳气胜也。若阳气衰竭，猝然见鬼，吾知其不死即病。昔有走无常者云：“人不见鬼，鬼无时不见人。”问其何故，则茫然不解。予曰：“暗处视明处易，明处视暗处难，非其理乎？”走无常者深然其言。 
小夜叉 
　　保阳士人，晓起入书室理文具，见墨床上卧一物，如夜叉状，赤发蓝身，袒臂着红裤，枕墨酣眠，翕翕犹未醒也。士惊愕间，物已觉，翻身一跃化为蝶，翩翩然破窗飞去。 
妖宅 
　　邑宋氏，家巨富，宅多妖，饮食中常掷秽物，夜抛瓦石，毁器具，种种恶作，不足为怪。一夜月明，窗有手影，由小而大。渐渐黑影满窗，未几如豆菽而没。又一夕，有人以舌舐窗，片刻全窗尽湿，似经暴雨。忽怪风一卷，窗破灯灭，窗棂格格，透露星辰，历历可览。急以火烛之，窗纸并无破缝。 
潘茂才 
　　邑潘秀才钺，晚年贫苦无子。病笃时，邻人某怜之，扶持备至。及死，惟余缊袍，破被污秽，已不堪用。某将弃之，梦潘云：“感君高义，愧无以报，被角内有钱票一纸，聊以相赠。”醒而异之，拆视果然。 
　　醉茶子曰：生不妄费，死不轻弃，秀才之命穷，洵可哀矣！而报恩不爽，与古君子何异？天胡为阨其遇哉！ 
灯异 
　　邑陈某赴都，寓通州客店。对灯坐，忽灯花砰然作响，光大如斗。中露一人面，容颜愁惨，仿佛悲啼。陈惊奔出，卧车上。天将明即行，不知何怪。 
星异 
　　邑朱氏更夫毕姓，夜巡更。仰见天上星斗攒动，聚于一处，矫若游龙，光芒辉灿，片刻始散，四外仍如棋布。晓天文者当必有说，志之以俟博物君子。 
红衣女 
　　予戚韩公理堂，与友人邀游城隍祠。时廊中新塑一美人像，云鬟笼翠，艳色动人。郭视之心荡。出寺，有风旋其前，中有一红衣女子，随风飞舞，颓臾冲霄而去。自此惊怖而成颠疾。 
　　醉茶子曰：按纪文达公《槐西杂志》载，红衣女飞空中者，乃飞天夜叉。郭所见者即是。正不必谓邪心感触，土偶有灵也。 
刘廷桢 
　　邑儒童刘廷祯，夜出不返，粘壁一纸云：“因家中房屋窄小，难以用功。寻至渡口，有瓦房一所，颇甚清雅，移居于此。此后听水声淙淙，与河伯为伍，亦足消遣世虑哉。”家人寻之不得。次年冰泮，得其尸于河，即所谓渡口处也。泉路悠游，闵不畏死，是必有鬼惑之使然也。 
鼋精 
　　邑城中东北隅有池，冬夏不涸。池上一民家妇，夫久外出，病瘠而有孕。姑察其无他，怪诘之。妇忸怩云：“夜深每来一绿衣男子。辗转间，即昏不知人，任其所为而去。积今半载余矣。”姑戒其勿宣，夜起窥之。见男子自妇室出，尾其后，至门外，跃入水中。乃市香楮哭祷于水。至夜，男子来，谓妇曰：“予河伯之子也，与汝交好，终未明言，恐以异类见摈。昨汝姑祷于水，河伯知之，将杀予矣。势难再聚，故来一别。尚有一事相求，予齿长而无嗣，汝早晚临耨，请将所产者悉送诸水，感德多矣。”言毕，泪如雨，脱明珠四枚相赠，乃浩叹而去。妇白诸姑。未几，产四小鼋，姑送诸水。忽波浪翻沸，漂上一鼋，大如釜，置头背上，盖已斩矣。 
　　醉茶子曰：鼋而淫，知淫而无不鼋者，彼苍之报施不爽也。然一经哭诉，即杀其子，老鼋之家法森严，以视纵子淫荡不忍置问者，得毋有愧老鼋乎！ 
　　按：鼋不能形交而非胎生，然幻形为人，故不可以常理论也。理所必无，事或须有，姑妄言之，姑听之可耳。 
一斗泉 
　　房山山上有泉，名一斗。初，山上无水，居民患之。有道士募缘村外，谓村民曰：“今日神龙过此，盍乞甘泉？”众罗拜求术。道士曰：“来矣。”遥见一人，担水二筒，飞奔而过。道士止之，其人力拒。道士曰：“汝不见怜，一方渴死矣。”强以钵取水，置地上。其人怒目：“泄我机密。深恨老道士多口。”言毕不见，而道士亦渺。村人取水于钵，用之不竭，甘如醴。钵大于斗，故名。 
潮异邑有潮不过杨之说，事亦甚奇。每潮溢时，御河潮至杨柳青止，北河潮至杨村止，西河潮至杨汾港止，过此无潮。 
大蛤 
　　津门某家有水缸，磁质古朴，相传前明时物。灌注河水，不投矾而自清，益以为宝。有客寄宿其家，夜月未寝。忽有物大如栲栳，黑亮如漆，旋舞空际，至床边。客麾以肱，臂脆然折，即失物所在。大哗。主人破扉入，客已不起。寻其血迹，入缸后发之。缸下清水盈盈，一大蛤长三尺，阔半之。破其壳，得客半臂，方悟水自清者，蛤在缸下故也。 
城南三则 
　　邑城南三里许，名黑牛城。地本旷野，每雾天，辄有城郭，雉堞敌楼俱备，天晴即杳。或云辽萧后故址，未可考也。我津去海非遥，或即海市山市之类。 
　　有南人在津候补，术精堪舆。望城南有旺气，迁葬其先人骨。夜风雷大作，破冢出棺。又瘗又破，几为雷火所焚，惧而止焉。 
　　有邑人卜葬其处，掘土三尺，见平砖一层。旁一人止之曰：“发砖则气泄而地无用矣。”术人力主发之。砖下皆清水，有一蛇一蟹，缠绕而出。其人浩叹而去。 
张七十 
　　武遂农夫张七十，夜闻扣门声甚急。出视，有二役立门外，见张出，曳衣急窜，奔波不知近远。至一处，仿佛兰若，入则差役纷纭，又类衙署。惊疑间，忽遇邻僧。僧死已久，见张，惊谓二役曰：“此不在数，何便勾来？”二人亦悔，弃张各去。张挽僧求救，僧云：“可随我来。”引至一院，曲榭回廊，栋梁烟黑，弯环甚远。又入一门，见骸骨狼藉，尸积如山，院中连列十余巨釜，众健夫折骸以爨，碎割尸骸投沸鼎中，烈焰飞红，腥风殆不可忍。张不觉失声。僧云：“毋畏，不杀尔。”向众喃喃，不知何词。即有数人迭尸墙下，高与垣齐。僧挽张踏尸而上，至墙头，僧力推之。张踬墙外，惊定审视，乃饶阳城下。徘徊间，家人寻至，盖失去五日矣。此事殊令人莫解。果为阴曹，何以勾生人？谓为阳世，何以有鬼役？究不知是何幻境。 
白衣妇 
　　杨青驿舟人，夜泊河干。有少妇呼渡，颜貌甚丽，凶服练裙。诘其何往，云：“自母家归。”问家何处，不答。既渡，酬以钱十枝。舟子怪而尾之，迤逶数里，至一村寺，推扉遽入。舟子邀村人共搜之，见妇面墙立。近迫之，乃白杨棺板也，火之。次日薄暮，妇至河干，责舟子曰：“吾丧神也，阎君命我有要差，干尔甚事？且我渡河酬以钱，更不负尔。何故毁我所凭，致我误公受责？此怨誓必相报！”舟子大号，邻舟咸至。妇展白袖风旋而去，至夜，舟子溺死。 
