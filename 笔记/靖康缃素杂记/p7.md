<!-- { "loadSidebar": true } -->
　　晋庾传云有重名为缙绅所推而颇聚敛积实谈者讥之都官从事温峤甞劾奏更器峤曰峤森森如千丈松虽磊砢多节施之大厦有栋梁之用而温峤传曰峤为都官从事散骑常侍庾有重名而颇聚敛峤举奏之京都振肃盖是时温峤为都官从事为散骑常侍二人同在朝廷是之所器者温峤非和峤明矣及观和峤传又云从事中郎庾见而叹曰峤森森如千丈松虽礧砢多节目施之大厦有栋梁之用而世説亦云子嵩目和峤云云何其谬欤良由修史者杂出于诸儒而非一人之笔故其谬戾如此今之学者至有云和氏之松千丈益谬矣
　　顔介
　　北史载顔之推齐文宣时为黄门侍郎齐亡入周大象末为御史上士隋开皇中太子召为文学深见礼重寻以疾终而唐书又曰自高齐入周终隋黄门郎与北史所载不同北史云之推在齐有二子长曰思鲁次曰敏楚盖示不忘本也而唐书云师古父思鲁以儒学显武德初为秦王府记室叅军事又云师古叔游秦武德初累迁亷州刺史撰汉书决疑师古多资取其义又与北史不同南史载顔协二子之仪之推并早知名则之仪为长推为次明矣而北史载之推字介弟之仪字升则以之推为兄之仪为弟其不同又如此何耶
　　贵学
　　顔氏家训云夫读书之人自羲农以来宇宙之下凡识几人凡见几事世人不问愚智皆欲识人之多见事之广而不肯读书是犹求饱而懒营馔欲暖而惰裁衣也其説信然余案晋书虞啸父仕孝武帝为侍中甞侍饮宴帝从容问曰卿在门下初不闻有所献替何耶啸父家近海谓帝有所求对曰天时尚温防鱼虾鲊未可致寻当有所尚献帝大笑唐苏良嗣高宗时为荆州刺史有河东寺本萧詧为兄河东王所建良嗣曰江汉间何与河东乎奏易之而当世恨其少学云又王元宝富而无学识甞会賔客明日亲友谓之曰昨日必多佳论元宝曰但费锦纒头耳良可嗤笑
　　刋诏
　　晋书刘邈传云时孝武帝觞乐之后多赐侍臣文辞诏义有不雅者邈辄焚毁之其它侍臣被诏或宣之故诵者以此多邈又徐邈传云帝宴集酣乐之后好为手诏诗章以赐侍臣或文辞率尔所言秽杂邈辄应时收敛还省刋削皆使可观经帝重覧然后出之是时侍臣被诏者或宣之故时议以此多邈
　　梦笔
　　梁江淹传云淹甞宿于冶亭梦一丈夫自称郭璞谓淹曰吾有笔在卿处多年可以见还淹便探懐中得五色笔一以授之尔后为诗絶无美句时人谓之才尽又纪少瑜甞梦陆倕以一束青镂管授之云我以此笔犹可用择其善者其文因此遒进又唐李峤为儿时梦人遗双笔自是有文辞十五通五经薛元超称之自梁至唐梦笔者凡三人今世为文辞者多以江氏为梦笔之裔然淹梦人取笔殆非佳语不知纪氏李氏亦自可称梦笔之裔尤为佳也然求注引典略云江淹少梦人授以五色笔因而有文章此一事又不载于本传何耶
　　甘罗
　　史记甘罗者甘茂孙也茂既死甘罗年十二事秦相文信矦吕不韦后因説赵有功始皇封为上卿未甞为秦相也世之人见其事秦相吕不韦因相传以为甘罗十二为秦相大误也唐资暇集又谓相秦者是罗祖名茂以史记考之又不然茂得罪于秦王亡秦入齐又使于楚楚王欲置相于秦范蜎以为不可故秦卒相向夀而茂竟不得复入秦卒于魏以此观之则茂亦未甞相秦也杜牧之偶题云甘罗昔作秦丞相其亦不考其实而误为之説也
　　金根
　　刘公嘉话云昌黎生名父之子虽敎有义方而性颇暗庸劣甞为集贤校理史传中有説金根处皆臆断之曰岂其误欤必金银车也悉改根字为银字至除拾遗果为谏院不受又大唐新语云张由古素无学术厯官台省甞于众中叹班固文章不入文选或谓之曰两都赋燕山铭典引等并作文选中何云无由古曰此并班孟坚文章何关班固事闻者莫不絶倒
　　枤杜【枤音第】
　　旧唐书载明皇时宰相李林甫自无学术仅能秉笔有才名于时者尤忌之林甫典选部时选人严迥判语枤杜二字林甫不识谓吏部侍郎韦陟曰此谓杖杜何也陟俛首不敢言又太常少卿姜度妻诞子林甫手书庆之曰闻有弄麞之庆客视之掩口故东坡云甚欲去为汤饼客唯愁错写弄麞书盖用此也惜乎新史不载其事













　　靖康缃素杂记卷十
