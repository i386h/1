<!-- { "loadSidebar": true } -->
　　阿鲁台既纳款，收女真、吐蕃诸部，听其约束，请制于朝，将盟诸部长。上以问诸臣，咸请许之。黄文简[淮]对曰："夷人狼子野心，使各自为长，则力易制；若并为一，后且难图。"上顾左右曰："淮如立高冈，无远勿见，众人平原耳。"
　　仁庙为太子，居守南京，谗言间作。一日，召赴行在，敕已具命，使未定。夏忠靖请往，上问故，对曰："太子久不蒙召，一旦闻命，恐不免疑虑。"已而仁庙闻召，果惊怖，虑有后命，欲自裁。问谁衔命，知是原吉，曰："原吉来，必能调护。"既见，悉上旨，仁宗乃安，即日就道。
　　榆木川之变，杨文敏、金文靖以六师在外，秘不发丧。军旅肃然，寂无知者。有欲以他事称敕，驰讣太子，文敏不可，曰："天子崩，而擅称敕加宝，罪且不测。"乃具启并遗命以行。
　　王振谓三杨曰："国家之事，三公是赖。然今且俱耄，毋乃倦勤？"西杨曰："尽瘁以报，死而后已。"东杨曰："去死无几，亦何能报？归老为幸。简后进之良，而效之可也。"振问其人，遂举苗衷、马愉、曹鼐、陈循、高谷等。既退，西杨让曰："何言之易？"对曰："是幸于君！今实厌我，公诚自固，彼遂已乎？设谋树其心腹，以中旨代吾三人，亦复奈何之？数人者，吾与也。嗣我而相，将协志以图，亦何患焉？"西杨称善。
　　正统初，侍臣以蝗旱，言大臣不职，妨贤路所致。有请罢归，以谢天谴者，太宰郭琎独不可，曰："主上幼冲，吾辈皆先帝简任受付托，若皆罢去，谁与共理修省改过，以回天意？贪位故非所嫌。"
　　贺三老是曹钦妻父，见钦怙势日盛，绝不与往来。钦尝欲为求一官，力辞不可。及钦反，亲戚诛窜，三老获免。
　　谢尚书翱，最为英宗信任。仲孙以荫入监，洎秋试，持有司印卷白尚书。尚书目："汝有阶得仕，何乃强所不能，以冀非望？"遽裂卷火之。
　　景泰时，立春与圣节同日。众议欲先行庆贺，或云先迎春，咸无定说。俄忠肃至，众质之。忠肃曰："先迎春而后庆贺，不见‘春王正月'乎？春加王上。"众以为是。[按景帝生是八月，恐是太后寿节耳]
　　王文恪《姑苏志》成，遣送杨君谦。君谦方栉沐，不暇展册，但摇首呼："谬，谬！"使者还述，文恪以君谦多谣诼，不之较。一日会君谦，问前语。君谦曰："府志修于我明，当以‘苏州'名志。姑苏，吴王台名，亦安取此？"文恪始服。
　　林鹗知苏州时，苏学庙像毁，或请加饰。林曰："像非古也，浮屠用之。太祖建国学，易木主，一反前陋，今必从之。"或曰："圣贤像可毁乎？"曰："木偶耳，毁之何害？"遂悉易之。
　　刘东山[大夏]自两广来总帅，毛伦于道上谒公舟次，拜起，泣涕不已。公曰："奸人之尤也！"竟公任，摈弗用。后果附逆瑾为乱。
　　刘忠宣[大夏]为职方，有献下交南策者。下部索永乐时英公调兵食数，公急取匿。尚书为榜吏至再，忠宣密告曰："衅一开，西南立糜烂矣："尚书悟，乃已。
　　孝宗尝面谕忠宣，曰："事有不可者，每欲卿一议，以非所部辄止。自是宜密揭以进。"对曰："不敢，李孜省可戒也！朝廷以私揭行，是踵斜封墨敕之弊。陛下宜远法帝王，近法祖宗，外付府部，内咨内阁。揭贴，臣不敢效顺。"
　　杨文忠[廷和]才器恢廓，早已见推。余肃敏[子俊]是其乡先达，归老之日，独持《大明律》与别目："介夫异日，当相天下。为我熟此，以助谋断。"
　　刘大司马机初葬其父，族人泥于阴阳，皆以生年与葬期值，不克就圹。陆渊来吊，族人道所以。机从苫块闻之，趋出泣拜曰："愿即以机生年月葬父。"遂葬之。
　　罗圭峰[圯]家居时，宸濠有异图，赍金馈公山中，圭峰一夕遁去，莫知所之。未几濠反。
　　千户阳英奉使河南，以襄邓为忧，疏请选吏赈恤，渐图解散，愿占籍者听。绝矿盗，禁交通，势自不可。后千斤之乱益炽，邓本端讼。英之先见，一言可当十万师，比之茂陵徐福。
　　杨石斋[廷和]已定计擒江彬，顾彬爪牙劲卒皆边兵，恐仓卒致变。谋于王晋溪[琼]，曰："当录其扈从南巡之功，出受赏于通州。"于是，边兵尽出，彬遂成擒。
　　戴铣等以劾瑾下诏狱，锦衣牟斌为轻刑缓械，且力为救。瑾令复狱词，去疏首"权奄"字。斌不可，谓其侪曰："存此，则诸君臣节，可白他日。昔邹浩以失原卷被罪，吾侪毋自为计。"
　　寘鐇之反，仇钺陷贼中。京师讹言钺已降鐇，侯保勋与鐇有姻，将为外应。李西涯[东阳]曰："钺必不尔，勋以贼姻，遂疑不用，则诸与贼通者，不复反正矣。"杨文襄[一清]亦谓张永曰："宁夏不足平，仇钺故在。"已皆如其言。
　　彭泽将讨鄢本恕，辞于杨文忠。杨曰："以君才，制胜何有。即贼诛，毋早班师。"及至破诛本恕等，班师而余党猬起。泽已发而复留，叹曰："杨公先见，非所及也。"
　　彭眘庵[勗]七岁时，尝从乡父老入佛刹，众皆拜，独不肯拜。刹僧强之，彭叱曰："彼踝跣者，不衣不冠，我何拜焉？"人大奇之。
　　世宗入继，议大礼未决。张永嘉[孚敬]言："称兴献以皇叔，鬼神不安；称圣母以叔母，将毋臣母。谓上以继统而尊其亲，则可；谓以继嗣而自绝其亲，则不可。惟别立兴献王庙，隆以帝礼，圣母亦以子贵，庶不失尊亲之孝。"时杨文襄家居，曰："后生此议，圣人复起不能易也。"
　　何文定[瑭]博学笃行，尝言："象山、慈湖之学，流入禅定，充塞仁义。"
　　陈少司马[洪谟]初守漳，畲人拾大羽于海滨，长七尺馀，五色烂焉。以为凤，献之。洪谟命置之库，了不为异。已中使镇闽者索之，答曰："业久焚却。"
　　王虎谷[云风]为祠祭郎，请严试僧道，必精通玄典，乃可给度牒。王晋溪[琼]曰："兄谓此遂可塞异端？若果行之，彼希得牒，精通玄典者正复不少。今二氏之徒，苟谋衣食尚不可塞；若更多识玄典，与吾儒争胜负，其若之何？"虎谷叹服。
　　张肖甫[佳胤]为诸生，光州刘绘为太守，奇之，召致门下，语其子黄裳曰："此今之乖崖。"
　　于谷峰尝言："上度莫量。"宋太宰[纁]独愀然曰："时事得失，惟言官极论，可以动宸听；苟怒及言官，犹藉警省。而一切置之如痿痹之疾，痛养不仁，即刀圭在手，抑何可疗？"
　　石公[星]署司徒，稽有羡金，可供国储，欣然色喜。宋公独谓："不然，朝廷钱谷，宁蓄不用，不可搜索无馀。使人主知其羡，或生侈心。"或言太仓陈腐，漕可改折。公曰："少许赢馀，便欲折；一旦脱有不给，从何措置？"
　　陆贞山[粲]居前有五圣庙，民咸溺之。一日，贞山病，卜者谓祟由五圣。家人请祀，陆曰："天下有名为正，神爵称王，而挈妻携母、就食人家者？且挟诈取财，人道所禁，何况为神？乃亦有此，必山魈之类耳。今与神约：能祸人，宜加予；予三日不死，必毁其庙！"三日病良已，竟毁之。
　　何心隐，捭阖之流，托身讲学，颇有知人鉴。尝游京师，诣耿定向。会张江陵来访，偶坐，各不及深语。既去，何谓耿曰："此人能操天下柄。分宜欲灭道学而不能，华亭欲兴道学亦不能。能兴且灭，其若人乎？"久之，又曰："此能杀我，子姑识之。"已而果然。
　　郑贵妃负宠神庙，比熹宗大婚，礼：妃当主婚。廷臣谋于中贵王安，曰："主婚乃与政之渐，不可长也。奈何？"或献计曰："以位，则贵妃尊；以分，则穆庙恭妃长。盍以恭妃主之？"曰："无玺，奈何？"曰："以恭妃出令，而封以御玺，谁曰不然？"安从之。郑氏不复振。
　　梅衡湘[国桢]总督三镇，卤忽来献铁，云是新产。公曰："此诈也，幸我弛铁禁耳。"乃慰遣之。因以铁铸剑，而镌识：某年月日某王献铁。且檄诸边，可勿市釜。后卤来责釜，公曰："国既产铁，釜可自冶。"使言无有，乃出剑以示，遂叩首服罪。自是卤莫敢诈。
　　徐都谏[燿]声气自矜，而时有委蛇。谢升起冢宰，言官多阻之，燿独婉解。李映碧[清]为同官，密问曰："何推异己耶？"燿曰："彼羽翼已成，知其必不能遏而故阻之，此正人君子他日隐忧也。从而玉成之，差得宽假。"
　　沈征君劾武陵墨衰绾枢，不身履行间；而任熊文灿以误军机，剿既愆期，抚尤失术，败衄可卜，酿祸无穷。又言珰孽阮大铖等"招纳亡命，妄画条陈"。未几师败献反，杨相缢，熊尚书戮，楚蜀为墟；大铖枋南都，卒以国市，悉如其言。人谓其不矜茂陵徙薪之功，独高谷口躬耕之节。
补遗
　　曾襄愍[铣]复套之策，朝廷大加褒赏，议在必行。王公以旗为本兵，亦以为便。时余德甫[日德]客于王公，公密咨之。德甫曰："吾闻兹事实夏相主之，夏相骄，严相险，而相为敌。曾公且不自保，何暇成功名乎？"

明语林卷六
赏誉
　　高帝尝语廷臣："古之人，太上为圣，其次为贤，其次为君子。若宋濂者，事朕十九年，未尝有一言之伪，诮一人之短，宠辱不惊，初终靡异，匪直君子，抑亦可以为贤。"
　　刘诚意豪放负气，不屑用世。孙丹阳[炎]守处州，恒苦招致，不得。乃移书陈天命几数千言，刘不答。逡巡就见，置酒与饮，论古今成败，滚滚不休。刘乃叹曰："基自以为胜公，观公议论，基何敢望？"
　　太祖每面试举子，辄亲定高下注选。至方孝孺，独不注，曰："异人也，吾不能用，留为子孙光辅。"
　　王待制[祎]死节时，仲缙年才十三，从宋太史学。太史奇之，名其斋曰"继志"。
　　宋太史谓詹承旨[同文]："酒酣耳热，捉笔四顾，文气絪缊，从口鼻间流出，顷刻盈纸，烂烂成五采。"
　　吴宗伯口小时能文，识之者曰："此儿玉光剑气，终不能掩。"
　　杨文贞目陈一德为"纯明程伯子，洒落邵尧夫"。
　　世目曾子启[棨]文章如源泉混混，沛然千里；又如园林得春，群芳烂然。
　　杨文定[溥]初应试乡举，胡若思典衡，见其文曰："异日必能为董子之正言，而不效公孙弘之阿曲。"时以若思为知言。
　　王绅曰："薛德温直内方外，果敢自取，得许子平仲之传。"
　　蒲州卫述，学于河津，忠信无诡，能透金石，可谓不愧师承。
　　李南阳尝曰："皋陶言‘九德'，王翱有其五：乱而敬，扰而毅，简而廉，刚而塞，强而义。"
　　彭惠安[韶]赞九皋曰："淡然无欲，不识姜姬，而况苞苴，孰我敢施？古‘三不惑'，于公见之。"人谓确论。
