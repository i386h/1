<!-- { "loadSidebar": true } -->
　　钱芹以督府掾谢职归，姚克一[善]数求见之，不得。俞贞木亦见礼于克一，克一使吏馈之菜，误致芹所。芹受之，吏觉其误，以语贞木。贞木曰："府公得先生受遗乎？先生贤府公，故也。其归报府君。"吏遂以告，克一大喜，曰："钱先生许我矣！"诘旦往谒，使吏先。芹不可，亦不欲庭谒，请月见于泽宫。
　　韩高士[奕]与王仲光友善，偕隐于医。姚克一守吴，造请之。高士匿布帘内，答云不在。一日，伺宾在，掩入其室。高士走楞伽山，克一随至，则泛小舟入太湖。克一太息曰："韩先生所谓名可得闻，身不可得见。" 
　　初，黄钺与杨溁子福同学，笃志有声，州邑辟贤良。溁怨钺曰："吾遭乱世，家破族散，携儿耕读远郊，以毕馀生。以子好学，举书供业。一何不善晦，并累吾儿？"钺曰："毋恐，当诣尹为言。"遂说尹，罢福。
　　陈亮少怀静默，秉掺无竞，洪、永间，诏求遗逸，郡县或相推毂。亮曰："昔唐尧在上，下有箕颍。吾投迹明时，游戏泉石，那便以爵服萦人？"
　　王仲光[宾]高节不仕，姚克一枉谒之。仲光以手抵门，问："汝为谁？"对曰："姚善。"乃启门留坐。及报谒，向府门再拜而返。善知之，急驰追，固请之。卒不肯，曰："非公事，亦何敢入？"
　　仲光既遭鼎革，益晦迹清狂，独居无妻子。家贫，卖药自资。尝以药黥面皮肘股间，皆成疮痏。髽发短服，芒履竹杖，行歌道傍。故旧有访之者，辄箕踞扪虱，不相酬对。
　　靖难师入金川，河西佣衣葛衣遁去，依庄浪豪鲁家为佣，取值积买羊裘被之。虽极寒，必覆葛衣。葛破缕缕，不肯脱。夏即衣新布，故葛必覆其上。人问，不答，每闻其吟哦，或哭泣声。有留都官至，识佣，欲呼与语。佣走避，都官去，乃还。或问都官，都官亦不答。
　　王仲光遁迹西山，姚少师以旧访之，谓曰："寂寂空山，何堪久住？"答曰："多情花鸟，不肯放人。"
　　补锅匠往来夔、庆间，为人补锅，所至不三日辄去。夜尝寄宿萧寺。有马翁亦不知何许人，教授童子，题诗称马二，或马生，或塞马先生。一日，补锅匠忽遇于市，相顾愕然，已而相持哭。哭已，相率入山谷中，坐语竟日。又相持哭，且别去，言："今永诀，不可复相见！"
　　性天遁金华东山，披麻戴笠，终身不易，不言姓名，又曰："大呆将死。"嘱主人曰："敛吾尸，悬于林木足矣。"
　　雪庵和尚居松柏滩，时时买楚词，袖之登小舟。急掉滩中流，朗诵一叶，辄投一叶于水。投已辄哭，哭已又复读，终卷乃已。又不戒酒，日注一壶，无客至，即拉牧竖与饮。半酡，呼儿童歌，曰："我歌，尔和。"如是秘迹以死。
　　耶溪樵夫樵会稽，日粥二束薪，足食则已。食已，画诗于溪沙，已则乱其沙。人怪之，一日从后遽持之，得二句曰：无地可容王蠋死，有薇堪济伯夷贫。"
　　袁敬所，不知其名，永乐革除，流寓常山松岭。为人易直能饮，饮酣辄写渊明《五柳传》及诗，掷笔悲吟，继之溅泪。常夜宿旅店，闻人行声，披衣起，题诗于壁，悲吟达旦。江西一布商曰："若吾乡某编修也。"敬所趋掩其口。商佯不顾而去。
　　卓彦恭尝过洞庭，月下有渔舟掉其旁。卓问："有鱼不？"答曰："无鱼有诗。"乃鼓枻歌曰："八十沧浪一老翁，芦花江水碧连空。世间多少乘除事，良夜月明鼓钓筒。"问其名，不答。
　　陈海雍隐于清江，遁世无闷。陈白沙常以《易》义叩康斋，康斋曰："过清江，可叩龙潭老人。"盖海雍也。白沙往谒，适龙潭被蓑笠犁于田，乃延至家，与析疑义。白沙既去，龙潭曰："吴子非爱我者。"
　　杜渊孝[琼]学综今古，行有至性。每求贤诏下，有司首举。郡守况钟两荐，皆固辞不就。自号鹿冠老人，晚居东原，戴鹿皮冠，持方竹杖，出游朋旧，逍遥移日。归而菜羹粝食，怡然自得。门人私谥曰"渊孝"。
　　何廷矩以文行，为学使者所器重。见陈白沙，即弃举业从之游。会将秋试，毅然谢去，学使者遣人追之，谢曰："泉石疾已在膏肓矣。"
　　赵弼太仆罢官里居，与农夫耦耕，盘跚泥淖中，晏然自足。分巡姚祥至其庐，弼时耘田，遂弃锄，于田畔见之，词色自如。祥问："生事何窭？"曰："差胜秀才时。"
　　长兴吴珫隐居蒙山，穷经著述；而安仁刘尚书麟，方守绍兴罢官，卜筑于南坦；建业龙按察霓，挂冠隐西溪；郡人陆御史昆，亦在罢。于是，皆就珫为主，而招太初山人孙一元相盟于社，称"苕溪五隐"而珫为之长。湖南至今，以为雅谈。
　　铁脚道人尝爱赤脚走雪中，兴发则朗诵南华秋水篇，嚼梅花满口，和雪咽之，曰："吾欲寒香沁人肺腑。"
　　孙太初束发入太白，继入终南，泛观恒、岱，蹑衡、庐，返嵩山，渡汴谒阙里。久之，逾江淮，下吴越，玄巾白韐，混游贵贱。常以铁笛鹤瓢自随，愤激悲歌，俯仰千载，思古豪杰不得一当。自诵云："平生陈正字，死不受人怜！"初谈导引，人疑其仙。晚居湖，乃婴婚娶，人莫能识。
　　邢用理[量]居葑门，独处不娶，以卜自隐。每作一二卦，即闭肆，不与人接。苔生坐隅，突常不烟，其庭可以捕鼠。客有造者，多挟钞以往，停午则买食他处，复就清谈。
　　邢丽文[参，量孙]湛然高素，绝意婚宦。尝独居遇雪，囊贫无粟，兀坐累日如枯株。徐昌谷念之，叩门慰问。邢方苦吟自若，略不言他，第诵所得句自喜。连朝雨，徐复往视，见屋方三角垫，邢怡然执书，坐其一角，不食累夕。
　　闾丘宾用隐于吴市，躬耕养亲，常跨牛行歌，人莫测其际。
　　郑善夫尝入武夷、雁宕，陟峻搜冥，都忘内顾，养疴自远，殆轻人爵。一时以灵运、叔夜相拟。
　　刘南坦[麟]敛迹嘉遁，蚤参玄论，雅幕楼居，而力不能构。文征仲为写《层楼图》遗之，命曰"神楼"。杨用复作《后神楼曲》，南坦常悬置北壁下以自娱。
　　蒋子健破屋半间，隐居虹桥，一介不苟，八十年如一日。江进之宰其邑，目为"东海冥鸿"。
　　宋登春寓荆州，买田天鹅池，自署鹅池生。徐学谟守荆，往物色之。至再，始见。明日，戴紫箨冠，衣皂缯衫，报谒，踞上坐，隶皆窃骂。徐为授窒城中，约来看移居。属有参谒，日旰往，生键扉卧不内。守令人穴垣入，生科跣，席一稿径卧壁下。强超之，索酒酣别。守后坐事废，生裹败衲，为道士装，行乞三千里，访之海上。
　　童子鸣以书贾博雅高行，见推公卿间。韩邦宪守衢，过其家龙丘山坞，序布衣兄弟之谊，又下教邑树绰楔左闾，以风在野，子鸣固辞。
　　虞原璩隐居不仕，温州何文渊时孥小舟造访，辨难商确。一夕久坐，不觉夜分。村落无所觅酒。文渊笑曰："醯可代也。"璩遂出新醯，侑以韭蔬，对酌剧论。时人谓之"醋交"。文渊尝曰："此地不容易到。"璩曰："此客正亦不容易来也。"
　　吴中钱孔周所与游：唐伯虎、徐昌谷、汤子重、王履约、履吉，文征仲，室庐靓深，嘉禾秀野，征仲写《赠碧梧高士图》。
　　沈石田嗜竹，辟水南隙地，构宇其中。将以千本环植之，未易卒致，乃作《化竹疏》。
　　沈石田尝以暑月泊舟村落，一父老以客舟难之。石田曰："我是好人，无劳忧恐。"父老曰："六月出门，岂是好人？"石田惭悚自失。
　　郑端简家居，角巾布衣，每策杖独往，访故所识，与论桑麻晴雨。或时共饭，山蔬水藻，相对终日，见者不知其为名卿。
　　钱叔宝[谷]筑室支硎山下，灵霞四封，流泉回绕，艺名花数百种。岁时佳客过从，非其人，以一石支门不顾。
　　王永寿家蓄一琴一鹤，每客至，弹琴，鹤婆娑舞阶下，助客欢。后一日鹤死，为《瘗鹤文》。已无病而卒，以琴殉葬。
　　谢宪癯然鹤立，葛巾木履，日携《离骚》，往来西湖浩歌，薄暮而返。
　　孙宗伯[承恩]，与华亭对巷而居。徐宾客甚盛，延接不暇。孙闭门深卧而已。一日，着布袍负暄，挟策读书。其仆窃语："同为尚书，彼车马填溢，相公第鬼莫顾问者。"公闻，呼谓之曰："任尔辈他往，留我独处，教鬼负去。"
　　傅汝舟年二十，辄谢诸生。其弟汝楫，并著才名，州县辟为黉宫弟子，岸谢不就，号卧芝山人。
　　海宁许相卿，筑室紫云山中。尝制短蓑长笠，以二鹤自随。遇佳日，披蓑戴笠，身骑黄犊，往来阡陌间。喜与田翁野叟为尔汝交，就彼食饮。或一言目为贵人，辄投袂而起。
　　许给事相卿，以排击巨珰，引疾不仕。故人张璁、夏言，相继枋用，各贻书物探所欲官。悉却之，对使者曰："我方悯子劳，子不怜我病。官岂渠家物耶，以之私人而顾及我？去矣！倾子一尊，聊酣予意。"竟不答书。
　　陈羽伯[凤]读书习隐，常月夜挂琴松间，调所驯山猿，得诗拥膝自吟，声与猿啸相应。
　　海丰杨太宰[巍]，好奇多雅致，官游所历，皆取其卷石以归。积成小山，间时举酒酬石，每一石，举酒-觥，亦自饮也。于谷山[慎行]雅慕其事，山园种菊二十馀本，当菊盛开时，无共饮者，独造花下，呼酒浇之，欢焉。酬酢遍菊本二十许，亦径酩酊。
　　吴孺子家故饶资，中岁妻子死，遂捐产买古书画，癖山水之胜。所至僦居僧寺，自饮一铜灶饭，不足则哺麋。日买两钱菜，又以树叶为齑羹。语人曰："免我低眉向人，觉此亦饱逾粱肉。"
　　吴介肃[岳]抚真定时，以分宜焰，乃移疾屏居南旺湖上。茅屋瘠田，仅赡衣食。出惟跨一驴。或讽其矫，答曰："舆人菲所能办，骑马则老不能。驴实便我，矫则吾不知。"后起公檄至，仆夫白状，方趺坐导引，摇首不答。已乃下床，取观便掷去。
　　陈白云[昂]隐于诗，莆田倭寇，携妻豫章，织屦卖卜以食。又由楚入蜀，附僧舟佣爨，所至其僧辄死。后客金陵姚太守，守又死。为人佣诗文，里巷庆吊代祝诔，易百钱斗米，而自榜片纸扉上，无则又卖卜织屦佐之。闽人林古度见门榜，突入问之，一扉之内，床席缶灶，败纸退笔，错处狼籍。检诵之，辄反向流涕呜咽。古度以乡人也，时就饼饵过之。张藐山[慎言]语人曰："今入市，见卖菜佣，皆宜物色之，恐有白云先生在。"
　　昆仑山人张诗试顺天，试士皆自负几凳，山人命僮代之，试官不许。山人遂拂衣去，不复试。以诗名豪俊，所居一亩之宅，隙间种竹，每风雪飘萧，披襟流盼，欣然命酌，醉辄跨驴，信其所之，风雨自如。李士行称其："不狂，不屈，春风不足融其情，醇醪不足况其味。"
