<!-- { "loadSidebar": true } -->
　　姚克一守苏州，欲见处士钱芹，不可得。因俞贞木道意，钱曰："芹固愿见，然芹民也，礼不可往见于庭。若明公弘下士之风，请俟月朔，会于学宫。"姚如期致，迎拜，请质经义。钱曰："此士子业，公有官守，会有时务。"因袖出一简授姚，不交一言而退。视之，皆战守制胜之策。
　　周新按察浙江，初至，有蝇集马首。使人迹之，得暴尸莽中，有木留带间。公取视之，乃商以识布者，匿不言。及莅事，使征布，有合记者即执。讯之，果杀商盗也。
　　新间微行，直触其属令，令收系狱，与囚语，遂得一邑疾苦。未几，吏迓之出，一邑大惊。
　　方素易所在，辄著廉明。为衡州同知，民有告虎噬人者。素易斋沐为文，檄山神。明日，虎自毙于道，时人以比韩退之驱鳄。
　　河南新安饥，知县陶镕贷亟驿粮赈之，全活甚众。乃上章自劾"民危旦夕，不及奏报，专擅亦安敢辞。"上嘉劳之，曰："可谓能称任使矣！"
　　何滪为刑曹郎，京师人语曰："毋纵诞，避何铁面。"
　　况钟知苏州，初至，佯不解事。吏抱案请署，钟顾左右问吏，吏所欲，行止辄听。吏乃大喜，谓太守愚。阅月，集诸吏诘之曰："某事应行，若故止我；某事不应行，若故诱我行。是皆有贿！"缚诸吏，投庭下。诸吏皆大惧，谓太守神明。
　　正统中彩绘宫殿，需牛胶万馀斤，敕使督周文襄供办。公时赴京，道遇使者，请公还给。公曰："第行至京，自有处分。"及至京，乃言库所贮皮，岁久且坏，请出煎给；归拨馀米、买皮输纳。以新易陈，实为两得。
　　文襄阅死狱，每使吏抱成案，读之至数万言。反手立听，时忽肯首，喜曰："幸此可生。"
　　英庙北狩，卤大入寇。时坝上仓场，粮料山积，于忠肃急令纵火焚之。或以事重须待诏，公曰："事有经权，今寇在目前，缓之适以资卤，致持久坐困，于我非计。"
　　陈都宪镒巡抚陕西，民饮其德，呼为"髯爷爷"。有疾者，誓为公舁舆以祷，出则民争来舁，麾之不止。
　　黄用章[绂]参政四川，道崇庆，忽风起舆前，拥不得行。用章曰："即有冤，吾为若理。"风遂止。既抵州，沐祷于城隍，梦中若有人曰"州西寺、州西寺"云。密访州西，果有寺，当孔道，倚山为巢。乃率吏兵急抵寺，尽系诸僧。一少而狞，诘之无牒。命涂醋垩额，晒洗之，有巾痕。用章叱之，尽得奸状：夜投宿者，沉寺阴巨池中，众分其资；有妻女，分隐窖中。于是杀僧毁寺，行旅晏然。
　　韩王内使李毅等，不乐府中，忽作令旨启城，挟弓跨骑，越关诣京，奏讦王过。所司请勘，尹直曰："毅不安王府，逃亡，罪一；诈令旨开门，罪二；越关，罪三；摭王小过当杀，罪四。岂得听彼虚言以勘王？"遂押还府。
　　吴石冈守临江，郡有僧刹道观，并列孔庙，扁曰"三教坊"。下车，既废而易之日"崇儒"。毁其屋，以葺官廨；汰其僧道，悉配以尼。刊说《社学辨惑启迷》，一郡翕然。
　　刘文靖、李西涯、谢木斋同在政府，遭遇圣明。时人语曰："李公谋，刘公断，谢公尤侃侃。"
　　蒋恭靖守维扬时，上南巡，六师俱发。计夫役舟骑，供费不资。扬民汹汹，无以自存。恭靖惟站设二十，更番迭遣。计初议，减可什八，他亦推类递减之。上供无缺，而民不扰。
　　祝某守南昌，有民犬咋宁府鹤，卒来讼云："鹤本御赐，金牌可验。"祝判云："鹤带金牌，犬不识字，禽兽相伤，何与人事？"竟纵犬主。又两家牛斗，一至死，判云："两牛相争，一死一生，死者同享，生者同耕。"
　　汪应轸知泗州，武庙将南巡，中使绎络道路，恣为求索。公率壮士百馀，列舟次，呼声震地。中使沮丧，公麾从人速牵舟，顷刻百里出泗境。后至者，敛戢不敢肆，公反礼遇之。于是皆咎前使而德公。
　　大司徒雍泰巡盐南淮，见灶丁鳏贫者几二千人。比及二年，具与完室。既去，淮人咏之曰："客边检橐浑无物，海上遗民尽有家。"
　　杨文忠当国，区画调度，取办俄倾。常命中书十馀辈，操牍以从，公一一口授，动中机宜。
　　故事：吏部大僚所接见，每不能数语，以示严冷。徐存斋佐铨独曰："果尔，何以尽人才？"乃折节怡色，见必深坐，亹亹咨访边腹要害，吏治民瘼，错及寒暄可怜语，冀以窥见其人。
　　韩襄毅才识明敏，凡临众奏事，动发数百言，皆引经据律。其所设施，永惬舆情。其后官民皆遵守之，号曰"韩都例"。
　　徐九经尹句容，循廉最著。尝图一菜于堂，曰："古人有言：‘民不可有此色，官不可无此味'。"及去，儿稚挽衣，泣曰："毋去我！"其长者曰："幸惠训我。"九经泣曰："俭则不费，勤则不堕，忍则不争：保身及家之道也。"父老镂所画菜，而书俭、勤、忍于上，曰：徐公三字经。
　　谭让为南昌通判，初政严厉。夜有书廨壁者曰："虎豹在山，雷行于天，人宜自度，不可犯谭。"让顾视笑曰："为政不能使民无犯，而使民不可犯耶？"更治简缓。
　　杨云才多心计，为荆州同知，适改拓郡城。时钱谷已有成额，而台使者檄下，欲增二尺许。监司守令，争欲溢故额，云才曰："无庸也。"乃驰至陶所，视其模，怒曰："是不可用！"自制模付之。诸公视模，了无以异。盖阴溢其模，积之正如所增数。城成，白其故，监司大服。
补遗
　　严文靖语其子曰："吾才小弱而慈，不称大任。所不愧者，吏部一官，能使长安金贱而士贵，其缙绅不四顾而有憾于岩穴。"
　　周莱峰[思兼]知平度州，巡行阡陌，不从舆隶，仅缚一蓝舆，置饭一盂其上，令乡民以次舁行。民欢呼迎曰："吾父来！"

文学
　　宋景濂初学于闻人梦吉，继学于吴莱。自少至老，未尝一日去书不观。致仕后，在青萝山辟一室，曰静轩，闭户纂述，人罕见其面。
　　曾侍郎鲁博通史藉，有叩者，佳言如屑，理蕴霏微。偕宋文宪修《元史》，时谓公能以舌为笔，潜溪以笔为舌。
　　危学士素修《元史》，欲访寻元事，不得。每袖饼饵、果实，以啖老兵，得语即书之。
　　太祖召宋景濂作《灵芝甘露颂》，赐宴而醉，不能属草。归令方希哲代为之。次日以进，太祖读之曰："殊不似学士笔。"景濂愕然，因叩首谢："臣实醉，门人方孝孺代为之。"太祖曰："此当胜卿。"立召见试，大加宠礼。
　　王冕七八岁时，父命牧牛垄上。尝窃入学舍，听诸生诵。已忘其牛。或牵牛来责蹊田，父怒挞之。母曰："儿痴若此，盍听其所为？"因去依僧寺，夜潜出，坐佛膝上，执策映长明灯，读之达旦。像偶狞恶，冕虽小，恬弗怪。
　　蜀王椿博通经艺，旁及释典，太祖常呼为"蜀秀才"。王至中都，首辟西堂，以书自娱。阅武之馀，辄与儒生李叔、苏伯衡及名僧来复等，讲道论文，殆无虚日。
　　叶子奇博达今古，诡德匿时。以群吏窃饮祭酒，株连就狱。狱中以瓦研墨，著《草木子》，以草计时，以木计岁。
　　王止仲[行]髫时，从其父昌门为人市药，暮则为主妪看稗官演说，背诵至数十本。主人翁异之，授之《鲁论》，辄成诵，乃令遍阅所庋书。未弱冠，辞去，授徒于城北望齐门，议论踔厉，贯穿今古。洪武初，延为庠师，弟子杂进问难，肆应不穷。
　　王止仲少微，为人行货，长游诸生间。为言济南生《诗》、伏生《书》、胡安国《春秋》，洒洒不穷。诸生皆大异之，然视其居徒墅立，故未尝有书。
　　征士梁孟在礼局，讨论精审，诸儒推服。书成，将授以官，以老辞归，结屋石门山，四方多从之学，称为"梁五经"。
　　隐者杨溁，避雨泊舟黄钺舍旁。见钺方倚檐读，因就视之，问："孺子学如此，日读几何？"钺对曰："过目不忘，然苦无书。"溁曰："我有书藏，洋海店架，不下万卷，能从吾往乎？"钺喜，遂往。既至，溁令其子福与同业，三年尽其书而返。
　　吴文太与丁敏为友，皆贫而湛吟咏，无间日夕。二人尝闭户共为诗。人见其终日突无烟，往规之，方瞠目捻须，咿唔相对，都不复省饥饿。
　　杨文定在狱十馀年，上命叵测，日与死为邻。家人供食，尝数绝粮。公日手五经、诸子不辍，曰："朝闻道，夕死可矣。"
　　毗陵陈济，善记不遗。其子道侍侧，问曰："外人称翁善记，试探一书，请诵可乎？"曰："可。"因探得朱子成书，曰："是最难记，可引其端。"子如其言。遂朗诵终篇，不讹一字。文庙尝号济"两脚书厨"。
　　陈简讨继少孤贫，尝受学于俞贞木。每归饭辄反，贞木颇怪其速，窃视之。则至密芦中，怀出一饼，哺之即行。贞木以是留食于家，以为常。
　　曹月川研精理学，口事著述，座下足两砖处皆穿。
　　吕文懿[原]《宋元通鉴续编》，义例精审。书成，须发尽白。尝曰："使我进二阶，不若稽古获一事。"
　　景泰间，吉安刘公[宣]代戍于龙骧卫，为卫使畜马，昼夜读书厩中。使初不知，偶与塾师论《春秋》，师惊异之，以语使，使乃加优遇。
　　刘侍讲定之，为文常对客挥毫，稿不易幅。成化初，入秘阁，析疑稽古，一挥九札，停注演迤，顿挫奔放，变化不穷。一日，中使传旨，命制元宵诗，凭几成七言绝句百首以进。
　　宪宗于内阁得古帖，断缺不可读，命中使持至馆中。适傅瀚在，即韵为二诗以复。上大悦，赐之珍馔法酝。
　　倪公谦落笔千言，每应制赋诗，中使立候以进。奉使朝鲜，有所题咏，即席挥洒，不加点窜。远夷惊吐舌，以为神，因梓行其所作。
　　邹智才十二岁能文章，经史过目不忘。居龙泉庵，贫无继晷之给，扫树叶蓄之，焚以自照，读常达旦。
　　杨君谦好蓄书，闻有异本，必购求缮写。结庐支硎山下，课读经史，以松枝为筹，必精熟乃已。颜其堂曰松筹。
　　罗圭峰每有撰构，辄栖居乔木之巅，神思欲飞。或时闭坐一室，客于隙间窥，见其容色枯槁，有死人气。
　　陈剩夫家始寒微，幼卖油给养。一日经里塾，闻讲书义，大悦，遂从师学。已而曰："吾一于学，何以给亲养？"复请于师，愿旦夕受业，昼仍出卖油。逾年学大进，卒成名儒。
　　杨升庵强记博学，著述繁浩。所撰七十馀种，所编纂亦不下百馀。晚戍滇中，简籍不可得，惟抽讨腹笥，而笔舌间未尝窭乏。
　　吴趋之里有娶妇者，夜而风雨烛灭，无与乞火。哄然惊。谓曰："南濠都少唧[字敬玄]家，有读书灯在。"叩门果得火。
