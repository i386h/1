<!-- { "loadSidebar": true } -->
　　孙文介[慎行]爱郑鄤，鄤重饵其僮，公所读书必以报，故为阐析若夙知者，文介以为才。黄石斋北上，太夫人托宿其家，故去纨绮，夫人语石斋，以为俭。石斋过，见治鸡臛，不以供，曰："进老母。"每饭，入内数次，曰："老母非某侍，不欢也。"石斋以为孝。
　　周[延儒，原缺]以贪欺赐死，犹作诗自鸣，曰："恩深惭报浅，主圣作臣忠。国法冰霜劲，皇慈覆载洪。可怜惟赤子，宜慎是黄封。献替今何极，留章达帝聪。"人谓："[延儒，原缺]欺罔，之死不忘。"

黜免
　　太祖一日御东阁，静坐闻履声橐橐，问为谁？对曰："老臣危素。"上曰："我以为文天祥也。"命赴和州，看余阙庙。
　　嘉兴桑悦，恃才放达，睨傲一世。其会试文有云："腹中有长剑，一日几回磨。"为邱文庄所黜，悦遂终身不第。
　　有靳人督学南畿，恶唐伯虎，欲斥之。张梦晋[灵]悒郁不自遣，伯虎曰："子为所知，何忧之甚？"梦晋曰："不闻龙王欲斩有尾族，虾蟆亦哭乎？"果为所斥。于是躬操力作，饔飧不继。人或笑之，答曰："昔谢豹化为虫，行地中，以足覆面，作忍耻状。使灵用子言，固当如是。亦安得更衔凿落耶？"
　　李襄敏[秉]刚介不阿，统钧时澄清仕路。一时嗜进者咸嫉之。已为大臣构妒，遂致罢免。前祭酒陈鉴，作诗送之曰："古道自无三黜愠，直臣又见一番归。" 
　　董中峰文学蕴藉，行谊修洁。竟为永嘉中伤，一废遂不复起。
　　杨用修自滇戍暂归泸，已七十馀，而滇士有谗之抚臣者。抚臣故俗戾人，使指挥以锒铛系之。用修不得已至滇，抚臣已没败。然用修遂不得归，病寓禅寺以没。

俭啬
　　江景曦侍郎尝为客设一鸡，客卒不至。时在暑，悬之井中，几七昼夜。京师为之语曰："经年请客屠正伯，七日悬鸡江景曦。"
　　高文义升侍讲学士，历官已二十年。公宴，狁以新花补缀旧锦袍。人谓："高学士锦上添花。"
　　陈白沙家在新会，两司往返，几日谈论。至午留款，只鱼餐而已。
　　景伯时官祭酒，每升监，乘一牝鸁蹀蹀行。旁观者率不能堪，景故自若。
　　李西涯冬月不炉，披册操觚，不胜其栗。辄就日暴之，日移亦移。
　　胡寿安性清俭，任信阳，未尝肉食。其子自徽来省，日烹二鸡子。胡怒，即遣之归。
　　刘与和[廷梅]令歙时，尝与汪伯玉偕行。而穗自靴出。汪以为误，引之愈长。刘曰："藁也，聊代锦罽。"伯玉大笑，与和曰："吾曩读书时，坐一木罂，积藁其中。腰以下皆暖。今仅藁吾足，殊自觉侈。"
　　客从梁公实[有誉]游者，间过饭，一肉不再簋。既复过，具鲑菜，不能肉。青衫沓拖，当绣处时啮残，则缦以系襚之。

侈汰
　　辽王好营宫室，置亭院凡二十四区，颜以佳名，充以美妓，绵亘包络，参差亏蔽。琪花瑶树，异兽文禽，靡不毕致。王颇善新声，常自制杂剧传奇，命美人谱之，日与诸名士觞饮啸歌。
　　大理王延喆[文恪公子]尝元夕宴客。客席必悬一珍珠灯，饮皆古玉杯。恒日归，肩舆至门；门启，则健妇舁之后堂。坐定，群妾笄而盛服者二十余，列坐其侧，各挟二侍女，约发以珠琲，群饮至醉。有所属意，则凭其肩，声乐前导，入室酣饮乃寝。
　　王谕德维祯过何中丞楝，值其生辰，因留预宴。其绿窗朱户，坐而理丝调竹者，皆家姬也；外舍黛绿者廿馀人，皆征伎也。王托故而出，然未常不心羡之。
　　吴尚宝骥开宴穷水陆，以溧阳子鹅悬室中凡七，白饭饭之。日啖其一，七日而周。笼必以方，满则方而脂肥，骨亦为脆。
　　严嵩当国，邬懋卿总淫盐法，巡行旁邑。其妻从行，装五采舆，以十二女舁之。令长膝行蒲伏，以文锦饰厕，白金饰溺器。
　　严世蕃当籍，有金累丝帐，轻细洞彻；金镶象牙，金触器。执政恐骇上听，悉熔之，以金数报。
　　大同佥事以人双陆馈世蕃：饰女童三十人，分红白绣衫二色，织紫绒罽为局。每当对直，当食子，则应移女子，麾当食者出局，世蕃为启齿。
　　胡宗宪开府浙中，值迎春节，张筵江馆，集饮名贯。选伎女二百人侍，每十人以佳者一人领之。傍无几席，屏去仆役，酒炙乐器，俱伎手承。又穷极精好，兰辉绮错，灯火数里，竟夜乃散。有中贵赏金，胡少之，曰："天下法锦在公手，遂乏缠头耶？" 
　　有馈徐文长洮绒十许疋，遂大制衣被，下及所嬖私亵之服，靡不备者，一日都尽。
　　江陵南还，真定守钱普制一步舆，前轩后寝，旁翼两庑，左右各一童侍，为挥箑炷香。凡用卒三十二人舁之。所过州邑邮，牙盘上食，水陆过百品，犹下箸不慊。普为吴馔，江陵甘之，曰："仅得一饱。"于是，吴善庖者，召募殆尽。
　　江陵园池，故分宜所建，池以泻卤，种莲花不甚茂。锦衣大帅台醵，置莲花千馀盎，赂守池者，值江陵入朝而布之池。追请观之，江陵颔之，为一举觞，而心知所谓不问。自是，复醵牡丹如之。江陵奉母夫人一再玩赏，岁以为恒。
　　周辅延儒、贺辅逢圣，俱起自田间，贺辅清谨，周警敏而尚通。其赴阙时，傔从如云，舳舻衔尾，拜尘者画鹢栉比。逢圣以次辅不敢先，一轻舟隔数程踵后，人无知者。识者目击之，深虞盛满，谓吐哺相道而酬接猥冗，异日临事，徇人失己，咎责有归。

忿狷
　　陈中丞智刚躁，一日莅事，偶岸冠取簪，失坠于地。起自拾簪，触砖数四，若怒之者。蝇拂其面，怒叱"擒之"，从者仓皇取索具，徐问为谁，复叱曰："蝇也！"有劝以宽者，乃镌"戒暴怒"于木而树其前。及有忤，又辄举木挞之。
　　徐武功自金齿归，览玄象以将星在吴，每晨起运铁简，冀复起用。及闻韩襄毅镇两广，乃投简太息曰："孺子能将乎？"居尝咄咄，绕屋驰走，曰："人不知我！"
　　丘仲深博极穷古，然刚褊少度。尝与刘文靖争论，至帽脱于地，左右皆笑。
　　献吉与仲默交最厚，献吉为瑾逆所构，仲默为上书长沙，力为营救。后以论文相搏，遂致小间。仲默晚出，名遽成，献吉不能平。
　　献吉督学江西，与御史江万以事相讦，不能忍，即率诸生，手锒铛欲系执之。御史杜门不敢应。
　　严嵩初乡试，御史李遂司省试，得嵩。当宴鹿鸣，诸生前为寿，时嵩貌羸衣鹑，遂不复盼接。后嵩奉使广西，道谒，遂投刺，讲钧札。遂出叵测，漫应之。次日，始修门生礼，布币再拜，曰："某非敢薄公，以公向厌嵩，恐终见弃耳。"其急睚眦如此。
　　丰南隅坊尝与沈明臣为忘年交，人或恶之，曰："是尝笑公文。"即大怒，设醮诅之。
　　袁文荣遇门生极无礼，尝召申瑶泉、余同麓、王荆石代撰文，不称辄骂詈，甚则扃钥书门而出。荆石自言："一日几饿死。"
　　杨君谦狷狭，好持人短长，以学问穷讦人，至赪面不顾。
　　高新郑不能容忍，物有所忤，触之立碎。每张目怒视，恶声继之。
　　张相夺情，怒言者风起。王荆石虑叵测，同马文庄[自强]造丧次求解。江陵跽，以手捻须曰："饶我，饶我。"已，呼刃欲自刎者，曰："杀我，杀我。" 
　　缪当时规切人过失，不少鲠避，人护前讳短，面颈赤发，更剌剌不休。魏阉方炽，士大夫或中立祈免者，辄众中面数之，其人赧而亡去，犹顾问曰："彼得无未谕吾语？"又尝为人撰制词，或诉之曰："彼卖公去矣！"一日来谒，使人尾其后，追还其名刺，以所撰稿即通衢焚之。

明语林卷十三
谗险
　　王汝玉作《神灶赋》，上亲定为第一。及安南平复，诏汝玉撰表，上益喜。会黄淮侍侧，上顾谓："汝玉俊才。"淮曰："彼尝以是自矜，退有后言。"上颔之，遂以罪死。
　　黄文简好诋訾同列，一日，宣庙问淮何在，东杨对以淮方病瘵，瘵能染人。自是，遂诏免奏对。
　　岳文肃相，曹、石恶之，使人谮上前曰："正有令名于外。"帝问故，曰："初罪己之诏，正出语人曰：‘此非上意，我讽上为之。'自贾其直，故人多称之。"上以为然。
　　徐有贞南内之役，与曹、石等比谋陷于公，蜚语布闻，皆谓矫诏赍符，迎立襄储。萧维桢为正其狱，上之，英庙亦念谦有大功，持不可。有贞曰："不杀于谦，今日之事无名。"上遂决。
　　杨善以巧取功名，而险忮多岸谷。为序班时，坐事下狱，庶常章朴亦同在系，颇与相狎，言家有《方孝孺集》。时有厉禁，善佯从借观，而密奏之。文皇诛朴，而复善官。
　　张元凯武将能诗，初为王百谷所拔，后稍见重有司，即谗娟百谷，时以为"中山狼"。
　　王子衡巡按陕西，以事裁抑中官廖銮，銮大恨。寻督学北京，会权阉纳贿，公焚其书。廖乃合诸奄，朋谋谗构，遂轗轲终身。
　　王琼素忌彭泽，泽又因酒使气。时上嬖人钱宁，挟威公卿，俯首折节，泽每切齿。琼揣知，因宁所遣亲近来，故邀泽饮。且醉，微挑之，泽即谩骂："朱宁奴才坏天下！"琼又谬谓："公勿妄言。"泽益愤不可止。宁果大怒，以土鲁番事中之。
　　世庙好道冠，沉香束发冠，严、夏各赐其一，同冠以入朝。嵩故笼轻纱，上顾问之，对曰："何敢竟同至尊？"加上柱国，言受，而嵩固辞目："人臣无上。"中涓入阁问事，嵩知言倨，必谬为款昵，厚遗满怀，袖计以倾言。
　　分宜败，拟世蕃极刑。分宜托华亭客杨豫孙、范惟丕居间，以重赂求解。华亭欲弗受，二客曰："徒生彼心，不如受之，以释其疑。"赂入，华亭心动，欲为道地，二客曰："徒滋众论，不如杀之，以绝众口。"世蕃遂弃市。
　　新郑修隙华亭，蔡国熙故华亭门士，攘臂请行，至则风郡邑摭刺三子论戍。三子牵衣号泣，华亭曰："吾方逃死，安能相活？"即跳西湖之上。陆光祖向蔡动以门墙故谊，蔡曰："凡吾所以为相公地也。"
　　新郑议抑中官，大忤冯珰，旨未俞允。新郑以上冲年，安能调旨，事由内使，行且并逐耳。珰谋新郑益急，江陵比之行视陵地，往返三日，抵邸称病，新郑遂逐。已而有王大臣之狱，新郑几族。

尤悔
　　太祖时，有上书而衍者，上怒。或阿旨，谓不敬当诛。适宋文宪致仕陛辞，从容为解。已，上阅其书有善者，乃召阿者而让之曰："方怒而又激之，是以膏沃火也！向非宋先生，不几误朕耶？"
　　文皇命解大绅等翻阅建文时章奏，有指斥者诏悉焚去。既而谓缙等曰："卿等宜皆有之。"众默未对，修撰李贯进曰："臣实无之。"上曰："尔独以无为贤耶？"贯惭惧。
