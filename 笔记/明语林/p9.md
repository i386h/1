<!-- { "loadSidebar": true } -->
　　吴元博未遇时，受知徐武功[有贞]。人或从武功乞墓表，武功曰："若欲名宦为观美耶？抑藉文以传耶？"答曰："发潜阐幽，固将为亲不朽。"武功曰："若尔，何乞我为？吴宽秀才，足永尔亲矣！盍往求之？"
　　邹汝愚谪雷州，吴献臣方尹顺德，敕邑民李焕，于古楼村建亭居之，扁曰"谪仙"。
　　王济之年十六，随父游京师，读书太学。一时先达名流，屈年行求为友。值冢宰王九皋新逝，叶文庄曰："失一王翱，得一王鏊，安知非后来九皋？"
　　叶文庄见夏季爵[时正]文，谓："如春空层云，动含雨意；及其颖脱，又如簇茧抽丝，秋鹤引吭。"
　　世称邱文庄不可及者三：自少至老，手不释卷，好学一也；诗文满天下，不为中官搦管，介慎二也；历官四十载，仅得张淮一园，邸第始终不易，廉静三也。
　　邱文庄文章流布远迩，即席限韵，动辄千言。士林称其瑰奇跌宕，如壮涛激浪，飞雪迸雷。
　　南京祭酒陈敬宗，与北监李时勉，声誉矫矫，世称南陈北李。
　　陈伯献口称林文安[瀚]曰："贱者即之，不知其贵；卑者即之，不知其尊；不肖者即之，不知公贤智；非意相干者即之，始知公凛然莫可犯。"
　　钱宁鬻钞浙中，方良力诤不得，遂疏乞致仕。大理寺丞黄巩，以书贺之曰："宇宙数百年，不可无此一举；内外百执事，不可无此一人；丈夫生世如朝露，官爵如雨泡，不可无此一着！"
　　黄孔昭在文选，留意人才，澄清自任。谢方石云："见其喜，则知贤者之得进；见其忧，则知小人之不得退。"
　　孙太初过江，人未有知者。方寒溪一见，大为延誉。太初诗调既豪，精神朗异，声望遂崇。
　　李空同以袁海叟[凯]为诗家冠冕，顾东桥[邻]以空同为诗家武库。
　　汤公让[胤勣]歌诗，豪放奇崛，援笔挥洒。人比之风雨晦冥中，电光翕焱，人多为之夺气。
　　开封娄良，少与贾恪齐名，谚曰："娄良贾恪，气如山岳。"
　　桑民怿[悦]一览成诵，千言不草。人谓其气陵五侯，目空百代。真文阵之健儿，人群之逸骥。
　　董中峰[玘]有女，欲得佳婿，曰："吾女奇甚，里中儿卒无当者。"甬川尚书[张时徹]过中峰，从容言曰："富贵所不可知，芝草琅玕，陈生束其人乎？"中峰即舣舟甬江之上，呼视之，亲为期日遣焉。
　　升庵杨公，尝与李云阳对坐终目，出语人曰："见李生如临水月。"
　　陈翁某，爱其女，不轻字人。-日，从群儿中瞰吴国伦，得之曰："儿虽游于斗鸡蹴踘间，俨然丈夫之度。"
　　王伯谷[稚登]与里中少年游，恒邑邑若三日新妇。后遇凤洲先生，酬应忘疲，叹曰："终日跨蹇驴，不越数堠；一乘飞黄，便自千里。"
　　闽人傅汝舟，与侯官高濲，诗学齐名，时人语曰："高垂腹，傅脱粟，言龂龂，中歌曲。"濲早善属词，不乐制举业，每谓章饰比偶，犹之去须眉以傅粉黛。洗意爵禄，结居霞上。
　　蒋山卿见祝希哲所撰《建康观云记》，吐舌曰："文不在兹乎？偏才曲学，真河伯未离龙门，难与言水！"
　　唐荆川于文上，少有推许，尝曰："宋有欧、苏，明有王、赵。"赵是平凉赵时春，王谓晋江王慎中。
　　徐东山故善包御史节，节与中人竞，遂远戍。东山范白金为叵罗，铭之曰："不愧明时，无负此心。"以遗节。
　　王子衡[廷陈]云献吉"执符于雅谟，游精于汉魏，如凤矫龙变，人罔不知其祥，亦罔不骇其异。"
　　文待诏[征明]极爱金琮书，得片纸皆装潢成卷，题曰"积玉"。
　　王元美曰："谢茂秦[榛]介越之资，被以巽质，布衣风格，从来未有，孟洁然亦当退舍。"
　　王元美云："宗子相[臣]自闽中手一编遗予，乃五、七言近体。予摘其佳句，书之屏间。虽沈侯采王筠之华，皮生推浩然之秀，不是过也。"
    卢次楩[柟]被诬系狱，乃感慨著《幽鞠放怀赋》三十馀篇以自广。王元美云："卢诸赋，虽不尽离津筏，然宋景差蝉绶左徒之门，岂必先少楩入室？"
　　吴中行、赵用贤疏劾江陵，同时受杖。许文穆[国]制酒杯为铭以送。玉杯铭曰："斑斑者何？卞生泪；英英者何？蔺生气：以赠中行。"犀杯铭曰："文羊一角，其理沉黝，不惜剖心，宁辞碎首：以赠用贤。"
　　周山人诗游武林，提学孔天胤自翰林出，雅负知诗，阅岳鄂王庙壁诗，曰："何物疥吾壁！"急命隶人篲墨扫之。至诗所题，大惊啧啧，立命驾往谒，相与定交。诗时敝衣，匿萧寺中。

品藻
　　太祖亲征江南，命王祎进《江西颂》。太祖览之，喜曰："故知浙东有二名儒，卿与宋濂耳。学问之博，卿不如濂；才思之敏，濂不如卿。" 
　　宋潜溪旁通释氏，释宗泐亦好儒雅。上每称之曰："泐秀才，宋和尚。"
　　欧阳玄评宋景濂文："气韵沉雄，如淮阴将兵，百战百胜，志不少慑；神思飘逸，如列子御风，翩然骞举，不沾尘土；辞调尔雅，如殷彝周鼎，龙文漫灭，古意独存；态度横生，如晴霁终南，众驺前陈，应接不暇。非才具众长，识迈往古，亦何可办？"
　　论者谓刘如孙[三吾]：文章不及宋景濂，而浑厚过之；先见不如刘诚意，而直谅过之；勇退不如詹同文，而事功过之。故曰：尺短寸长。
　　王希范[洪]在翰林，与王偁、王恭、王褒，俱负时名，人称"四王"。偁最自负，顾推重希范，不敢以雁行进。希范尝与修撰张洪自诵所作诗，窃比汉魏，张哂而未答；复自谓曰："终不作六朝语。"张曰："六朝人岂易及？无论士衡、灵运，且自视比江、沈云何？子诗傍大李门墙，犹未窥其庭奥。"希范始屈服，曰："平生喜读大李诗，君评我甚当。"
　　成祖尝手书大臣蹇义等名授解缙，令疏其品。缙具实对曰："蹇义天资厚重，中无定见；夏原吉有德量，不远小人；刘儶虽有才干，不知顾义；郑赐可谓君子，然短于才；李至刚诞而附势，虽才不端；黄福秉心易直，确有执守；陈瑛刻于用法，好恶颇端；宋礼戆直而苛，人怨不恤；陈洽疏通警敏，亦不失正；方宾簿书之才，驵狯之心。"后仁宗以示杨士奇，曰："今人率谓缙狂士，观所评论，皆有定见。"
　　李文达尝曰："今学者多病薛文清言之不华，是以相如、子云胜于曾子。"一时以为笃论。
　　邱文庄尝曰："我朝相业，三杨伟矣。然当其时，南交叛逆，轩龙易位，敕使旁午频泛，曾无一言。及权归常侍，远征麓川，兵连祸结，极于土木，谁任其咎？"
　　叶文庄、姚文敏[夔]、林庄敏[聪]、尹恭简[旻]、张汀州[宁]，同在谏垣，行艺相副。尹尝问张："宣德以来，科中人物，谁当第一？"张曰："季聪。"尹曰："季聪何敢望与中？"
　　杨文懿谓张子房不见词章、房玄龄仅办符檄；刘文成功业造邦，文章传世，可谓千古人豪。或疑公逮仕季元，专门象纬，何异訾伊尹之屡就、公旦之多才。
　　杨文恪[濂]称章文懿懋曰："朱轩[黄仲昭]儒雅、定山[庄昹]豪迈，公敛华就实，独立其间。一峰风节，白沙习静，公既博复约，自成一家。至于收四海无瑕之誉，膺五福无疆之年，则同时诸老，未之或先者也。"
　　世谓何乔新出有功烈，处有德言。信道之笃，无愧薛瑄；著述之多，比方邱濬。
　　陈茂烈隐衷粹行，王中丞应鹏谓："廉约如石守道，而所养独纯；孝行如徐仲车，而所处尤困。"
　　献吉尝曰："吾尝观公卿于成化、弘治间，王三原居则岳屹，动财雷击，大事斧断，小事海蓄；刘华容志在纳约，行在精审，苟济其事，小枉安焉。自正德以来，靡靡难睹矣。"
　　韩贯道[文]既卒，朝士皆曰："贯道愚同宁子，卒保其身；耄似武公，不弛于学。"
　　或问吕仲木[柟]曰："何仲默何如？""其诗本汉魏，可取也；其文沿六朝，不可取也，然其人则美矣。"问李献吉，曰："曹、刘、鲍、谢之业，而欲兼张、程之学，可谓系小子失丈夫。"问康德涵[海]，曰："汉马迁之才，而学则未达。"问马伯循，曰："见善而能聚，见恶而能劝，其志远哉！"问张仲修，曰："直而敏，足以从政矣！"
　　北地李梦阳，信阳何景明，济南边贡，姑苏徐祯卿，当时称"艺林四杰"。李天才雄放，徐陶洽精融，何藻思逸发，边华采不足而质朴有馀。
　　陈白沙曰："胡居仁执守甚坚，洒落不如庄孔旸；林缉熙气质甚平，果决不如沈真卿。惟洒落，有壁立万仞之志；惟果决，有真金百炼之刚。" 
　　李康惠[承勋]尝问林公见素朝士短长，林一一评答。李问："公所长云何？"林逊谢不答，"然则有短乎？"林怃然请问。康惠曰："予每侍教，所闻唯节义文章，而未尝及学问。公所长，毋乃即公所短？"
　　元美曰："用修笔任手运，诵由目成，固一代之雄匠。惜其繁饰人工，或累天悟。班郢之思独苦，膏肓之病难医，良可叹也！"
　　郑端简晓曰："西杨玉质金相，通达国体；东杨挥斤游刃，遇事立断；南杨安贞履节，调羹酿醴：参合成名，并称贤相。"
　　一曰：杨文贞之雅也，文定之敦，商文毅之悫也，刘文靖之质也，所谓"守文"相也。杨文敏、李文达之练也，杨文忠之果也，几能济时矣。
　　皇甫子循[汸]，诗名与元美相埒。或问其优劣，周道甫曰："子循如齐鲁，变可至道；元美若秦楚，强遂称王。"
　　嘉靖初，增城、馀姚，以谈道小别门径，几堕参商。黄省曾两师事之，常言："王公如握日中天，湛公如流光万土；王如瀵本昆仑，湛如派达万川；日必有光，流何离本？"
　　元美评阳明：少好古文，爽朗多奇；晚取词达，不欲深造。既以气节名，又建不世勋，迨有志圣道，一切扫除之。识者不谓尽然，慕好之者亦挟以两相重。其御乌合，笼豪杰，待宵人，蹈险出危，俶傥权谲，种种变幻。
　　弇州外史论文臣三伯：靖远[王骥]材而欲，兴济[杨善]材而巧，武功[徐有贞]材而躁。其隐伎忍割，皆有阴慝。
　　人谓弘治三臣：恕似魏玄成、韩稚圭，文升合姚、宋而小逊，大夏似李沆、司马光。又恕强差近名，大夏弱差近实，文升练差用术。
