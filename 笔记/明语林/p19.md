<!-- { "loadSidebar": true } -->
　　赵介，番禹人，以渊明自拟。南海文士李韡以荐起，介止之不可。临别谓曰："尧天虽长，刘日实短。子独何心？"韡竟去。后倅南康，郁郁不乐，乃悔曰："赵伯贞真高士！"
　　屈直一日与一御史言："平生未尝苟取，如浙一县令馈金求进，当时叱出，今犹耿耿，觉其太甚。"御史色沮愈恭，直怪之。既退问之，即前馈金者。
　　陆参政容至迁安，刘御史招饮。陆戏曰："有驴肠羹即赴。"以刘卫辉人，旧有"西风一阵板肠香"之诮，故狎之。乃暮归县，官卒吏人捧馔以进。问之，曰："闻公嗜驴肠，故以献。"既自悔，不敢戏言。
　　曹元无他才，以媚瑾入阁。将死，自志墓曰："我死，谁肯铭我！"
　　刘菃、戴铣等，以言事下诏狱。牟益之[斌]为镇抚，任御史自诉：诸僚上奏时署其名，己实他出。益之曰："古人耻不与党人，尔得与名，乃悔耶？"
　　陆贞山之劾张、桂，霍渭南[韬]党张、桂，因以抨之，得重谴。后霍颇悔恨前事，尝荐十馀贤，而贞山与焉。使人郑重通殷勤，贞山谢曰："天下事佹为若败，而何污我也？"霍亦不望。
　　陆庄简[光祖]在吏部，黜陟自任，都不关白台省。孙太宰丕扬方在省中，劾其专擅。既落职陛辞，因望觅孙，揖谓之曰："承公教，殊荷相成。但今者吏部之门，干谒错至，苟非自行其意，亦复何由秉公？曩疏得毋甚误！"孙沉思良久，怃然谢过。即日草奏，自劾失言，而力荐陆，陆亦复起。
　　钟伯敬[惺]尝游虎丘，遇两贵人子侮之，故相蹴蹋。伯敬以恶少，谨避之。明日，有两生通刺求见，肃衣冠执弟子礼，俯身以俟。及出见，则向两生也，两生惭无地。
　　王弇州才华绝代，学尚该雅，于文最不满归熙甫。晚而意气销歇，浮华解驳，亦自尤咎。自谓："《卮言》之作，年未四十，与于鳞辈是古非今，此长彼短。顾以灾木已久，不复能秘，惟随事改政，勿误后人。"其赞熙甫画像曰："风行水上，自成文章。千载有公，继韩欧阳。余岂异趋，久而自伤。"其虚心克己，不自掩护。又尝语所亲曰："吾心知绩溪之功，为华亭所压，而不能白其枉；心薄新安之文，为江陵所胁，而不能正其讹：此生平两违心事。"盖胡宗宪破倭之绩，以附严见出于华亭[徐阶]，汪伯玉以寿谀张相父，得名故也。
　　管东溟[志道]为主事，请复午朝，总揽万几。江陵讽御史龚某劾而降调，寻复以外计罢去。海忠介折简让龚："奈何不能为国容一正人？"龚自愧悔，每握笔叹恨："生平名节，坏此秃管中！"
　　高公之去，疏劾盈庭，葛端肃独不肯，徐养正、刘自强强之，不可。二人为《白头疏》上之，葛罢而二人向用。高公复相，起葛公，从容语刘曰："《白头疏》向亦何忍？"刘曰："若无此疏，安得在此？"高公曰："葛公何以在此？"刘为赧然。
　　倪文焕既削籍归，同乡乔中书可聘往谒。文焕神色阻丧，悔不自存。乔问："杨、左以忤珰罹祸，君子也，公纠之何故？"曰："一时有一时之君子，一时有一时之小人。当我居言路，举朝骂杨、左小人，我自纠小人耳。由今日看渠，却原是君子。"
　　成枢曹德语人曰："我尝望东林如山岳，及渡江后，始悉钱谦益、熊明遇所为。夙昔之意，索然尽矣！"

纰陋
　　文庙渡江，周公是修与胡广约同死难。既而周使人觇胡动静，见胡方问家人饲豕。周闻而笑曰："一豕尚莫舍，亦安肯舍生？"
　　戴元礼，国初名医。初召至京，见一医肆，迎求溢户。元礼意必良工，试一属目，按方发剂，了不异人。俄一人取药去，医追语曰："可下锡弹丸许。"元礼怪叩之，曰："古方也。"索书观之，乃误以"餳"为"锡"。
　　姚广孝身事浮屠，学为诡异，著《道馀录》毁斥程、朱。其友张洪尝曰："少师于我厚，今其死，无以报，但见《道馀录》辄为焚弃。"
　　陈嗣初家居，有求见者，称林逋十世孙。嗣初与之坐，少选入内，出一编令其人读之：则和靖终身不娶无子。客默然。
　　王佑貌美无须，媚事王振。振曰："侍郎无须，何也？"对曰："公无须，儿安得有？"
　　项文曜为兵部侍郎，素附于公，每朝出入，必附耳语。人以为于公婢。
　　景泰易储，陈循草诏已，与众。覆奏署名，王文端有难色，循持笔作半跪，乞文端署之。
　　宪宗崩，内竖于宫中得疏一箧，皆房中术，署曰："臣安进。"孝宗遣怀恩袖至阁下，曰："是岂大臣所为？"安惭汗不能语。
　　国子生虎臣慷慨有气节。闻万岁山架棕棚备登眺，上疏极谏，上奇之。祭酒费訚谓且贾祸，乃会六堂鸣鼓声罪，缧绁加颈以待。俄旨出，令吏部铨选，与臣七品。訚大惭，臣名遂播天下。
　　分宜年老，上时有所问，对不称旨，属世蕃草，辄报可。分宜仗之，诸曹请事，辄顾问："东楼云何？"
　　黄绾为礼部不职，为言官所诋，自陈背刺"精忠报国"四字。诏下法司覆勘，天下笑之。
　　大礼议起，陆澄以刑曹诋张、桂邪说。后议定，澄丁忧服阕，复上疏谀两人正论，而悔前之失言，愿改过自新，得补礼部。已，上阅其前疏，大怒谓："始造悖理之论，以惑群蒙，逢迎取媚；复假悔罪，为辞悖逆奸巧，有坫礼司。出之！"
　　颜山农读书，不能句读，而好以意穿凿文义，为奇邪之谈，间亦洒然可听。浅中无识之士，或趋附之。尝言：贪财好色，皆天机所发，但不可着以成固我。挟诈人财，官捕笞，论戍。
　　何心隐师事山农，既而心悔。凡山农弟子，必殴三拳，而后受拜。值山农淫于村妇，心隐辟隐处，伺而扼之，亦殴三拳，使拜，削弟子籍。
　　茅鹿门[坤]游胡襄懋幕府，尝大会，文士毕集。胡隐徐渭文，语鹿门曰："能识是为谁笔？"鹿门读未半，遽曰："此非吾荆川不能！"胡笑谓渭："茅公雅意师荆川，今北面吾子矣！"茅大惭愠，面赤勉卒读，曰："惜后不逮。"
　　王逢年得古琴，自谓真蔡中郎焦尾。晚年无聊，持过王奉常敬美，曰："愿以此赎城南数顷，以具饘粥。"奉帝唯唯。数日，出诒之曰："焦尾果神物，昨宵风清月白，焚香抚操，二玄鹤从空下，飞鸣盘舞，扶之而上，不知所之。"逢年俯首，曰："固宜有是。"
　　陈瑞巡抚湖广，适江陵父死，瑞诣其家，出麻巾袖中，加绖而戴之，哭尽哀。因跪见江陵母，哭前致词，母指旁厮役曰："若属幸一垂盼。"瑞起揖厮曰："瑞安能重公？公乃能重瑞耳！"闻者掩口。
　　魏忠贤因食时，偶曰："吾最不喜粥。"尚书周应秋以为"竹"也，令园丁一日斩之至尽。
　　吴阁学甡初出范济世门，济世以移宫齮齕东林，甡愿引退。济世答以："公道昭明，弹冠其时，何遽言退？"甡叹息其语，人皆传笑。及甡为相，致书乔侍御可聘，亦以"正人满朝，天下太平"为言。可聘曰："今寇卤交讧，兵耗饷匮，擢几辈同志，遂致太平耶？"
　　郑辅以伟善读书，而票拟非长。偶疏有"何况"二字，误谓人名也，批拟提问，致被讦责。尝悬笔不能下，周玉绳哂之，以伟叹曰："吾富于万卷，而窘于数行，乃为后生所笑！"

惑溺
　　杨文贞子稷恶已著闻，王文端为文贞言之，遂请省墓，实欲制其子。稷知，每驿递先置所亲誉之，扬言"人忌公功名盛，故特谤稷耳"。及见稷，毡帽油靴，朴讷循理，家中图书萧然。文贞疑文端妒己，还京出之吏部。
　　刘文介主试顺天，陈循、王文皆以子属。已，二子皆不中，循、文因劾俨"考阅不明，题语诽谤"。帝重违二臣，令其子准会试，文复疏辩。张宁曰："大臣而私其子，如国体何？"
　　陈继方落魄嗜酒，每赋诗，必酒酣以往，才始畅发。尝好一姬，姬请赋百首，乃肯相就。遂力为赋，至六十馀，竟醉惫以死。
　　李西涯与杨邃庵极相善，佞幸谋欲害邃庵，西涯力救，邃庵德之。及西涯病剧，同列往视，西涯以谥为忧。邃庵曰："国朝文臣未有谥‘文正'者，请以谥公可乎？"西涯于床上顿首称谢。
　　杨君谦才列仕版，即建危言，弃官如屣，晚年骚屑之甚。
　　武宗南巡，因徐髯仙进《打虎词》以希进用，议者以为血气既衰，苟得不戒。
　　严世蕃嗜古珍玩，购以献者无算，甚至发人冢墓。时人谣曰："谐不谐，问椎埋；求尊官，且探丸。"
　　弇州作《昙阳子传》几数万言，文饰玄言，多语神怪，极其诞妄，至称昙阳"先师"，甘心门下。
　　吴少君家兰溪城东，有腴田尽易硗瘦，凿沟引山泉，绕入玉雪厨铜池，以此破其家。尝以数缣市一大瓢，摩挲鑢铴，暗室发光。过荆溪，盗发其箧，怒而碎之。抱而泣累日，王元美作《破瓢道人歌》。
　　方太古尝与黄省曾遇于途，诵所吟新诗。会雨至，黄匆遽欲归，方益徐诵不辍。已而雨大濡浥，乃徐步别去。明日，谓客曰："昨兴颇洽。"
　　屠赤水[隆]放情诗酒，中白简罢官。谈空核玄，自诡出世。或挟乩称慧虚子，遂笃倍之。病革，犹扶床凝望，几慧虚飚轮迎我。
　　吴入孙七政能诗好客，有园池，日与四方词客赋诗宴赏。客醉遗溺，戽水出诸城外，引隍水涤之，累数百金。

明语林卷十四
仇隙
　　胡惟庸以刘斌意尝沮其相，怨之。后基告归，以淡洋故多醝盗，请设巡司莅之。惟庸使人上书，言基故善相地，以淡洋有王气，购之不得，故有是请，上命夺基禄。后诚意病，惟庸乃遣医来视疾，既饮药，有物积腹中如卷石，遂不起。
　　马顺子年二十，病剧。一日欻起，捉顺发曰："我刘球也！死老奴、令而异日祸逾我！"顺拜谢，俄而子乃死。
　　徐有贞南迁之议，于公廷斥之。已，求补祭酒，因门人杨宜以请，公亦才而许之，为言于景帝。帝曰："才而不端，不可以师多士。"有贞以公沮之，乃益恨公。曹、石将兵而横，公复裁抑之；张轨征苗，公劾其失律；杨善以赏薄，亦以公故，遂比谋陷公。
　　于公在本兵，尝倚任范广。张赐[即轨也]故怨广，及于公死，并诬杀之。亡何，赐出，忽途中自揖，左右惊问故，曰："范广也。"归，发病死。
　　王允宁[维桢]以母老病，乞南得祭酒。道华山，为文祭之，言"母素敬神，当得蒙庇，吾太史能为文，以不朽神。"后王以地震死西安，李户部愈素恨王，假华山神，为文詈而僇之。
　　历城尹公旻，素不善尹直。礼侍缺，他有举荐，上不允，以直为之。翌日，廷遇历城，举笏谢之。历城曰："公简在帝心者。"自是益相仇怨。
