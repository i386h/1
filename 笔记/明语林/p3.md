<!-- { "loadSidebar": true } -->
　　韩尚书[邦问]，是王文成父执。一日，公卿贺冬至。文成貂蝉朝服，乘马而趋。俄从人报："尚书在后。"文成急下马，执笏道左。尚书至，不下舆，第拱手曰："伯安行矣！"遂去。文成唯唯，俟其过乃上马。
　　杨介夫[廷和]宦游归，即为乡人建一惠坊、通万利，灌涸田万顷，是为"学士堰"。次以坊费修城缺，城完贼至，民赖以全。次置义田，以赡族众。三归，而修创利物者三焉。
　　许道克学士，以母丧家居。一族叔负米，路遇学士，曰："为我负之。"公忻然负之随行，抵家而别。行人指目，殊自不觉。
　　支琮少贫甚，遇寒，其母衾单不能寐，尽解衣覆之，己危坐待旦。客候之良久，不出，呼："敬将安在？"乃短衣出见，云："方以所服覆母，恐觉之，故迟。"客太息去。
　　罗念庵[洪先]以修撰归，道芜湖时，项东瓯理税事，有杨贾犯重辟，愿以千金求修撰为解。修撰时病急，舅先许之，以为既不讳，可藉为榇，乃言之项。修撰觉之，呼项曰："君子爱人以德，使吾为清白鬼，我既死，君宁无俸可赙乎？"已，病间，舅理前语，修撰曰："项必以我故，不脱贾狱，贾宁复有活理？"及潜书谢项，贾得脱而不知。
　　朱升笃厚人理，恺悌无惎，刊夷町畦，兼容诹劣，有大贤之度。
　　董三泉仕宦十年，布袍革靴而外，不蓄他物。迁蓬州守，诸子请曰："平生志节，儿辈能谅。一切生事，不敢少觊。顾大人年高，蜀多美材，可预为计。"公颔之。既致政，诸子迎之，问及曩语，公曰："吾闻杉不如柏。"诸子谓当有柏材，公笑曰："兹有柏子在，可种之耳。"
　　文待诏性不喜闻人过，有欲道及者，辄乱以他语，使不得言以为常。俞中丞[谏]一日过文待诏，见其门渠沮洳，顾曰："通此者若干，堪舆言当第。"待诏谢曰："公幸无念渠。渠通，当损傍民舍。"异日，俞公悔曰："吾欲通文生渠，奈何先言之？我终不能为文生德也。"
　　宪副黄卷解职，田间俾家众耕作，身与其配操忤臼，炊釜作食，躬荷而馌之。
　　中丞宋邦辅既归，杜门扫轨，课子躬耕，夫人亲饷。有司或有馈，却之曰："某德未至于可养，贫未至于可周，受之无名。"'
　　张永思少失父，独与母居，年七十犹定省如儿时。夜置褥母榻下，一闻罄欬，蹶然起，未尝一夕入内。有司与之厚者，间有馈。曰："非但仆所耻，亦老母所羞。"
　　杨御史爵，周给事怡，久系诏狱。已而上闻空中神语，乃诏出之。爵归，怡使人问之，因遗金四两。使者至，见有锄菜于野者，问之，爵也。乃出书、呈金，爵曰："主安得此，毋乃改其故乎？"使者以贷告，乃受之。
　　朱邦宪父守福州，其故吏后来官云间，欲为邦宪买田宅，邦宪辄不肯。邑令日造请其庐，欢饮，欲请间为寿，不敢发言而止。令死，邦宪经纪其丧，千里还葬。
　　廖廷皓母采蔬于圃，为虎所攫，皓急追及之，抱虎头，且泣且诉，愿以身代。既以拳入虎口，母遂得脱。
　　江山何宗道，有至性，精名理。尝有盗夜入其室，宗道心觉其人而不呼。将取釜，始言曰："盍留此，备吾母晨炊？"盗赧然，尽还所窃，大呼曰："盗孝子不祥！"自是，其人不复为盗。
　　程文纯仕宦四十年，始终一德。致政归，与昆季共居处。独所宿楼居，兄子复鬻其半。文纯作篱自障。尝自吟诗曰："风雨半间楼。"
　　万宗伯士和为令时，尝无礼于直指。直指衔之。及案粤，欲巧诋以法。悉取诸钱谷籍，稽其出纳，无所得；则搒掠管榷吏，欲诬引公。吏死不承，已而曰："有之。"直指喜，询之。对曰："万公无他，自不合饮吾粤地一勺水！"
　　李椽学梅母丧，庐墓三年，独栖林莽间，苦贫，日拮据生理。出必返，虽深夜亦然。一夜至溪浒，暴雨溪涨，不可渡。乃持盖立溪上，望墓踊号，曰："儿在此！"如是达旦。又大雪，邻里意椽苦，或他往，深夜往瞷，席藁卧雪中，没不可辨。环视久之，始见雪中隐隐一髻。
　　卜者袁景休能诗，而死无子。夫妇寄棺萧寺旁，上雨旁风，暴露十年。其友林若抚草疏告哀，莫有应者。闽人林古度，取一折扇，画两棺贮荒室，而题诗其上，俾寺僧为募。新安程月樵见而慨然出资，以庀窀穸。
　　林隐士春秀，号云波，家贫，嗜酒不能得。其友郑铎，多良酝，日呼与饮，醉辄狂不可制。铎度其饮户，为制一壶，镌"云波"二字。至则饮之，三十年如一日。
　　沈征君[寿民]高操绝俗，义却馈遗。弘光钩党之狱，杨宫允[昌祚]为济百金，资其患窘。宫允晚岁，亟贷偿之。宫允曰："向君非有丐于我，我实急君；今我即多故，岂复计此？"征君谓门人曰："不及今酬之，后此将谁致？"又少时他所尝与居间者，其人贫，亦鬻产代之，曰："向者，彼以我故也。"有涎征君易与者，胁其赔累。没齿窘穷，终弗与校。
　　征君改革后，晦迹兰溪，躬自刈种。岁侵，炊烟时绝，麦烂浥不堪食，甘之怡然。兰令季君亟访之，屏驺徒步，始得造庐一面。欲买田亩、构书院居之，皆谢不可。令不得已，托邑人祝生饷米豆。受而发之，有白金二百，乃以半畀祝、以半置屋隙草间。后有亲党将谒令，乞书于征君，指草间金畀之。
补遗
　　刘仁宅是忠宣父，以杨文定举为御史。文定归里还朝，道华容，便相造。见忠宣方幼，问："汝父安在？"对曰："在道中。"曰："母安在？"曰："邻家治面。"文定起，遍视家所有，遂援忠宣达寝所。见床上惟蒲席布被，喜曰："所操若此，不负御史！"
　　严文靖[讷]构一楼，既成而落之，纵酒宴客，四顾惘然，若不豫色者。客征之，乃曰："吾不察上栋直东邻，是邻代我受祸也。"亟更之，使东向，而南北其栋直。
　　刘宪副廷梅，聘妇胡氏，委禽而有父之丧。母萧恭人，趣从俗成婚，廷梅不可。母曰："吾惙惙，不能奉若祖父母，谁代吾奉者？"胡翁闻而遣女于归。公谢弗成卺，已以孤而执丧；胡以女而主馈，养王舅姑焉。

言语
　　太祖既一海内，命周元素画江山于便殿壁间。元素曰："陛下东征西伐，熟知险易，请规大势，臣从中润色之。"上既援毫，挥洒既毕，顾元素成之。元素顿首谓："江山已定，臣无所措手矣。"上笑颔之。
　　袁凯洪武中为御史，上一日录囚毕，令送东宫覆审，递减之。凯复命，上问："朕与东宫孰是？"凯顿首曰："陛下法之正，东宫心之慈。"上善其言。
　　复见心，故元学士，元亡削发为僧，而髭髯如故。高帝时召见，怪问之。对曰："削发除烦恼，留须表丈夫。"
　　国初郊祀文，有"予我"字。上怒，欲罪作者。桂学士彦良曰："汤祀天，曰‘予小子履'；武祭天，曰‘我将我享。'儒生泥古不通，顷上谴呵。"上意乃释。
　　太祖一日问朱备万[善]："卿家丰城，乡里人物何如？"对曰："乡有长安、长乐，里有凤舞、鸾歌，人则张华、雷焕，物则龙泉、太阿。"
　　施状元槃在翰林，宣宗问曰："吴下有何胜地？"答曰："有四寺、四桥。"问其名，应声对曰："四寺者，承天、万寿、永定、隆兴；四桥者，凤凰、来苑、吉利、太平。"
　　康对山尝曰："经籍，古人之魄也，有魂焉，吾得其魂而已。譬之酒，善饮者漉其醇，不善饮者啜其醨。"
　　费文宪[宏]云："观书当如酷吏断狱，用意深刻，而后能日知其所无；记书当如勇将决胜，焚舟沉爨，而后能月无忘其所能。" 
　　世宗入继大统，方在冲年，登极之日，衮衣曳地，上数俯视，不悦。杨廷和奏云："陛下垂衣裳而天下治。"
　　嘉靖初，讲官顾鼎臣讲《孟子》"咸丘蒙"章，至"放勋殂落"语，侍臣皆惊。顾徐云："是时，尧年已百有二十。"
　　冯南江系狱论死，行可年甫十四，日哭长安街，攀贵人舆诉之。俄方相献夫至，问："汝父何在？"行可曰："朝廷且杀谏臣，而宰相不知，尚谓国有人乎？"方嘿然。
　　嘉靖南郊创圜丘，汪鋐请概迁禁垣外冢墓。帝不忍，限止一里之内。宗伯张潮言："一里之内，家不下万馀，倘于瞻对无妨，悉容仍旧。"执政者许为亵秽圜丘，潮曰："在圜丘似亵，然天无不覆，即远迁，何所逃？"诘者语塞。
　　会稽守拟筑禹庙，山垄延袤十里，民皆惊愕。汪清湖曰："论平成之功，殚一方财力，不以为泰。然茅茨土阶，尽力沟洫者，岂忍为此？"役遂寝。
　　陶文僖[大临]尝曰："学有根，室有基，不实则欹。"又言："善犹水也，为之先者源，为之后者理；始而滥一觞，终而润九里。"
　　何良俊云："六义者，既无意义可寻，复菲言筌可得。索之于近，则寄在冥漠；求之于远，则不下带衽。"
　　朱恭靖[希周]为南冢宰，当考察南科，无一人去者。或以为私，公曰："一曹皆贤，使必去一人以为公，万一皆不肖，亦姑去一二以塞责乎？"
　　陆太宰光祖，初令濬，有富民枉坐重辟，众以嫌莫敢白。公至，破械出之。台使者以为言，对曰："当论其枉、直，不当论其贫、富。果不枉，夷齐无生理；果枉，陶朱无死法。"
　　吴疏山[悌]令宣城，以县岁输于郡，吏多索羡馀。悌立守，左吏敲兑，白郡守请增。守侧立睨视，曰："未也。"悌曰："某立自正，故见其有；公立自邪，故见其无耳。"守惭。
　　有谓山西紫碧山产石髓可益寿，中官求之，经年不可得。按察王维，令民取小石相类者以进。中官怒谓其伪，且以书记可验，那得云无？维曰："凤凰麒麟，不见书记乎？"
　　给事薛畏斋，自言平生受益者三：一曰贫，二曰病，三曰患难。贫故知节用，病故知保身，患难故知处世。
　　烈宗一日梦两日并出，问群臣主何祥。群臣莫能对，周阳羡[延儒]曰："应在东宫。"上大悦。

明语林卷三
政事
　　陈祖以明经授新繁县丞，有妪道哭甚哀。祖问之，寡而无子，惟一孙十岁，为巨蛇所噬。祖令具状，遂移牒城隍，期日引蛇至。已而果有群蛇蜿蜒阶除，噬人者死，馀不惊而去。
　　秦从龙与高帝画策，密书漆板，问答秘计，左右皆莫闻。
　　胡子祺按察广西，闻宋元祐党人碑尚在融州岩谷中，命出而碎之。
　　方克勤守济宁，日具衣冠坐，召诸吏授诗书、法律，庭不陈械，惟设韦鞭而已。
