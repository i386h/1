<!-- { "loadSidebar": true } -->
　　王敬夫将填词，以厚资募国工，杜门学按瑟琶、三弦，曲其技而后出之。康德涵于歌弹尤妙，每敬夫曲成，德涵为奏之。
　　丰道生坊家蓄古碑刻既富，一一临摹，自大小篆、古今隶、草，无不明了。其中年得意处，残篇小碣，人骤见之，莫以为今人。
　　周伯器[鼎]界画乌栏，信手与目，未尝折纸为范，而毫发不爽。
　　梁辰鱼善度曲，啭喉发响，声出金石。昆有魏良辅者，造曲律。世称昆山腔者，自良辅始，而辰鱼独得其妙。
　　祝希哲少度新声，傅粉登场。即梨园子弟，自谓弗及。书法自《急就》迄虞、赵，上下千年，具臻神妙。
　　杨忠愍受乐于韩苑洛，闭户耽思，梦舜授以黄钟，遂合吕律试乐之。日有九鹤，飞集于庭。
　　诸生汪宗孝有义概，好拳捷之戏，缘壁行如平地，跃而骑屋，瓦无声。已更自檐下屹立，不加于色。偃二丈竹水上，驱童子过之，皆股栗，乃身先往数十过，已复驱童子从之。
　　冯子履备兵云中，属彝酋那吉人市操强弓，请与戏下士角射。公曰："吾与若射。"卤射利近，乃特选其侯。公连射皆中，酋尽输其衣裘鞍马。已乃前其侯，使自射而赏之，复尽予所夺，酋大愧服去。
　　方子振八岁知弈，时于书案下置局布算，专艺入神。年至十三，天下无敌。
　　西洋人利玛窦，精历象推算、勾股圭测之术，规玻璃为眼镜，烛远者见数百里外物，显微者能鉴疥虫毛爪。范铜为小钟，以绳贯悬之，机关相输轧，应时自叩，周十二辰，刻漏不失。他所制器，皆机巧眩人，从来未有。

企羡
　　杨鼎乡荐，闻陈祭酒敬宗之贤，乃求入南监。不携一僮，躬执爨事。
　　杨仲举[翥]讲道胥溪，生徒日众。杨文贞自庐陵来，邂逅求馆。公叩其中而善之，乃告主人曰："吾不足为若师，当求我所师者事之。"遂辞去。
　　文清初授御史，文贞当国，令人邀文清一识面。文清谢以纠劾之任，无相识理。一日，杨于班行中识之，曰："薛公见且不可得，况可得而屈乎？"
　　杨东里一日新修厅事，戒家人亟治具。往邀杨仲举过饮，曰："门户初辟，必一君子先行。"
　　张益初与夏昹同年，俱喜作文写竹，后累见益作《石渠阁赋》出己上，遂不复作文；益见昹竹妙绝，亦不复写竹。
　　张司马悦任留都，虽中官皆敬礼之。守备陈某尝设席，独延公置上坐，子弟问："更召何入？"曰："他人那可同此席？"
　　贺给事钦闻陈白沙议论，叹曰："至性不显，宝藏犹埋。世即用我，而我奚用焉？"即日解官归，执弟子礼。既归，肖白沙小像，悬于家。有大事，必咨启而行。
　　刘闵恭日无二粥，身无完衣，而处之裕如。徐贯、刘大夏每拜其门，辄曰："今之颜子。"
　　耿文恪[裕]为礼书时，尝谓人曰："吾暮自部归，必过三原王公门，见苍头每持秤市油。吾虽贫，入仕未常市油，见之不能无深愧。以是每过，辄面城而行。"
　　陈粹之按察豫章罢归，无以朝夕，月廪于公三石。南州人过者，辄望其闾而拜。
　　有朝鲜使，于鸿胪寺见举人刘甲，问知其贯，曰："是刘公乡人耶？公起居何似？"刘问故，曰："吾闻中国李西涯、刘东山久矣！"后刘公远戍安南，使贡者问广令曰："刘司马远戍西鄙，得毋恙否？"
　　岭南人游国学，北中人士必问之曰："游白沙先生门否？"以一字一墨为验，而因以轻重其人。
　　蔡虚斋友宁永贞、孙九峰，拜何椒丘，愿为弟子。既又友储殖庵、杨月湖，好古独信，贞风渊轨，使人躁息妄消。
　　徐健尝与白良辅论学，不合而罢。比晓，白诣徐，叩门揖曰："吾中夜乃思得之，始知吾子贤予远甚。"
　　邵二泉宝云："论名臣，于正统、景泰间，刘忠愍敦君臣大义，章恭毅明国家大纪，于肃愍建社稷大功；皆愿为执鞭，而不可得！"
　　许襄毅[进]谓邢知州曰："吾遥知关西有二高，一为华岳，一为雍世隆。"
　　刘瑾慕康德涵才名，欲招致，康不肯往。及献吉系狱，康慨然诣瑾。瑾大喜过望，延置上坐，急趋治具。康曰："仆有所言，许我乃得留。"瑾曰："惟先生命。"康曰："昔高力士为李白脱靴，君能之乎？"瑾曰："请即为先生脱之。"康曰："仆何敢当李白？李梦阳之才，百倍于白。一不当公，遂下之吏，亦安肯屈白乎？"瑾从屈谢。明日，梦阳得释。
　　王龙溪少年任侠，日耽饮博。阳明欲一晤，不可得，令弟子六博投壶，歌呼饮酒。因命密瞷龙溪，随至酒肆，索与共博，龙溪笑曰："腐儒岂能尔？"曰："吾师门固日如此。"龙溪大惊，求见阳明，一接眉宇，便称弟子。
　　廖道南曰："予在翰林。见有亭一区，曰‘柯亭'，有柏二株，曰‘柯学士柏'。抑何流风遗泽，令人永矢勿谖？"
　　胡原荆[涍]为御史，言事侵中贵人，削藉从户部给繻。跨一驴，都门客争劳之，一中贵人沃之酒，以好罽衫强被原荆背，曰："毋谓我曹无人，即从君死不难也！"
　　文征仲望隆朝野，周王以古鼎、古镜，徽王以宝缶珍货几数百镒，求馈曰："王无求于先生，不尔，仰慕之私无以自致。"先生固谢勿启。四夷贡道吴门者，争望里而拜，以不得见文先生为恨。
　　黄宪副卷孤介悃朴而甚好客，常服犊鼻衣，身自临庖。一日，耿楚侗来诣，纵谈名理，因及疆场，奋臂自矢。已，有婢从屏间曰："烹鸡已熟。"时剧谈方适，应曰："少需。"如是者三，乃起入治具，盥手更出，欢笑移日，胾肋狼籍，了不为意。楚侗出语人曰："吾乃今游羲皇世矣。"
　　陆子渊云："章枫山乐易不事边幅，喜与后生谈论，终日忘倦。言若不甚切深，而其应皆如景响，所谓国家之蓍蔡。"
　　李尚书古仲尝言："刘清惠[麟]觞予岘山逸老堂，了无夙具，旋以乳羊博市沽，风雨萧萧，欣然达夜。"
　　顾泾阳[宪成]曰："自予十岁时，闻海忠介名，真如天上人，不可及；既稍知学，读忠介《直言天下第一事疏》，其有功于社稷，可千万世。"
　　唐荆川以古文负重名，胡梅林尝出徐文长所代，谬谓己作。荆川惊曰："此殆辈吾！"后又出他文，荆川曰："向固谓非公作，然其人果谁耶？愿一见之！"乃呼文长偕饮，结欢而去。
　　一直指按粤，恶万公士和，欲捃摭之。时黄公佐家居，高不可致，忽出谒直指。直指心喜能致公，自起迎公，公入揖曰："老夫久不诣公府，今为万君来。闻欲涅之，其人亦安可缁？"
　　万士和之饶，唐[原缺]以双磁罂赠之，曰："饶非乏磁，而予以磁赠，知君不取磁于饶也。"
　　山人陆中行，吐纳风流，寄词逸婉。弄扁舟五湖间，信风来遄。一日过吴门，黄淳甫异之，洒洒晨夕，拍浮曰："见陆生，引人自远，何必山水？"
　　赵高邑吏部[南星]，过王半庵司空[原缺]，图史纵横，异香絪绕，少为流连。归叹曰："司空故有佳致，不及陈少宰口口[于廷]自有香也。"一日，语叶福清[向高]曰："冢宰不足喜，喜与陈孟谔同官。"
　　袁公安[宏道]，于陶石篑[望龄]楼架上，得一阙编，恶楮败煤。挑灯读之，惊呼问："谁作？今耶，古耶？"已知徐文长，两人跃起，灯影下且叫且哦，僮仆皆错愕起。公安向人或作书，必首称文长先生。有来诣者，即出诗与读。
　　陈卧子[子龙]举进士，客来贺，则曰："一第不足喜，所喜者出黄石斋先生门下。"
　　刘念台[宗周]家居，闭门扫轨。给事中徐耀请见，念台谢之。耀曰："昔人不得见刘元城，以为如过泗州不得见大圣。耀若徒返，亦何颜对乡里父老？"都督刘应国见，辄涕泗再拜，自言："不远万里，接遘名贤，喜极难为情，不自禁其悲哽。"
　　周仲驭[騼]见刘念台，念台留饭。仲驭语人以匕著长短若何，杯盘小大若何，为一生未有之荣。
　　沈征君游金陵，年未弱冠。时郑玄岳为司农，于同邑徐生得其文，啧啧欣赏。便投刺相访，折节定交。尝命其于留之书舍，子适他往，公怒笞之，曰："沈生天下士，可同他客乎？"
　　征君足迹不涉城市，垂四十年。当事委曲纳交，罕得见面。有别驾迹其在僧刹，潜追蹑及之。退语人曰："今年晤沈耕岩，前年扪黄山天都峰，都忘尘世。二者，吾任宁国大快事，亦生平大快事！"

明语林卷十一
宠礼
　　洪武初，甘露降，上召宋文宪赐坐，躬执金杓，炼汤于鼎。以甘露投之，手注于卮，以赐文宪，曰："此和气所凝，延年愈疾，与卿共之。"
　　刘仲璟丰发伟貌，论议英发。上一日召见，喜曰："真伯温儿！"特置阁门使，使仲璟为之，曰："欲汝日夕左右。"
　　詹同、刘基，尝侍上燕乾清，同醉还史馆。未几，上乘步辇至，同馀酲犹未解。上曰："卿醉耶？"同对曰："臣虽醉，犹能赋诗，赠黄秀才。"问诗何在，对曰："在史馆。"上顾命濂取以进，笑曰："朕即和同诗，卿当为朕书之。"濂书讫，以赐夏昹。
　　宋学士不胜杯勺，一日应制，献《秋水赋》。赐宴，敕大官进膳、内官行觞。上顾问濂饮何以不尽，将撒，命更嚼一觞。濂再起固辞，引杯缩瑟。上笑，强之曰："卿男子，何不慷慨？"濂饮遂醉，行步欹侧。上命赋诗，书无行列，甫缀五韵，上亲御翰墨，赋《楚辞》一章，仍命侍臣赋《醉学士歌》，且曰："俾后世知朕君臣同乐。"
　　景濂乞归，上御制诗饯之云："白下开尊话别离，知君此后迹应希。"公续之云："微臣愿作衡阳雁，一度秋风一度归。"上悦，赐白金锦币文绮，曰："为卿作百岁衣。"自是，岁一来朝。
　　罗复仁以编修乞休，高祖赐一布衣，而题其上曰："性虽粗率，忠直可喜。赐此布衣，归于田里。"
　　蹇忠定[义]赐第大明门内，上命中人进式，皆不称，亲为画图，命工戒期落成。
　　金侍郎[问]在仁庙时，尝赐《欧阳集》二十册，宝藏之。已而不戒于火，失其八。后宣庙于文华顾问，因从容及赐书事。宣宗即令内侍补之，虽纸色不同，而两朝恩赐复完。
　　宣庙幸杨文贞第，夜已二鼓，文贞惊起，朝服逆之。銮仗绕屋，不知上所在，惟降阶北面拜。上方倚东阑看月，笑而呼曰："朕在此！"赐物充庭际。
　　文贞在内阁，夫人已蚤世，止一婢侍巾栉。一日，中宫行庆贺，命妇悉往。太后以公无命妇，召婢至，貌既寝，衣复俭陋。命妃嫔为梳整，易以首饰衣服而遣之，且笑云："若归，杨先生应不复相识矣！"翌日，命所司如制封之，不为例。
