<!-- { "loadSidebar": true } -->
    岩前壁间，题者甚多，予独爱乡人彭仲衡，思致高而无着。其诗云：“前峰号龟岂是龟，近岩谓月亦匪（一作非）月。世间景幻语未真，说着丫头便痴绝。苍然顽石自天成，道傍过者皆含情。我来于此发浩叹，乃知有色能倾城。”
    ○卞氏二牒
    敕泰州团练使：卞居让牒奉处分。前件人绅之后，簪组遗芳，虽早著于嘉猷，奈未光于余刃。陈力就列，自媒之志既隆；见善若惊，举直之规斯在。苟非半剌，难屈多能，事须差摄长史，仍牒知者。故牒。
    建隆元年二月日牒。
    团练推官、将仕郎、试大理评事赵押。
    通判官、兼佥署两监屯田等公事卫押。
    团练副使、检校刑部尚书事吴押。
    使兼两监屯田等使、检校太尉荆押。
    宣徽院引见司札子：宣徽院押到殿前承旨卞居让，宿患瘫风病，翰林院著医官裴裔看验，久远不堪医治引见。奉圣旨放停送宣徽院者。
    右具如前，已指挥殿前承旨左第二班，依圣旨放停，仍便开落姓名，今付卞居让。依此。
    太平兴国八年九月四日。
    宣徽南院使兼枢密副使柴押。
    右牒卞氏故物，相传二百余年，南渡寓维扬，敌骑骤至，急瘗之地中，寻复出于兵火煨烬，可谓能宝青毡者矣。攻愧楼公尝考其所自，云：前曰敕泰州团练使，乃检校太尉姓荆者敕授之官，如今之公牒，前必曰知某州军州事之类也。自牒奉处分以后，则泰州之公移也。既差卞君摄长史，故为之词，其后列衔，皆泰州之官。印文凡七，皆泰州团练使印。唐朝固有纸告，而此非告也。后一纸宣徽院之文，姓柴者，禹锡也。禹锡以太平兴国七年四月拜枢密副使，至雍熙二年冬方罢。而此文乃八年九月所给，故知其为禹锡也。国朝旧制，宣徽二使通掌院事，共院异厅，止用南院印。又南院比北院颇优，或兼枢密，亦掌本院，皆与此合。晋天福五年，除翰林承旨，改殿前承旨为殿直。或云淳化二年，始改殿前承旨为三班奉职。盖苏公易简以是年除承旨，而其次子耆次《续翰林志》云，旧有殿前承旨，其父拜翰林承旨。上以称呼不别，又以其与清贵混淆，诏改为三班奉职，以避其称。因备载之。
