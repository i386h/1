<!-- { "loadSidebar": true } -->
　　随常茶饭费经营，日有嘉鱼入馔精。但笑俗肠无雅嗜，食单删却水晶羹（浙厨喜烹莼菜以进，美其名曰水晶羹，则余所不下箸也）。

　　出门最喜近西湖，竹杖棕鞋是故吾。跬步涌金城外路，徐行尚不倩人扶（宅距涌金门不过半里，出城即湖堤也）。

　　三桥址畔别成村，西壁坊中静不喧（街门有旧题西壁坊三字）。留与武林增故实，随安室里亦东园（许珊林太守为作随安室三字篆额，孙子和别驾为作亦东园三字隶额）。
