<!-- { "loadSidebar": true } -->
　　仆射王公至道初为谯幕因按逃田时饥而流亡者数千家公力谋安集上疏论列乞贷以种粒牛粮朝廷皆从之一夕次蒙城驿梦空中有紫绶象笏者以一緑衣童子遗公曰上帝嘉汝有爱民深心故以此为宰相子后果生一男公亦拜相信造物赏善之速如此

　　乖崖公镇蜀时梦谒紫府真君接语未乆吏忽报云请到西门黄兼济承事黄幅巾道服真君降阶迎接甚谨且揖乖崖坐黄之下询顾详款似有钦叹之意公翊日命吏请黄君戒令止以常服来比至一如梦中所见遂以告之且问黄有何阴徳蒙真君礼遇如此黄曰无他长但每岁禾麦熟时以三万缗收籴民或艰食即以元籴■〈豆斗〉斛不増价粜之在兼济初无损于小民则颇有所补乖崖叹曰此公所以居咏上也命二吏掖持黄坐索公裳拜之

　　程仁霸摄本州岛録参眉山有盗芦菔根者所持刃误伤主人尉幸赏以刼闻狱掾受赇掠成之公知其寃谓盗曰盍诉寃吾为直之盗果称寃遂移狱公直其事而尉掾争不已复移狱竟论杀盗公因罢归掾尉皆暴死后三十余年昼日见盗拜庭下曰尉掾未伏待公而决前此地府欲召公暂对我叩头争之曰不可以我故惊公今公寿已尽我为公荷担而徃暂对即生人天子孙寿禄朱紫满门矣公沐浴衣冠就寝而卒东坡幼时闻此言已而其外祖父寿九十舅氏贵显寿八十五曽孙皆仕有声同时为监司者三人元孙官学益盛而掾尉之子孙微矣或谓盗徳公之深不忍烦公暂对则可矣而狱乆不决岂主者恶之亦因以苦掾尉欤希赏而害人者不可不戒

　　钱公若水为同州推官有富民走失一小女奴莫知所在父母以诉州委録参鞫之其録参旧有求于富民不获遂劾其父子共杀女奴投尸水中法外凌窘不胜其苦遂自诬伏狱具上于州州委官审覆亦无反异独若水遅疑録参诣厅诟骂曰岂公受富民钱故求出之乎若水但笑曰今数人当死安可不容某熟察又越旬不决知州亦有语若水终不夺上下皆怪讶一日若水诣知州屏人告曰向某所以迟留此狱者盖虑其寃尝以家财访求女奴今得之矣知州惊曰女奴安在若水归使人密送女奴于知州所知州垂帘呼其父母谓曰汝女今至还识之否曰安有不识即揭帘推出父母喜曰是也于是引出富民释之富民号泣谢曰非使君某一旦遂至灭门知州曰此乃推官非我也富民急诣推官求谢若水闭门不纳富民遶垣而哭归倾家财饭万僧以为若水寿知州欲以其事闻若水不可某初心止欲拔寃非敢希赏万一敷奏在某固好于録参却如何知州益加敬重未几太宗闻之骤加进擢自幕职不半年知制诰又二年为枢宻时李继隆与转运使卢之翰有隙欲陷之罪乃檄之云八月当出师可速办刍粟旣而又檄云八月不利当以十月乆之又檄云贼将入塞兵以时进刍粟即日取办时刍粟已散仓卒不可集继隆遂劾奏于朝太宗大怒立命中使乗骑取三运使首玉色甚厉无一敢言若水从容曰候事状明白诛之未晚上意亦悟止黜为副使既而虏入塞事皆虚继隆坐是罢其招讨呜呼钱公用心如此过人逺甚然则録参与夫招讨者诚何心哉

　　陈公洎为开封功曹时章宪太后临朝族人杖杀一卒公当验尸太后遣中使十数辈谕旨吏惶惧欲以病死闻洎独正色曰彼实寃死待我而伸奈何惧罪而验不以实乎尔曹但勿预吾当任咎乃手自为牍以白府尹程琳大喜曰官人用心如此前程非琳所及亟索马入奏虽大忤旨而公论归之既而太后原其族人公亦不及罪自此遂显名不数年厯官台省终于三司副使其孙传道履常皆以词学为一时闻人盖阴徳之报也今之士大夫多不尽意于此而致死者寃不得伸亦岂能无累

　　两浙田税亩三斗钱氏国除朝廷遣王方贽均两浙杂税方贽悉令亩出一斗使还责擅减税方贽谓畆税一斗天下之通法两浙既已为王民岂当循伪国之法上从其说至今亩税一斗者自方贽始唯江南福建犹旧额盖当时无人论列遂为永式方贽寻除右司谏终于京东转运使有五子皋准覃巩罕准之子珪为宰相其它亦多显者岂非惠民之报欤

　　王清化修西太一宫有古塜在其北欲毁之一道士再三乞不毁清化遂止是夕其道士梦一大官召谢之人有平夷塜墓以广园宅者岂独无祸

　　大观中有士入于京师买靴者忽见其父塟时一靴在焉诘之铺翁云官员携来修俟其复至可问也有顷其人果来乃士人之父拜之不顾但取靴乗马而去士人追随约二三里度力不可及乃呼曰生为父子何无一言见教其父曰尔可学镇江太守葛蘩士人者遂徃谒之备言其事因问蘩何以为幽冥所重蘩对曰予始者日行一利人事嗣后或二或三或数四或十今四十余年未尝少废又问何以为利人事蘩指座间踏子曰此物置之不正则蹙人足予为正之若人渴予与杯水皆利人之亊也但随其事而利之上自卿相下至乞丐皆可以行唯在乎常乆而已后有异僧见蘩在净土境中盖其能以利人为念则日用无非利人事矣

　　有二士大夫以前程祈梦于京师二相公庙一人梦持簿者以簿示之云此乃公同行前程也视之自小官排至宰相仍有以朱勾之者问曰勾之者何也曰此人爱财不义阳间取此一项故此间勾此一项若急改过尚可至监司其人闻之更不敢妄取后果至监司

　　临南海郡尝有太守见配至崖州人例止以三百为率过其数则投先到者于海中乃奏白于朝曰朝廷所以不杀而宥之逺方者欲生全之也今推之于海是复杀之不若量移先到者入内地以彰朝廷寛仁之徳蒙可其奏后生还者莫知其数太守素无子一日设香案作拜若取物而置于怀中者凡五次人问之曰天帝以我活人之功赐我五男子后果生五子皆登第岂非仁人之言其利愽造物者亦厚其报欤

　　有日者苦于贫穷问计于一得道者答云汝向日月边去日者思之乃明字遂徃明州其术盛行后复见得道者问其故答云汝前世于彼开井故也是知衣食有地皆前生所种之徳故今生受之况所积之徳有过于开井者耶

　　一狱官冬夜苦寒欲就寝其妻正色责之曰尔暖衣饱食畏寒不出狱中罪人当如何其夫大感悟自此常留意狱讼此妇人本娼女未有所生一夜梦神人以緑衣槐简付之后生一子登第

　　昔太学二士人同年月日时生又同年发解过省二人约受相近差遣庻彼此得知灾福故一人受鄂州教授一人受黄州教授未几黄州教授者死鄂州教授为治后事于柩前祝曰我与公生年月日时同出处又同公先舍我去使我今即死已后公七日矣若有灵宜托梦以告其夜果梦告云我生于富贵已享用过当故死公生于寒微未曽享用故活以此知人之享用亦不可太过后鄂州教授厯官至典郡岂非闻此警悟恐惧修省而然耶【已上出乐善録】

　　仕学规范卷三十

　　●钦定四库全书

　　仕学规范卷三十一

　　（宋）张镃 撰

　　○阴徳

　　林积南劔人少时入京师至蔡州息旅邸既卧觉床第间有物逆其背揭席视之见一锦囊实以北珠数百颗明日询主人曰前夕何人宿此主人以告乃巨商也林语之曰此吾故人脱复至幸令来上庠相访又揭其名于室曰某年某月日劔浦林积假馆遂行商人至京师取珠子欲货则无有急沿故道处处物色之至蔡邸见其榜即还访林于上庠林具以告曰元珠具在然不可但取可投牒府中当悉以归商如其教林诣府尽以珠授商府尹使中分之商曰固所愿林不受曰使积欲之前日巳为巳有矣秋毫无所取商不能强以数百千就佛寺作大斋为林君祈福林后登科至中大夫生子又字徳新为吏部侍郎

　　卫仲达字达可秀州华亭人为馆职时因病入冥府立庭下俟命有四人坐其上西向少年者呼曰为他检一检三人难之少年曰若不检如何行遣三人曰渠已是合还何必检恐出手不得尔少年意不可回呼朱衣吏谕意吏捧牙盘而上中置红黑牌二红者以金书善字黑者白书恶字少年指黒牌吏持以去少焉数人捧簿书出盈庭即有一秤横前两皆有柈吏举簿寘东柈柈重压至地地为动揺卫立不能安三人皆失色曰向固云不可检今果尔奈何少年亦惨沮有悔意须臾曰更与检善看吏又持红牌去忽西北隅微明如落照状一朱衣道士捧玉盘出四人皆起立道士至居中而坐望玉盘中文书仅如筯大吏持下寘西柈柈亦压地而东柈髙举向空大风歘起卷其纸蔽天如乌鸢乱飞无一存者四人起相贺命席延卫坐卫拱手曰仲达年未四十平生不敢为过恶何由簿书充塞如此少年曰心善者恶轻心恶者恶重举念不正此即书之何必真犯也卫谢曰是则然矣敢问善状何事也少年曰朝廷兴工修三山石桥君曽上书谏此乃奏藁也卫曰虽曽上疏朝廷不从何益于事曰事之在君尽矣君言得用岂只活数万人命君当位极人臣奈恶簿颇多犹不失八座勉之遂遣人导归卫后至吏部尚书

　　明州定海县人蒋员外者轻财重义闻子侄中有不肖鬻田产者必随其价买之既又度其无以自给复举以还不取钱已而又卖既买又还至有数四者尝泛海欲趋郡偶柁楼便旋为回风所击遂溺水舟人挽其衣救之不可制舟行如飞方号呼次遥见一人冉冉立水上随风至舟所视之乃蒋也急取之问所以曰方溺时觉有一物如蓬藉其足适顺风吹蓬相送故得至人以为积善报云

　　许叔微字知可真州人家素贫梦人告之曰汝欲登科须积阴徳许度力不足惟从事于医乃可遂留意方书乆之所活不可胜计复梦前人来持一诗赠之其词曰药有阴功陈楼间处堂上呼卢喝六作五既觉姑记之于牍绍兴壬子以第六人登科用升甲恩如第五人得职官其上陈祖言其下楼材梦已先定也【已上出夷坚甲志】

