<!-- { "loadSidebar": true } -->
　　许俞宣城人也家世以儒术显名江左父养髙不仕俞风采魁杰襟懐峻整尚慕节义不妄交游下笔立言慨然有济苍生之志季父逖有名于时为尚书外郎器俞曰吾家千里驹也居常敦睦家人未尝见其喜怒少丧母氏事父以孝谨闻供给甘旨昼夜不怠父之所欲虽千里必致之或随计偕安舆扶侍税舍辇毂与妻子共食麤粝晨夕事父必尽珍异常示丰厚恐贻父忧公卿之闻者多所叹服率俸以助其养父年垂八十谓俞曰覩汝登科之后没于地足矣大中祥符七年俞果登科第授涔阳从事扶侍归海陵别业即路有日父疾沉笃俞昼夜供省以至澣濯必躬必亲或问其故俞曰澣濯于家人之手虑其厌怠焉父丧摧毁几致灭性而家至贫多假贷于士大夫或歴父经由之地涕泣者永日尝扵通津寄泊佛舍值春景花发闭室静坐未尝出覩赴牧守之召过琅山别院马上忽泣下仆御问其由曰我父曽寄此也士流伏其孝

　　李化清建业人也世以力田闻于乡里太祖平江南化清避于暨阳兄弟多杂伶人以给晨夕化清潜讽诗书而孝悌恭顺动止循礼事母以孝常持巨竿钓鱼以供馨洁后遭父丧哀号毁瘠四肢柴立造庐墓侧栽植松栢虽妻子至亦不之顾暨阳多山民患虎豹昼设虎落夜无行民化清造庐之地絶焉里民多异之制满还家蔬粝度日遂教授乡里从者翕然前进士司马詹为邑之佐覩其异行因为文以志扵石【已上出胡安定孝行录】

　　贵姓子弟于饮食玩好之物之类直是一生将身伏事不懈如管城之陈醋瓶洛中之史画匣是也更有甚事伯淳与君实尝同观史画犹能题品柰烦伯淳问君实能如此与他话否君实曰自家一个身犹不能事持更有甚工夫到此

　　众人安则不恭恭则不安

　　罪已责躬不可无然亦不当长留在心胷为悔

　　有恐惧心亦是烛理不眀亦是气不足须知义理之恱我心犹刍豢之恱我口玩义理以养心如此盖人有小称意事犹喜恱有沦肌浃骨如春和意思何况义【一作见】理然穷理亦当知用心缓急但苦劳而不知恱处岂能养心

　　入道莫如敬未有能致知而不在敬者今人主心不定视心如寇贼而不可制不是事累心乃是心累事当知天下无一物是合少得者不可恶也

　　刘器之云富郑公年八十书座屏云守口如瓶防意如城

　　人有语导气者问先生曰君亦有术乎曰吾尝夏葛而冬裘饥食而渇饮节嗜欲定心气如斯而已矣

　　门人有曰吾与人居视其有过而不告则扵心有所不安告之而人不受则柰何曰与之处而不告其过非忠也要使诚意之交通在扵未言之前则言出而人信矣

　　责善之道要使诚有余而言不足则扵人有益而在我者无自辱矣

　　不能动人只是诚不至于事厌倦皆是无诚处

　　忿欲忍与不忍便见有徳无徳

　　欲当大任须是笃实

　　人茍有朝闻道夕死可矣之志则不肯一日安于所不安也何止一日须臾不能如曽子易箦须要如此乃安人不能若此者只为不见实理实理者实见得是实见得非凡实理得之扵心自别若耳闻口道者心实不见若见得必不肯安于所不安人之一身尽有所不肯为及至他事又不然若士者虽杀之使为穿窬必不为其它事未必然至如执卷者莫不知说礼义又如王公大人皆能言轩冕外物及其临利害则不知就义理却就富贵如此者只是说得不实见得及其陷水火则人皆避之是实见得须是有见不善如探汤之心则自然别昔若经伤扵虎者他人语虎则虽三尺童子皆知虎之可畏终不似曽经伤者神色慑惧至诚畏之是实见得也得之扵心是谓有徳不待勉强学者则须勉强古人有捐躯殒命者若不实见得则乌能如此须是实见得生不重扵义生不安于死也故有杀身成仁者只是成就一个是而已

　　张绎曰邹浩以极谏得罪世疑其卖直也先生曰君子之于人也当于有过中求无过不当于无过中求有过【已上出程氏遗书】

　　仕学规范卷九

　　●钦定四库全书

　　仕学规范卷十

　　（宋）张镃 撰

　　○行己

　　徳至于无我者虽善言美行无非所过之化也

　　心定者其言重以舒不定者其言轻以疾

　　伊川与韩持国善尝约候韩年八十一往见之间正月一日因弟子贺正乃曰某今年有一债未还春中须当暂往颍昌见韩持国盖韩八十也春中往造焉乆留颍昌韩早晚伴食体貌加敬一日韩宻谓子彬叔曰先生逺来无以为意我有黄金药楪一重二十两似可为先生寿然未敢遽言我当以他事使子侍食因从容道吾意彬叔侍食如所戒试启之先生曰某与乃翁道义交故不逺而来奚以是为诘朝遂归谓彬叔曰我不敢面言政谓此尔再三谢过而别

　　祁寛因问伊川谓永叔如何先生曰前辈不言人短每见人论前辈则曰汝辈且取他长处

　　尹彦眀尝言先生教人只是専令用敬以直内若用此理则百事不敢轻为不敢妄作不媿屋漏矣习之既乆自然有所得也因说往年先生归自涪陵日日见之一日因读易至敬以直内处因问先生不习无不利时则更无睹当更无计校也耶先生深以为然且曰不易见得如此且更涵养不要轻说

　　伊川先生甚爱表记中说君子庄敬日强安肆日偷盖常人之情放肆则日就旷荡自检束则日就规矩【已上出程氏外书】

　　戱谑直是大无益出扵无敬心戱谑不已不惟害事志亦为气所流不戱谑亦是持气之一端善戏谑之事虽不为无伤

　　心既虚则公平公平则是非较然易见当为不当为之事自知

　　正心之始当以己心为严师凡所动作则知所惧如此一二年间守得牢固则自然心正矣

　　天下之富贵假外者皆有穷已盖人欲无餍而外物有限惟道义则无爵而贵取之无穷矣

　　心清时常少乱时常多其清时即视眀聴聪四体不待羁束而自然恭谨其乱时反是如此者何也盖用心未熟客虑多而常心少也习俗之心未去而实心未全也有时如失者只为心生若熟后自不然心不可劳当存其大者存之熟后小者可略

　　凡所当为一事意不过则推类如此善也一事意得过以为且休则百事废其病常在谓之病者为其不虚心也又病随所居而长至死只依旧为子弟则不能安洒扫应对在朋友则不能下朋友有官长不能下官长为宰相不能下天下之贤甚则至于徇私意义理都丧也只为病根不去随所居所接而长人须一事事消了病则常胜故要克己【已上出横渠理窟】

　　公尝曰我平生所学唯得忠恕二字一生用不尽以至立朝事君接待僚友亲睦宗族未尝须臾离此也又戒子弟曰人虽至愚责人则眀虽有聪眀恕己则昏尔曹但常以责人之心责己恕己之心恕人不患不到圣贤地位也亲族间有子弟请教于公公曰唯俭可以助廉唯恕可以成徳其人书于坐隅终身佩服【出范忠宣公言行录】

　　曹彬为枢宻使河北每季支散银鞋钱一日宻吏忘误过期因彬检举连支两季酒坊副使弭徳超奉使河朔还奏其事言军情大归扵彬太皇赫怒即日罢枢宻使以镇海节度使归本镇彬不之辨陛辞赴青州乃以徳超为诸卫将军检校司徒充枢宻副使既而小人乗君子之器不克负荷举措乖当时出丑言上渎朝政下侵同列自以为有社稷大功朝廷酬之未当太皇闻之大怒削籍隶登州沙门岛召彬自青州复拜枢宻使对扬之日但再拜谢恩亦不言及前事岁余徳超卒于流所上始命录一子官彬乃进言乞尽录用其四子皆授西头供奉官徳音谕彬曰乃此成卿美名耳

　　杜淳眀州定海人九岁举神童不得召退归杜门不出以读书自适早孤事母至孝母亡庐墓至服除资产尽以遗其季滋一毫不取不婚娶日以经传为乐郡太守闻其名往诣之避不与见学者亲之惟谈仁义言终不及世务乡闾忿争疑者就取决之劝人必以孝悌为先至和间卒扵家【并出王氏谈渊】

　　林英年七十致仕起为大理卿气貌不衰如四五十岁人或问何术致此英曰但平生不会烦恼眀日无饭吃亦不忧事至则遣之释然不留胷中

　　吕文靖生四子公弼公着公奭公孺皆少时文靖与其夫人语四儿他日皆系金带但未知谁作宰相吾将验之他日四子居外夫人使小鬟擎四寳器贮茶而往教令至门故跌而碎之三子皆失声或走归告夫人者独公着凝然不动文靖谓夫人曰此子必作相元佑初果大拜

　　黄鲁直得洪州解头赴省试公与乔希圣数人待榜相传鲁直为省元同舍置酒有仆自门被发大呼而入举三指问之乃公与同舍三人鲁直不与坐上数人皆散去至有流涕者鲁直饮酒自若饮酒罢与公同看榜不少见于颜色公尝为其妇翁孙莘老言重之后妻死作发愿文絶嗜欲不御酒肉至黔州命下亦不少动公在归州日见其容貌愈光泽留贬所累年有见者无异仕宦时议者疑鲁直其徳性殆夙成非学而能之【已上出孙氏谈圃】

　　迂叟曰言不可不重也子不见锺鼓乎夫锺鼓叩之然后鸣铿訇镗鞈人不以为异也若不叩自鸣人孰不谓之祅邪可以言而不言犹叩之而不鸣也亦为废锺鼓矣

　　迂叟事亲无以踰人能不欺而已矣其事君亦然

　　或问迂叟事神乎曰事神或曰何神之事曰事其心神或曰其事之何如曰至简矣不黍稷不牺牲惟不欺之为用君子上戴天下履地中函心虽欲欺之其可得乎

　　或问子能无心乎迂叟曰不能若夫回心则庶几矣何谓回心曰去恶而从善舍非而从是人或知之而不能徙以为如制駻马如斡磻石之难也静而思之在我而已如转户枢何难之有

　　言而无益不若勿言为而无益不若勿为余乆知之病未能行也

　　受人恩而不忍负者其为子必孝为臣必忠

　　人情苦厌其所有羡其所不可得未得则羡已得则厌厌而求新则为恶无不至矣

　　人之情讳有而不讳无离娄之眀人谓之瞽不愠矣伯夷之清人谓之污不怍矣

　　鞠躬便辟不足为恭长号流涕不足为哀敝衣粝食不足为俭三者以之欺人可矣感人则未也君子所以感人者其惟诚乎欺人者不旋踵人必知之感人者益乆而人益信之【已上出涑水迂书】

