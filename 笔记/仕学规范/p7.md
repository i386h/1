<!-- { "loadSidebar": true } -->
　　内翰蜀郡范忠文公镇清眀坦夷表里洞达遇人以诚恭俭谨黙口不言人过及临大节决大议色和而语壮常欲继之以死虽在万乗前无屈

　　丞相温国司马文正公光忠信孝友恭俭正直出于天性其好学如饥渇之嗜饮食于财利纷华如恶恶臭诚心自然天下信之退居于洛往来陜洛间皆化其徳师其学法其俭有不善曰吾君实得无知之乎愽学无所不通音乐律歴天文书数皆极其妙晚节尤好礼为冠婚丧祭法适古今之宜不喜释老曰其微言不能出吾书其诞吾不信不事生产买第洛中仅庇风雨有田二顷丧其夫人质田以葬恶衣菲食以终其身自以遭遇圣眀言听计从欲以身徇天下躬亲庶务不舍书夜宾客或以诸葛孔眀事多食少之语戒之公曰死生命也为之益力病革谆谆不复自觉如梦中语然皆朝廷大事也既没其家得遗奏八纸上之皆手扎论当世要务京师民画其像刻印鬻之家置一本饮食必祝焉四方皆遣人市之京师时画工有致富者

　　崇政殿说书荥阳吕公希哲尝说攻其恶无攻人之恶盖自攻其恶日夜且自点检丝毫不尽即不慊扵心矣岂有工夫点检他人耶

　　或问荥阳公为小人所詈辱当何以处之公曰上焉者知人与己本一何者为詈何者为辱自然无忿怒心也下焉者且自思曰我是何等人彼为何等人若是荅他却与此人等也如此自处忿心亦自消也

　　丞相魏国韩忠献王琦器量过人性浑厚不为畦畛峭堑功盖天下位冠人臣不见其喜任莫大之责蹈不测之祸身危累卵不见其忧怡然有常未尝为事物迁动平生无伪饰其语言其行事进立于朝与士大夫语退息于室与家人言一出于诚门人或从公数十年记公言行相与反复考究表里皆合无一不相应其所措置规摹闳大髙逺外视如甚略已而详观其中则细故小物莫不各有区处故有志必成平居与人接礼下之问劳慰存气语和易容人过失不以为己忤小大无所较计及朝廷事则守其所当争及扵义理而后止毅然终不可夺

　　公谓小人不可求逺三家村中亦有一家当求处之之理知其为小人以小人处之更不可校如校之则自小矣人有非毁但当反己是不是己是则是在我而罪在彼乌用计其如何

　　公在魏府僚属路拯者就案呈有司事而状尾忘书名公即以袖覆之仰首与语稍稍潜卷从容以授之

　　顷时丁寇立朝天下闻一善事皆归之莱公未必尽出莱公也闻一不善事皆归之晋公未必尽出晋公也盖天下之善恶争归焉人之修身养诚意不可不谨

　　苏子瞻有盛名扵世而退无自矜之色此为过人

　　子由崇宁中居颍昌方以元佑党籍为罪深居自守不复与人相见逍遥自处终日黙坐如是者几十年以至扵没亦人所难能也

　　门下侍郎韩公维弱不好弄笃志问学尝以进士荐礼部父任执政不就廷试乃以父任守将作监主簿丁外艰服除阖门不仕仁宗患搢绅奔竞谕近臣曰恬退守道者旌擢则躁求者自当知耻扵是宰相文彦愽宋庠等言公好古嗜学安于静退乞加甄录以厚风俗召试学士院辞不赴除国子监主簿

　　韩公性纯厚貌重气和而寡言其遇人不设城府与人语唯恐伤之至当言职论事上前亹亹不穷正直确切无所回隐左右为惧而公益安徐不见聴终不已平生自奉养甚约室无媵妾食纔脱粟一肉所用服器虽敝败不易笃扵孝友家事付昆弟得任子恩亦先推与之为守令本扵岂弟而能击奸豪以安良民其在徐前守侵用公使钱公寖为偿之未足而公罢后守反以文移公当偿千缗公竭资且假贷偿之乆之钩考得实公盖未尝侵用也公卒不辨其容物不校类如此故司马温公尝叹曰清直勇三徳吾于钦之畏焉洛之君子邵雍曰钦之至清而不耀至直而不激至勇而能温此为难尔人以雍言为然

　　丞相范忠宣公纯仁在永三年怡然自得或加以横逆人莫能堪而公不为动亦未尝含怒扵彼也

　　丞相苏公颂平生于人无纤芥仇怨在杭州日有要人以事属公公不从后其人当言路懐忿抵嚱或谓其事迹书札具存可辨公笑曰吾岂为是者

　　丞相刘忠肃公挚教子孙先行实后文艺每曰士当以器识为先止号为文人无足观矣

　　枢宻王公岩叟近臣被诏荐御史意属公而未及识或谓公曰可一往见之公笑曰此所谓呈身御史也卒不见

　　谏议刘公安世仪状魁硕声吐如锺见宾客谈论踰时体无欹侧肩背竦直身不少动至手足亦不移性严毅虽家居无墯容子弟进见侍侧肃如也其孝悌忠信恭俭正直不好声色不殖货财诚心自然非勉强而行之也穷经乐道至老不衰

　　公尝知潞州部使者希蔡京旨治郡中事无巨细皆详考然终不得毫发过虽过往驿劵亦无违法予者部使者亦叹服之公在南京奉祠府尹因徧取宫观寄居官白直厯阅之或差禁卒或过其数至公独无其持身廉谨如此

　　内翰范公祖禹每诵董仲舒之语正其义不谋其利眀其道不计其功谓冲曰君子行己立朝正当如此若夫成功则天也

　　谏议陈忠肃公瓘性谦和与物无竞与人议论率多取人之长虽见其短未尝面折唯微示意以警之人多退省愧服尤好奬进后軰一言一行茍有可取即誉美传扬谓己不能

　　节孝徐先生积平日教学者每以治心养气四字为先曰修身务学为文之要莫大扵此其効甚眀其术甚易晚乃著书未成而病尝曰吾之书大要以正治心以直养气而已【已上出皇朝名臣言行录】

　　窦仪开寳中为翰林学士时赵普専政帝患之欲闻其过一日召仪语及普所为多不法且誉仪早负才望之意仪盛言普开国勲臣公忠亮直社稷之镇帝不恱仪归家召诸弟张酒引满语其故曰我必不作宰相然亦不诣珠崖吾门可保矣

　　杨玢靖恭虞卿之曽孙也仕前伪蜀王建至显官随王衍归后唐以老得工部尚书致仕归长安旧居多为邻里侵占子弟欲诣府诉其事以状白玢玢批纸尾云四邻侵我我从伊毕竟须思未有时试上含光殿基望秋风秋草正离离子弟不敢复言

　　魏咸熈仁浦之子性寛厚任太仆少卿累典藩郡知杭州日晨兴视事掌舍卒挂油缸中门帘钩上正中其额翻污冠绂咸熈戒左右勿得辄言使老卒亟还卧内易衣巾而出归朝大治具宾友集馔陈越中银釠陶器僮仆数人共举食案而前相嘲诮足跌尽破之坐客皆失色咸熈殊不变容但令易他器别具蔬果亦不加笞责人皆服其量以为刘寛之比

　　徐铉曰江南处士朱正白语人言世皆云不欺神眀此非天地百神但不欺心即不欺神眀也【已上出杨文公谈苑】

　　仕学规范卷八

　　●钦定四库全书

　　仕学规范卷九

　　（宋）张镃 撰

　　○行己

　　张忠定公言吾顷与今丞相冦公南阳张覃取大名府解试罢众谓吾名居覃之右吾上府帅书言覃之徳行扵乡里有古人风将以某之文近覃之文则未知覃之行逺某之万万矣遂荐覃为解元公曰士君子当以徳义相先不然则未足为士矣【出张乖崖语录】

　　王文正公常语人曰昔杨文公有言人之操履无若诚实吾每钦佩斯言茍执之不渝夷险可以一致【出王文正公言行录】

　　实胜善也名胜耻也故君子进徳修业孳孳不息务实胜也徳业未有着则恐恐然畏人知逺耻也小人则伪而已故君子日休小人日忧

　　颜子一箪食一瓢饮在陋巷人不堪其忧而不改其乐夫富贵人所爱者也颜子不爱不求而乐乎贫者独何心哉天地间有至贵至爱可求而异乎彼者见其大而忘其小焉尔见其大则心泰心泰则无不足无不足则富贵贫贱处之一也处之一则能化而齐故颜子亚圣

　　仲由喜闻过令名无穷焉今人有过不喜人规如护病而忌医宁灭其身而无悟也噫

　　君子以道充为贵身安为富故常泰无不足而铢视轩冕尘视金玉其重无加焉尔【已上出濂溪通书】

　　郭琮台州黄岩县仁风里人至性孝悌浮沉民伍少丧父常有罔极之叹事母张氏颇极恭顺娶妻有子而移居母室供给饮食必萃珍异凡母之所欲必亲以奉之或经家人之手则忧形于色虑失母之意居常不过中食絶饮酒茹荤者三十年祈母之寿也母年一百四岁耳目不衰饮食不减乡党异之至道三年耆老陈赞覩诏书存恤孝悌因率同里四十人具状郭琮行孝事诣漕运使乞闻朝廷漕使驰诣其家以根其事实因召母出与之坐饮以醇酎嗟叹良乆遂具表以闻太宗览而嘉之降诏书旌表门闾除其徭役观者荣之母次年无疾而终香气盈室琮哀号踰礼几乎灭性乡闾率金帛以助葬至今黄岩感琮之行善以事父母者十其二三矣 

　　顾忻泰州泰兴县水丰里人十岁丧父以母多病荤辛不入口者十载鸡初鸣具冠带率妻子诣母之室问其所欲如此五十年未甞一日改志所居逺郡城几乎百里每遇二税入输语其昆季曰家之极难者愿付我必克荷之不愿输税虑离母之左右以失其欲也以是昆仲常多之母老目忽不能覩物忻日夜号泣祈祷天地刺血冩佛书数十卷母目忽眀以至烛下亦能缝纴精神轻健虽少妇之不若晚年忽语其子曰吾效汝不食荤食矣遂不过中食颜色如童稚年九十无疾而终

　　李琼杭州仁和人居众安桥东界幼失父家苦贫而至孝扵母后以鬻缯为业家稍丰厚孝心益坚移居母之室夜常十余起母每谕之曰汝年长筋力颇惫盍求婢以给侍吾免汝之辛苦琼曰凡母之所欲不亲经其手意如有失其母亦不之强以是家人无敢怠墯凡市人知琼之孝者物之出必先求以奉琼琼得之十倍酬其价或问之琼曰冀诱其甘滑以奉母岂议价焉淄州人张用闻其至孝因与之卜邻而居

　　查道字真之新安人也祖文徽仕伪唐至枢密使父元方以父荫歴殿中侍御史太祖克平江表元方随李煜纳欵即真为滑州掌书记道度量宏伟趣尚平澹愽综经史尤长应用至性慈孝动遵礼法尝在滑州母疾绵惙道调煎药剂经旬不寐母思鳜鱼求莫能得因诣黄河祷祝垂钓因而获之重仅踰斤携归官舍为羮以进之母食而渐愈后闻者争往或钓或网终无所获人以为天赐之也亲丧之后口絶酒肉虽深冬积雪常布素徒跣杖而后起终制就举登进士第歴观陶尉徐州推官秘书丞知果州应直言极谏对策上第移左正言直史馆京东漕运使虽俸入丰厚分给宗族孤寡为毕婚嫁者十余家以是居常匮乏天禧二年自右司员外郎中龙图阁待制出典号略郡卒扵官舍年六十二有文集笺表行于世道爱重节义遵守名教未第日游襄汉间假贷亲旧得钱十万途次适值故人嫁女颇窘支费道罄囊济之其年罢举时人伏其髙义有郭代公之比焉

