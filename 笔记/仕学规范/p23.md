<!-- { "loadSidebar": true } -->
　　张文规字正夫筠州髙安人以特奏名入官再调英州司理参军真阳县有民张五者数辈盗牛里人胡达朱奎张运张周孙等保五追捕之羣盗散走独张五拒抗不去达杀之而取其赀盗不得志反以被刼告于县县令吴邈欲邀功尽取达奎以下十一人送狱劾以为强盗杀人鍜錬备至皆自诬服奎运二人病死既上府事下理院文规察囚辞色疑不实一问得其情又获盗牛党以证狱具胡达以手杀人杖脊余人但等第杖臋而已奎运乃无罪时元佑七年也吴邈计不行恚忿归畨禺呕血死文规雪寃狱活十人当得京秩郡守方希觉以其老生无援不剡奏但以举者迁抚州临川丞绍圣四年之官明年夏四月癸夘以验尸感疾遂困勺饮不入口者一月昏不知人四体皆冷喘息不属医以为必死家人环泣待尽越五月辛未忽微作声索水饮身渐能动大言曰速差人般取舩上行李家人以为狂至夜半神气始定乃言方病在床闻一人呼云英州下文字即出视之有公吏三四辈曰摄官人照证亊吾甚恐不知其由告以病笃乏力不能行又无公服吏曰彼中自有公服已具舟岸下矣不得已与俱徃登舟顷刻间已至英入城视井邑人物厯厯如旧唯市中酒楼不见问左右曰焚之矣吏止之令少待曰俟取公案须臾而至问何等文书曰吴邈解胡达案也吾念邈死已乆何为追我方悟已死稍行前入大官府门庑严峻戈戟列卫甚整有同行者十余人将入门一卒持衣冠至服而入或告曰有持水浆来者切勿饮饮则不得还又前至一门卫兵愈盛方士数十皆执斧钺果有持水至者同行皆饮吾辞以不渴又易茶以来复辞之其人怒曰何为难伏亊也遂复前行追者先入门出引众俱进见殿宇楼观金碧相照殿上垂帘皆不敢仰视潜问追者殿上为谁曰王俄传呼驱同行者使前旋即捽去最后方及吾闻帘内所问果吴邈事一一以实对王曰吾亦详知然必须卿至结正者贵审实尔吾奏曰臣自勘此狱使十人将死得生独不蒙朝廷赏劳敢问其说王曰临川丞即酬赏也吾曰准赏格当改合入官而今但用举者循资耳王曰岂有举主二人而遽得丞大邑乎盖吾初得三荐章既赴部而广东提刑王彭年者已不可用不谓冥间知之如此之的遂奏曰官职既有定分愿以微功少延寿数即闻殿上索簿俄有吏抗声云已蒙王判则见文书自帘出降付卫者引吾至所司遥见吴邈荷校于帘下而朱奎张运立其傍吾借书欲观卫者不可曰至司则见矣指司吏曰此濮州举人也行已正直明法不第故死得主判于此至司揖吏问所判吏出示纸尾有添一纪三字吾佯为不晓以问吏吏曰子宿学老儒岂不晓一纪之义乎十二年也子有雪活十人之功故王以一纪报子此人间希有事也适在王所闻子应对王甚喜夫上帝好生而恶杀经云与其杀不辜宁失不经又云好生之徳洽于民心凡引此类数十端不能尽记吾从容谓之曰公本贯濮州邪吏愕曰何以知之吾笑曰平生闻濮州大锺果有之乎【京师人戏语有濮州锺】吏作色曰此非戏所勿轻言复引出至殿下叩帘奏讫吏举手令退吾又前白曰适蒙判增一纪今六十七矣计其所增当至七十九然先父寿止七十八岂有人子而寿过其父乎王曰不然人寿短长系乎所修父子虽亲不必同也遂拜谢而出见廊下一大门守卫严宻吏曰都狱门也其间各有狱凡贪滛杀害严刑酷法谗譛忠良毁败善类不问贵贱乆近俱受罪于此欲入观不可望见门内一僧持磬吏曰道冥和尚也凡人魂魄皆此僧导引廊上有栏楯如州县所谓沙子者其间囚亦多一女子年十七八呼曰闻官人得归抚州烦为白知州许朝散云十二娘至今未得生天愿营功果救拔我朝散将来亦解保举官人吾黙思许守今年举状已尽安能及我俄闻传呼张文规与罪人通语言驱至王所王问焉以实告王曰能为言之理无所碍彼此当有利益吾遂行恐忘女子之言又至司就吏借笔书十二字于臂急趍出见元追者引登舟行至一城乃南雄州也有黄衣来报方提举已死追至此乃英守方希觉者见提举江西常平吾犹意其在英时不保奏鞫狱事走卒妄言悦我以求利诘其所在曰在某所徃求之不见复登舟即抵岸送者推出舩遂寤视臂间十二字隠隠若存时病已经月腰胯间肉坏见骨善医者以水银粉傅之肌肉立生许朝散者临川守许中复也十二娘者乃其兄之女闻其事为诵佛书饭僧荐之而方希觉者以文规苏后始死盖气未絶时精爽已逝矣文规在告几百日漕司以为不胜任檄郡守体量将罢之许守具事实保明言病愈已堪厘务乃悟女子所谓保举及王言彼此利益之说后有客自英来云市楼果为火所毁明年文规以通直郎致仕大观二年七十八矣梦一羽衣来云向増寿一纪今数足矣阴君以公在英州尝权司法断妇人曹氏斩罪降作绞刑又添半纪文规寤而思之曹氏者本罪当斩欲全其首领故以处死定断既去官刑部驳问以为失出偶事在赦前又王氏已死无所追正但索印纸批书而已至和四年乃卒年八十三考其再生及梦凡増一纪有半当得十八年而只十六年者盖自生还之岁至得梦时首尾为一纪又自梦岁至终年为半纪云

　　张成宪字维永监陈州粮料院时宛邱尉谒告暂摄其事捕获强盗两种合十有五人送于县具狱未上尉即出参告白郡守求合两盗为一冀人数满品可优得京官郡守素与尉善许诺以谕张张曰尉欲赏无不可若令窜易公牍合二者为一付有司鍜炼迁就则成宪不敢为郡守不能夺尉殊忿恨殆成仇怨后十二年张为江淮发运司从事设醮茅山夜宿玉宸观梦其叔告曰陈州事可保无虞但不可转正郎已而至殿庭殿上王者问曰陈州事尚能记忆否对曰厯厯皆不忘但无案牍可证王曰此中文籍甚明无用证既出见二直符使各抱一锦绷与之曰以此相报张素无子是岁生男女各一人又七年转大夫官得直秘阁而终【并出夷坚乙志】

　　仕学规范卷三十一

　　●钦定四库全书

　　仕学规范卷三十二

　　（宋）张镃 撰

　　○作文

　　真宗尝以御制释典文字法音集三十卷天禧中诏学僧二十一人于传法院笺注杨大年充提举注释院事制中有六种震动之语一僧探而笺之暗碎繁驳将三百字大年都抹去自下二句止八字曰地体本静动必有变其简当若此

　　夏英公父官于河北景徳中契丹犯河北遂没于阵后公为舍人丁母忧起复奉使契丹公辞不行其表云父没王事身丁母忧义不戴天难下穹庐之拜礼当枕块忍闻禁韎之音当时以为四六偶对最精絶者

　　丁晋公贬崖时大臣实有力焉后十二年丁以秘监召还光州致仕时大臣出镇许田丁以启谢之其畧曰三十年门馆游从不无事契一万里风波徃复尽出生成其婉约皆此又自夔漕召还知制诰谢两府启二星入蜀虽分按察之权五月渡泸皆是提封之地后云谨当揣摩徃行轨躅前修效谨宻于孔光不言温木体风流于谢傅且咏苍苔

　　小说载卢携貌陋尝以文章谒韦宙韦氏子弟多肆轻侮宙语之曰卢虽人物不扬然观其文章有首尾异日必贵后竟如其言本朝夏英公亦尝以文章谒盛文肃公文肃曰子文章有馆阁气异日必显后亦如其言然余尝究之文章虽皆出于心术而实有两等有山林草野之文有朝廷台阁之文山林草野之文则其气枯稿憔悴乃道不得行著书立言者之所尚也朝廷台阁之文则其气温润丰缛乃道得行著书立言者之所尚也故本朝杨大年宋宣献宋莒公胡武平所撰制诏皆婉美淳厚过于前世燕许常杨逺甚而其为人亦各类其文章王安国常语余曰文章格调须是官様岂安国言官様亦谓有馆阁气耶又今世乐艺亦有两般格调若教坊格调则婉媚风流外道格调则粗野嘲■〈口哲〉至于村歌社舞则又甚焉兹亦与文章相类【已上出皇朝类苑】

　　夫文传道而明心也古圣人不得已而为之也既不得已而为之又欲乎句之难道耶又欲乎义之难晓耶必不然矣请以六经明之诗三百篇皆俪其句谐其音可以播管弦荐宗庙子之所熟也书者上古之书二帝三王之世之文也言古文者无出于此则曰惠迪吉从逆凶又曰徳日新万邦惟怀志自满九族乃离在礼儒行者夫子之文也则曰衣冠中动作谨大逊如慢小逊如伪云云者在乐则曰鼓无当于五声五声不得不和水无当于五色五色不得不章在春秋则全以属辞比事为教不可备引焉在易则曰干道成男坤道成女日月运行一寒一暑夫岂句之难道邪夫岂义之难晓邪今为文而舍六经又何法焉若第取其书之所谓吊由灵而易所谓朋合簪者模其语而谓之古亦文之弊也【出小畜文集】

　　汉州进士杨交同时获郡解携文来谒公厚礼之间日谓李畋与张逵曰汉州杨秀才可惜许一举及第了傥更为文十年状元不难得逵请问之公曰昨阅其文辞旨甚优气骨未实欲期大受须是功全是知文章优劣本乎精神富贵髙卑在乎形器吾以是观人十得八九矣明年交果一举及第

　　公谓畋曰为文之要须是宾主分明揭搕净洁应用如布帛所须者与之文章如珠玉不可妄示与非人虑有按劔之怒子宜谨之【并出张乖崖语録】

　　沈隐侯曰古今儒士为文当从三易易见事一也易识字二也易读诵三也邢子才尝曰沈侯文章用事不使人觉若胸臆语深以此服之杜工部作诗类多故实不似用事者是皆得作者之奥樊宗师为文奥涩不可读亦自名家才不逮宗师者固不可效其体刘勰文心雕龙论之至矣【出宋文景公杂志】

　　宋子京云余每见旧所作文章憎之必欲烧弃梅尧臣喜之曰公文进矣

　　又云文章必自名一家然后可以传不朽若体规画圆准方作矩终为人之臣仆古人讥屋下架屋信然陆机曰谢朝花于已披启夕秀于未振韩愈曰惟陈言之务去此乃为文之要【出宋子京笔记】

　　欧阳公答徐袐校书云所寄近着尤佳论议正宜如此然着撰茍多他日更自精择少去其繁则峻洁矣然不必勉强勉强简节之则不流畅须待自然之至如其当宜在心也

　　又云作文之体初欲奔驰乆当収节使简重严正或时肆放以自舒勿为一体则尽善矣【并出庐陵文集】

　　某尝患近世之文辞弗顾于理理弗顾于事以襞积故实为有学以雕绘语句为精新譬之撷竒花之英积而玩之虽光华馨采鲜缛可爱求其根柢济用则蔑如也【出临川文集】

　　曾南丰与王介甫书云欧公更欲足下少开廓其文勿用造语及模拟前人欧云孟韩文虽髙不必似之也取其自然耳【出元丰类藁】

　　先生与仆论作史之法先生曰新唐书叙事好简略其辞故其事多郁而不明此作史之敝也且文章岂有繁简也意必欲多则冗长而不足读必欲其简则僻涩令人不喜读假令新唐书载卓文君事不过止曰少尝窃卓氏以逃如此而已班固载此事乃近五百字读之不觉其繁也且文君之事亦何补于天下后世哉然作史之法不得不如是故可谓之文如风行水上出于自然也若不出于自然而有意于繁简则失之矣唐书进表云其事则増于前其文则省于旧且新唐书所以不及两汉文章者其病正在此两句也又反以为工何哉然新旧唐史各有长短未易优劣也【出元城先生语録】

　　徐公仲车曰凡人为文必出诸已而简易乃为佳耳为文正如为人若有辛苦态度便不自然

