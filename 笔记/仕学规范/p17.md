<!-- { "loadSidebar": true } -->
　　详议官阙判院者当择人荐于上公与同列得二人此二人才智明法无上下一人者监税河北以水灾亏课同列议曰亏课小失不足白上以累才公不可至上前悉白之且曰此人小累才足惜仁宗曰果得才小累何恤遂除详议官同列退诮公曰详议欲得人公固欲白之縁是不得柰何公曰彼得与不得一详议官耳是固亦有命也宿以诚事主今白首矣不忍丝髪欺君以丧平生之节为之开陈听主上自择耳同列惊曰某从公久乃不知公所存如此【已上出皇朝名臣言行録】

　　仕学规范卷二十一

　　●钦定四库全书

　　仕学规范卷二十二

　　（宋）张镃 撰

　　○莅官

　　御史吕景初呉中复马遵坐论梁丞相罢台职除他官公封还辞头不草制其后屡有除授非当者必皆封还之而上遇公益厚曰有子如此其母之贤可知命特赐冠帔以宠之

　　张尧佐者以进士擢第累官至屯田员外郎知开州会其侄女有宠于仁宗为修媛尧佐遂骤迁一日中除宣徽节度景灵群牧四使御史唐介上疏引杨国忠为戒不报又与諌官包拯呉奎等七人论列殿上又白御史中丞留百官班欲以庭争卒夺尧佐宣徽景灵两使特加介六品服以旌敢言未几尧佐复除宣徽使知河阳唐谓同列曰是欲与宣徽而假河阳为名耳我曹岂可中已耶同列依违不前唐遂独争之不能夺仁宗谕曰除拟初出中书介遂极言宰相文彦愽知益州日以灯笼锦媚贵妃而致位宰相今又以宣徽使结尧佐请逐彦愽而相冨弼又言諌官呉奎观望挟奸语甚切直仁宗怒却其奏不视且言将贬窜介徐奏毕曰臣忠义愤激虽鼎镬不避也上急召二府以疏示之曰介言他事乃可至谓彦愽因贵妃得执政何言也界面质彦愽曰彦愽冝自省即有之不可隠彦愽拜谢不已枢密副使梁适叱介使下殿介辩愈切仁宗大怒玉音甚厉众恐祸出不测是时蔡襄修起居注立殿陛即进曰介诚狂直然纳諌容言人主之美徳必望全贷遂召当制舍人就殿庐草制贬春州别驾翊日御史中丞王举正救解之上亦中悔改为英州别驾复取其奏以入又明日罢彦愽黜呉奎而遣中使护送介至贬所且戒以必全之无令道死

　　参政赵清献公通判泗州泗守昬不事事监司欲罢遣之公独左右其政而晦其所以然使若权不已出者守得以善罢

　　公得虔州地逺而民好讼人谓公不乐公欣然过家上冢而去既至遇吏民简易严而不苛悉召诸县令告之为令当自任事勿以事诿郡茍事办而民恱吾一无所问令皆喜争尽力虔事为少狱以屡空改修盐法踈凿贑石民赖其利虔当二广之冲行者常自虔易舟而北公间取余材造舟得百艘移二广诸郡曰仕宦之家有父兄没而不能归者皆移文以遣当具舟载之至者既悉授以舟复量给公使物归者相继于道

　　御史中丞吕公诲上素闻其强直擢为天章阁待制复知諌院迁諌议大夫权御史中丞是时有侍臣弃官家居者朝野称其材以为古今少伦天子引参大政众皆喜于得人献可独以为不然众莫不怪之居无何新为政者恃其材弃众任已厌常为竒多变更祖宗法専汲汲敛民财所爱信引拔时或非其人天下大失望献可屡争不能得乃抗章悉条其过失且曰误天下苍生必此人如久居庙堂必无安靖之理又曰天下本无事但庸人扰之上遣使谕解献可执之愈坚乃罢中丞出知郑州

　　御史中丞彭公思永为荆湖北路转运使至部奏黜守令之残暴疲懦者各一人而八州知劝时大农以利诱诸路使以羡余为献公曰裒民取赏吾不忍为遂无所献

　　丞相申国吕正献公公着每事持重近厚然去就之际极于介洁其在朝廷小不合便脱然无留意故歴事四朝无一年不自引求去

　　丞相魏国韩忠献王琦监左藏库时方贵髙科多径去为显职公独滞于筦库众以为非冝公处之自若不以为卑冗职事亦未尝茍且禁中须索金帛皆内臣直批圣旨下库无印记可以考验公奏曰天禧中尝専置传宣合同一司闗防甚严官物非得合同慿由不可给后相习为弊废而不行愿复旧制诏从之旧有监秤始得受纳内臣往往数日不至宝货暴露廊庑逺方衙校苦于稽留公奏罢之灾伤州郡所输物帛不如度者例犹追剥公请蠲之徙开封府推官理事不倦暑月汗流浃背府尹王愽文大器重之曰此人要路在前而治民如此真宰相器也

　　中书习旧敝每事必用例五房史操例在手顾金钱惟意所去取所欲与白举用之所不欲行或匿例不见韩公令删取五房例及刑房断例除其冗谬不可用者为纲目类次之封縢谨掌每用例必自阅自是人始知赏罚可否出宰相五房史不得髙下于其间

　　参政欧阳文忠公修三年加龙图阁学士权知开封府事所代包孝肃公以威严御下名震都邑公简易循理不求赫赫之誉有以包公之政励公者公曰凡人材性不一用其所长事无不举强其所短势必不逮吾亦任吾所长耳闻者称善

　　欧公尝语人曰治民如治病彼冨医之至人家也仆马鲜明进退有礼为人诊脉按医书述病证口辩如倾聴之可爱然病儿服药云无效则不如贫医贫医无仆马举止生疎为人诊脉不能应对病儿服药云疾已愈矣则便是良医凡治人者不问吏材能否设施何如但民称便即是良吏故公为数郡不见治迹不求声誉以寛简不扰为意故所至民便既去民思如扬州青州南京皆大郡公至三五日间事已十减五六一两月后官府闲如僧舍或问公为政寛简而事不弛废者何也曰以纵为寛以略为简则弛废而民受其弊也吾之所谓寛者不为苛急耳所谓简者不为繁碎耳识者以为知言

　　张舜民游京师求谒先达之门是时欧阳公司马公王荆公为学者所趣诸公之论于仁义文史为多唯欧阳公多谈吏事既久之不免有请大凡学者之见先生莫不以道徳文章为欲闻者今先生多敎人以吏事所未喻也公曰不然吾子皆时才异日临事当自知之大底文学止于润身政事可以及物吾昔贬官夷陵彼非人境也方壮年未厌学欲求汉史一观公私无有也无以遣日因取架阁陈年公案反复观之见其枉直乖错不可胜数以无为有以枉为直违法徇情灭亲害义无所不有且以夷陵荒逺偏小尚如此天下固可知也当时仰天誓心曰自尔遇事不敢忽也迨今三十余年出入中外沗尘三事以此自将今日以人望我必为翰墨致身以我自观亮是当时一言之报也

　　公与其侄通理书云自南方多事以来日夕忧汝得昨日递中书顿解忧想欧阳氏自江南归明累世蒙朝廷官禄吾今又被显荣致汝等并列官品当思报效偶此多事如有差使尽心向前不得避事至于临难死节亦是汝荣事但存心尽公神明自佑汝切不可思避事也昨书中言欲买朱砂来吾不阙此物汝于官下冝守廉何得买官下物吾在官所除饮食外不曽买一物汝可观此为戒也内翰苏公题其后曰凡人勉强于外何所不至惟考之其私乃见真伪此欧阳公与其弟侄家书也

　　杭本江海之地水泉咸苦唐刺史李泌始引西湖水作六井民足于水及白居易复浚西湖淤水入运河自河入田所溉至千顷然湖水多葑久废开治至是积二十五万余丈而水无几矣运河失湖水之利取给于江潮潮浊多淤河行圜阓中三年一淘为市井大患而六井亦几废苏文忠公始至浚二河以茅山一河受江潮以盐桥一河受湖水复造堰闸以为湖水畜泄之限然后潮不入市且以余力复修六井又取葑田积湖中为长堤以通南北募人种菱湖中而收其利以备修湖杭人名其堤曰苏公堤云

　　中书侍郎傅献简公尧俞为御史諌官四年所上百六十余章多触忌讳抵权幸名重朝廷而风节凛然闻于天下

　　尚书彭公汝砺故事进士第一人无入吏部选者公释褐歴保信军节度推官武安军节度掌书记丁外艰除复授漳州军事推官在选十年人以为淹而公处之澹如也

　　内翰范公祖禹言旧年子弟赴官有乞书于蜀公者蜀公不许曰仕宦不可广求人知受恩多则难立朝矣

　　諌议刘公安世徧立言路正色立朝知无不言言无不尽每以辨是非邪正为先进君子退小人为急其面折庭争至雷霆之怒赫然则执简却立伺天威少霁复前极论一时奏对且前且却者或四五殿庭观者皆汗缩竦聴公退则咨嗟叹服至以俚语目之曰殿上虎【已上出皇朝名臣言行録】

　　仕学规范卷二十二

　　●钦定四库全书

　　仕学规范卷二十三

　　（宋）张镃 撰

　　○莅官

　　范质初作相与冯道同堂道最宿旧意轻其新进潜视所为质初知印当判事语堂吏曰当判之事并施籖表得以视而书之虑临文失误贻天下笑道闻叹曰真识大体吾不如也质后果为名相

　　江翱建安人文蔚之兄子也为汝州鲁山令邑多旷土连岁枯旱艰食翱自建安取旱稻种此稻耐旱繁实可久蓄冝髙原至今邑人多种之岁岁足食【并出杨文公谈苑】

　　时议欲差夫徃支郡般草乖崖公曰百姓经贼疮口未合如何役他只如彭汉去城徃还四程一夫担几束草喂几匹马公遂于城西北门外各剏一草场买百姓生草秣马马甚优足复又百姓当饥馑之际得钱买食全活者颇众至十月后方住

　　有民家子与壻讼家财壻言妻父临终此子纔三岁故见命掌资产且有遗书令异日以十之三与子余七与壻公览之以酒酹地曰汝妻父智人也以子幼甚故托汝傥遽以家财十之七与子则子死于汝手矣凾命以七分给其子余三给壻皆服公明断拜泣而去

　　公曰见事有三难能见一也见而欲行二也当行必果决三也

　　公谓李畋曰子还知公事有阴阳否对曰未也曰凡百公事未着字前则属阳阳主生也通变由之着字后属阴阴主刑也刑贵正名名不可改

　　转运黄虞部好举时才之士公劝曰大凡举人须举好退者好退者廉谨知耻若举之则志节愈坚少有败事莫举奔竞者奔竞者能曲事谄媚求人知己若举之必能矜才好利累及举官故不少矣其人既解奔竞又何湏举他

　　为政之道府吏曰治未也庶民曰治未也僧道曰治未也未若识见无私学古之士曰治斯治矣

　　公就转吏部侍郎谓李畋曰今忝圣恩为天官少宰可畏可畏又胜作正郎时正郎又胜作员外郎员外郎胜作三丞三丞胜作京秩若转下而思之则身不危若转上而思之则名必败【已上出张乖崖语録】

　　真宗朝因宴有亲事官失金楪子一片左右奏云且与决责上云不可且令寻访又奏云只与决小枤上云自有一百日限若百日限内寻得只小杖亦不可行也帝王尚守法如此为臣子者当何如【出丁晋公谈録】

　　王文正公曽再莅大名代陈康肃既视事府治毁圮者即旧而葺之无所改作什器之损失者修补之如数政有不便委曲弥缝悉掩其非及移守洛师康肃复为代覩之叹曰王公冝其为宰相我之量弗及已盖陈以昔时之嫌意谓公必返其故发其隠也

　　公尝言始参大政属故太尉王公旦当国每进用朝士必先望实或曰某人才某人贤则曰诚知此人然歴官尚浅人望未着且俾养望岁久不渝而后擢任则荣涂坦然中外允惬故公执政之日遵行是言而人皆心服【并出王文正公言行録】

　　古者郷田同井而民之出入相友故无争斗之狱今之郡邑之讼往往出于愚民以戾气相凌善为政者勿聴焉可也又时取强暴而好讥侮者痛惩之则柔良者安斗讼可息矣【出程氏遗书】

