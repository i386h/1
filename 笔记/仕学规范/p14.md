<!-- { "loadSidebar": true } -->
　　种忠宪公师道以熈州推官权同谷县县有猾吏讼田弥二年不决师道阅其牍穷日力不可竟然所讼止于母及兄而已引吏前诘之曰母兄法当讼也耶汝再期扰乡里足矣吏服罪阖境驩舞画其象祠之

　　刘通奉韐调丰城尉歳饥多盗旁邑率以捕杀希赏韐曰此饥民救死耳率豪右出榖赈恤之存活者甚众盗亦戢

　　唐观文恪调郴县尉县有民被杀其邻以疑见执不胜于桎梏自诬服而尸不获恪争之令曰尸终不获将为君累柰何恪曰某为尉而县人被杀敢便文自营复使无辜偿死乎乃躬出访求至露宿野次夜若有告者旦以物色求之果得尸已乃获真盗一邑敬服移零陵令狱无重系者几二年改宣徳郎知太原府榆次县有村豪怙力暴服一方椎埋为奸至累歳不输赋吏不敢诘恪以善道告晓之其人感悟拜且泣曰始愚不知坐迷知此愿自新死不敢易即日尽输积逋痛折节为善悉遣子弟就学其后输赋役居一县先又推所有以济贫饿遂为乡里长者【已上出钦宗朝名臣传】

　　王安简公举正在经筵二年每进读及前代治乱之际必再三熟复以尽讽谕之意

　　陈恕为三司使上命具中外钱榖大数以闻恕诺而不进上屡趣之恕终不进上命执政诘之恕曰天子富于春秋若知府库之充羡恐生侈心是以不敢进上闻而善之

　　赵清献公抃为殿中侍御史弹劾不避权幸京师号曰铁面御史

　　王懿敏公素大丞相旦之子自筮仕所至称为能吏既升宪台风力愈劲尝与同列奏事上前事有不合众皆引去公力论列是非俟得旨乃退帝曰真御史也议者目公为独击鹘

　　承议郎程颢权监察御史里行神宗素知先生名召对之日从容咨访比二三见遂期以大用每将退必曰频求对来欲常相见耳一日论议甚乆日官报午正先生遽求退庭中中人相谓曰御史不知上未食邪前后进说甚多大要以正心窒欲求贤育材为先先生不饰辞辩独以诚意感动人主

　　寇凖以员外郎奏事直言触犯太宗怒而起凖遽以手引赭袍请上复御座亲决其事上嘉纳之太宗曰朕得寇准如唐太宗得魏郑公

　　承议郎程颢被荐为御史神宗召对问所以为御史对曰使臣拾遗补阙禆赞朝廷则可使臣掇拾臣下短长以沽直名则不能神宗叹赏以为得御史体

　　欧阳文忠公修歴典大郡以静镇为本明不及察寛不至纵吏民受赐既去追思不已滁扬二州皆立生祠

　　中书舍人曽巩歴知齐襄洪福明亳州为州务去民疾苦急奸强盗贼而寛贫弱曰为人害者不去则吾民不寜

　　天章阁待制许元为发运使先是江淮歳漕京师者常六百万石其后十余歳歳益不充至公为之歳必六百万石而常余百万以备非常方去职有劝公进为羡余者公曰吾岂聚敛者哉敢以此希宠

　　中大夫鲁有开知确山县独破一大姓能撼邑事者县遂无事乃兴废陂溉民田数千顷飞蝗不入境富弼守蔡荐有开有古循吏风

　　刘主客立之守官不为势牵不为利夺为青溪主簿时知州事李偕通判朱正辞喜负其能以折辱下士士皆承望奔走不暇独君数以事争而二人者常辄屈其始皆怒后卒叹服共荐之

　　祠部郎中强至当朝廷缮修政事士大夫争出头角言利害得失其敝多文具亡实公独怡然自处谨守绳墨修职事曰是足以副朝廷核实之意矣

　　端明殿学士苏轼知定州定乆不治军政尤弛武卫卒骄墯不教军校蚕食其廪赐故不敢何问公取其贪污甚者配隶逺恶然后缮修营房禁止饮博军中衣食稍足乃部勒以战法众皆畏服然诸校多不自安者有卒史复以赃诉其长公曰此事吾自治则可汝若告军中乱矣亦决配之众乃定会春大阅军礼久废将吏不识上下之分公命举旧典元帅常服坐帐中将吏戎服奔走执事副总管王光祖自谓老将耻之称疾不出公召书吏作奏将上光祖震恐而出讫事无敢慢者定人言自韩魏公不见此礼至今矣

　　赵清献公抃为武安军节度推官民有伪造印者吏皆以为当死公独曰造在赦前用在赦后赦前不用赦后不造遂以疑谳之卒免死一府皆服【已上出皇朝名臣四科事实】

　　仕学规范卷十七

　　●钦定四库全书

　　仕学规范卷十八

　　（宋）张镃 撰

　　○莅官

　　薛简肃公奎为隰州军事推官民尝聚博僧舍者一日盗杀寺奴取财去而博者四人至启户践血污衣遽惊走逻者因捕送州考讯引伏奎独疑之使缓其狱后数日果得杀人者

　　范忠宣公纯仁知庆州诸院罪人皆满公诘其所以坐屠贩盗窃而督偿者三分之二公曰此何不责保在外使之输纳邪通判州事起白公曰非不知此第以此辈凶暴不可释释之不旋踵复紊官司矣公曰终当如何曰徃徃以其疾毙于狱中是亦与民除害耳公蹙然曰法不当死而在位者以情杀之岂理也耶遂尽呼出立于庭下戒饬之曰尔辈为恶不悛在位者不欲释汝惧为良民害复紊官司也汝等自能悔过自新我欲释汝皆叩头曰敢不佩服教令遂释之欢呼而出转相告语公之仁恩浃于一境之内矣是歳犯法者减旧歳之半

　　通议大夫王端知襄邑县有鬻牛犊于市者或执以为盗诘之不服端命各取犊母杂寘庭下犊走从之盗遂服

　　王罕知潭州州素号多事知州者多以威严取办罕独以仁恕为之州事亦治有老妪病狂数赴知州诉事言无伦理知州却之则悖骂先后知州以其狂但命徼者屏逐之罕至妪又出言虽杂乱无次时有可晓者乃本为人嫡妻无子其妾有子夫死为妾所逐家资妾尽据之屡诉于官不得直因愤恚发狂罕为直其事尽以家资还之吏服其能察寃

　　张文定公齐贤真宗时为相戚里有分财不均者更相诉讼又因入宫自理于上前更十余断不服齐贤曰是非台吏所能决也臣请自治之齐贤坐相府召讼者曰汝非以彼分财多汝所分财少乎皆曰然即命各状结实乃召两吏趋徙其家令甲家入乙家乙家入甲家赀财皆按堵如故分书则交易之讼者乃止明日奏状上大恱曰固知非卿莫能定者【已上出皇朝名臣四科事实】

　　天章阁待制许元知润州丹阳县县有练湖决水一寸为漕渠一尺故法盗决湖者罪比杀人会歳大旱公请借湖水溉民田不待报决之州守遣吏按问公曰便民罪令可也竟不能诘由是溉民田万余顷歳乃大丰

　　端明殿学士苏轼知杭州歳适大旱饥疫并作公请于朝免本路上供米三分之一故米不翔贵复赐僧度牒三百易米以救饥者明年方春即减价籴常平米民遂免大旱之苦又作饘粥药剂遣吏挟医分坊治病活者甚众公曰杭水陆之会因疫病死比他处常多乃裒羡缗得二千复发私槖得黄金五十两以作病坊稍畜钱粮以待之至于今不废是秋复大雨太湖泛溢害稼公度来歳必饥复请于朝乞免上供米半又多乞度牒以籴常平米并义仓所有皆以备来歳出粜朝廷多从之由是呉越之民复免流散

　　苏耆为陜西转运景佑中洛阳大旱榖贵百姓饥殍甚众京西转运司亦无可以为赈洛阳守移书耆求粟二十万斛遂移文陜府如数与之仍奏于朝时同职谓耆曰陜西沿边之地屯军甚多若有余止可移之以实边鄙柰何移之别路耆曰天灾流行春秋有恤邻之义生民皆系于君无内外之别柰何知其垂亡而不以竒赢赈恤耶茍有馈运耆当自谋必不以此相累朝廷甚嘉之

　　文潞公彦博在成都米价腾贵因就诸城门相近寺院凡十八处减价粜卖仍不限其数张牓通衢翌日米价遂减前此多减胜■〈豆斗〉以粜或抑市井价直适足以増其气熖而终不能平其价大抵临事当须有术也如此

　　赵清献公抃熈寜中以大资政知越州时两浙旱蝗米价踊贵饿死者十五六诸州皆榜衢路立赏禁人増米价抃独榜衢路令有米者任増价粜之于是诸州米商辐凑诣越米价更贱民无饿死者

　　中书舍人曽巩通判越州歳饥度常平不足仰以赈给而田居野处之人不能皆至城郭至者羣聚有疾疠之虞前期谕属县召富人使自实粟数■〈扌忽〉得十五万视常平价稍増以予民民得从便受粟不出田里而食有余粟价为平

　　富文忠弼知青州河朔大水饥民流京东择所部丰稔者一州劝民出粟得十万斛盖以官廪随所在贮之得公私庐舍十余万区散处其人以便薪水官吏自前资待阙寄居者皆给其禄使即民所聚选老弱病瘠者廪之山林河泊之利有可取以为生者聴流民取之其主不得禁官吏皆书其劳约为奏请使他日得以次受赏于朝率五日辄遣人以酒肉糗饭劳之出于至诚人人为尽力流民死者为大冢葬之谓之丛冢自为文祭之明年麦大熟流民各以逺近受粮而归凡活五十余万人募人而为兵者又万余人上闻之遣使劳公即拜礼部侍郎公曰救灾守臣职也辞不受前此救灾者皆聚民城郭中大为粥食之饥民聚而为疾疫及相蹈籍死或待次数日不食得粥皆僵仆名为救之而实杀之自公立法简便周至天下传以为法至于今不知所活几千万人矣

　　范忠宣公纯仁知庆州饿殍满路官无榖以赈恤公欲发常平封椿粟麦赈之州郡官皆不欲曰常平擅支获罪不赦公曰环庆一路生灵付某岂可坐视其死而不救众皆曰何不奏请于上得旨而后散公曰人七日不食即死何可待报朝廷虽有恤民之意亦无及矣诸公但勿预吾寜独坐罪

　　李諌议绅权知贝州会歳旱百姓失业绅大市酒务所用薪草贫者得以樵采自给而官有余积

　　治平间河北凶荒继以地震民无粒食徃徃贱卖耕牛以茍歳月是时刘涣知澶州尽发公帑之钱以买牛明年震揺息逋民归无牛可以耕凿而其价腾踊十倍涣复以所买牛依元直卖与是故河北一路唯澶州民不失所由涣权宜之术也

　　张文定公方平为三司使前三司使王拱辰请搉河北盐既立法矣而未下公见上问曰河北再搉盐何也仁宗惊曰始立法非再也公曰周世宗搉河北盐犯辄处死世宗北伐父老遮道泣诉愿以盐课均之二税而弛其禁世宗许之今两税盐钱是也岂非再搉乎且今未搉也而契丹常盗贩不已若搉之则盐贵虏盐益售是为我敛怨而虏获利乎虏盐益多非用兵莫能禁也边隙一开所获盐利能补用兵之费乎仁宗大悟曰卿语宰相立罢之公曰法虽未下民已户知之当直以手诏罢不可自有司出也仁宗大喜命公密撰手诏下之河朔父老相率拜迎于澶州为佛老会者七日以报上恩且刻诏书北京至今父老过其下必稽首流涕

　　唐质肃公介为三司使有司议増官屋僦钱公引唐税间架事罢之

　　龙圗阁直学士李纮知歙县初县产金以代赋后金尽而输赋如初纮因奏罢之

　　包孝肃公拯为三司户部副使奏罢秦陇所科谷务材木数十万及罢七州所赋河桩竹索十万民皆便之

　　刘主客立之守鄂州官歳市茶五百万斤君为转运使时三司请益市一百万君上言曰鄂人利茶以为生今官市之多反以茶为病纵不能减柰何増之天子为君许寛一年君曰事茍可行何必一年如其不可虽寛十年不可也争之不已后卒为君罢之

　　马忠肃公亮为西川转运使时施州盐井歳乆泉涸而官督所负州系捕各数百人亮尽释系者而废其井凡除所负二百余万【已上出皇朝名臣四科事实】

　　仕学规范卷十八

　　●钦定四库全书

　　仕学规范卷十九

　　（宋）张镃 撰

　　○莅官

