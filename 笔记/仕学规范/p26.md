<!-- { "loadSidebar": true } -->
　　凡为文须要有主客先识主客然后成文字如今作文须当使一件故事后却以已说佐之此是不知主客也须是先自已意然后以故事佐吾说方可

　　古人用故事当头便使者必有疑难或与已说异故便用引话头出已见到这田地方唤做不随人脚根转

　　凡为文章须是文字外别有一物主之方为髙胜韩愈之文济以经术杜甫之诗本于忠义太白妙处有轻天下之气此众人所不及也

　　作文字须认体位谨布置如大匠抡材各着色额厅堂亭榭等屋材料制度色色区别不可一律如大厅材料不可作亭榭使用也【已上出蒲氏漫斋语録】

　　东坡在儋耳时葛延之自江阴担簦万里絶海徃见留一月坡尝诲以作文之法曰儋州虽百家之聚州人所须取之市而足然不可徒得也必有一物以摄之然后为已用所谓一物者钱是也作文亦然天下之事散在经子史中不可徒使必得一物以摄之然后为已用所谓一物者意是也不得钱不可以取物不得意不可以用事此作文之要也延之拜其言而书诸绅【出韵语阳秋】

　　作文他人所详者我略他人所略者我详若用言语必不得已只与点过

　　须做过人工夫方解做过人文字如何操笔便会做好文字

　　看文字须要看他过换处及接处

　　结文字须要精神不要闲言语

　　文字不必多用事只用意便得文

　　字贵曲折斡旋

　　文字一意贵生叚数多

　　凡做文字每段结处必要紧切不可以动人言语凡造语不要尘俗熟烂

　　凡作简短文字必要转处多凡一转必有意思则可

　　大抵做文字不可放令慢转处不假助语而自连接者为上然会做文字者亦时一用之于所当用也

　　文字若缓须多看杂文杂文须看他节奏紧处若意思新转处多则自然不缓善转者如短兵相接盖谓不两行又转也讲题若转多恐碎了文字须转虽多只是一意方可若使觉得碎则不成文字若铺叙处间架令新不陈多警策句则亦不缓

　　凡作文须要言语健须会振发转换亦不要思量逺过纔过便晦

　　文字有三等上焉藏锋不露读之自有滋味中焉歩骤驰骋飞沙走石下焉用意庸庸专事造语

　　鼓气以势壮为羙势不可以不息不息则流荡而忘返亦犹丝竹繁奏必有希声窈眇听之者悦闻如川流迅激必有洄洑逶迤观之者不厌【已上出丽泽文说】

　　仕学规范卷三十五

　　●钦定四库全书

　　仕学规范卷三十六

　　（宋）张镃 撰

　　○作诗

　　薛许昌答书生赠诗百首如一首卷初如卷终讥其不能变态也大抵屑屑较量属句平匀不免气骨寒局殊不知诗家要当有情致抑扬髙下使气宏拔又用事能破觚为圆剉刚成柔始为有功者昔人所谓缚虎手也【出皇朝类苑】

　　孙公昔与杜挺之梅圣俞同舟遡汴见圣俞吟诗日成一篇众莫能和因宻伺圣俞如何作诗盖寝食游观未尝不吟讽思索也时时于坐上忽引去奋笔书一小纸内筭袋中同舟窃取而观皆诗句也或半聨或一字他日作诗有可用者入之有云作诗无古今惟造平淡难乃筭袋中所书也【出孙氏谈圃】

　　作诗切不可斥言亊至于美人亦不可斥言试观诗之风雅颂所美所刺未尝不婉顺而归之于正【出节孝先生语】

　　陶渊明诗所不可及者冲澹深粹出于自然若曾用力学然后知渊明诗非着力之所能成

　　罗仲素问诗如何看曰诗极难卒说大底须要人体会不在推寻文义在心为志发言为诗情动于中而形于言言者情之所发也今观是诗之言则必先观是诗之情如何不知其情则虽精穷文义谓之不知诗可也子夏问巧笑倩兮美目盼兮何谓也子曰绘事后素曰礼后乎孔子以谓可与言诗如此全要体会何谓体会且如闗雎之诗诗人以兴后妃之徳盖如此也须当想象雎鸠为何物知雎鸠为挚而有别之禽则又想象闗闗为何声知闗闗之声为和而通则又想象在河之洲是何所在知河之洲为幽闲逺人之地则知如是之禽其鸣声如是而又居幽闲逺人之地则后妃之徳可以意晓矣是之谓体会惟体会得故看诗有味至于有味则诗之用在我矣【并出龟山语録】

　　古人作诗正以风调髙古为主虽意逺语踈皆为佳作后人有切近的当气格凡下者终使人可憎

　　有道之士胷中过人落笔便造妙处彼浅陋之人雕琢肝肺不过仅能嘲风弄月而已【并出李希声诗话】

　　陈去非谓予曰秦少游诗如刻就楮叶陈无己诗如养成内丹又曰凡诗人古有柳子厚今有陈无己而已又曰崔鸥能诗或问作诗之要答曰但多读而勿使斯为善【出泊宅编】

　　昔人有言人有三百四病马有三百八病诗病多于马病信哉髙子勉能诗涪翁与之诗云更能识诗家病方是我眼中人此亦苦口也【出吴子书诗话】

　　世人尝言老杜读尽天下书过矣老杜能用所读之书耳彼徒见其语有读书破万卷下笔如有神万卷人谁不读下笔未必有神【出陈辅之诗话】

　　旧说皎然欲见韦苏州恐诗体不合遂作古诗投之苏州一见大不满意继而皎然复献旧诗苏州大称赏曰几误失大名何不止以所长见示而辄希老夫之意且苏州诗格如此髙古而皎然卒然效之宜乎不逮也士欲迎合者以此少戒【出懒真子録】

　　东坡诗不可指摘轻议辞源如长河大江飘沙卷沫枯槎束薪兰舟绣鹢皆随流矣珍泉幽涧澄潭灵沼可爱可喜无一点尘滓只是体不似江河读者幸以此意求之

　　作诗浅易鄙陋之气不除大可恶客问何从去之仆曰熟读唐李义山诗与本朝黄鲁直诗而深思焉则去也【并出许彦周诗话】

　　刘贡父云诗以意义为主文词次之或意深义髙虽文词平易自是竒作世人见古人诗句平易仿效之而不得其意义随入鄙野可笑卢仝诗有不唧■〈口留〉钝汉非其篇前后意义自可掩口矣宁可效之耶【出分门诗话】

　　王介甫尝论杜诗云无人觉来徃下得觉字大好瞑色赴春愁下得赴字大好若下见字起字即小儿言语足见吟诗要一字两字工也

　　诗文用故事有直用其事者有反其意而用之者王元之谪守黄冈谢表云宣室鬼神之问岂望生还茂陵封禅之书唯期死后此一联每为人所称道然皆直用贾谊相如之事耳李义山诗云可怜半夜虚前席不问苍生问鬼神虽说贾谊然反其意而用之矣林和靖诗云茂陵他日求遗藁犹喜曽无封禅书虽说相如亦反其意而用之矣直用其事人皆能之反其意而用之者非夫学识素髙超越寻常之见不规规然蹈袭前人陈迹者何以臻此【并出艺苑雌黄】

　　诗以意为主又须篇中练句句中练字乃得工耳以气韵清髙深眇者絶以格力雅健雄豪者胜元轻白俗郊寒岛瘦皆其病也

　　篇章以含蓄天成为上破碎雕锼为下如杨大年西昆体非不佳也而弄斤操斧太甚所谓七日而混沌死也

　　予读杜诗云江汉思归客乾坤一腐儒功业频看镜行藏独倚楼叹其含蓄如此及云虎气必腾上龙身宁乆藏蛟龙得云雨鵰鹗在秋天则又骇其奋迅也草深迷市井地僻懒衣裳经心石镜月到面雪山风爱其清旷如此及云退朝花底散归院柳邉迷君随丞相后我住日华东则又怪其华艳也乆客得无泪故妻难及晨囊空恐羞涩留得一钱看嗟其穷愁如此及云香雾云鬟湿清辉玉臂寒笑时花近眼舞罢锦纒头则又疑其侈丽也至读谶归龙鳯质威定虎狼都风尘三尺劔社稷一戎衣则又见其发扬而蹈厉矣五圣聮龙衮千官列鴈行圣图天广大宗祀日光辉则又得其雄深而雅徤矣许身一何愚自比稷与契虽乏諌诤姿恐君有遗失则又知其许国而爱君也对食不能飡我心殊未谐人生无家别何以为烝黎则知其伤时而忧民也未闻夏商衰中自诛褒妲堂堂太宗业植立甚宏达斯则隠恶扬善而春秋之义耳巡非瑶水逺迹是雕墙后天王守太白竚立更搔首斯则忧深思逺而诗人之旨耳至于上有郁蓝天垂光抱琼台风帆倚翠盖暮把东皇衣乃神仙之致耶惟有摩尼珠可照浊水源欲问第一义回向心地初乃佛乗之义耶呜呼有能窥其一二者便可名家况深造而具体者乎此予所以稚齿服膺华颠未至也【已上出珊瑚钩诗话】

　　王荆公晚年诗律尤精严造语用字间不容髪然意与言会言随意遣浑然天成殆不见有牵率排比处如含风鸭緑鳞鳞起弄日鹅黄褭褭垂读之初不觉有对偶至细数落花因坐乆缓寻芳草得归迟但见舒闲容与之态耳而字字细考之若经櫽括权衡者其用意亦深刻矣尝与叶致逺诸人和头字韵诗徃返数四其末篇有云名誉子真矜谷口事功新息困壶头以谷口对壶头其精切如此后数月复取本追改云岂爱京师传谷口但知乡里胜壶头今集中两本并存

　　诗之用事不可牵强必至于不得不用而后用之则事辞为一莫见其安排斗凑之迹苏子曕尝为人作挽诗云岂意日斜庚子后忽惊岁在己辰年此乃天生作对不假人力

　　池塘生春草园柳变鸣禽世多不解此语为工盖欲以竒求之耳此语之工正在无所用意粹然与景相遇借以成章不假绳削故非常情所能到诗家妙处当须以此为根本而思苦言艰者徃徃不悟

　　诗语固忌用巧太过然縁情体物自有天然之妙虽巧而不见刻削之痕老杜细雨鱼儿出微风燕子斜此十字殆无一字虚设雨细着水面为沤鱼常上浮而淰若大雨则伏而不出矣燕体轻若风猛则不能胜惟微风乃受以为势故又有轻燕受风斜之语至穿花蛱蝶深深见点水蜻蜓欵欵飞深深字若无穿字欵欵字若无点字皆无以见其精微如此然读之浑然全似未尝用力此所以不碍其气格超胜使晚唐诸子为之便当入鱼跃练江抛玉尺莺穿丝柳织金梭体矣

　　古今论诗者多矣吾独爱汤惠休称谢灵运为初日芙蕖沈约称王筠为弹圆脱手两语最当人意初日芙蕖非人力所能为而精彩华妙之意自然见于造化之妙灵运诸诗可以当此者亦无几弹圆脱手虽是输写便利动无留得然其精圆快速发之在手筠亦未能尽也然作诗审到此地岂复更有余事韩退之赠张籍云君诗多态度霭霭春空云司空图记戴叔伦语云诗人之辞如蓝田日暖良玉生烟亦是形似之微妙者但学者不能味其言耳

　　诗禁体物语此学诗者类能言之也欧阳文忠公守汝阴尝与客赋雪于聚星堂举此令徃徃皆阁笔不能下然此亦定法若能者则出入纵横何可拘碍郑谷乱飘僧舍茶烟湿密洒歌楼酒力微非不去体物语而气格如此其卑【已上出石林诗话】

　　仕学规范卷三十六

　　●钦定四库全书

　　仕学规范卷三十七

　　（宋）张镃 撰

　　○作诗

　　诗者始于舜皋之赓歌三代列国风雅继作今之三百五篇是也其句法自三字至八字皆起于此三字句若鼓咽咽醉言归之类四字句若闗闗雎鸠在河之洲之类五字句若谁谓鼠无角何以穿我屋之类七字句若交交黄鸟止于棘之类八字句若十月之交曰我不敢效我友自逸之类汉魏以降述作相望梁陈以来格致寖多自唐迄于国朝而体制大备矣

