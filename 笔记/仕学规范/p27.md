<!-- { "loadSidebar": true } -->
　　范元实云古人文章必谨布置如老杜赠韦见素诗云纨袴不饿死儒冠多误身此一篇立意也故令静聴而具陈之自甫昔少年日至再使风俗淳皆儒冠事业也自此意竟萧条至蹭蹬无纵鳞言误身如此也则意举而文偹固已有是诗矣然必言所以见韦者于是有厚愧真知之句所以真知者谓传诵其诗也然宰相职在荐贤不当徒爱人而已士固不能无望故曰窃效贡公喜难甘原宪贫果无益则去之可也故曰焉能心怏怏秖是走踆踆必入海而去秦也其去于人情必有迟迟不忍去之意故曰尚怜终南山回首清渭濵所知不可以不别故曰常拟报一饭况怀辞大臣夫如是则忘江海之外虽见素亦不可得而见矣故曰白鸥没浩荡万里谁能驯终焉此诗前贤録为压卷为其布置最得正体如官府甲第厅堂房室各有定处不可乱也韩文公原道与书之尧典盖如此其它虽谓之变体可也

　　元实又云形似之语盖若诗之赋萧萧马鸣悠悠斾旌是也激昻之语盖若诗人之兴周余黎民靡有孑遗是也古人形似之语必实録是事决不可易故老杜所题诗徃徃亲到其处益知其工激昻之言孟子所谓不以文害辞不以辞害志初不可以形迹考然如此乃见一时之意如古栢诗柯如青铜根如石视之信然虽圣人复生不可改此形似之语霜皮溜雨四十围黛色参天二千尺云来气接巫峡长月出寒通雪山白此激昻之语不如此则不见古栢之大也文章故多端然警策处徃徃是此两体尔

　　蔡绦言少陵饮中八仙歌用韵舩字眠字天字各再前字凡三于古未见其体予尝质之叔父文正曰此歌分八篇人人各异制虽重韵无害亦周诗分章意也学者可不知乎

　　六一居士云国朝杨大年与钱惟演刘筠数公唱和自西昆集出时人争效之诗体一变而后生晚辈患其多用故事至于语僻难晓殊不知自是学者之弊如大年新蝉诗云风来玉宇乌先觉露下金茎鹤未知虽用故事何害为佳句也又如峭帆横渡官桥柳迭鼓惊飞海岸鸥其不用故事又岂不佳乎盖其雄文博学笔力有余故无施不可非如当世号诗人者区区于风雪草木之类为许洞所困者也

　　东坡居士云古诗押韵惟入声可通用须本音或引韵则不拘四声普用邻韵无妨至于作律诗七言首句须要引韵茍或不然即须得一聮对句也大凡诗章若对偶多即为实而成体

　　笔谈云古人文章自应律度未以音韵为主自沈约崇韵学论文则欲宫羽相变低昻殊节若前有浮声则后须切响一简之内音韵尽殊两句之中轻重各异妙达此旨始可言文自后浮巧之语体制渐多如傍对蹉对双声迭韵之类诗又有正格偏格三十四格十九图四声八病之类如徐陵云陪游馺娑骋纎腰于结风长乐鸳鸯奏新声于度曲又云厌长乐之踈锺劳中宫之缓箭虽两长乐意义不同不为重复此类为旁犯如九歌蕙殽蒸兮兰籍奠桂酒兮椒浆当曰蒸蕙殽对奠桂酒今倒用之谓之跋对如自朱耶之狼狈致赤子之流离不惟赤对朱耶对子兼狼狈流离乃兽名对鸟名乂如厨人具鸡黍稚子摘杨梅当时物议朱云小后代声名白日长以鸡对杨以朱云对白日如此之类又为假对如几家村草里吹唱隔江闻几家村草吹唱隔江皆双声如月影侵簮冷江光逼履清侵簮逼履皆迭韵诗第二字侧入谓之正格如鳯厯轩辕纪龙飞四十春第二字平入谓之偏格如四更山吐月残夜水明楼之类唐名贤多正格如杜甫律诗用偏格者十无一二

　　以声律作诗其末流也自唐至今诗人谨守之独黄鲁直一扫古今弃律作五七言如金石未作钟磬和声浑然有律吕外意近来作诗者颇有此体然自吾鲁直始也

　　续金针格云诗以声律为窍物象为骨意格为髓又云炼句不如炼字炼字不如炼意炼意不如炼格又云诗有自然句有神助句容易句率然遂成辛苦句深思而得又云诗之四聮谓之破题欲如狂风卷浪埶欲滔天第二聮谓之景聮须字字对第四聮谓之落句欲如髙山放石一去不回又第一与第三句对第二与第四句对如云去年花下留连饮暖日夭桃莺乱啼今日江边容易别淡烟衰草马嚬嘶谓之扇对

　　欧阳文忠公云圣俞子美齐名于一时而二家诗体特异子美笔力豪隽以超迈横絶为竒圣俞覃思精微以深逺闲淡为意各极其长虽善论者不能优劣也予尝于水谷夜行诗略道其一二云子美气尤雄万窍号一噫有时肆颠狂醉墨洒滂沛譬如千里马已发不可杀盈前尽珠玑一一难拣汰梅翁事清切石齿漱寒濑作诗三十年视我犹后辈文词愈清新心意虽老大有如妖韶女老自有余态近诗尤苦硬咀嚼苦难嘬又如食橄榄真味乆愈在苏豪以气轹举世徒惊骇梅穷独我知古货今难卖语虽非工谓粗得其彷佛然不容优劣之也

　　名贤诗话言黄鲁直自黔南归诗变前体且云要须唐律中作活计乃可言诗如少陵渊蓄云萃变态百出虽数十百韵格律益严盖操制诗家法度如此予观鲁直和吴余干廖明略白云亭燕集诗江静明花烛山空响管弦风生学士麈云绕令君筵百越余生聚三吴喜接连庖霜刀落鲙执玉酒明船叶县飞来舄壶公谪处天谈多时屡谑舞短更成妍而我孤登览观诗未究宣老夫看镜罢衰白敢争先直可拍肩挽袂矣

　　贺铸字方回言学诗于前辈得八句云平澹不流于浅俗竒古不邻于怪僻题咏不窘于物象叙事不病于声律比兴深者通物理用事工者如已出格见于成篇浑然不可镌气出于言外浩然不可屈尽心于诗守此勿失

　　东坡居士云予尝论书以谓锺王之迹萧散简逺妙在笔画之外至唐颜柳始集古人笔法而尽发之极书之变天下翕然以为宗师而锺王之法益微至于诗亦然苏李之天成曹刘之自得陶谢之超逸盖亦至矣而杜子美李太白以英伟絶世之姿凌跨百代古之诗人尽癈然魏晋以来髙风絶尘亦少衰矣李杜之后诗人继出虽间有逺韵而才不逮意独韦应物柳子厚发纎浓于简古寄至味于淡泊非余子所及也唐末司空图﨑岖兵乱之间而诗文髙雅犹有承平之遗风其论诗曰梅止于酸盐止于醎饮食不可无塩梅而其美常在于酸醎之外盖自列其诗之有得于文字之表者二十有四韵恨当时不识其妙予三复其言而悲之

　　诗人咏歌文武征伐之事其于克密曰无矢我陵我陵我阿无饮我泉我泉我池其于克崇曰临冲闲闲崇墉言言执讯连连攸馘安安是类是禡是致是附四方以无侮其于克商曰维师尚父时维鹰扬谅彼武王肆伐大商会朝清明其形容征伐之盛极于此矣韩退之作元和圣徳诗言刘辟之死曰宛宛弱子赤立伛偻牵头曵足先断腰膂次及其徒体骸撑拄未乃取辟骇汗如雨挥刀纷纭争切脍脯此李斯颂秦所不忍言而退之自谓无愧于雅颂何其陋也

　　大雅绵九章初颂太王迁豳建都邑营宫室而已其九章乃曰虞芮质厥成文王蹶厥生予曰有疏附予曰有先后予曰有奔走予曰有御侮事不接文不属如连山断岭虽相去絶逺而气象聮络观者知其脉理之为一也盖附离不以凿枘此最为文之髙致也老杜陷贼诗有曰少陵野老吞声哭春日潜行曲江曲江头宫殿锁千门细柳新蒲为谁緑忆昔霓裳下南苑苑中万物生颜色昭阳殿里第一人同辇随君侍君侧辇前才人带弓箭白马嚼囓黄金勒翻身向天仰射云一箭正坠双飞翼明眸皓齿今何在血污游魂归不得清渭东流劔阁深去住彼此无消息人生有情泪沾臆江水江花岂终极黄昏胡骑尘满城欲徃城南忘南北予爱其词如百金战马注坡蓦涧如履平地得诗人之遗法如白乐天诗词甚工然拙于纪事寸歩不遗犹恐失之此所以望老杜之藩垣而不及也【已上出古今緫类诗话】

　　仕学规范卷三十七

　　●钦定四库全书

　　仕学规范卷三十八

　　（宋）张镃 撰

　　○作诗

　　黄鲁直书王知载胊山杂咏后云诗者人之情性也非若谏争于廷忿诟于道怒邻骂坐之为也其人忠信笃钦抱道而居与时乖迕遇物悲喜同床而不察并世而不闻情之所不能堪因发于呻吟调笑之声胷次释然而闻者亦有所劝勉比律吕而可歌列干羽而可舞是诗之美也其发为讪谤侵陵引颈以承戈披襟而受矢以快一朝之忿者人皆以为诗之祸是失诗之旨非诗之过

　　又云宁律不谐而不可使句弱用字不工而不可使语俗此庾开府之所长也然有意于诗者也至于渊明所谓不烦绳削而自合者虽然巧于斤斧者多疑其拙窘于隠括者輙病其放孔子曰寗武子其智可及也其愚不可及也渊明之拙与放岂可谓不知道哉要当与一邱一壑者共之耳

　　冷斋夜话载鲁直云诗意无穷人才有限以有限之才追无穷之意虽少陵渊明不得工也然不易其意而造其语谓之换骨法规模其意而形容之谓之夺胎法如郑谷十日菊曰自縁今日人心别未必秋香一夜衰此意甚佳病在气不长曾子固曰诗当使人一览语尽而意有余荆公菊诗云千花百卉凋零后始见闲人把一枝东坡则曰万事到头都是梦休休明日黄花蝶也愁又如李白诗曰鸟飞不尽暮天碧又青天尽处没孤鸿然其病如前所论山谷诗云不知眼界阔多少白鸟去尽青天回荆公云一日君家把酒杯六年波浪与尘埃不知乌石江边路到老相寻得几回乐天诗曰临风杪秋木对酒长年人醉儿如霜叶虽红不是春东坡云儿童悞喜朱颜在一笑那知是酒红凡此之类皆夺胎法也

　　苏尚书符东坡先生之孙尝与人论诗或曰前辈所好不同如文忠公于常建诗爱其竹径通幽处禅房花木深谓此景与意会常欲道之而不得也至山谷乃爱山光悦鸟性潭影空人心则与文忠公异矣又二公所爱和靖梅花诗亦然公曰祖父谓老杜四更山吐月残夜水明楼以为古今絶唱此乃祖父于此有妙悟处他人未易晓也大凡文字须是自得自到不可随人转也

　　诗以意义为主文词次之或意深义髙虽文词平易自是竒作世人见古人句平易仿效之而不得其意义随入鄙野可笑卢仝诗有云不唧■〈口留〉钝汉非其篇前后意义自可掩口矣宁可效之耶韩吏部古诗髙卓至其律诗虽可称善要是有不工者而好韩之人句句称述未可谓然也韩诗云老翁真个似童儿汲井埋盆作小池此直谐语以为戏尔欧阳永叔江邻几论韩雪诗以随车飜缟带逐马散银杯为不工而以坳中初盖底凸处遂成堆为胜不知正得韩意否永叔云知圣俞者莫如修常问圣俞平生所最好句圣俞所自负者皆修所不好圣俞所卑下者皆修所称赏云知赏音之难如是其评古人之诗得无似之乎

　　六一居士曰圣俞尝语予诗家虽率意而造语亦难若意新语工得前人所未道者斯为善也必能状难写之景如在目前含不尽之意见于言外然后为至矣贾岛云竹笼拾山果瓦缾担石泉姚合云马随山鹿放鸡逐野禽栖等是山邑荒僻官况萧条不如县古槐根出官清马骨髙为工也予曰语之工者固如是状难写之景含不尽之意何诗为然圣俞曰作者得于心览者会以意殆难指陈以言也虽然亦可略道其彷佛若严维柳塘春水漫花坞夕阳迟则天容时态融和骀荡岂不如在目前乎又若温庭筠鸡声茅店月人迹板桥霜贾岛怪禽啼落日旷野恐行人则道路辛苦羇愁旅思岂不见于言外乎

