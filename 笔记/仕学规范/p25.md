<!-- { "loadSidebar": true } -->
　　王文公居钟山有客自黄州来公曰东坡近日有何作对曰东坡宿于临皋亭醉梦中而起作实相藏记千余言才点定一两字而已有墨本适留舟中公遣徤歩徃取而至时月出东方林影在地公展读于风檐喜见须眉曰子瞻人中龙也然有一字未穏客请愿闻之公曰日胜日负不若日胜日贫耳东坡闻之抚掌大笑以公为知言【并出冷斋夜话】

　　欧阳文忠公每为文既成必自窜易至有不留本初一字者其为文章则书而傅之屋壁出入观省之至于尺牍单简亦必立藁其精审如此每一篇出士大夫皆传写讽诵唯覩其浑然天成莫究斧凿之迹也

　　杨文公凡为文章所用故事常令子侄诸生检讨出处每段用小片纸録之文既成则缀粘所録而蓄之时人谓之衲被焉【并出吕氏家塾记】

　　周恭叔谢范内翰书云昔之君子无意于为文盖尝养其文之所自出者不使好恶忧患忿懥恐惧一动于中故其心正则气全愚谓六经之文圣贤之事业皆由此其选也【出恭叔文集】

　　王侍郎刚中语云文字使人击节赏叹未如使人肃然生敬

　　张茂先称左思三都赋使读之者尽而有余乆而更新此最是作文字好处未知左思果能尔耶

　　林文节公子中言读孟子而悟文章法尝云以釡甑爨以铁耕乎他人书此不知当几百言也黄端冕缨云轻暖不足于体欤亦不减此

　　古人因意生文故自然文彩照映今人直凿空造作之语尔虽华丽不足贵也

　　读人文字便欲篇篇出人意表自下笔则每自恕是大惑也正当反此乃佳

　　章叔度宪云每下一字俗间言语无一字无来处此陈无已黄鲁直作诗法也

　　下字有倒用语格力胜者如吉日兮辰良必我行也为汉患者

　　凡为文章皆须凡例先定如张安道作苏明允墓表或曰苏君或曰先生或曰明允言欧阳永叔或名或字皆凡例不先定致轻重不等【已上出歩里客谈】

　　古人学问必有师友渊源汉杨恽一书逈出当时流辈则司马迁外甥故也

　　老坡作文工于命意必超然独立于众人之上如赵清献碑世间称治人者曰寛立朝者曰直盖已大矣则进于二者又有说焉故曰其于治郡不专于寛时出猛政严而不残其在朝廷不专于直为国爱人掩其疵疾如吾家蜀公坚卧不起人知其髙而不称其用则为碑铭曰世皆谓公贵身贱名孰知其功圣人之清然后知其有功于世也又曰君实之用出而时施如彼水火宁除渴饥公虽不用亦相其行如彼山川出云相望然后知其相为表里废一不可也此皆非世人所能到者平日得意处多如此其源盖出于荘子故其论刘伶荘子阮千里阎立本皆于世人意外别出眼目其平日取舍文章亦多以此为法【并出潜溪诗眼】

　　予近作示客云刺羙风化缓而不迫谓之风采摭事物摛华布体谓之赋推明政治荘语得失谓之雅形容盛徳扬励休功谓之颂幽忧愤悱寓之比兴谓之骚感触事物托于文章谓之辞程事较功考实定名谓之铭援古刺今箴戒得失谓之箴猗迂抑扬永言谓之歌非皷非钟徒歌谓之謡歩骤驰骋斐然成章谓之行品秩先后叙而推之谓之引声音杂比髙下短长谓之曲吁嗟慨歌悲忧深思谓之吟吟咏情性緫合而言志谓之诗苏李而上髙简古澹谓之古沈宋而下法律精切谓之律此诗之众体也帝王之言出法度以制人者谓之制丝纶之语若日月之垂照者谓之诏制与诏同诏亦制也道其常而作彛宪者谓之典陈其谋而成嘉猷者谓之谟顺其理而迪之者谓之训属其人而告之者谓之诰即师众而申之者谓之誓因官使而命之者谓之命出于上者谓之教行于下者谓之令时而戒之者勑也言而喻之者宣也谘而扬之者赞也登而崇之者册也言其伦而析之者论也度其宜而揆之者议也别嫌疑而明之者辨也正是非而着之者说也记者记其事也纪者纪其实也书者纉而述焉者也策者条而对焉者也传者传而信之也序者绪而陈之也碑者披列事功而载之金石也碣者揭示操行而谨其终始也檄者激发人心而喻之祸福也移者自近移逺使之周知也表者布臣子之心致君父之前也笺者修储后之问伸宫阃之仪也简者质言之而略也启者文言之而详也状者言之公上也牒者用之于官府也捷书不缄挿羽而传之者露布也尺牍无封指事而陈之者札子也青黄黼黻经纬以相成者緫谓之文也此文之异名客有问古今体制之不一者劳于应答乃着之篇以示焉【出珊瑚钩诗话】

　　士大夫作小说杂说所闻见以为游戱而或者暴人之短私为喜怒此何理哉世传碧云騢一卷为梅圣俞作厯诋庆厯以来公卿隐过虽范文正公亦不免议者遂谓圣俞游诸公间官竟不达怼而为此以报之君子成人之美正使万有一不至为贤者讳况未必有实圣俞贤者岂至是哉后闻乃襄阳魏泰所为托之圣俞也岂特累诸公又将以诬圣俞欧阳文忠公归田来自言以唐李肇为法而少异者不记人之过恶君子之用心当如此也【出石林避暑録】

　　孙元忠朴学士尝问欧阳公为文之法公云于吾侄岂有惜只是要熟耳变化姿态皆从熟处出也

　　吕居仁云老苏尝自言升里转斗里量因闻此遂悟文章妙处文章纡余委曲说尽事理惟欧阳公为得之至曾子固加之字字有法度无遗恨矣文章有本末首尾元无一言乱说观少游五十策可见

　　又曰孟子或问百里奚自鬻于秦一章与韩退之论思元宾而不见见元宾之所与者犹吾元宾也又曾子固答李沿书最见抑扬反复处如此等类宜皆详读

　　欧阳公谓退之为樊宗师墓志便似樊文其始出于司马子长为长卿传如其文惟其过之故兼之也

　　居仁云文章须要说尽事情如韩非诸书大略可见至于一唱三叹有遗音者则非有所养不能也如论语礼记文字简淡不厌似非左氏所可及也列子气平文缓亦非荘子歩骤所能到也东坡晚年叙事文字多法柳子厚而豪迈之气非柳所能及也

　　张文潜云诗三百篇虽云妇人女子小夫贱隶所为要之非深于文章者不能作如七月在野至入我床下于七月以下□皆不道破直至十月方言蟋蟀非深于文章者能为之邪【已上出吕氏童蒙训】

　　仕学规范卷三十四

　　●钦定四库全书

　　仕学规范卷三十五

　　（宋）张镃 撰

　　○作文

　　吕居仁云东坡三马赞振鬛长鸣万马皆瘖此皆记不传之妙学文者能涵泳此等语自然有入处

　　左氏之文语有尽而意无穷如献子辞梗阳人一段所谓一唱三叹有遗音者也如此等处皆是学文养气之本不可不深思也

　　班固叙事详密有次第专学左氏如叙霍上官相失之由正学左氏记秦穆晋惠相失处也

　　孙子十三篇论战守次第与山川险易长短小大之状皆曲尽其妙摧髙发隐使物无遁情此尤文章妙处

　　读三苏进策涵养吾气他日下笔自然文字霶霈无吝啬处

　　韩退之文浑大广逺难窥测柳子厚文分明见规摹次第初学者当先学柳文后熟韩文则工夫自易

　　张文潜尝云但把秦汉以前文字熟读自然滔滔地流也又云近世所当专学者惟东坡

　　古人文章一句是一句句句皆可作题目如尚书可见后人文章累千百言不能就一句是理只如选诗有髙古气味自唐以下无复此意此皆不可不知也

　　文章不分明指切而从容委曲辞不迫切而意以独至惟左传为然如当时诸国徃来之辞与当时君臣相告相诮之语盖可见矣亦是当时圣人余泽未逺涵养自别故辞气不迫如此非后世人专学言语者也

　　读荘子令人意寛思大敢作读左传便使人入法度不敢容易此二书不可偏废也近世读东坡鲁直诗亦类此

　　文章大要须以西汉为宗此人所可及也至于上面一等则须审已才分不可勉强作也如秦少游之才终身从东坡歩骤次第止宗西汉可谓喜学矣

　　檀弓云南宫绦之妻之姑之丧三之不能去其一进使者而问故夫子之所以问使者使者之所以答夫子一进字足矣丰不余一言约不失一辞谅哉

　　陆士衡文赋云立片言以居要乃一篇之警策此要论也文章无警策则不足以传世盖不能竦动世人如老杜及唐人诸诗无不如此但晋宋间人专致力于此故失于绮靡而无髙古气味老杜诗云句不惊人死不休所谓惊人句即警策也

　　汉髙纪诏令雄健孝文纪诏令温润去先秦古书不逺后世不能及至孝武纪诏令始事文采文亦寖衰矣

　　医书论脉之形状病之证验无一字妄发乃于借物为谕尤见工夫大抵见之既明则发之于言语自然分晓观此等书可见

　　又云东坡云意尽而言止者天下之至言也然而言止而意不尽尤为极至如礼记左氏可见

　　韩退之答李翱书老苏上欧公书最见为文养气妙处西汉自王褒以下文字专事词藻不复简古而谷永等书杂引经传无复已见而古学逺矣此学者所宜深戒

　　檀弓与左氏纪太子申生事详略不同读左氏然后知檀弓之髙逺也

　　作文必要悟入处悟入必自工夫中来非侥幸可得也如老苏之于文鲁直之于诗盖尽此理矣

　　老杜云新诗改罢自长吟文字频改工夫自出

　　学者须做有用文字不可尽力虚言有用文字议论文字是也议论文字须以董仲舒刘向为主礼记周礼及新序说苑之类皆当贯穿熟考则做一日便有一日工夫近世文字如曾子固诸序尤须详味【已上出吕氏童蒙训】

　　张子韶云文字有眼目处当涵泳之使书味存于胷中则益矣韩子曰沉浸醲郁含英咀华正谓此也

　　又云欧阳公之文粹如金玉东坡之文浩如河汉盛矣哉

　　又云书犹麹蘖学者犹秫稻秫稻必得曲蘖则酒醴可成不然虽有秫稻无所用之今所读之书有其文雄深者有其文典雅者有富丽者有俊逸者合是数者杂然列于胷中而咀嚼之犹以曲蘖和秫稻也酝酿既乆则凡发于文章形于议论必自然秀絶过人矣故经史之外百家文集不可不观也

　　又云欧公五代史其间议论多感叹又多设疑盖感叹则动人设疑则意广此作文之法也【已上出张横浦日新】

　　四六之工在于裁剪若全句对全句亦何以见工四六以经语对经语史语对史语诗语对诗语方妥帖

　　太祖郊祀陶榖作赦文不以笾豆有楚对黍稷非馨而曰豆笾陈有楚之仪黍稷奉惟馨之荐近世王初寮在翰苑作宝箓宫青词云上天之载无声下民之虐匪降时人许其裁剪

　　王荆公在金陵有中使传宣抚问并赐银合茶药令中外各作一表既具藁无可于公意者公乃自作今见集中其词云信使恩言有华原隰宝奁珍剂増贲邱园盖五事见四句中言约意尽众以为不及也

　　王岐公在中书最乆生日例有礼物之赐集中谢表其用事多同而语不蹈袭唐李卫公作文箴譬诸日月虽终古常见而光景常新

　　四六全在编类古语唐李义山有金钥宋景文有一字至十字对司马文正亦有金桴王岐公最多

　　靖康间刘观中逺作百官贺徽庙还京表云汉殿上皇本是野田之叟唐朝肃帝又非揖逊之君何栗文缜时为中书侍郎索笔涂之用此二事别作一联云拥篲却行陋未央之过礼执鞚前引笑灵武之曲恭文缜以四六知名其谢召还表云两曽参之是非浮言犹在一王尊之贤佞更世乃明【已上出四六谈麈】

