<!-- { "loadSidebar": true } -->
　　胡向少卿为袁州司理参军时有盗七人皆当死向疑其有寃乃留讯之则二人者果不同谋始受其庸而中道被胁以行卒得免死

　　李应言諌议为侍御史时郓州民传妖法者其党与凢百余人捕者欲邀功赏而诬以不轨命应言往按其事止诛首谋数人余悉全活之

　　王延禧朝议初为岳州沅江令岁饥盗起亲获十余人赃皆应死法得迁官延禧叹曰是皆良民穷而为盗令既无以业之又利其死以为己功亦何忍哉谕被盗者悉裁其赃盗得不死延禧王黄州孙也【已上出折狱龟鉴】

　　仕学规范卷二十八

　　●钦定四库全书

　　仕学规范卷二十九

　　（宋）张镃 撰

　　○阴徳

　　陈侍中尧叟为广南西路转运使岭南风俗病者必祷神不服药尧叟有集验方百本刻石桂州驿舍人颇赖之又以地气蒸暑为植柳凿井每三二十里必置亭舍什器人免渴死

　　李右司浚字徳渊冀州信都人父超为禁军卒尝从潘羙外戍主刑刀毎行刑超必徐之至羙怒解多有寛释以是全者甚众人谓其有阴徳

　　滕章敏公元发知安州侍郎韩丕旅殡于安五十年矣学士郑獬安人也既没十年贫不克塟甫皆塟之

　　吴节使居厚出知和州创将理院致医药使病者有归所全活甚众其后朝廷设坊安济大槩如居厚所建立

　　王朝散觌知成都府府无闲田中下之家无塟地多用浮屠法火化觌委官録未塟者万余得官地奏为墓域塟之【并出本朝名臣传】

　　泉州同安主簿萧渉二男长曰注次曰伯英府君临终之夕呼二子嘱之曰昔为狱官有阴徳于人吾闻有阴徳者其后必大汝等当力学图富贵以大吾门二子果皆擢进士第注今为西上阁门使广南西路安抚都监知邕州伯英秘书丞【出皇朝名臣四科事实】

　　窦禹钧年三十未获嗣夜梦祖父谓曰汝年过无子又寿不永当早修阴徳禹钧唯诺家仆盗用数百千钱惧事发遂遁写劵系女臂曰卖此女以偿欠公悯而嫁之仆感泣归诉前罪公置不问由是图公像日焚香以祝公年又常入佛寺得遗银二百两金三十两黎明复入院以伺失者果一人泣涕而至公问其故曰为父犯大辟遍告诸亲贷得此物用赎父罪昨暮去失父不复赎矣公验实还之更有所赠又内外姻娅有丧不举有女不嫁者公一切周旋岁之所入除伏腊供给外皆以周急家尚俭素建书院四十间聚书万卷延文行师儒有志于学者听其自至是以由公门而贵者前后接武公厯官至左谏议大夫致仕义风家法实一时摽凖生五子并登第仪礼部尚书俨礼部侍郎侃左补阙偁参知政事僖起居郎公一夕复梦祖父谓曰阴阳之理大抵无异善恶之报或在见世或在来世无可疑者汝本无子又降年不永以阴徳故天延汝寿三纪赐汝五子贵显寿终当为洞天真人公益进修年八十二沐浴别亲旧谈笑而逝

　　曹冀王彬前后受命征伐凡降四国江南西川广南湖南也尝曰自吾为将杀人多矣未尝以私喜怒辄戮一人功名显著为诸将之首诸子皆贤玮琮璨继领旄钺其后少子玘追封王爵实生光显慈圣太后辅佐仁宗母仪累朝圣功仁徳天下怀慕以至济阴王生享王爵子孙昌盛近世无比非元功阴徳享报深厚何以及此

　　查道淳化中赴举乏资用干诸亲旧得数万缗偶于旅次见一女子甚端丽询之故人之女也道乃倾囊择谨厚婿嫁之是岁道虽罢举次年登科其后位至侍从【已上出皇朝类苑】

　　参政吴文肃公初与乡人王彭年善称道其能为致名宦彭年客死于京师公使长子主丧事周恤其家嫁其二女焉及他姻族有不能自存者为毕嫁娶又以钱二千万买田北海号曰义荘以赒亲戚朋友贫乏者终之日家无余财诸子无宅以居乌乎可谓笃义君子矣

　　翰林学士曽文昭公肇元佑士大夫再以赦甄叙或复旧职典方面公奏生者蒙恩已厚矣唯是逰魂枯骴未被圣泽请如冦凖曹利用故亊还其所夺官职及本家恩泽又乞如祖宗朝每大赦后置看详编配罪人一司命官典领使流窜废锢之人均被恩施皆见纳用【并出皇朝名臣言行録】

　　秀州教学老生姓张名某学业不甚精颇有信行里人服之忽有一商旅途中抱疾甚困惫投宿于张生张询其来但能言其名氏乡里云闻君信义余已不能言而毙张阅其行装有金十两乃遣人召其妻孥护尸持金而归后生子师中一举擢进士第登朝带馆职为京西漕使尚书工部郎中卒官噫不欺心隠财享报如此【出王氏谈渊】

　　闽人生子多者至第四子则率皆不举为其赀产不足以赡也若女则不待三徃徃临蓐以器贮水纔产即溺之谓之洗儿建剑尤甚四明俞伟仲寛宰剑之顺昌作戒杀子文召诸乡父老为人所信服者列坐庑下以俸置醪醴亲酌而侑之出其文使归谕劝其乡人无得杀子岁月间活者以千计故生子多以俞为小字转运判官曹辅上其亊朝廷嘉之就改仲寛一官仍令再任复为立法推其一路后予奉使于闽与仲寛为婚家法当避仲寛罢去予尝至其邑闻仲寛因被差他郡还邑有小儿数百迎于郊虽古循吏盖未之有也

　　郑屯田建中其先本雍人五季时徙家安陆赀镪巨万城中居人多舍客也每大雨过则载瓦以行问有屋漏则补之若舍客自为之屋亦为缮补又隆冬苦寒蠲舍缗仍月屯田公晚得一子即侍郎公纾也登进士第官至祠曹前行职为理寺少列侍郎有五子长曰狝中皇佑元年第至朝奉大夫次即侍读父毅夫也皇佑五年魁天下士三子与孙皆任以官不繇选调世禄不絶阴施之报盖不诬矣【并出麈史】

　　天圣中张文节在政府国封岁时入见时荘献母仪天下见其二侍婢老且陋怪其过自贬约对以丞相不许市妙年者因勅国封宻市二少年女奴或丞相问但言吾意国封遂买二人首饰服用无虑三十余万一日文节归第二婢拜于庭文节询其所自国封具以告从容指旁侍二妪谓夫人曰此二妪乃夫人昔日之媵也今出之亦无所归固当终身于此耳若二姝齿未踰笄将嫁少年子向去之事固不可知若令守一老翁甚无谓也虽然太后圣慈垂慜然某之志岂可渝也他日入见宜以此恳敷奏遽召宅老呼二婢之父兄对之折劵并衣着首饰与之俾为嫁资谓曰若更复顾予人必当送府劾罪

　　河东人众而地狭民家有丧事虽至亲悉燔爇取骨烬寄僧舍中以至积乆弃捐乃已习以为俗韩稚珪镇并州以官镪市田数顷俾州民骨肉之亡者有安塟之地【并出卷游杂録】

　　魏泰云余为儿童时尝闻祖母集庆郡夫人言江南有国日有县令锺离君与邻县令许君结姻锺离女将出适买一婢以从嫁一日其婢执箕箒治地至堂前熟视之地之窊处恻然泣下锺离君适见怪问之婢泣曰幼时我家父于此穴地为球窝道我戱剧岁乆矣而窊处未改也锺离君惊曰而父何人婢曰我父乃两政前县令也身死家破我遂落民间而更卖为婢锺离君遽呼牙侩问之复质于老吏具得其实是时许令子纳采有日锺离君遽以书抵许令而止其子且曰吾买婢得前令之女吾特怜而悲之义不可乆辱当辍吾女之奁篚先求婿以嫁前令之女也更俟一年别为吾女营办嫁资以归君子可乎许君答书蘧伯玉耻独为君子君何自专仁义愿以前人之女配吾子然后君别求良奥以嫁君女于是前令之女卒归许氏祖母语毕叹曰此等事前辈之所常行今则不复见矣余时尚幼恨不记二令之名姑书其事亦足以激天下之义夫

　　范文正公守邠州暇帅僚属豋楼置酒未举觞见衰绖数人营理丧具者公亟令询之乃寄居士人卒于邠将出殡近郊赗敛棺椁皆所未具公怃然即彻宴席厚赒给之使毕其事坐客感叹有泣下者【并出东轩笔録】

　　河东先生柳仲涂少时纵饮酒肆坐侧有书生接语乃以贫未能塟其父母将谒魏守王公裕求资以办事先生问费几何曰得钱一十万可矣先生曰子姑就舍吾且为子谋之罄其赀得白金百两钱数万以遗之议者以郭代公之义不能逺过【出渑水燕谈】

　　曽鲁公公亮布衣时游京师舍于市一夕闻旁舍泣声悲甚诘朝过而问焉旁舍生顾视左右欷歔乆之曰仆顷官于某所因某事负官钱若干吏督之急无以偿之乃以其女鬻于商人得其直四十万钱今去有日此所以泣之悲也公曰谨勿与商人吾欲售之旁舍生曰业已书券取直不可追矣公曰苐偿其直索其劵而火之彼不可则恐之曰吾将讼于官旁舍生然之公即与四十万钱约曰后三日中以其女来吾且登舟俟若于水门之外旁舍生见商人如公指商人果不敢争至期而徃则公之舟无有也询旁舟之人乃知公去已三日矣其女后为士君子配【出曽鲁公轶事】

　　吕文仲歙人为中丞有阴徳咸平中鞠曹南猾民赵谏諌豪于财结士大夫根蔕特固忽御宝封轩裳姓名七十余辈自中降出皆昔委谏营产买妾者悉令穷治文仲从容奏曰更请察其为人密籍姓名候举选对扬之日斥之未晚真宗从之【出玉壶清话】

　　仕学规范卷二十九

　　●钦定四库全书

　　仕学规范卷三十

　　（宋）张镃 撰

　　○阴徳

　　李丞相沆有长者誉一旦仆逋宅金数十千忽一夕遁去有女将十岁美姿格自为一劵系于带愿卖于宅以偿焉丞相大恻之祝夫人曰愿如己子育于室训教妇徳俟长成求夫嫁之至请夫人亲结缡以主其婚然而务在明洁夫人如所诲及笄择一婿亦颇良具奁币归之女范果坚白其二亲后归旧京闻之感刻心骨丞相病夫妇刲股为羮馈之至薨衰绖三年【出湘山野録】

　　许昌士人张孝基娶同里富人女富人只一子不肖斥逐之富人病且死尽以家财付孝基与治后事如礼乆之其子丐于涂孝基见之恻然谓曰汝能灌园乎荅曰如得灌园以就食何幸孝基使灌园其子稍自力孝基怪之复谓曰汝能管库乎答曰得灌园已出望外况管库乂何幸也孝基使管库其子颇驯谨无他过孝基徐察之知其能自新不复有故态遂以其父所委财产归之其子自此治家励操为乡闾善士不数年孝基卒其友数辈游嵩山忽见旌幢驺御满野如守土大臣窃视专车者乃孝基也惊喜前揖询其所以致此孝基曰吾以还财之事上帝命主此山言讫不见【出泊宅编】

　　王晋公祜事太祖为知制诰太祖遣使魏州以便宜付告之曰使还与卿王溥官职时溥为相也盖魏州节度使符彦卿太宗夫人之父有飞语闻于上祜徃别太宗于晋邸太宗却左右欲与之言祜径趋出祜至魏得彦卿家僮二人挟势恣横以便宜决配而已及还朝太祖问曰汝敢保符彦卿无异意乎祜曰臣与符彦卿家各百口愿以臣之家保符彦卿家又曰五代之君多因猜忌杀无辜故享国不长愿陛下以为戒帝怒其语直贬护国军行军司马华州安置七年不召太宗即位谓辅臣曰王祜文章之外别有清节朕所自知以兵部侍郎召不及见而薨初祜赴贬时亲朋送于都门外谓祜曰意公作王溥官职矣祜笑曰某不做儿子二郎者须做二郎乃文正公旦也祜素知其必贵手植三槐于庭曰吾子孙必有为三公者已而果然天下谓之三槐王氏云【出邵氏闻见録】

　　陈元植者粗有家道好行阴隲至禽虫皆蒙其惠将食则百鸟飞鸣于坐隅凡十年余一夕夣绯衣人谓之曰尔有阴徳及于一切然寿命短促以此当延宜勉为之后果至九十九岁曾无疾苦【出古今类事】

