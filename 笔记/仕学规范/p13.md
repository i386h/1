<!-- { "loadSidebar": true } -->
　　韩忠献公琦益州歳饥为两路体量安抚使异时有司督责赋役烦急収市上供物不以其直琦为轻减蠲除之逐贪残不职吏罢冗役数百人活饥民以百余万琦少有大志天下想闻其风采识量宏伟临事不见忧喜之色仁宗方选用大臣以理天下之务至琦为相倚任尤至琦因得选勑羣司使奉法循理各安其职其所建明顾义如何不私与己轻财好施家无留资折节下士旡贵贱礼之如一奬拔贤俊茍公论所与虽素所不恱必収用之故终琦之去得人为多卒之天下晏然百姓遂寜刑罚衰止衣食滋殖琦之力也后之论贤相必稽焉盖其所自立凛乎有大臣之风矣

　　王光禄罕知常州冝兴县临湖民歳诉水多幸免罕召父老列其田髙下为圗明年以诉状亲徃视之曰某户输可免某户不可免众皆服范仲淹知润州奏罕检田法下诸路西方用兵三司仍年科箭羽下东南诸州调发若星火其直踊贵富家蓄羽以待价罕白州尽括所有倍时直而官市之乃令民输直一路闻之皆诣转运使愿得如常州法

　　李光禄孝基所治郡邑虽甚剧至午即却扫隠几庭无人迹有问其术者曰吾治无他省事而已

　　曽宣靖公公亮知越州会稽县民开田鉴湖旁湖溢常害田公亮即曹娥江堤疏为斗门泄湖水入江田以不病民至今赖之

　　王给事举元知明州鄞县有治声徙知潮州江水壊堤盗乗间窃发一郡大恐举元夜召里豪计议明旦悉禽之然后治堤而水患亦息居乆之擢京东转运使先是罪人流沙门岛者众守吏取其财物徃徃阴杀之以病死举元奏请举官监岛而立赏罚禁专杀者自是多所全活

　　李尚书兊知邓州有富人榜仆至死系颈投井中而以自经为解者兊曰投井故不自经自经岂复能投井必吏有受财者故使不承尔已而案吏果然

　　朱少监寿隆知彭州九龙县吏告一家七人以火死寿隆曰岂有一家无一人脱者此必有奸逾月获果乃杀其人而纵火尔

　　欧阳文忠公修秉政时英宗以疾未亲政事慈圣光献太后垂帘修与二三大臣主国论每帘前奏事或执政聚议事有未可修未尝不抗是非力争台諌官至政事堂论事虽非己出同列未及启口而修已直前折其短以至士大夫建明利害及所祈请前此执政多媕阿不明白是非至修必一二数之曰某事可行某事不可行用是怨诽者益多英宗尝面称修曰性直不避众怨修亦尝称诵故相王曽之言曰恩欲归己怨使谁当【已上出神宗朝名臣传】

　　程修撰师孟知吉州吉水县以戢吏闻累迁提点夔州路刑狱夷数犯渝州边而提点刑狱司故治万州有警浃日乃至师孟奏徙治渝州夷不敢复为患属郡无常平仓师孟请置之歳大饥发转运仓奏不待报吏惧白不可师孟曰必待报至民毙矣趣发之徙河东路麟州保徳岢岚火山军寜化军故无常平粟边民饥则窜境外师孟奏出度牒募民入粟置仓以备荒政并汾晋与诸州山谷水可灌田者悉相其地酾为渠除三司度支判官居一歳自祠部郎中迁刑部知洪州积石为堤垾江浚豫章沟揭北闸以节水升降民无水患

　　刘舍人攽治曹州曹素多盗朝廷立重法而盗不息攽曰民不畏死柰何以死惧之至则尚寛平务在不扰歳中盗贼衰息

　　李龙圗肃之知庆州既至严师律益攻守之具常若冦至数月徙瀛州熈寜初河北大雨地震数州城壁官舍民庐摧陷殆遍肃之躬按行泥潦中结草为囷以储仓粟之暴露者出其所积以赈流移又为茇舍以处之严盗禁一以军法从事有叛卒夜掠民财立斩以徇人遂安息帝嘉之遣中使劳问赐茶药

　　李龙圗常调江州判官宣州观察推官方重自持人畏惮之发运使杨佐欲荐改官常推其友刘琦佐曰不见此风乆矣并荐之改大理寺丞又徙齐州齐多盗论报无虚日常得黠盗刺为兵使在麾下他日询其奸状对曰此由富家为之囊橐吏迹捕及门禽一人以首则免矣于是令藏盗之家并发屋破柱拔其根株自是奸无所匿

　　孙观使觉徙知湖州松江堤为民患觉易以石髙一寻有竒长百余里堤下悉为良田除知苏州监仓官郑伋倚宰臣为奸觉至以伋属吏按治不少贷徙知福州闾俗厚于婚丧觉裁为中法使富家不得过百缗令出一日嫁娶者数百家葬埋费减十五徙徐州徐多盗尝有五盗杀人而乙仅胜衣讯之云遇甲于途甲以四尺挺授我半夜持我东使候诸门他不与知也觉问吏法何如曰死觉恻然请诛其首如乙者宥之遂为例

　　赵懿简公瞻移河中府万泉县令以圭田修黉舍邻邑之士褁粮而至知彭州永昌县筑六堰均灌溉以絶水讼民以比召杜

　　吕龙圗公孺就知河阳洛口役兵千余人惮役不禀令排关不得入西趋河桥其徒有来告者诸将请出兵击之公孺曰此曹亡命穷之则生变乃令曰敢杀一人者斩于是乘马东出令牙兵数人前谕曰尔辈乆役固当还然有不禀令之罪若复度桥则罪加重矣太守在此愿自首者止道左众皆请罪索其为首并助谋者黥配之余置不问复送役所语洛口官曰如尚敢偃蹇者即斩之众恬然不敢动乃自劾不俟命诏释之

　　陈正议述古入为三司户部判官故事吏案经使副裁决判官无所可否述古至事无巨细择可书者书之不诡随也出为京东转使时执政帅青郓事有不治部使者莫敢问述古曰岂以大臣废朝廷法绳治如列郡一道肃然

　　曽资政孝寛以选知开封府咸平县歳饥冬苦雨伤麦民诣府诉府以妄诉杖之孝寛为躬视田辨其不诬得蠲歳租

　　王通议端知襄邑县有鬻犊于市者或执以为盗诘之不服端命取两家犊识其母辄从之盗遂服有禁卒逺戍亡归为捕者所得端诘之自言母老不胜子母情端曰此自首也法当原卒免死嘉佑赦敕服緑十五年者改绯端曰公卿子率襁褓得官未尝从事而锡服与年劳者等何以示劝请从莅事日始遂着为令

　　滕章敏公元发复为郓州歳方饥乞淮南米二十万石为备郡学生多不给民争讼田二十年不决者甫曰学无粮而以良田饱顽民乎乃请以为学田遂絶其讼淮南京东饥召城中富民与约曰流民且至无以处之则疾疫起并旤汝矣吾得城外废营欲为席屋以待之民曰诺为屋二千五百间一夕而成流民至以次授地井灶器用皆具上遣工部郎中王古按视古圗上其事有诏褒美葢活五万人云

　　苖待制时中主寜陵簿邑有古河歳乆湮塞时中建请疏导溉民田为利甚博邑人谓苖公河为潞州司法参军鞫囚狱具郡守欲论以死时中执不可守怒诘责甚峻时中曰寜归田里誓不可夺守悟卒从其议迁桂州临桂令为司农寺丞体量梓州路常平役法等事书成上之荐能吏十人后皆进用时中未尝以语人人亦莫知时中荐也

　　鲁冀州有开知韦城县曹濮有剧贼入境闻有开为政相戒曰鲁公去乃可来因遁去知确山县独破一大姓能撼邑事者县遂无事兴废陂溉民田数千顷飞蝗不入境富弼守蔡荐有开有古循吏风守金州有蛊毒狱坐死几十人有开曰欲毒人衷谋之可矣安得若是众者讯之果诬时方旱狱决而雨

　　张文定公方平知苏州昆山县初呉越归国郡邑地旷民占旧无纪歳乆多侵越讼数十年不能决方平召问所输租税几何大约百一二方平悉収其余以赋贫民自是无讼

　　李密学承之调安州司理明州司法参军郡守任情纵法人莫敢辨承之独毅然不从守怒曰郡掾敢如是耶承之曰事在公自断可也若下有司当循三尺法守惮其言

　　髙通议赋衢民好巫鬼毛氏柴氏二十余家世畜蛊毒与人忿争辄毒之赋守衢命捕系治伏辜者数人毒蛊遂絶其守唐也土旷民寡税入至薄赋至郡取圗籍考之自唐干元时领县七户四万二千六百四十有四歴五代之乱及本朝承平乆纔领县四户六千一百五十有五乃相其川原曰是皆沃壤可辟而人力不至与弃之无异募两河流移之民计口与田比赋罢归増户万一千三百八十给田三万一千三百二十八顷而山林榛莾之地皆为良田歳益税二万二千二百五十七作陂堰四十有四

　　谢安抚麟移虔州会昌令民有酒酣夜与仇斗既而为所亲杀之其家因诬仇麟知死者无子所亲利其财讯鞠辄服邑人皆称神明为江陵府石首令县多水患堤成屡圯麟敎民迭石以御之至今获其利号谢公堤

　　韩殿撰宗师知河中府为政务正身率下常鄙俗吏苛察近名遇僚属有恩人为之竭力边警有所调发视缓急为之期会民不劳而事集

　　杜修撰纮少强于学问中进士第调深州司法参军移洺州永年县令歳饥民将徙畀印券使贷于兼并家约歳丰偿之于是民咸得食无徙者会明年稔民徳之皆先期而偿【已上出哲宗朝名臣传】

　　仕学规范卷十六

　　●钦定四库全书

　　仕学规范卷十七

　　（宋）张镃 撰

　　○莅官

　　马待制黙除知登州沙门岛寨主李庆罢官入谒黙遽问擅杀几何人庆对一任杀七百余人黙诘之则曰岛土地狭徒隶猥众过数官粮不足以赡则取杀之黙大责数庆惶恐去即日自缢死黙为奏请更定配海岛法凡二十条自是多全活者

　　范开府纯仁知襄邑县县有牧地卫士倚以暴民田纯仁取一人杖之牧地初不隶县有诏劾纯仁纯仁言养兵当先恤农朝廷是之释不问且聴牧地隶县自纯仁始

　　苏司空颂前秀州军事判官李定除太子中允监察御史里行宋敏求为知制诰封还词头翌日辞职罢词头复下颂当制奏定不由铨考擢授朝列不縁御史荐寘宪台虽朝廷急于用才度越常格然隳紊法制所益者小所损者大未敢具草神宗召对面谕之不从退而抗章不已遂落知制诰归班而定命亦寝

　　苏文忠公轼徙知徐州是歳河决澶渊东泛巨野北溢于济南溢于泗浸滛至城下民争出避水轼履屦杖策躬率兵夫筑长堤起戏马台属于城下水至堤下不能为害两日夜不止河势益暴城不没者三板轼庐于城上使官吏分堵而守卒全城

　　呉观使师礼知扬州天长县尝言近民无若为邑政贵徳化刑以辅之条目易循期会有信使民不惮吏吏不玩法古人之治其庶几矣用是为治邑人便之

　　张殿撰舜民少慷慨善论事在諌垣七日所上六十余章言皆剀切

　　何郡王执中知秀州海盐县建乡校择子弟入学亲为讲说又作堤以垾海置闸以潴水邑人頼之

　　任提宫伯雨知开封府雍邱县县枕汴流漕运上下盗窃扰人无虚夕未有获者伯雨知其故乃下令纲运不得宿境内不从者断其缆趋京师者督护以出境自是外户不闭

　　蒋待制静调湖州长兴尉获盗数十人悉贷遣之谓曰吾不利汝以希赏汝亦无得为盗盗感泣后皆为良民移饶州安仁令江南俗信巫病不饵药静力禁之遂革其俗

　　何待制述知太平州当涂县濒江岁有水患述筑堤姑溪之上民用按堵邑有广济圩为田千余顷夏潦堤将决述度地形别为长堤横亘于中外堤溃頼之得其半自是地圩多法焉知宣州寜国县邻邑富民有田讼更二十狱不决漕司委直之述折衷于顷刻间

　　任龙圗谅除京畿路提点刑狱移京东西路梁山泺众流所汇渔其中者旧无名籍肆为奸偷不可搜剔谅伍其家刻其舟非有籍不得辄入属县地犬牙其间者镵石为表盗发不得抵谰违地界故徼捕尤力盗不得起郡邑屡以狱空告

