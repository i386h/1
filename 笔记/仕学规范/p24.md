<!-- { "loadSidebar": true } -->
　　为文必学春秋然后言语有法近世学者多以春秋为深隠不可学盖不知者也且圣人之言曷尝务竒险求后世之不晓赵啖曰春秋明白如日月简易如天地此最为至论

　　某少读货殖传见所谓人弃我取人取我与遂悟为学法盖学能知人所不能知为文能用人所不能用斯为善矣

　　文字须浑成而不断续滔滔如江河斯为极妙若退之近之矣然未及孟子之一二

　　人当先养其气气全则精神全其为文则刚而敏治亊则有果断所谓先立其大者也故凡人之文必如其气班固之文可谓新美然体格和顺无太史公之严近世孙明复及徂徕公之文虽不若欧阳之丰富新美然自严毅可畏【已上出节孝先生语】

　　苏明允上田枢宻书云曩者见执事于益州当时之文浅狭可笑饥寒穷困乱其心而声律记问又从而破坏其体不足观也凡数年来退居草野自分永弃与世俗日疎阔得以大肆其力于文章诗人之优柔骚人之清深孟韩之温淳迁固之雄刚孙吴之简切投之所向无不如意常以为董生得圣人之经其失也流而为迂鼌错得圣人之权其失也流而为诈有二子之才而不流者其惟贾生乎

　　明允上欧阳公书云执事之文章天下之人莫不知之然窃以为某之知特深愈于天下之人何者孟子之文语约而意深不为巉刻斩絶之言而其锋不可犯韩子之文如长江大河浑浩流转鱼鼋蛟龙万怪遑惑而抑絶蔽掩不使自露而人望见其渊然之光苍然之色亦自畏避不敢迫视执事之文纡余委备徃复万折而条达疎畅无所间断气尽语极急言竭论而容与闲易无艰难辛苦之态此三者皆断然自为一家之文也

　　东坡云某生好为文思之至深以为文者气之所形然文不可以学而能气可以养而致

　　与侄帖云二郎得书知汝安并议论可喜书字亦进文字亦苦无难处止有一事与汝说凡文字少小时须令气象峥嵘采色绚烂渐老渐熟乃造平淡其实不是平淡乃绚烂之极也汝只见爹伯而今平淡一向只学此様何不取旧日应举时文字看髙下抑扬如龙蛇捉不住当且学此书字亦然善思吾言

　　东坡云顷岁孙莘老识文忠公乗间以文字问之云无他术唯勤读书而多为之自工世人患作文字少又懒读书每一篇出即求过人如此少有至者疵病不必待人指擿多作自能见之此公以其尝试者告人故尤有味

　　答李豸书云惠示古赋近诗词气卓越意趣不凡甚可喜也但微伤冗后当稍収敛之今未可也足下之文正如川之方増极其所至霜降水落自见涯涘然不可不知也

　　与谢师民书云示文观之熟矣大略如行云流水初无定质但常行于所当行常止于不可不止文理自然姿态横生孔子曰言之不文行之不逺又曰辞达而已矣夫言止于达意疑若不文是大不然求物之妙如系风捕影能使是物了然于心者盖千万人而不一遇也而况能使了然于口与手者乎是之谓辞达辞至于能达则文不可胜用矣【已上出三苏文集】

　　仕学规范卷三十二

　　●钦定四库全书

　　仕学规范卷三十三

　　（宋）张镃 撰

　　○作文

　　山谷答外甥洪驹父书云学工夫已多读书贯穿自当造平淡且置之可勤读董贾刘向诸文字学作议论文字更取苏明允文字读之古文要气质浑厚勿太雕琢

　　谓王子飞云陈履常作文深知古人之闗键其论事救首尾如常山之虵时辈未见其比公有意于学者不可不徃扫斯人之门古人云读书十年不如一诣习主簿端有此理

　　与王观复书云所送新诗皆兴寄髙逺但语生硬不谐律吕或词气不逮初造意时此病亦只是读书未精博耳长袖善舞多钱善贾不虚语也南阳刘勰尝论文章之难云意飜空而易竒文证实而难工此语亦是沈谢辈为儒林宗主时好作竒语故后生立论如此好作竒语自是文章病但当以理为主理得而辞顺文章自然出羣拔萃观杜子美到夔州后诗韩退之自潮州还朝后文章皆不烦绳削而自合矣徃年尝请问东坡先生作文章之法东坡云但熟读礼记檀弓当得之既而取檀弓二篇读数百过然后知后世作文章不及古人之病如观日月也文章盖自建安以来好作竒语故其气象衰苶其病至今犹在唯陈伯玉韩退之李习之近世欧阳永叔王介甫苏子瞻秦少游乃无此病耳

　　谓洪驹父云诸文亦皆好但少古人绳墨耳可更熟读司马子长韩退之文章凡作一文皆须有宗有趣终始闗键有开有阖如四渎虽纳百川或汇而为广泽汪洋千里要自发源注海耳

　　谓王立之云若欲作楚词追配古人直须熟读楚词观古人用意曲折处讲学之然后下笔譬如巧女文绣妙一世若欲作锦必得锦机乃能成锦尔

　　与王观复书云所寄释权一篇词笔纵横极见日新之效更须治经深其渊源乃可到古人耳青琐祭文语意甚工但用字时有未安处自作语最难老杜作诗退之作文无一字无来处盖后人读书少故谓韩杜自作此语耳古之能为文章者真能陶冶万物虽取古人之陈言入于翰墨如灵丹一粒点铁成金也文章最为儒者之末事然须索学之又不可不知其曲折幸熟思之至于推之使髙如泰山之崇崛如垂天之云作之使雄壮如沧江八月之涛海运吞舟之鱼又不可守绳墨令俭陋也【已上出南昌文集】

　　曽南丰辟陈无已郉和叔为英宗皇帝实録检讨官初呈藁无已便蒙许可至郉乃遭横笔又微声数称乱道郉尚气跽以请曰愿善诱南丰笑曰措辞自有律令一不当即是乱道请公读试为公櫽括郉疾读至百余字南丰曰少止渉笔书数句郉复读南丰应口以书略不经意既毕授归就编凡阅数十过终不能有所増损始大服自尔识闗键以文章轩轾诸公间【出陈后山文集序】

　　沈存中云韩退之集中罗池神碑铭有春与猿吟兮秋与鹤飞今验石刻乃春与猿吟兮秋鹤与飞古人多用此格如楚词吉日兮辰良乂蕙肴烝兮兰藉奠桂酒兮椒浆盖欲相错成文则语势矫健耳【出笔谈】

　　陈后山云永叔谓为文有三多看多做多商量多也

　　余以古文为三等周为上七国次之汉为下周之文雅七国之文壮伟其失骋汉之文华赡其失缓东汉而下无取焉

　　荘荀皆文士而有学者其说劔成相赋篇与屈骚何异扬子云之文好竒而卒不能竒也故思苦而词艰善为文者因事以出竒江河之行顺下而已至其触山赴谷风搏物激然后尽天下之变子云唯好竒故不能竒也宁拙毋巧

　　宁朴毋华宁粗毋弱宁僻毋俗诗文皆然【已上出后山诗话】

　　李方叔云常言俗语文章所忌要在斲句清新令髙妙出羣须众中拈出时使人人读之特然竒絶者方见工夫也又不可使言语有尘埃气唯轻快玲珑作文时先取古人者再三直须境熟然后沉思格体看其当如何措置却将欲作之文暗里铺摹经画丫方敢下笔踏古人踪迹以取句法既做成连日改之十分改就见得别无瑕疵再将古人者又读数过看与所作合与不合若不相逺不致乖背方写净本出示他人贵合众论非独耐看兼少问难耳人之为文切忌尘坌须是一言一句动众骇俗使人知其妙意新语中心降叹不厌讽味方成文字也

　　凡文章之不可无者有四一曰体二曰志三曰气四曰韵述之以事本之以道考其理之所在辨其义之所宜庳髙巨细包括并载而无所遗左右上下各若有职而不乱者体也体立于此折衷其是非去取其可否不狥于流俗不谬于圣人抑扬损益以称其事弥缝贯穿以足其言行吾学行之力从吾制作之用者志也充其体于立意之始从其志于造语之际生之于心应之于言心在和平则温厚典雅心在安敬则矜荘威重大焉可使如雷霆之奋鼔舞万物小焉可使如络脉之行出入无间者气也如金石之有声而玉之声清越如草木之有华而兰之臭芬芗如鸡鹜之间而有鹤清而不羣犬羊之间而有麟仁而不猛如登培塿之邱以观崇山峻岭之秀色渉潢污之泽以观寒溪澄潭之清流如朱弦之有遗音太羮之有遗味者韵也文章之无体譬之无耳目口鼻不能成人文章之无志譬之虽有耳目口鼻而不知视听臭味所能若土木偶人形质皆具而无所用之文章之无气虽知视听臭味而血气不充于内手足不卫于外若奄奄病人支离顦顇生意消削文章之无韵譬之壮夫其躯干枵然骨强气盛而神色昏瞢言动凡浊则庸俗鄙人而已有体有志有气有韵夫是之谓成全四者成全然于其间各因天姿才品以见其情状故其言迂疎矫厉不切事情此山林之文也其人不必居薮泽其间不必论岩谷也其气与韵则然也其言鄙俚猥近不离尘垢此市井之文也其人不必坐廛肆其间不必论财利也其气与韵则然也其言丰容安豫不俭不陋此朝廷卿士之文也其人不必列官寺其间不必论职业也其气与韵则然也其言寛仁忠厚有任重容天下之风此庙堂公辅之文也其人不必位台鼎其间不必论相业也其气与韵则然也正直之人其文敬以则邪谀之人其言夸以浮功名之人其言激以毅茍且之人其言懦以愚捭阖从横之人其言辩以私刻核忮忍之人其言深以尽则士欲以文章显名后世者不可不谨其所言之文不可不谨乎所养之徳也如此

　　又云东坡教人读战国策学说利害读贾谊晁错赵充国章疏学论事读荘子学论理性又须熟读论语孟子檀弓要志趣正当读韩柳令记得数百篇要知作文体面

　　为文不可率易恐惯了人不见工夫处

　　史记其意深逺则其言愈缓其事繁碎则其言愈简此诗春秋之义也【已上出方叔文集】

　　为文要有温柔敦厚之气对人主语言及章疏文字温柔敦厚尤不可无盖君子之所养要令暴慢邪僻之气不设于身体【出龟山语録】

　　唐子西云凡为文上句重下句轻则或为上句压倒昼锦堂记云仕宦而至将相富贵而归故乡下云此人情之所荣而今昔之所同也非此两句莫能承上句居士集序云言有大而非夸此虽只一句而体势则甚重下乃云学者信之众人疑焉非用两句亦载上句不起韩退之与人书云泥水马弱不敢出不果鞠躬亲问而以书若无而以书三字则上重甚矣此为文之法也

　　又云古之作者初无意于造语所谓因亊以陈辞如北征一篇直纪行役耳忽云或红如丹砂或黑如点漆雨露之所濡甘苦齐结实此类是也文章只如人作家书乃是【并出唐子西语録】

　　仕学规范卷三十三

　　●钦定四库全书

　　仕学规范卷三十四

　　（宋）张镃 撰

　　○作文

　　晁以道言近见东坡说凡人作文字须是笔头上挽得数万觔起可以言文字也余曰岂非兴来笔力千钧重乎【出王归叟诗文发源】

　　古语云大匠不示人以璞盖恐人见其斧凿痕迹也黄鲁直于相国寺得宋子京唐史藁一册归而熟观之自是文章日进此无他见其窜易句字与初造意时不同而识其用意处也读欧公文疑其自肺腑流出而无斵削工夫及见其草逮其成篇与始落笔十不存五六者乃知为文不可容易班固云急趋无善歩良有以也【出曲洧旧闻】

　　李格非善论文章尝曰诸葛孔明出师表刘伶酒徳颂陶渊明归去来词李令伯乞养亲表皆沛然如肺肝中流出殊不见斧凿痕是数君子在后汉之末两晋之间初未尝欲以文章名世而其词意超迈如此是知文章以气为主气以诚为主

