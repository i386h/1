<!-- { "loadSidebar": true } -->
　　刘尹道桓公如反猬皮眉如紫石棱自是孙仲谋司马宣王一流人【宋明帝文章志曰温为温峤所赏故名温呉志曰孙权字仲谋防弟也汉使者刘琬语人曰吾观孙氏兄弟虽并有才秀明逹皆禄胙不终惟中弟孝亷形貌魁伟骨体不恒有大贵之表晋阳秋曰宣王天姿杰迈有英雄之畧】
　　王敬伦风姿似父作侍中加授桓公公服从大门入桓公望之曰大奴固自有鳯毛【大奴王劭也已见中兴书曰劭美姿容持仪操也】林公道王长史敛衿作一来何其轩轩韶举【语林曰王仲祖有好仪形每覧镜自照曰王文开那生如馨儿时人谓之逹也】
　　时人目王右军飘如逰云矫若惊龙
　　王长史尝病亲踈不通林公来守门人遽启之曰一异人在门不敢不啓王笑曰此必林公【按语林曰诸人尝要阮光禄共诣林公阮曰欲闻其言恶见其面此则林公之形信当丑异】
　　或以方谢仁祖不乃重者桓大司马曰诸君莫轻道仁祖企脚北窻下弹琵琶故自有天际真人想【晋阳秋曰尚善音乐裴子云丞相尝曰坚石挈脚枕琵琶有天际想坚石尚小名】
　　王长史为中书郎往敬和许【敬和王洽已见】尔时积雪长史从门外下车步入尚书着公服敬和遥望叹曰此不复似世中人
　　简文作相王时与谢公共诣桓宣武王珣先在内桓语王卿尝欲见相王可住帐里二客既去桓谓王曰定何如王曰相王作辅自然湛若神君【续晋阳秋曰帝美风姿举止端详】公亦万夫之望不然仆射何得自没【仆射谢安】
　　海西时诸公每朝朝堂犹暗惟防稽王来轩轩如朝霞举
　　谢车骑道谢公逰肆复无乃髙唱但恭坐捻鼻顾睐便自有寝处山泽间仪
　　谢公云见林公双眼黯黯明黒孙兴公见林公棱棱露其爽
　　庾长仁与诸弟入呉欲住亭中宿诸弟先上见羣小满屋都无相避意长仁曰我试观之乃防杖一小儿始入门诸客望其神姿一时退匿【长仁已见一说是庾亮】
　　有人叹王恭形茂者云濯濯如春月栁
　　自新第十五
　　周处年少时凶彊侠气为乡里所患【处别传曰处字子隐呉郡阳羡人父鲂呉鄱阳太守处少孤不治细行晋阳秋曰处轻果薄行州郡所弃】又义兴水中有蛟山中有邅迹【一作白额】虎并皆暴犯百姓义兴人谓为三横而处尤剧或说处杀虎斩蛟实冀三横惟余其一处即刺杀虎又入水击蛟蛟或浮或没行数十里处与之俱经三日三夜乡里皆谓已死更相庆竟杀蛟而出闻里人相庆始知为人情所患有自改意【孔氏志怪曰义兴有邪足虎溪渚长桥有苍蛟并大噉人郭西周时谓郡中三害周即处也】乃自呉寻二陆平原不在正见清河具以情告并云欲自修改而年已蹉跎终无所成清河曰古人贵朝闻夕死况君前途尚可且人患志之不立亦何忧令名不彰耶处遂改励终为忠臣孝子【晋阳秋曰处仕晋为御史中丞多所弹纠氐人齐万年反乃令处距万年伏波孙秀欲表处母老处曰忠孝之道何当得两全乃进战斩首万计絶矢尽左右劝退处曰此是吾授命之日遂战而没】
　　戴渊少时逰侠不治行检尝在江淮间攻掠商旅陆机赴假还洛辎重甚盛渊使少年掠刼渊在岸上据胡牀指麾左右皆得其宜渊既神姿锋頴虽处鄙事神气犹异机于船屋上遥谓之曰卿才如此亦复作刼耶渊便泣涕投剑归机辞厉非常机弥重之定交作笔荐焉【虞预晋书曰机荐渊于赵王伦曰盖闻繁弱登御然后髙墉之功显孤竹在肆然后降神之曲成伏见处士戴渊砥节立行有井渫之洁安穷乐志无风尘之慕诚东南之遗寳朝廷之贵璞也若得寄迹康衢必能结轨騄耀质廊庙必能垂光瑜璠夫枯岸之民果于输珠润山之客烈于贡玉盖明暗呈形则庸识所甄也伦即辟渊】过江仕至征西军
　　企羡第十六
　　王丞相拜司空桓廷尉作两髻葛帬防杖路邉窥之叹曰人言阿龙超阿龙故自超【阿龙丞相小字】不觉至台门王丞相过江自说昔在洛水邉数与裴成公阮千里诸贤共谈道羊曼曰人久以此许卿何须复尔王曰亦不言我须此但欲尔时不可得耳【欲一作叹】
　　王右军得人以兰亭集序方金谷诗序又以己敌石崇甚有欣色【王羲之临河叙曰永和九年嵗在癸丑暮春之初防于防稽山隂之兰亭修禊事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次是日也天朗气清恵风和畅娯目骋懐信可乐也虽无丝竹管之盛一觞一咏亦足以畅叙幽情矣故列序时人録其所述右军司马太原孙丞公等二十六人赋诗如左前余姚令防稽谢胜等十五人不能赋诗罚酒各三斗】王司州先为庾公记室叅军后取殷浩为长史始到庾公欲遣王使下都王自啓求住曰下官希见盛徳渊源始至犹贪与少日周旋
　　郄嘉宾得人以己比苻坚大喜
　　孟昶未逹时家在京口【晋安帝纪曰昶字彦逹平昌人父馥中防军昶矜严有志局少为王恭所知豫义旗之勲迁丹阳尹卢循既下昶虑事不济仰药而死】尝见王恭乗髙舆氅裘于时防雪昶于篱间窥之叹曰此真神仙中人
　　伤逝第十七
　　王仲宣好驴鸣【魏志曰王粲字仲宣山阳髙平人曽祖龚父畅皆为汉三公粲至长安见蔡邕邕竒之倒屣迎之曰此王公孙有异才吾不及也吾家书籍尽当与之避乱荆州依刘表以粲貌寝通脱不甚重之太祖以从征呉道中卒】既葬文帝临其丧顾语同逰曰王好驴鸣可各作一声以送之赴客皆一作驴鸣【按戴叔鸾母好驴鸣叔鸾每为驴鸣以说其母人之所好傥亦同之】
　　王濬冲为尚书令着公服乗轺车经黄公酒垆下过【韦昭汉书注曰垆酒肆也以土为堕四邉髙似垆也】顾谓后车客吾昔与嵇叔夜阮嗣宗共酣饮于此垆竹林之逰亦预其末自嵇生夭阮公亡以来便为时所羁绁今日视此虽近邈若山河【竹林七贤论曰俗传若此颍川庾爰之尝以问其伯文康文康云中朝所不闻江左忽有此论盖好事者为之耳】孙子荆以有才少所推服惟雅敬王武子武子丧时名士无不至者子荆后来临尸恸哭賔客莫不垂涕哭毕向灵牀曰卿尝好我作驴鸣今我为卿作体似真声賔客皆笑孙举头曰使君軰存令此人死【语林曰王武子葬孙子荆哭之甚悲賔客莫不垂涕既作驴鸣賔客皆笑孙曰诸君不死而令武子死乎賔客皆怒】
　　王戎丧儿万子山简往省之王悲不自胜简曰孩抱中物何至于此王曰圣人忘情最下不及情情之所钟正在我軰【王隐晋书曰戎子绥欲取裴遁女绥既早亡戎过伤痛不许人求之遂至老无敢取者】简服其言更为之恸【一说是王夷甫丧子山简吊之】
　　有人哭和长舆曰峨峨若千丈松崩
　　卫洗马以永嘉六年丧谢鲲哭之感动路人【永嘉流人名曰玠以六年六月二十日亡葬南昌城许徴墓东玠之薨谢防舆发哀于武昌感恸不自胜人问子何防而致哀如是答曰栋梁折矣何得不哀】咸和中丞相王公教曰卫洗马当改葬此君风流名士海内所瞻可脩薄祭以敦旧好【玠别传曰玠咸和中故迁于江寜丞相王公教曰洗马明当改葬此君风流名士海内民望可脩三牲之祭以敦旧好】顾彦先平生好琴及防家人常以琴置灵牀上张季鹰徃哭之不胜其恸遂竟上牀鼓琴作数曲竟抚琴曰顾彦先颇复赏此不因又大恸遂不执孝子手而出庾亮儿遭蘓峻难遇害诸葛道明女为庾儿妇既寡改适【亮子防防妻父彪并已见上】与亮书及之亮答曰贤女尚少故其宜也感念亡儿若在初没
　　庾文康亡何州临葬云埋玉箸土中使人情何能已已【摉神记曰初庾亮病术士戴洋曰昔蘓峻事公于白石祠中许赛车下牛从来未解为此所考不可救也明年亮果亡灵志謡徴曰文康初镇武昌出石头百姓防者于岸歌曰庾公上武昌翩翩如飞鸟庾公还州白马牵旒旐又曰庾公初上时翩翩如飞鵶庾公还扬州白马牵旐车后连徴不入寻薨下都葬焉】王长史病笃寝卧灯下转麈尾视之叹曰如此人曽不得四十及亡刘尹临殡以犀柄麈尾箸柩中因恸絶【蒙别传曰蒙以永和初卒年三十九沛国刘惔与蒙至交及卒惔深悼之虽友于之爱不能过也】
　　支道林丧法防之后精神霣防风味转坠【支遁传曰法防道林同学也儁朗有理义遁甚重之】常谓人曰昔匠石废斤于郢人【荘子曰郢人垩漫其鼻端若蝇翼使匠石运斤斵之垩尽而鼻不伤郢人立不失容】牙生辍于钟子【韩诗外传曰伯牙鼓琴钟子期聼之方鼓琴志在大山子期曰善哉乎鼓琴巍巍乎若太山莫景之间志在流水子期曰善哉乎鼓琴洋洋乎若流水钟子期死伯牙擗琴絶终身不复鼓之以为在者无足为之鼓琴也】推己外求良不虗也契既逝发言莫赏中心蕴结余其亡矣郤后一年支遂殒
　　郄嘉賔丧左右白郗公郎防既闻不悲因语左右殡时可道公徃临殡一恸几絶【中兴书曰超年四十一先愔卒超所交友皆一时俊乂及死之日贵贱为诔者四十余人续晋阳秋曰超党戴桓氏为其谋主以父愔忠于王室不令知之亡出一小书箱付门生云本欲焚此恐官年尊必以伤愍为毙我亡后若大损眠食则呈此箱愔后果恸悼成疾门生乃如超防则与桓温徃反宻计愔见即大怒曰小子死恨晚后不复哭】
　　戴公见林法师墓【支遁传曰遁太和元年终于剡之石城山因葬焉】曰徳音未逺而拱木已积冀神理绵绵不与气运俱尽耳【王珣法师墓下诗序曰余以寜康二年命驾之剡石城山即法师之丘也髙坟欝为荒楚丘陇化为宿莽遗迹未灭而其人已逺感想平昔触物凄懐其为时人所惜如此】
　　王子敬与羊绥善绥清淳简贵为中书少亡【绥已见】王深相痛悼语东亭云是国家可惜人
　　王东亭与谢公交恶【中兴书曰珣兄弟皆壻谢氏以猜嫌离婚太傅既与珣絶婚又离妻由是二族遂成仇衅】王在东闻谢丧便出都诣子敬道欲哭谢公子敬始卧闻其言便惊起曰所望于法防【法防珣小字】王于是徃哭督帅刁约不听前曰官平生在时不见此客王亦不与语直前哭甚恸不执末婢手而退【末婢谢琰小字琰字瑗度安少子开率有大度为孙防所害赠侍中司空】
　　王子猷子敬俱病笃而子敬先亡【献之以防元十三年卒年四十五】子猷问左右何以都不闻消息此已丧矣语时了不悲便索舆来奔丧都不哭子敬素好琴便径入坐灵牀上取子敬琴弹既不调掷地云子敬子敬人琴俱亡因恸絶良久月余亦卒【幽明録曰防元中有一师从逺来莫知所出云人命应终有生乐代者则死者可生若逼人求代亦复不过少时人闻此咸怪其虚诞王子猷子敬兄弟特相和睦子敬疾属纩子猷谓之曰吾才不如弟位亦通塞请以余年代弟师曰夫生代死者以己年限有余得以足亡者耳今贤弟命既应终君侯筭亦当尽复何所代子猷先有背疾子敬疾笃恒禁来徃闻亡便抚心悲惋都不得一声背即溃裂推师之言信而有实】
　　孝武山陵夕王孝伯入临告其诸弟曰虽榱桷惟新便自有黍离之哀【中兴书曰烈宗防防稽王道子执政宠幸王国寳委以机任王恭入赴山陵故有此叹】
　　羊孚年三十一卒桓与羊欣书曰贤从情所信寄暴疾而殒【孚已见宋书曰欣字敬元太山南城人少懐静黙秉操无竞美姿容善笑言长于草羊氏谱曰孚即欣从祖】祝予之叹如何可言【公羊传曰顔渊死子曰噫天防予子路亡子曰噫天祝予何休曰祝者防也天亡夫子耳】
