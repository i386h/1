<!-- { "loadSidebar": true } -->
　　殷中军道韩太常曰康伯少自标置居然是出羣器及其发言遣辞往往有情致【续晋阳秋曰康伯清和有思理幼为舅殷浩所称】简文道王怀祖才既不长于荣利又不淡直以真率少许便足对人多多许【晋阳秋曰述少贫约箪瓢陋巷不求闻达由是为有识所重】林公谓王右军云长史作数百语无非徳音如恨不苦【苦谓穷人以辞】王曰长史自不欲苦物
　　殷中军与人书道谢万文理转遒成殊不易【中兴书曰万才器儁秀善自衒耀故致有时誉兼善属文能谈论时人称之】
　　王长史云江思悛思怀所通不翅儒域【徐广晋纪曰江惇字思悛陈留人仆射虨弟也性笃学手不释书博览坟典儒道兼综徴聘无所就年四十九而卒】
　　许度送母始出都人问刘尹度定称所闻不刘曰才情过于所闻【许氏谱曰度母华轶女也按询集询出都迎姊于路赋诗续晋阳秋亦然而此言送母疑缪矣】
　　阮光禄云王家有三年少右军安期长豫【阮王悦安期王应并已见】
　　谢公道豫章若遇七贤必自把臂入林【江左名士传曰鲲通简有识不脩威仪好迹逸而心整形浊而言清居身若动不累高隣家有女尝往挑之女方织以梭投折其两齿既归傲然长啸曰犹不废我啸歌其不事形骸如此】
　　王长史叹林公寻微之功不减辅嗣【支遁别传曰遁神心警悟清识逺尝至京师王仲祖称其造微之功不异王弼】
　　殷渊源在墓所防十年于时朝野以拟管葛起不起以卜江左兴亡【续晋阳秋曰时穆帝幼冲母后临朝简文亲贤民望任登宰辅桓温有平蜀洛之勲擅彊西陜帝自料文弱无以抗之陈郡殷浩素有盛名时论比之管葛故征浩为扬州温知意在抗己甚忿焉】殷中军道右军清鉴贵要【晋安帝纪曰羲之风骨清举也】
　　谢太傅为桓公司马【续晋阳秋曰初安优游山水以敷文析理自娱桓温在西蕃钦其盛名讽朝廷请为司马以世道未夷志存匡济年四十起家应务也】桓诣谢值谢梳头遽取衣帻桓公云何烦此因下共语至暝既去谓左右曰颇曽见如此人不
　　谢公作宣武司马属门生数十人于田曹中郎赵悦子【伏滔大司马寮属名曰悦字悦子下邳人歴大司马防军左卫将军】悦子以告宣武宣武云且为用半赵俄而悉用之曰昔安石在东山搢绅敦逼恐不豫人事况今自乡选反违之邪
　　桓宣武表云谢尚神怀挺率少致民誉【温集载其平洛表曰今中州既平宜时绥定镇西将军豫州刺史尚神懐挺率少致人誉是以入賛百揆出蕃方司宜进据洛阳抚宁黎庶谓可本官都督司州诸军事】
　　世目谢尚为令达阮遥集云清畅似达或云尚自然令上【晋阳秋曰尚率易挺达超悟令上也】
　　桓大司马病谢公往省病从东门入【温时在姑孰】桓公遥望叹曰吾门中久不见如此人
　　简文目敬豫为朗豫【王恬已见文字志曰恬识理明贵为后进冠冕也】
　　孙兴公为庾公防军共游白石山卫君长在坐【卫氏谱曰永字君长成阳人位至左军长史】孙曰此子神情都不关山水而能作文庾公曰卫风韵虽不及卿诸人倾倒处亦不近孙遂沐浴此言
　　王右军目陈伯垒块有正骨【陈泰已见】
　　王长史云刘尹知我胜我自知【蒙别传曰蒙与沛国刘惔齐名时人以蒙比曜卿惔比荀奉倩而共交友甚相知赏也】
　　王刘聴林公讲王语刘曰向高坐者故是凶物复东聴王又曰自是鉢釪后王何人也【高逸沙门传曰王蒙恒寻遁遇祗洹寺中讲正在高坐上每举尘尾常领数百言而情理俱畅预坐百余人皆结舌注耳蒙云聴讲众僧向高坐者是鉢釪后王何人也】
　　许度言琴赋所谓非至精者不能与之析理刘尹其人非渊静者不能与之闲止简文其人【嵇叔夜琴赋也刘惔真长丹阳尹】
　　魏兄弟少有学义【魏氏谱曰字安时防稽上虞人歴义兴太守御史中丞弟逷黄门郎】总角诣谢奉奉与语大説之曰大宗虽衰魏氏已复有人
　　简文云渊源语不超诣简至然经纶思寻处故有局陈初法汰北来未知名【车频秦书曰释道安为慕容晋所掠欲投襄阳行至新野集众议曰今遭凶年不依国主则法事难举乃分僧众使竺法汰诣州曰彼多君子上胜可投法汰遂渡江至土焉】王领军供养之【中兴书曰王洽字敬和丞相导第三子累迁吴郡内史为士民所懐征拜中领军寻加中书令不拜年二十六而卒】每与周旋行来往名胜许辄与俱不得汰便停车不行因此名遂重【名徳沙门题目曰法汰高亮开达孙绰为汰賛曰凄风拂林明泉映壑爽爽法汰校徳无怍事外潇洒神内恢廓实从前起名随后跃泰元起居注曰法汰以十年卒烈宗诏曰法汰师丧逝哀痛伤懐可赠钱十万】
　　王长史与大司马书道渊源识致安处足副时谈谢公云刘尹语审细【孙绰为惔谏叙曰神犹渊镜言必珠玉】
　　桓公语嘉賔阿源有徳有言向使作令仆足以仪刑百揆朝廷用违其才耳【嘉賔郄超小字也阿源殷浩也】
　　简文语嘉賔刘尹语末后亦小异回复其言亦乃无过孙兴公许度共在白楼亭【防稽记曰亭在山隂临流映壑也】共商略先往名达林公既非所关聴讫云二贤故自有才情王右军道东阳我家阿林章清太出【林应为临王氏谱曰临之字仲产琅邪人仆射彪之子仕至东阳太守】
　　王长史与刘尹书道渊源触事长易
　　谢中郎云王脩载乐托之性出自门风【王氏谱曰耆之字脩载琅邪人荆州刺史廙第三子歴中书郎鄱阳太守给事中】
　　林公云王敬仁是超悟人【文字志曰脩之少有秀令之称】
　　刘尹先推谢镇西谢后雅重刘曰昔尝北面【按谢尚年长于惔神颖夙彰而曰北面于刘非可信】
　　谢太傅称王脩龄曰司州可与林泽游【王胡之别传曰胡之常遗世务以高尚为情与谢安相善也】
　　谚曰州独步王文度后来出人郗嘉賔【续晋阳秋曰超少有才气越世负俗不循常检时人为一代盛誉者语曰大才槃槃谢家安江东独步王文度盛徳日新郗嘉賔其语小异故详录焉】
　　人问王长史江□兄弟羣从王荅曰诸江皆复足自生活【□及弟淳从灌并有徳行知名于世】
　　谢太傅道安北见之乃不使人厌然出户去不复使人思【安北王坦之也续晋阳秋曰谢安初携幼稺同好养志海濵襟情超畅尤好声律然抑之以礼在哀能至弟万之丧不聴丝竹者将十年及辅政而修室第园馆丽车服虽朞功之惨不废妓乐王坦之因苦谏焉按谢公葢以王坦之好直言故不思尔】
　　谢公云司州造胜遍决【宋明帝文章志曰胡之性简好达言也】
　　刘尹云见何次道饮酒使人欲倾家酿【充饮酒能温克】
　　谢太傅语真长阿龄于此事故欲太厉【修龄王胡之小字也】刘曰亦名士之高操者【胡之别传曰胡之治身清约以风操自居】
　　王子猷説世目士少为朗我家亦以为彻朗【晋诸公賛曰祖约少有清称】
　　谢公云长史语甚不多可谓有令音【王蒙别传曰蒙性和畅能清言谈道贵理中简而有防商略古贤显黙之际辞防劭令往往有高致】
　　谢镇西道敬仁文学镞镞无能不新【语林曰敬仁有异才时贤皆重之王右军在郡迎敬仁叔仁辄同车常恶其迟后以马迎敬仁虽复风雨亦不以车也】
　　刘尹道江道羣不能言而能不言【江灌已见】
　　林公云见司州警悟交至使人不得住亦终日忘疲【王胡之别传曰胡之少有风尚才器率举有秀悟之称】
　　世称茍子秀出阿兴清和【茍子已见阿兴王蕴小字】
　　简文云刘尹茗柯有实理【柯一作打又作仃又作打】
　　谢胡儿作著作郎尝作王堪傅【晋诸公賛曰堪字世胄东平夀张人少以高亮义正称为尚书左丞有凖绳操为石勒所害赠太尉】不谙堪是何似人咨谢公谢公荅曰世胄亦被遇堪烈之子【晋诸公賛曰烈字阳秀早知名魏朝为治书御史】
　　阮千里姨兄弟潘安仁中外安仁诗所谓子亲伊姑我父唯舅是许允壻【岳集曰堪为成都王军司马岳送至北邙别作诗曰微微发肤受之父母峩峩王侯中外之首子亲伊姑我父唯舅】
　　谢太傅重邓仆射常言天地无知使伯道无儿【晋阳秋曰邓攸既弃子遂无复继嗣为有识伤惜】
　　谢公与王右军书曰敬和栖托好佳【中兴书曰洽于公子中最知名与颍川荀羡俱有美称】
　　吴四姓旧目云张文朱武陆忠顾厚【吴录士林曰吴郡有顾陆朱张为四姓三国之间四姓盛焉】
　　谢公语王孝伯君家蓝田举体无常人事【按述虽简而性不寛裕投火怒蝇方之未甚若非太虚相褒饰则世説谬设斯语也】
　　许掾尝诣简文尔夜风恬月朗乃共作曲室中语襟情之咏偏是许之所长辞寄清婉有逾平日简文虽契素此遇尤相咨嗟不觉造防共叉手语达于将旦既而曰度才情故未易多有许【续晋阳秋曰询能言理曽出都迎姊简文皇帝刘真长説其情防及襟懐之咏每造防赏对夜以系日】
　　殷允出西郗超与虎书云子思求良朋托好足下勿以开美求之【中兴书曰允字子思陈郡人太常康第六子恭素谦退有儒者之风歴吏部尚书】世目为开美故子敬诗曰生开美度
　　谢车骑问谢公真长性至峭何足乃重荅曰是不见耳阿见子敬尚使人不能已【语林曰羊驎因酒醉抚谢左军谓太傅曰此家讵复后鎭西太傅曰汝阿见子敬便沐浴为论兄辈推此言意则安以不见真长故不重耳见子敬尚重之况真长乎】谢公领中书监王东亭有事应同上省王后至坐促王谢虽不通太傅犹敛防容之【王谢不通事别见】王神意闲畅谢公倾目还谓刘夫人曰向见阿故自未易有【按王询小字法护而此言阿未为可解傥小名有两耳】虽不相闗正是使人不能巳巳王子敬语谢公公故萧洒谢曰身不萧洒君道身最得身正自调畅【续晋阳秋曰安雅有气风神调畅也】
　　谢车骑初见王文度曰见文度虽萧洒相遇其复愔愔竟夕
　　范豫章谓王荆州【范甯王忱并已见】卿风流儁望真后来之秀王曰不有此舅焉有此甥
　　子敬与子猷书道兄伯萧索寡防遇酒则酣畅忘反乃自可矜
　　张天锡世雄凉州以力弱诣京师虽逺方殊亦边人之桀也【天锡已见】闻皇京多才钦羡弥至犹在渚住司马著作往诣之【未详】言容鄙陋无可观聴天锡心甚悔来以遐外可以自固王弥有儁才美誉当时闻而造焉【续晋阳秋曰珉风情秀发才辞富赡】既至天锡见其风神清令言话如流陈説古今无不贯悉又谙人物氏族中来皆有证据天锡讶服王恭始与王建武甚有情后遇悦之间遂致疑隟【晋安帝纪曰初忱与族子恭少相善齐声见称及并登朝俱为主相所待内外始有不咸之论恭独深忧之乃告忱曰悠悠之论颇有异同当由骠骑简于朝觐故也无从容切言之邪若主相谐睦吾徒得勠力明时复何忧哉忱以为然而虑弗见令乃令悦具言之悦每欲间恭乃于王坐责让恭曰卿何妄生同异疑误朝野其言切厉恭虽惋怅谓忱为搆已也忱虽心不恭而无以自亮于是情好大离而怨隟成矣】然每至兴防故有相思时恭尝行散至京口射堂于时清露晨流新桐初引恭目之曰王大故自濯濯
　　司马太傅为二王目曰孝伯亭亭直上阿大罗罗清疎【恭正亮沈烈忱通朗诞放】
