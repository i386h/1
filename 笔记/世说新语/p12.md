<!-- { "loadSidebar": true } -->
　　张凭举孝廉出都负其才气谓必参时彦欲诣刘尹郷里及同举者共笑之张遂诣刘刘洗濯料事处之下坐唯通寒暑神意不接张欲自发无端顷之长史诸贤来清言客主有不通处张乃遥于末坐判之言约防逺足畅彼我之怀一坐皆惊真长延之上坐清言弥日因留宿至晓张退刘曰卿且去正当取卿共诣抚军张还船同侣问何处宿张笑而不答须臾真长遣教覔张孝亷船同侣惋愕即同载诣抚军至门刘前进谓抚军曰下官今日为公得一太常博士妙选既前抚军与之话言咨嗟称善曰张凭勃窣为理窟即用为太常博士【宋明帝文章志曰凭字长宗吴郡人有意气为乡闾所称学尚所得敏而有文太守以才选举孝廉试防髙第为惔所举补太常博士累迁吏部郎御史中丞】
　　汰法师云六通三明同归正异名耳【安法师曰竺法汰者体器简道情冥到法师友而善焉一説法汰即安公弟子也经云六通者三乗之功徳也一曰天眼通见逺方之色二曰天耳通闻障外之声三曰身通飞行显四曰它心通水镜万虑五曰宿命通神知已往六曰漏尽通慧觧累世三明者解脱在心朗照三世者也然则天眼天耳身通它心漏尽此五者皆见在心之明也宿命则过去心之明也因天眼发未来之智则未来心之明也同归异名义在斯矣】
　　支道林许谢盛徳共集王家【许询谢安王蒙】谢顾谓诸人今日可谓彦防时既不可留此集固亦难常当共言咏以写其怀许便问主人有庄子不正得渔父一篇【庄子曰孔子逰乎缁帷之林休坐乎杏坛之上孔子歌鼔琴奏曲未半有渔者下船而来须眉交白发揄袂行原以上距陆而止左手据防右手持頥以聴曲终而招子贡子路语曰彼何为者也曰孔氏曰孔氏何治子贡曰服忠信行仁义饰礼乐选人伦孔氏之所治也曰有土之君欤曰非也渔父曰仁则仁矣恐不免其身孔子闻而求问之遂言八疵四病以诫孔子】谢防题便各使四坐通支道林先通作七百许语叙致精丽才藻竒防众咸称善于是四坐各言怀毕谢问曰卿等尽不皆曰今日之言少不自竭谢后麤难因自叙其意作万余语才峰秀逸【文士志曰安神情秀悟善谈速】既自难干加意气拟托萧然自得四坐莫不厌心支谓谢曰君一徃奔诣故复自佳耳
　　殷中军孙安国王谢能言诸贤悉在防稽王许殷与孙共论易象妙于见形【其论略曰圣人知观器不足以达变故表圆应于蓍圆应不可为典要故寄妙迹于六爻六爻周流唯化所适故虽一画而吉凶并彰防一则失之矣拟器托象而庆咎交着系器则失之矣故设八卦者葢縁化之影迹也天下者寄见之一形也圎影备未备之象一形兼未形之形故尽二仪之道不与乾坤齐妙风雨之变不与巽坎同体矣】孙语道合意气干云一坐咸不安孙理而辞不能屈防稽王慨然叹曰使真长来故应有以制彼即迎真长孙意己不如真长既至先令孙自叙本理孙麤説己语亦觉殊不及向刘便作二百许语辞难简切孙理遂屈一坐同时拊掌而笑称美良乆
　　僧意在瓦官寺中【未详僧意氏族所出】王茍子来【茍子王脩小字】与共语便使其唱理意谓王曰圣人有情不王曰无重问曰圣人如柱邪王曰如筹筭虽无情运之者有情僧意云谁运圣人邪茍子不得答而去【诸本无僧意最后一句意疑其阙庆校众本皆然唯一书有之故取以成其义然王脩善言理如此论特不近人情犹疑斯文为谬也】
　　司马太傅问谢车骑恵子其书五车何以无一言入谢曰故当是其妙处不【庄子曰恵施多方其书五车其道舛駮其言不中谓卵有毛鸡三足马有卵犬可为羊火不目不见长于蛇丁子有尾白狗黒连环可解能胜人之口不能服人之心葢辩者之囿也】
　　殷中军被废徙东阳大读佛经皆精解唯至事数处不解【事数谓若五隂十二入四谛十二因縁五根五力七觉之属】遇见一道人问所籖便释然
　　殷仲堪精覈论人谓莫不研究殷乃叹曰使我解四本谈不翅尔【周只隆安记曰仲堪好学而有理思也】
　　殷荆州曾问逺公【张野逺法师铭曰沙门释恵逺鴈门楼烦人本姓贾氏世为冠族年十二随舅令狐氏逰学许洛年二十一欲南渡就范宣子学道阻不通遇释道安以为师抽簮落发研求法藏释昙翼毎资以灯烛之费诵鉴淹逺髙悟防安常叹曰道流东国其在逺乎防阳既没振锡南逰结字灵岳自年六十不复出山名被流沙彼国僧众皆称汉地有大乗沙门每至燃香礼拜辄东向致敬年八十三而终】易以何为体答曰易以感为体殷曰铜山西崩灵钟东应便是易耶【东方朔传曰孝武皇帝时未央宫前殿钟无故自鸣三日三夜不止诏问太史待诏王朔朔言恐有兵气更问东方朔朔曰臣闻铜者山之子山者铜之母以隂阳气言之子母相感山恐有崩弛者故钟先鸣易曰鸣在隂其子和之精之至也其应在后五日内居三日南郡太守上书言山崩延袤二十余里樊英别曰汉顺帝时殿下钟鸣问英对曰蜀防山崩山于铜为母母崩子鸣非圣朝灾后蜀果上言山崩日月相应二説防异故并载之】逺公笑而不答
　　羊孚弟娶王永言女【孚弟辅也羊氏谱曰辅字幼仁防山人祖楷尚书郎父绥中书郎辅仕至衞军功曹娶琅邪王纳之女字僧首】及王家见壻孚送弟俱徃时永言父东阳尚在【王氏谱曰讷之字永言琅邪人祖彪之光禄大夫父临之东阳太守讷之歴尚书左丞御史中丞】殷仲堪是东阳女壻亦在坐【殷氏谱曰仲堪娶琅邪王临之女字英彦】孚雅善理义乃与仲堪道齐物【荘子篇也】殷难之羊云君四番后当得见同殷笑曰乃可得尽何必相同乃至四番后一通殷咨嗟曰仆便无以相异叹为新拔者乆之殷仲堪云三日不读道徳经便觉舌本间强【晋安帝纪曰仲堪有思理能清言】
　　提婆初至为东亭第讲阿毗昙【出经叙曰僧伽提婆宾人姓瞿昙氏儁朗有深鉴苻坚至长安出诸经后渡江逺法师请译阿毗昙逺法师阿毗昙叙曰阿毗昙心者三藏之要领咏歌之防言源流广大管综众经领其宗防故作者以心为名焉有出家开士字法胜以阿毗昙源流广大卒难寻究别撰斯部凡二百五十偈以为要解号之曰心宾沙门僧伽提婆少玩斯文因请令译焉阿毗昙者晋言大法也道标法师曰阿毗昙者秦言无比法也】始发讲坐裁半僧弥便云都已晓即于坐分数四有意道人更就余屋自讲提婆讲竟东亭问法冈道人曰【法冈未详氏族】弟子都未解阿弥那得已解所得云何曰大略全是故当小未精覈耳【出经叙曰提婆以隆安初逰京师东亭侯王珣迎至舍讲阿毗昙提婆宗致既明振发义奥王僧弥一聼便自讲其明义易啓人心如此未详年卒】
　　桓南郡与殷荆州共谈每相攻难年余后但一两番桓自叹才思转退殷云此乃是君转解【周只隆安记曰善言理弃郡还国常与殷荆州仲堪终日谈论不辍】
　　文帝尝令东阿王七歩中作诗不成者行大法应声便为诗曰煮豆持作羮漉秓以为汁萁在釜下燃豆在釜中泣本自同根生相煎何太急帝深有惭色【魏志曰陈思王植字子建文帝同母弟也年十余嵗诵诗论及辞赋数万言善属文太祖尝视其文曰汝倩人耶植跪曰出言为论下笔成章顾当面试奈何倩人时邺铜雀防新成太祖悉将诸子登之使各为赋植援笔立成可性简易不治威仪舆马服饰不尚华丽每见难问应声而荅太祖宠爱之防为太子者数矣文帝即位封鄄城侯后徙雍丘复封东阿植每求试不得而国亟迁易汲汲无权年四十一薨】
　　魏朝封晋文王为公备礼九锡文王固让不受公卿将校当诣府敦喻司空郑冲【冲已见】驰遣信就阮籍求文籍时在袁孝尼家【氏世纪曰凖字孝尼陈郡阳夏人父涣魏中令凖忠信居正不耻下问唯恐人不胜己也世事多险故恬退不敢求进著书十万余言荀绰兖州记曰凖有儁才大始中位给事中】宿醉扶起书札为之无所防定乃写付使时人以为神笔【顾恺之晋文章记曰阮籍劝进落落有宏致至转説徐而摄之也一本注阮籍劝进文略曰窃闻明公固譲冲等眷眷实懐愚心以为圣王作制百代同风褒徳赏功其来乆矣周公借已成之业据既安之势光宅曲阜奄有防明公宜奉圣防受兹介福也】
　　左太冲作三都赋初成【思别传曰思字太冲齐国临淄人父雍起于笔札多所掌练为殿中御史思早丧母雍怜之不甚教其书学及长博览名文遍阅百家司空张笔辟为祭酒贾谧举为秘书郎谧诛归郷里专思着齐王冏请为记室叅军不起时为三都赋未成也后数年疾终其三都赋改定至终乃上初作蜀都赋云金马电发于髙冈碧鸡振翼而云披弹飞丸以礌礉火井腾光以赫曦今无鬼弹故其赋徃往不同思为人无吏榦而有文才又颇以椒房自矜故齐人不重也】时人互有讥訾思意不惬后示张公【张华已见】张曰此二京可三然君文未重于世宜以经髙名之士思乃询求于皇甫谧【王晋书曰谧字士安安定朝那人汉太尉嵩曽孙也祖叔献灞陵令父叔侯举孝廉谧族从皆累世富贵独守寒素所养叔母叹曰昔孟母以三徙成子曽父以烹豕存教岂我居不卜隣何尔鲁之甚乎脩身笃学自汝得之于我何有因对之流涕谧乃感激年二十余就乡里席坦受书造人而问少有寜日武帝借其书二车遂博览太子中庶子议郎征并不就终于家】谧见之嗟叹遂为作叙于是先相非贰者莫不敛袵讃述焉【思别传曰思造张载问防蜀事交接亦疎皇甫谧西州髙士挚仲治宿儒知名非思伦匹刘渊林卫伯舆并早终皆不为思赋序注也凡诸注解皆思自为欲重其文故假时人名姓也】刘伶着酒徳颂意气所寄【名士曰伶字伯伦沛邺人肆意放荡以宇宙为狭常乗鹿车携一壷酒使人荷锸随之云死便掘地以埋土木形骸遨逰一世竹林七贤论曰伶处天地间悠悠荡荡无所用心常与俗士相忤其人攘袂而起欲必辱之伶和其色曰鸡肋岂足以当尊拳其人不觉废然而返未尝措意文章终其世凡着酒徳颂一篇而已其辞曰有大人先生者以天地为一朝万朞为须臾日月为扃牖八荒为庭衢行无辙迹居无室庐幕天席地纵意所如行则操巵执瓢动则挈榼提壷唯酒是务焉知其余有贵介公子缙绅处士闻吾风声议其所以乃奋袂攘襟怒目切齿陈説礼法是非锋起先生于是方捧罂承槽衔杯潄醪奋髯箕踞枕麴借糟无思无虑其乐陶陶兀然而醉慌尔而醒静聴不闻雷霆之声熟视不见防山之形不觉寒暑之切肌利欲之感情俯观万物之扰扰如江汉之载浮萍二豪侍侧焉如蜾蠃之与螟蛉】乐令善于清言而不长于手笔将让河南尹请潘岳为表【晋阳秋曰岳字安仁荥阳人夙以才頴发名善属文清绮絶世蔡邕未能遇也仕至黄门侍郎为孙秀所害】潘云可作耳要当得君意乐为述已所以为让标位二百许语潘直取错综便成名笔时人咸云若乐不假潘之文潘不取乐之防则无以成斯矣
　　夏侯湛作周诗成【文士曰湛字孝谯国人魏征西将军夏侯渊曽孙也有盛才文章巧思善补雅词名亚潘岳歴中书侍郎湛集载其叙曰周诗者南陔白华华黍由庚崇丘由仪六篇有其义而亡其辞湛续其亡故云周诗也】示潘安仁安仁曰此非徒温雅乃别见孝悌之性【其诗曰既殷斯防仰説洪恩夕定晨省奉朝侍昏宵中告退鸡鸣在门孳孳恭诲夙夜是敦】潘因此遂作家风诗【岳家风诗载其宗祖之徳及自戒也】
