<!-- { "loadSidebar": true } -->
　　钦定四库全书　　　　　子部十二
　　世説新语　　　　　　　小説家一【杂事之属】提要
　　【臣】防谨案世説新语三卷宋临川王刘义庆撰梁刘孝标注义庆事迹具宋书孝标名峻以字行事迹具梁书黄伯思东观余论谓世説之名肇于刘向其书已亡故义庆所集名世説新书叚成式酉阳杂爼引王敦澡豆事尚作世説新书可证不知何人改为新语葢近世所传然相沿已乆不能复正矣所记分三十八门上起后汉下迄东晋皆轶事语足为谈助唐书艺文志称刘义庆世説八卷刘孝标续十卷崇文总目惟载十卷晁公武读书志谓当是孝标续义庆元本八卷通成十卷又谓家有详畧二本逈不相同今其本皆不传惟陈振孙书录觧题作三卷与今本合其每巻析为上下则世传陆游所刋本已然葢即旧本至振孙载汪藻所云叙录二卷首为考异继列人物世谱姓字异同末记所引书目者则佚之乆矣自明以来世俗所行凡二本一为王世贞所刋注文多所删节殊乖其旧一为袁褧所刋葢即从陆本翻雕者虽板已刓敝然犹属完书义庆所述刘知几史通深以为讥然义庆本小説家言而知几防之以史法儗不于伦未为通论孝标所注特为典赡髙似孙纬畧极推之其紏正义庆之纰缪尤为精核所引诸书今已佚其十之九惟頼是注以传故与裴松之三国志注郦道元水经注李善文选注同为考证家所引据焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　世说新语原序
　　尝攷载记所述晋人话言简约澹尔雅有韵世言江左善清谭今阅新语信乎其言之也临川撰为此书采掇综叙明畅不繁孝标所注能收録诸家小史分释其义诂训之赏见于髙似孙纬畧余家藏宋本是放翁校刋本谢湖躬耕之暇手披心寄自谓可观爰付梓人传之同好因叹昔人论司马氏之祚亡于清谈斯言也无乃过甚矣乎竹林之俦希慕沂乐兰亭之集咏歌尧风陶荆州之勤敏谢东山之恬镇解庄易则辅嗣平叔擅其宗析梵言则道林法深领其乘或词冷而趣逺或事琐而意奥风旨各殊人有兴托王茂祖士雅之流才通气峻心翼王室又班班载诸册简是可非之者哉诗不云乎济济多士文王以宁余以琅琊王之渡江诸贤赞之力为多非强说也夫诸贤晤言率遇藻裁遂为终身品目故以标格相髙虚成习一时雅尚有东京厨俊之流风焉然旷达拓落滥觞莫拯取讥世教抚卷惜之此于诸贤不无遗憾焉耳矣刻成序之嘉靖乙未歳立秋日也吴郡褧撰














　　钦定四库全书
　　世说新语卷上之上　　　宋　刘义庆　撰
　　梁　刘孝标　注
　　德行第一
　　陈仲举言为士则行为世范登车揽辔有澄清天下之志【汝南先贤传曰陈蕃字仲仲汝南平舆人有室荒芜不扫除曰大丈夫当为国家扫天下值汉桓之末阉竖用事外戚豪横及拜太傅与大将军窦武谋诛宦官反为所害】为豫章太守【海内先贤传曰蕃为尚书以忠正忤贵戚不得在台迁豫章太守】至便问徐孺子所在欲先看之【谢承后汉书曰徐穉字孺子豫章南昌人清妙髙跱超世絶俗前后为诸公所辟虽不就及其死万里赴吊常预炙鸡一只以绵渍酒中暴干以裹鸡径到所赴隧外以水渍绵斗米饭白茅为借以鸡置前酹酒毕留谒即去不见丧主】主簿白羣情欲府君先入陈曰武王式商容之闾席不暇煗【许叔重曰商容殷之贤人老子师也车上跽曰式】吾之礼贤有何不可【宏汉纪曰蕃在豫章为穉独设一榻去则悬之见礼如此】
　　周子居常云吾时月不见黄叔度则鄙吝之心已复生矣【子居别见典略曰黄宪字叔度汝南慎阳人时论者咸云顔子复生而族出孤鄙父为牛医颍川荀季和执宪手曰足下吾师范也后见奉髙曰卿国有顔子宁知之乎奉髙曰卿见吾叔度耶戴良少所服下见宪则自降薄怅然若有所失母问汝何不乐乎复从牛医儿所来邪良曰瞻之在前忽焉在后所谓良之师也】郭林宗至汝南造奉髙【续汉书曰郭泰字林宗太原介休人泰少孤年二十行学至城阜屈伯彦精庐乏食衣不盖形而处约味道不改其乐李元礼一见称之曰吾见士多矣无如林宗者也及卒蔡伯喈为作碑曰吾为人作铭未尝不有惭容唯为郭有道碑颂无愧耳初以有道君子征泰曰吾观乾象人事天之所废不可支也遂辞以疾汝南先贤传曰宏字奉髙慎阳人友黄叔度于童齿荐陈仲举于家巷辟太尉掾卒】车不停轨鸾不辍轭诣黄叔度乃弥日信宿人问其故林宗曰叔度汪汪如万顷之波澄之不清扰之不浊其器深广难测量也【泰别传曰薛恭祖问之泰曰奉髙之器譬诸泛滥虽清易挹也】
　　李元礼风格秀整髙自标持欲以天下名教是非为己任【薛莹后汉书曰李膺字元礼颍川襄城人抗志清妙有文武儁才迁司校尉为党事自杀】后进之士有升其堂者皆以为登龙门【三秦记曰龙门一名河津去长安九百里水悬絶龟鱼之属莫能上上则化为龙矣】
　　李元礼尝叹荀淑钟皓【先贤行状曰荀淑字季和颍川颍隂人也所拔韦褐刍牧之中执案刀笔之吏皆为英彦举方正补朗陵侯相所在流化钟皓字季明颍川长社人父袒至德著名皓髙风承世除林虑长不之官人位不足天爵有余】曰荀君清识难尚钟君至德可师【海内先贤传曰颍川先辈为海内所师者定陵陈穉叔颍阴荀淑长社钟皓少府李膺宗此三君常言荀君清识难尚陈钟至德可师】
　　陈太丘诣荀朗陵贫俭无仆役【陈寔传曰寔字仲弓颍川许昌人为闻喜令太丘长风化宣流】乃使元方将车【先贤行状曰陈纪字元方寔长子也至德絶俗与寔髙名并着而弟谌又配之每宰府辟召羔鴈成羣世号三君百城皆图画】季方持杖后从长文尚小载箸车中既至荀使叔慈应门慈明行酒余六龙下食【张璠汉纪曰淑有八子俭鲲靖焘汪爽肃敷淑居西豪里县令范康曰昔髙阳氏有才子八人遂署其里为髙阳里时人号曰八龙】文若亦小坐箸膝前于时太史奏真人东行【檀道鸾续晋阳秋曰陈仲弓从诸子侄造荀父子于时德星聚太史奏五百里贤人聚】
　　客有问陈季方【海内先贤传曰陈谌字季方寔少子也才识博达司空掾公车征不就】足下家君太丘有何功德而荷天下重名季方曰吾家君譬如桂树生泰山之阿上有万仞之髙下有不测之深上为甘露所霑下为渊泉所润当斯之时桂树焉知泰山之髙渊泉之深不知有功德与无也
　　陈元方子长文有英才【魏书曰陈羣字长文祖寔尝谓宗人曰此儿必兴吾宗及长有识度其所善皆父党】与季方子孝先【陈氏谱曰谌子忠字孝先州辟不就】各论其父功德争之不能决咨于太丘太丘曰元方难为兄季方难为弟【一作元方难为弟季方难为兄】
　　荀巨伯逺看友人疾【荀氏家传曰巨伯汉桓帝时人也亦出颍川未详其始末】值胡贼攻郡友人语巨伯曰吾今死矣子可去巨伯曰逺来相视子令吾去败义以求生岂荀巨伯所行耶贼既至谓巨伯曰大军至一郡尽空汝何男子而敢独止巨伯曰友人有疾不忍委之宁以我身代友人命贼相谓曰我辈无义之人而入有义之国遂班军而还一郡并获全
　　华歆遇子弟甚整虽闲室之内严若朝典【魏志曰歆字子鱼平原髙唐人魏略曰灵帝时与北海邴原管宁俱游学相善时号三人为一龙谓歆为龙头原为龙腹宁为龙尾】陈元方兄弟恣柔爱之道而二门之里两不失雍熙之轨焉管宁华歆共园中锄菜【传子曰宁字幼安北海朱虚人齐相管仲之后也】见地有片金管挥锄与瓦石不异华捉而掷去之又尝同席读书有乘轩冕过门者宁读如故歆废书出看宁割席分坐曰子非吾友也【魏略曰宁少恬静常笑邴原华子鱼有仕宦意及歆为司徒上书让宁宁闻之笑曰子鱼本欲作老吏故荣之耳】
　　王朗每以识度推华歆【魏书曰朗字景兴东海郯人魏司徒】歆蜡日【礼记曰天子大蜡八伊耆氏始为蜡蜡索也嵗十二月合聚万物而索飨之五经要义曰三代名腊夏曰嘉平殷曰清祀周曰大蜡总谓之腊晋博士张亮议曰蜡者合聚百物索飨之嵗终休老息民也腊者祭宗庙五祀传曰腊接也祭则新故交接也秦汉已来腊之明日为祝嵗古之遗语也】尝集子侄燕饮王亦学之有人向张华说此事张曰王之学华皆是形骸之外去之所以更逺【王晋书曰张华字茂先范阳人也累迁司空而为赵王伦所害】华歆王朗俱乘避难有一人欲依附歆輙难之朗曰幸尚寛何为不可后贼追至王欲舍所携人歆曰本所以疑正为此耳既已纳其自托宁可以急相弃邪遂携拯如初世以此定华王之优劣【华峤谱叙曰歆为下邽令汉室方乱乃与同志士郑太等六七人避世自武闗出道遇一丈夫独行愿得与俱皆哀许之歆独曰不可今在危险中祸福患害义犹一也今无故受之不知其义若有进退可中弃乎众不忍卒与俱行此丈夫中道堕井皆欲弃之歆乃曰已与俱矣弃之不义卒共还出之而后别】
　　王祥事后母朱夫人甚谨【晋诸公赞曰祥字休征琅邪临沂人祥世家曰祥父融娶髙平薛氏生祥继室以庐江朱氏生览晋阳秋曰后母数谮祥屡以非理使祥弟览輙与祥俱又虐使祥妇览妻亦趋而共之母患方盛寒氷冻母欲生鱼祥解衣剖氷求之防有处氷小解鱼出萧广济孝子传曰祥后母忽欲黄雀炙祥念难卒致须防有数十黄雀飞入其幕母之所须必自奔走无不得焉其诚至如此】家有一李树结子殊好母恒使守之时风雨忽至祥抱树而泣【萧广济孝子传曰祥后母庭中有李始结子使祥昼视鸟雀夜则趍鼠一夜风雨大至祥抱泣至晓母见之恻然】祥尝在别牀眠母自往闇斫之值祥私起空斫得被既还知母憾之不已因跪前请死母于是感悟爱之如己子【虞预晋书曰祥以后母故陵迟不仕年向六十刺史吕防檄为别驾时人歌之曰海沂之康实赖王祥国不空别驾之功累迁太保】
　　晋文王称阮嗣宗至慎每与之言言皆逺未尝臧否人物【魏书曰文王讳昭字子上宣帝第二子也魏氏春秋曰阮籍字嗣宗陈留尉氏人阮瑀子也宏达不羁不拘礼俗兖州刺史王昶请与相见终日不得与言昶愧叹之自以不能测也口不论事自然髙迈李康家诫曰昔尝侍坐于先帝时有三长史俱见临辞出上曰为官长当清当慎当勤修此三者何患不治乎并受诏上顾谓吾等曰必不得已而去于斯三者何先或对曰清固为本复问吾吾对曰清慎之道相须而成必不得已慎乃为大上曰卿言得之矣可举近世能慎者谁乎吾乃举故太尉茍景倩尚书董仲达仆射王公仲上曰此诸人者温恭朝夕执事有恪亦各其慎也然天下之至慎者其唯阮嗣宗乎每与之言言及逺而未尝评论时事臧否人物可谓至慎乎】
　　王戎云与嵇康居二十年未尝见其喜愠之色【康集叙曰康字】
　　【叔夜谯国铚人王晋书曰嵇本姓奚其先避怨徙上虞移谯国铚县以出自防稽取国一支音同本奚焉虞预晋书曰铚有嵇山家于其侧因氏焉康别传曰康性含垢藏瑕爱恶不争于怀喜怒不寄于顔所知王濬冲在襄城面数百未尝见其疾声朱顔此亦方中之美范人伦之胜业也文章叙録曰康以魏长乐亭主壻迁郎中拜中散大夫】
