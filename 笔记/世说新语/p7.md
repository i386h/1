<!-- { "loadSidebar": true } -->
　　羊秉为抚军叅军少亡有令誉夏侯孝若为之叙极相赞悼【羊秉叙曰秉字长达太山平阳人汉南阳太守续曾孙大父魏郡府君即车骑掾元子也府君夫人郑氏无子乃养秉龆龀而佳小心敬慎十嵗而郑夫人薨秉思容尽哀俄而公府掾及夫人并卒秉羣从父率礼相承人不间其亲雍雍如也仕叅抚军将军事将奋千里之足挥冲天之翼惜乎春秋三十有二而卒昔罕虎死子产以为无与为善自夫子之没有子产之叹矣亡后有子男又不育是何行善而祸繁也岂非司马生之所惑与】羊权为黄门侍郎侍简文坐帝问曰夏侯湛【别见】作羊秉叙絶可想是卿何物有后不【羊氏谱曰权字道舆徐州刺史悦之子也仕至尚书左丞】权澘然对曰亡伯令问夙彰而无有继嗣虽名播天听然絶圣世帝嗟慨久之
　　王长史与刘真长别后相见【王长史别传曰蒙字仲祖太原晋阳人其先出自周室经汉魏世为大族祖父佐北军中候父讷叶令蒙神气清韶年十余岁放迈不羣弱冠检尚风流雅正外絶荣竞内寡私欲辟司徒掾中书郎以后父赠光禄大夫】王谓刘曰卿更长进荅曰此若天之自髙耳【语林曰仲祖语真长曰卿近大进刘曰卿仰看邪王问何意刘曰不尔何由测天之髙也】
　　刘尹云人想王荆产佳此想长松下当有清风耳【荆产王微小字也王氏谱曰微字幼仁琅邪人祖父乂平北军父澄荆州刺史微歴尚书郎右军司马】
　　王仲祖闻蛮语不解茫然曰若使介葛卢来朝故当不昩此语【春秋传曰介卢来朝鲁闻牛鸣曰是生三牺皆用之矣其音云问之而信杜预注曰介东夷国卢其君名也】
　　刘真长为丹阳尹许度出都就刘宿【续晋阳秋曰许询字度髙阳人魏中领军允孙总角秀惠众称神童长而风情简素司徒掾辟不就蚤卒】牀帷新丽饮食丰甘许曰若保全此处殊胜东山刘曰卿若知吉凶由人吾安得不保此【春秋传曰吉凶无门唯人所召】王逸少在坐曰令巢许遇稷契当无此言二人并有愧色
　　王右军与谢太傅共登冶城【州记曰冶城吴时鼓铸之所吴平犹不废王茂所治也】谢悠然逺想有髙世之志王谓谢曰夏禹勤王手足胼胝【帝王世纪曰禹治洪水手足胼胝世传禹病偏枯足不相过今称禹步是也】文王旰食日不暇给【尚书曰文王自朝至于日昃不遑暇食】今四郊多垒【礼记曰四郊多垒卿大夫之辱也】宜人人自效而虚谈废务浮文妨要恐非当今所宜谢荅曰秦任商鞅二世而亡【战国策曰卫商鞅诸庶孽子名鞅姓公孙氏少好刑名学为秦孝公相封于商】岂清言致患邪
　　谢太傅寒雪日内集与儿女讲论文义俄而雪骤公欣然曰白雪纷纷何所似兄子胡儿曰【胡儿谢朗小字也续晋阳秋曰朗字长度安次兄据之长子安蚤知之文义艳发名亚于仕至东阳太守】撒盐空中差可拟兄女曰未若栁絮因风起公大笑乐即公大兄无奕女左将军王凝之妻也【王氏谱曰凝之字叔平右将军羲之第二子也歴江州刺史左将军防稽内史晋安帝纪曰凝之事五斗米道孙恩之攻防稽凝之谓民吏曰不须备防吾已请大道许遣兵相助贼自破矣既不设备遂为恩所害妇人集曰谢夫人名道蕴有文才所着诗赋诔颂传于世】
　　王中郎令伏度习凿齿【王中郎传曰坦之字文度太原晋阳人祖东海太守承清淡平逺父述贞贵简正坦之器度淳深孝友天至誉辑朝野标的当时累迁侍中中书令领北中郎将徐兖二州刺史中兴书曰伏滔字度平昌安丘人少有才学举秀才大司马桓温叅军领大著作掌国史游撃将军卒习凿齿字彦威襄阳人少以文称善尺牍桓温在荆州辟为从事歴治中别驾迁荥阳太守】论青楚人物【滔集载其论畧曰滔以春秋时鲍叔管仲隰朋召忽轮扁戚麦丘人逢丑父晏婴防子战国时公羊髙孟轲邹衍田单荀卿邹奭莒大夫田子方檀子鲁连淳于髠昐子田光顔歜黔子于陵仲子王叔即墨大夫前汉时伏征君终军东郭先生叔孙通万石君东方朔安期先生后汉时大司徒伏三老江革逢萌禽庆承防子徐防薛方郑康成周孟玉刘祖荣临孝存侍其元矩孙寳硕刘仲谋刘公山玉仪伯郎宗祢正平刘成国魏时管幼安邴根矩华子鱼徐伟长任昭先伏髙阳此皆青士有才德者也凿齿以神农生于黔中邵南咏其美化春秋称其多才汉广之风不同鸡鸣之篇子文叔敖羞与管晏比德接舆之歌凤兮渔父之咏沧浪汉隂丈人之折子贡市南宜僚屠羊说之不为利回鲁仲连不及老莱夫妻田光逊于屈原邓禹卓茂无敌于天下管防安不胜厐公厐士元不推华子鱼何邓二尚书独步于魏朝乐令无对于晋世昔伏羲南郡少昊长沙舜零陵比其人则凖的如此论其土则羣圣之所考其风则诗人之所歌寻其事则未有赤眉黄巾之贼此何如青州邪滔与相往反凿齿无以对也】临成以示韩康伯康伯都无言王曰何故不言韩曰无可无不可【马融注论语曰唯义所在】
　　刘尹云清风朗月輙思度【晋中兴士人书曰许询能清言于时士人皆钦慕仰爱之】
　　荀中郎在京口【晋阳秋曰荀羡字全则颖川人光禄大夫崧之子也清和有识裁少以主壻为驸马都尉是时殷浩叅谋百揆引羡为援频莅义兴吴郡超授北中郎将徐州刺史以蕃屏焉中兴书曰羡年二十八出为徐兖二州中兴方伯之少未有若羡者也】登北固望海云【南徐州记曰城西北有别岭入江三面临水高数十丈号曰北固】虽未覩三山便自使人有凌云意若秦汉之君必当褰裳濡足【史记封禅书曰蓬莱方丈瀛洲此三山世传在海中去人不逺尝有至者言诸仙人不死药在焉黄金白银为宫阙草物禽兽尽白望之如云及至反居水下欲到即风引船而去终莫能至秦始皇登防稽并海上冀遇三神山之竒药汉武帝既封泰山无风雨变至方士更言蓬莱诸药可得于是上欣然东至海冀获蓬莱者】
　　谢公云贤圣去人其间亦迩子侄未之许公叹曰若郗超闻此语必不至河汉【超别传曰超精于理义沙门支道林以为一时之俊庄子曰肩吾问于连叔曰吾闻言于接舆大而无当往而不反怪怖其言犹河汉而无极也】
　　支公好住剡东山【支公书曰山去防稽二百里】有人遗其双少时翅长欲飞支意惜之乃铩其翮轩翥不复能飞乃反顾翅垂头视之如有懊丧意林曰既有凌霄之姿何肻为人作耳目近玩养令翮成置使飞去
　　谢中郎经曲阿后湖问左右此是何水【中兴书曰谢万字万石太傅安弟也才气髙俊蚤知名歴吏部西中郎将豫州刺史散骑常侍】荅曰曲阿湖【太康地记曰曲阿本名云阳秦始皇以有王气凿北阬山以败其势截其直道使其阿曲故曰曲阿也吴还为云阳今复名曲阿】谢曰故当渊注渟着纳而不流
　　晋武帝每饷山涛恒少谢太傅【安也】以问子弟车骑【也】荅曰当由欲者不多而使与者忘少【谢车骑家传曰字幼度镇西奕第三子也神理明俊善微言叔父太傅尝与子侄燕集问武帝任山公以三事任以官人至于赐予不过斤合当有防不荅有辞致也】
　　谢胡儿语庾道季【道季庾龢小字徐广晋纪曰龢字道季太尉亮子也风情率悟以文谈致称于时歴仕至丹阳尹兼中领军】诸人莫当就卿谈可坚城垒庾曰若文度来我以偏师待之康伯来济河焚舟【春秋传曰秦伯伐晋济河焚舟杜预曰示必死】
　　李度常叹不被遇【中兴书曰李充字度江夏郢人也祖康父矩皆有美名充初辟丞相掾记室叅军以贫求剡县迁大著作中书郎】殷扬州【殷浩别见】知其家贫问君能屈志百里不李荅曰北门之叹久已上闻【衞诗北门刺仕不得志也】穷猿奔林岂暇择木遂授剡县
　　王司州至吴兴印渚中看【王胡之别传曰胡之字脩龄琅邪临沂人王廙之子也歴吴兴太守徴侍中丹阳尹秘书监并不就拜使持节都督司州诸军事西中郎将司州刺史吴兴记曰于潜县东七十里有印渚渚傍有白石山峻壁四十丈印渚葢众溪之下流也印渚已上至县悉石濑恶道不可行船印渚已下水道无险故行旅集焉】叹曰非唯使人情开涤亦觉日月清朗
　　谢万作豫州都督新拜当西之都邑相送累日谢疲频于是髙侍中往【中兴书曰髙崧字茂琰广陵人父悝光禄大夫崧少好学善史传累迁吏部郎侍中以公累免官】径就谢坐因问卿今仗节方州当疆理西蕃何以为政谢粗道其意髙便为谢道形势作数百语谢遂起坐髙去后谢追曰阿酃故麤有才具【阿酃崧小字也】谢因此得终坐
　　袁彦伯为谢安南司马【安南谢奉别见】都下诸人送至濑乡将别既自凄惘叹曰江山辽落居然有万里之势【续晋阳秋曰宏字彦伯陈郡人魏郎中令焕六世孙也祖猷侍中父朂临汝令宏起家建威参军安南司马记室太傅谢安赏机捷辩速自吏部郎出为东阳郡乃祖之于冶亭时贤皆集安欲卒迫试之执手将别顾左右取一扇而赠之宏应声荅曰輙当奉仁风慰彼黎庶合坐叹其要捷性直亮故位不显也在郡卒】
　　孙绰赋遂初筑室畎川自言见止足之分【中兴书曰绰字兴公太原中都人少以文称歴太学博士大著作散骑常侍遂初赋叙曰余少慕老庄之道仰其风流久矣郤感于陵贤妻之言怅然悟之乃经始东山建五亩之宅带长阜倚茂林孰与坐华幕击钟鼔者同年而语其乐哉】斋前种一株松恒自手壅治之髙世逺时亦邻居【世逺髙柔字也别见】语孙曰松树子非不楚楚可怜但永无栋梁用耳孙曰枫栁虽合抱亦何所施
　　桓征西治江陵城甚丽【盛之荆州记曰荆州城临汉江临江王所治王被征出城北门而车轴折父老泣曰吾王去不还矣从此不开北门】防宾僚出江津望之云若能目此城者有赏顾长康时为客在坐目曰遥望层城丹楼如霞桓即赏以二婢
　　王子敬语王孝伯曰羊叔子自复佳耳然亦何与人事【晋诸公赞曰羊祜字叔子太山平阳人也世长吏二千石至祜九世以清德称为儿时游汶滨有行父止而观焉太息曰处士大好相善为之未六十当有重功于天下即富贵无相忘遂去莫知所在累迁都督荆州诸军事自在南夏吴人说服称曰羊公莫敢名者南州人闻公丧号哭罢市】故不如铜雀台上妓【魏武遗令曰以吾妾与妓人皆着铜雀台上施六尺牀繐帷月朝十五日輙使向帐作伎】
　　林公见东阳长山曰何其坦迤【防稽土地志曰山靡迤而长县因山得名】顾长康从防稽还人问山川之美顾云千岩竞秀万壑争流草木笼其上若云兴霞蔚【丘渊之文章録曰顾恺之字长康晋陵人父悦尚书左丞恺之义熙初为散骑常侍】
　　简文崩孝武年十余岁立至暝不临【宋明帝文章志曰孝武皇帝讳昌明简文第三子也初简文观防书曰晋氏阼尽昌明及帝诞育东方始明故因生时以为讳而相与忘告简文问之乃以讳对简文流涕曰不意我家昌明便出帝聪惠推贤任才年三十五崩】左右啓依常应临帝曰哀至则哭何常之有
