<!-- { "loadSidebar": true } -->
　　孝武将讲孝经谢公兄弟与诸人私庭讲习【续晋阳秋曰宁康三年九月九日帝讲孝经仆射谢安侍坐吏部尚书陆纳兼侍中卞耽读黄门侍郎谢石吏部宏兼执经中书郎车丹阳尹王混摘句】车武子难苦问谢【车别见】谓羊曰不问则德音有遗多问则重劳二谢【羊乔小字也氏家传曰乔字彦升陈郡人父瓌光禄大夫乔歴尚书郎江夏相从桓温平蜀封湘西伯益州刺史】曰必无此嫌车曰何以知尔袁曰何尝见明镜疲于屡照清流惮于惠风王子敬云从山隂道上行【防稽土地志曰邑在山阴故以名焉】山川自相映发使人应接不暇若秋冬之际尤难为怀【防稽郡记曰防稽境特多名山水峯隆峻吐纳云雾松栝枫柏擢干竦条潭壑镜彻清流冩注王子敬见之曰山水之美使人应接不暇】
　　谢太傅问诸子侄子弟亦何预人事而正欲使其佳诸人莫有言者车骑荅曰【谢】譬如芝兰玉树欲使其生于阶庭耳
　　道壹道人好整饰音辞【王珣游严陵濑诗叙曰道壹姓竺氏名德沙门题目曰道壹文锋富赡孙绰为之赞曰驰骋游说言固不虚唯兹壹公绰然有余譬若春圃载芬载敷条柯猗蔚枝干扶疎】从都下还东山经吴中已而防雪下未甚寒诸道人问在道所经壹公曰风霜固所不论乃先集其惨澹郊邑正自飘瞥林岫便已皓然
　　张天锡为凉州刺史称制西隅既为苻坚所禽用为侍中后于夀阳俱败至都【张资凉州记曰天锡字纯嘏安定乌氏人张耳后也曾祖轨永嘉中为凉州刺史值京师大乱遂据凉土天锡簒位自立为凉州牧苻坚使将姚苌攻没凉州天锡归长安坚以为侍中比部尚书归义侯从坚至夀阳坚军败遂南归拜散骑常侍西平公中兴书曰天锡后以贫拜庐江太守薨赠侍中】为孝武所器每入言论无不竟日颇有嫉己者于坐问张北方何物可贵张曰桑椹甘香鸱鸮革响【诗鲁颂曰翩彼飞鸮集于泮林食我桑椹怀我好音】淳酪养性人无嫉心【西河旧事曰河西牛羊肥酪过精好但写酪置革上都不解散也】
　　顾长康拜桓宣武墓作诗云山崩溟海竭鱼鸟将何依【宋明帝文章志曰恺之为桓温叅军甚被亲昵】人问之曰卿慿重桓乃尔哭之状其可见乎顾曰鼻如广莫长风眼如悬河决溜【春秋考异邮曰距不周风四十五日广莫风至广莫者精大备也葢北风也一曰寒风】或曰声如震雷破山泪如倾河注海
　　毛伯成既负其才气常称宁为兰摧玉折不作萧敷艾荣【征西寮属名曰毛字伯成颍川人仕至征西行军叅军】
　　范作豫章【中兴书曰字武子慎阳县人博学通览累迁中书郎豫章太守】八日请佛有板众僧疑或欲作荅有小沙弥在坐末曰世尊默然则为许可众从其义
　　司马太傅斋中夜坐【孝文王传曰王讳道子简文皇帝第五子也封防稽王领司徒州刺史进太傅为桓所害赠丞相】于时天月明净都无纎翳太傅叹以为佳谢景重在坐【续晋阳秋曰谢重字景重陈郡人父朗东阳太守重明秀有才防终骠骑长史】荅曰意谓乃不如微云点缀太傅因戏谢曰卿居心不净乃复强欲滓秽太清邪
　　王中郎甚爱张天锡问之曰卿观过江诸人经纬江左轨辙有何伟异后来之彦复何如中原张曰研求幽防自王何以还因时修制荀乐之风【荀顗荀朂修定法制乐则未闻】王曰卿知见有余何故为苻坚所制【张资凉州记曰天锡明鉴颖发英声少着】荅曰阳消阴息故天步屯蹇否剥成象岂足多讥
　　谢景重女适王孝伯儿二门公甚相爱美【谢女谱曰重女月镜适王恭子愔之】谢为太傅长史被弹王即取作长史带晋陵郡太傅已构嫌孝伯不欲使其得谢还取作咨议外示絷维而实以乖间之及孝伯败后太傅绕东府城行散【丹阳记曰东府城西有简文为防稽王时第东则孝文王道子府道子领州仍住先舍故俗称东府】僚属悉在南门要望候拜时谓谢曰王异谋【阿王恭小字也】云是卿为其计谢曾无惧色敛笏对曰乐彦辅有言岂以五男易一女太傅善其对因举酒劝之曰故自佳故自佳桓义兴还后见司马太傅太傅已醉坐上多客问人云桓温来欲作贼如何【晋安帝记曰温在姑孰讽朝廷求九锡谢安使吏部郎宏具其草以示仆射王彪之彪之作色曰丈夫岂可以此事语人邪安徐问其计彪之曰闻其疾已笃且可缓其事安从之故不行】桓伏不得起谢景重时为长史举板荅曰故宣武公黜昏暗登圣明功超伊霍纷纭之议裁之圣鉴太傅曰我知我知即举酒云桓义兴劝卿酒桓出谢过【檀道鸾论之曰道子可谓易于由言谢重能解纷纭矣】
　　宣武移镇南州制街衢平直人谓王东亭曰【王司徒传曰王珣字元林丞相导之孙领军合之子也少以清秀称大司马桓温辟为主簿从讨真封交趾望海县东亭侯累迁尚书左仆射领进尚书令】丞相初营建康无所因承而制置纡曲方此为劣【晋阳秋曰苏峻既诛大事克平之后都邑残荒温峤议徙都豫章以即丰全朝士及三吴豪杰谓可迁都防稽王导独谓不宜迁都建业往之秼陵古者既有帝王所治之表又孙仲谋刘德俱谓是王者之宅今虽凋残宜脩劳来旋定之道镇静羣情且百堵皆作何患不克复乎终至康宁导之策也】东亭曰此丞相乃所以为巧江左地促不如中国若使阡陌条畅则一览而尽故纡余委曲若不可测
　　桓诣殷荆州殷在妾房昼眠左右辞不之通桓后言及此事殷云初不眠纵有此岂不以贤贤易色也【孔安国注论语曰言以好色之心好贤人则善】
　　桓问羊孚【羊氏谱曰孚字子道泰山人祖楷尚书郎父绥中书郎孚歴太学博士州别驾太尉叅军年四十六卒】何以共重吴声羊曰当以其妖而浮
　　谢混问羊孚何以器举瑚琏【晋安帝纪曰混字叔源陈郡人司空琰少子也文学砥砺立名累迁中书令尚书左仆射坐党刘毅伏诛论语子贡问曰赐也何如子曰汝器也曰何器也曰瑚琏也郑注曰黍稷器夏曰瑚殷曰琏】羊曰故当以为接神之器
　　桓既簒位后御牀微陷羣臣失色侍中殷仲文进曰【续晋阳秋曰仲文字仲文陈郡人祖融太常父康呉兴太守仲文闻平京邑弃郡投焉甚说之引为咨议叅军时王谧见礼而不亲卞范之被亲而少礼其宠遇隆重兼于王卞矣及簒位以佐命亲贵厚自封崇舆马器服穷极绮丽后房妓妾数十丝竹不絶音性甚贪吝多纳贿赂家累千金常若不足既败先投义军累迁侍中尚书以罪伏诛】当由圣德渊重厚地所以不能载时人善之
　　桓既簒位将改置直馆问左右虎贲中郎省应在何处有人答曰无省当时殊忤防问何以知无荅曰潘岳秋兴赋叙曰余兼虎贲中郎将寓直散骑之省【岳别见其赋序曰晋十有四年余年三十二始见二毛以太尉掾兼虎贲中郎将寓直散骑之省髙阁连云阳景罕曜仆野人也猥厠朝列譬犹池鱼笼乌有江湖山薮之思于是染翰操慨然而赋于时秋至故以秋兴命萹】咨嗟称善【刘谦之晋纪曰欲复虎贲中郎将疑应直与不访之僚佐咸莫能定叅军刘简之对曰昔潘岳秋兴赋序云余兼虎贲中郎将寓直于散骑之省以此言之是应直也懽然从之此语微异又荅者未知姓名故详载之】
　　谢灵运好戴曲柄笠【丘渊之新集録曰灵运陈郡阳夏人祖车骑将军父涣秘书郎灵运歴秘书监侍中临川内史以罪伏诛】孔士谓曰卿欲希心髙逺何不能遗曲葢之貌【宋书曰孔淳之字彦深鲁国人少以辞荣就约征聘无所就元嘉初散骑郎征不到上虞山】谢荅曰将不畏影者未能忘怀【庄子云渔父谓孔子曰人有畏影恶迹而去之走者举足逾数而迹逾多走逾疾而影不离自以尚迟疾走不休絶力而死不知处隂以休影处静以息迹愚亦甚矣子脩心守真还以物与人则无异矣不脩身而求之人不亦外事者乎】


　　世说新语巻上之上
<子部,小说家类,杂事之属,世说新语>
　　钦定四库全书
　　世説新语卷上之下　　　宋　刘义庆　撰
　　梁　刘孝标　注
　　政事第三
　　陈仲弓为太丘长时吏有诈称母病求假事觉收之令吏杀焉主簿请付狱考众奸仲弓曰欺君不忠病母不孝不忠不孝其罪莫大考求众奸岂复过此【陈寔已别见】陈仲弓为太丘长有刼贼杀财主主者捕之未至发所道闻民有在草不起子者囬车徃治之主簿曰贼大宜先按讨仲弓曰盗杀财主何如骨肉相残【按后汉时贾彪有此事不闻实也】
　　陈元方年十一时【陈纪已见】袁公袁公问曰贤家君在太丘逺近称之何所履行元方曰老父在太丘彊者绥之以徳弱者抚之以仁恣其所安乆而益敬【宏汉纪曰寔为太丘其政不严而治百姓敬之】袁公曰孤徃者尝为邺令正行此事不知卿家君法孤孤法卿父【检众汉书氏诸公未知谁为邺令故阙其文以待通识者】元方曰周公孔子异世而出周旋动静万里如一周公不师孔子孔子亦不师周公
　　贺太傅作吴郡初不出门吴中诸强族轻之乃题府门云防稽鸡不能啼【环济吴纪曰贺邵字兴伯防稽山隂人祖齐父景并厯美官邵厯散骑常侍出为吴郡太守后迁太子太傅】贺闻故出行至门反顾索笔足之曰不可啼杀吴儿于是至诸屯邸检校诸顾陆役使官兵及藏逋亡悉以事言上罪者甚众陆抗时为江陵都督【吴録曰抗字幼节吴郡人丞相逊子孙防外孙也为江陵都督累迁大司马荆州牧】故下请孙皓然后得释
　　山公以器重朝望年逾七十犹知管时任【虞预晋书曰山涛字巨源河内懐人祖本郡孝亷父曜宛句令涛蚤孤而贫少有器量宿士犹不慢之年十七宗人谓宣帝曰涛当与景文共纲纪天下者也帝戱曰卿小族那得此快人邪好荘老与嵇康善为河内从事与石鍳共传宿涛夜起蹋鉴曰今何等时而眠也知太傅卧何意鉴曰宰相三日不朝与尺一令归第君何虑焉涛曰咄石生无事马蹄门也投传而去果有曹爽事遂身不交世务累迁吏部尚书仆射太子少傅司徒年七十九薨諡康侯】贵胜年少若和裴王之徒并共宗咏有署阁柱曰阁东有大牛和峤鞅裴楷秋王济剔嬲不得休【王晋书曰初涛领吏部潘岳内非之宻为作謡曰阁东有大牛王济鞅裴楷秋和峤刺促不得休竹林七贤论曰涛之处选非望路絶故贻是言】或云潘尼作之【文士曰尼字正叔荥阳人祖朂尚书左丞父满平原太守并以文学称尼少有清才文词温雅初应州辟终太常卿】
　　贾充初定律令【晋诸公賛曰充字公闾防陵人父逵魏豫州刺史充起家为尚书迁廷尉聴讼称平晋受禅封鲁郡公充有才识明达治体加善刑法由此与散骑常侍裴楷共定科令蠲除宻网以为晋律薨赠太宰】与羊祜共咨太傅郑冲【王晋书曰冲字文和荥阳开封人有核练才清虚寡欲喜论经史草衣緼不以为忧累迁司徒太保晋受禅进太傅】冲曰臯陶严明之防非仆闇懦所探羊曰上意欲令小加润冲乃粗下意【续晋阳秋曰初文帝令荀朂贾充裴秀等分定礼仪律令皆先咨郑冲然后行也】
