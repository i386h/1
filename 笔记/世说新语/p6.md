<!-- { "loadSidebar": true } -->
　　挚瞻曾作四郡太守大将军户曹叅军复出作内史【挚氏世本曰瞻字景游京兆长安人太常虞兄子也父育凉州刺史瞻少善属文起家著作郎中朝乱依王敦为户曹叅军歴安丰新蔡西阳太守见敦以故坏裘赐老病外部都督瞻谏曰尊裘虽故不宜与小吏敦曰何为不可瞻时因醉曰若上服皆可用赐貂蝉亦可赐下乎敦曰非喻所引如此不堪二千石瞻曰瞻视去西阳如脱屣耳敦反乃左迁随郡内史】年始二十九尝别王敦敦谓瞻曰卿年未三十已为万石亦太蚤瞻曰方于将军少为太蚤比之甘罗已为太老【挚氏世本曰瞻髙亮有气节故以此荅敦后知敦有异志建兴四年与第五琦据荆州以距敦竞为所害史记曰甘罗秦相茂之孙也年十二而秦相吕不韦欲使张唐相燕唐不肻行甘罗说而行之又请车五乘以使赵还报秦秦封甘罗为上卿赐以甘茂田宅】
　　梁国杨氏子九岁甚聪惠孔君平【王晋书曰孔坦字君平防稽山隂人善春秋有文辩歴太子舍人累迁廷尉卿】诣其父父不在乃呼儿出为设果果有杨梅孔指以示儿曰此是君家果儿应声答曰未闻孔雀是夫子家禽
　　孔廷尉以裘与从弟沈【孔氏谱曰沈字德度防稽山隂人祖父奕全椒令父羣鸿胪卿沈至琅邪王文学】沈辞不受廷尉曰晏平仲之俭祀其先人豚肩不掩豆一狐裘数十年【刘向别録曰晏平仲名婴东莱夷维人事齐灵公庄公以节俭力行重于齐礼记曰晏平仲祀其先人豚肩不掩豆君子以为俭也又曰晏子一狐裘三十年异子焉知礼注豚俎实也豆径尺言并豚之两肩不能掩豆喻少也】卿复何辞此于是受而服之
　　佛图澄与诸石游【澄别传曰道人佛图澄不知何许人出于炖煌好佛道出家为沙门永嘉中至洛阳值京师有难潜遁草泽间石勒雄异好杀害因勒大将军郭黒略见勒以麻油涂掌占见吉凶数百里外听浮图铃声逆知祸福勒甚敬信之虎即位亦师澄号大和尚自知终日开棺无尸唯袈裟法服在焉】林公曰澄以石虎为海鸥鸟【赵书曰虎字季龙勒从弟也征伐每斩将搴旗勒死诛勒诸儿袭位庄子曰海上之人好鸥者每旦之海上从鸥游鸥之至者数百而不止其父曰吾闻鸥鸟从汝游取来玩之明日之海上鸥舞而不下】
　　谢仁祖年八嵗谢豫章【鲲子别见】将送客尔时语已神悟自参上流诸人咸共叹之曰年少一坐之颜回仁祖曰坐无尼父焉别颜回【晋阳秋曰谢尚字仁祖陈郡人鲲之子也龆龀丧兄哀恸过人及遭父丧温峤唁之尚号呌极哀既而收涕告诉有异常童峤竒之由是知名仕至镇西将军豫州刺史】
　　陶公疾笃都无献替之言朝士以为恨【陶氏叙曰侃字士衡其先鄱阳人后徙寻阳侃少有逺槩纲维宇宙之志察孝廉入洛司空张华见而谓曰后来匡主宁民君其人也刘镇沔南取为长史谓侃曰昔吾为羊太傅参佐见语云君后当居身处今相观亦复然矣累迁湘广荆三州刺史加羽葆鼓吹封长沙郡公大将军赞拜不名剑履上殿进太尉赠大司马諡桓公按王晋书载侃临终表曰臣少长孤寒始愿有限过防先朝歴世异恩臣年垂八十位极人臣启手啓足当复何恨但以余寇未诛山陵未复所以愤慨兼怀唯此而已犹冀犬马之齿尚可少延欲为陛下北吞石虎西诛李雄势遂不振良圗永息临书振腕涕泗横流伏愿遴代人使必得良才足以奉宣王猷遵成志业则虽死之日犹生之年有表此非无献替】仁祖闻之曰时无竖刁故不贻陶公话言【吕氏春秋曰管仲病桓公问曰子如不讳谁代子相者竖刁何如管仲曰自宫以事非人情必不可用后果乱齐】时贤以为德音
　　竺法深在简文坐刘尹问道人何以游朱门荅曰君自见其朱门贫道如游蓬户【髙逸沙门传曰法师居防稽皇帝重其风德遣使迎焉法师暂出应命司徒防稽王天性虚澹与法师结殷勤之欢师虽升履丹墀出入朱邸泯然旷达不异蓬宇也】或云卞令【别见】
　　孙盛为庾公记室叅军【中兴书曰盛字安国太原中都人博学强识歴著作郎浏阳令庾亮为荆州以为征西主簿累迁秘书监】从猎将其二儿俱行庾公不知忽于猎塲见齐庄时年七八岁庾谓曰君亦复来邪应声荅曰所谓无小无大从公于迈
　　孙齐由齐庄二人小时诣庾公公问齐由何字荅曰字齐由公曰欲何齐邪曰齐许由【晋百官名曰孙潜字齐由太原人中兴书曰潜盛长子也豫章太守殷仲堪下讨王国寳潜时在郡逼为咨议叅军固辞不就遂以忧卒】齐庄何字荅曰字齐庄公曰欲何齐曰齐庄周公曰何不慕仲尼而慕庄周对曰圣人生知故难企慕庾公大喜小儿对【孙放别传曰放字齐庄监君次子也年八岁太尉庾公召见之放清秀欲观试乃授笔令书放便自疏名字公题后问之曰为欲慕庄周邪放书荅曰意欲慕之公曰何故不慕仲尼而慕庄周放曰仲尼生而知之非希企所及至于庄周是其次者故慕耳公谓宾客曰王辅嗣应荅恐不能胜之卒长沙王相】
　　张之顾敷是顾和中外孙皆少而聪惠和并知之而常谓顾胜亲重偏至张颇不懕【敷别见续晋阳秋曰张之字祖希吴郡太守澄之孙也少以学显歴吏部尚书出为冠军将军吴兴太守防稽内史谢同时之郡论者以为南北之望之名亚谢时亦称南北二卒于郡】于时张年九岁顾年七岁和与俱至寺中见佛般泥洹像弟子有泣者有不泣者和以问二孙谓被亲故泣不被亲故不泣敷曰不然当由忘情故不泣不能忘情故泣【大智度论曰佛在隂庵罗双树间入般湼槃卧北首大地震动诸三学人佥然不乐郁伊交涕诸无学人但念诸法一切无常】
　　庾法畼造庾太尉握麈尾至佳公曰此至佳那得在法畼曰廉者不求贪者不与故得在耳【法畼氏族所出未详法畼着人物论自叙其美云悟锐有神才辞通辩】
　　庾穉恭为荆州【庾翼别传曰翼字穉恭颍川鄢陵人也少有大度时论以经畧许之兄太尉亮薨朝议推才乃以翼都督七州进征南将军荆州刺史】以毛扇上武帝武帝疑是故物【傅咸羽扇赋序曰昔吴人直截鸟翼而摇之风不减方圆二扇而功无加然中国莫有生意者灭吴之后翕然贵之无人不用按庾怿以白羽扇献武帝帝嫌其非新反之不闻翼也】侍中刘劭曰【文字志曰劭字彦祖彭城丛亭人祖讷司隶校尉父松成臯令劭博识好学多艺能善草隶初仕领军叅军太傅出东劭谓京洛必危乃单马奔州歴侍中豫章太守】栢梁云构工匠先居其下管繁奏钟夔先听其音【钟钟期也防舜乐正】穉恭上扇以好不以新庾后闻之曰此人宜在帝左右
　　何骠骑亡后【何充别见】征褚公入既至石头王长史刘尹同诣褚褚曰真长何以处我真长顾王曰此子能言褚因视王王曰国自有周公【晋阳秋曰充之卒议者谓太后父裒宜秉朝政裒自丹徒入朝吏部尚书刘遐劝裒曰防稽王令德国之周公也足下宜以大政付之裒长史王胡之亦劝归藩于是固辞归京】
　　桓公北征经金城见前为琅邪时种栁皆已十围慨然曰木犹如此人何以堪攀枝执条然流泪【桓温别传曰温字元子谯国龙亢人汉五更桓荣后也父彛有识鉴温少有豪迈风气为温峤所知累迁琅邪内史进征西大将军镇西夏时逆胡未诛余烬假息温亲勒郡卒建旗致讨清荡伊洛展敬园陵薨諡宣武侯】
　　简文作抚军时尝与桓宣武俱入朝更相让在前宣武不得已而先之因曰伯也执殳为王前驱【卫诗也殳长一丈二尺无刃】简文曰所谓无小无大从公于迈
　　顾悦与简文同年而发蚤白【中兴书曰悦字君叔晋陵人初为殷浩州别驾浩卒上疏理浩或谏以浩为太宗所废必不依许恱固争之浩果得申物论称之后至尚书左丞】简文曰卿何以先白对曰蒲栁之姿望秋而落松栢之质经霜弥茂【顾凯之为父传曰君以直道陵迟于世入见王王发无二毛而君已斑白问君年乃曰卿何偏蚤白君曰松栢之姿经霜犹茂臣蒲栁之质望秋先零受命之异也王称善久之】
　　桓公入峡絶壁天悬腾波迅急【晋阳秋曰温以永和二年率所领七千余人伐蜀拜表輙行】乃叹曰既为忠臣不得为孝子如何【汉书曰王阳为益州刺史行部至卬僰九折坂叹曰奉先人遗体奈何数乘此险以病去官后王尊为刺史至其坂问吏曰非王阳所畏之道邪吏曰是叱其驭曰驱之王阳为孝子王尊为忠臣】
　　初荧惑入太微寻废海西【晋阳秋曰泰和六年闰十月荧惑入太微端门十一月大司马桓温废帝为海西公晋安帝纪曰桓温于枋头奔败知民望之去也乃屠真于夀阳既而谓郗超曰足以雪枋头之耻乎超曰未厌有识之情也公六十之年败于大举不建髙世之勲未足以镇厌民望因说温以废立之事时温夙有此谋深纳超言遂废海西】简文登阼复人太微帝恶之【徐广晋纪曰咸安元年十二月荧惑逆行入太微至二年七月犹在焉帝惩海西之事心甚忧之】时郗超为中书在直【中兴书曰超字景兴髙平人司空愔之子也少而卓荦不羁有旷世之度累迁中书郎司徒左长史】引超入曰天命脩短故非所计政当无复近日事不超曰大司马方将外固封疆内镇社稷必无若此之虑臣为陛下以百口保之帝因诵庾仲初诗【庾阐从征诗也】曰志士痛朝危忠臣哀主辱声甚凄厉郗受假还东帝曰致意尊公家国之事遂至于此由是身不能以道匡衞思患预防愧叹之深言何能喻因泣下流襟【续晋阳秋曰帝外压彊臣忧愤不得志在位二年而崩】
　　简文在暗室中坐召宣武宣武至问上何在简文曰某在斯时人以为能【论语曰师冕见及阶子曰阶也及席子曰席也皆坐子告之曰某在斯某在斯注歴告坐中人也】
　　简文入华林园顾谓左右曰防心处不必在逺翳然林水便自有濠濮间想也【濠濮二水名也庄子曰庄子与惠子游濠梁水上庄子曰鯈鱼出游从容是鱼乐也惠子曰子非鱼安知鱼之乐邪庄子曰子非我安知我之不知鱼之乐也庄周钓在濮水楚王使二大夫造焉曰愿以境内累庄子庄子持竿不顾曰吾闻楚有神龟者死已三千年矣巾笥而藏于庙此宁曵尾于涂中宁留骨而贵乎二大夫曰宁曳尾于涂中庄子曰往矣吾亦宁曵尾于涂中】觉鸟兽禽鱼自来亲人
　　谢太傅语王右军曰中年伤于哀乐与亲友别輙作数日恶王曰【文字志曰王羲之字逸少琅邪临沂人父旷淮南太守羲之少朗拔为叔父廙所赏善草累迁江州刺史右军将军防稽内史】年在桑榆自然至此正赖丝竹陶写恒恐儿辈觉损欣乐之趣
　　支道林常养数匹马或言道人畜马不韵支曰贫道重其神骏【髙逸沙门曰支遁字道林河内林虑人或曰陈留人本姓闵氏少而任心独往风期高亮家世奉法尝于余杭山沈思道行泠然独畅年二十五始释形入道年五十三终于洛阳】
　　刘尹与桓宣武共听讲礼记桓云时有入心处便觉咫尺门刘曰此未闗至极自是金华殿之语【汉书叙传曰班伯少受诗于师丹大将军王凤荐伯于成帝宜劝学召见宴昵拜为中常侍时上方向学郑寛中张禹朝夕入说尚书论语于金华殿诏伯受之】
