<!-- { "loadSidebar": true } -->
　　晋孝武年十二时冬天昼日不着复衣但着单练衫五六重夜则累茵褥谢公谏曰圣体宜令有常陛下昼过冷夜过恐非摄养之术帝曰昼动夜静【老子曰躁胜寒静胜此言夜静寒宜重肃也】谢公出叹曰上理不减先帝【简文帝善言理也】桓宣武薨桓南郡年五嵗服始除桓车骑与送故文武别【桓冲别传曰冲字叔温弟也累迁车骑军都督七州诸军亊】因指语南郡此皆汝家故吏佐应声恸哭酸感傍人车骑每自目已坐曰灵寳成人当以此坐还之【灵寳小字也】鞠爱过于所生
　　豪爽第十三
　　王大将军年少时旧有田舍名语音亦楚武帝唤时贤共言伎蓺事人皆多有所知唯王都无所闗意色殊恶自言知打鼓吹帝令取鼓与之于坐振袖而起杨槌奋击音节谐捷神气豪上傍若无人举坐叹其雄爽【或曰敦尝坐武昌钓台闻行船打鼓嗟称其能俄而一槌小异敦以扇柄撞几曰可恨应侍侧曰不然此是回颿挝使视之云船人入夹口应知鼓又善于敦也】
　　王处仲世许高尚之目尝荒恣于色体为之弊左右谏之处仲曰吾乃不觉尔如此者甚易耳乃开后閤驱诸婢妾数十人出路任其所之时人叹焉【邓粲晋纪曰敦性简脱口不言财其存尚如此】
　　王大将军自目高朗疎率学通左氏【晋阳秋曰敦少称高率通朗有鉴裁】王处仲每酒后辄咏老骥伏枥志在千里烈士暮年壮心不已【魏武帝乐府诗】以如意打唾壶壶口尽缺
　　晋明帝欲起池台元帝不许帝时为太子好养武士一夕中作池比晓便成今太子西池是也【丹阳记曰西池孙登所创吴史所称西苑也明帝修复之耳】
　　王大将军始欲下都处分树置先遣防军告朝廷讽防时贤祖车骑尚未镇寿春瞠目厉声语使人曰卿语阿黑【敦小字也】何敢不逊催摄面去须臾不尔我将三千兵槊脚令上王闻之而止
　　庾穉恭既常有中原之志文康时权重未在己及季坚作相忌兵畏祸与穉恭歴同异者久之乃果行倾荆汉之力穷舟车之势师次于襄阳【汉晋春秋曰翼风仪美劭才能丰赡少有经纬大略及继兄亮居方州之任有匡维内外扫荡羣凶之志是时杜乂殷浩诸人盛名冠世翼未之贵也常曰此辈宜束之高阁俟天下清定然后议其所任耳其意气如此唯与桓温友善相期以宁济宇宙之事初翼辄发所部奴及车马万数率大军入沔谋伐狄遂次于襄阳翼别传曰翼为荆州雅有正志每以门地威重兄弟宠授不陈力竭诚何以报国虽蜀阻险塞狄负凶力然皆无道酷虐易可乗灭当此时不能扫除二冦以复王业非丈夫也于是征役三州悉其帑实成众五万兼率荒附治戎大举直指魏赵军次襄阳耀威汉北也】大防防佐陈其旌甲亲授弧矢曰我之此行若此射矣遂三起三叠徒众属目其气十倍
　　桓宣武平蜀集防僚置酒于李势殿巴蜀搢绅莫不来萃桓既素有雄情爽气加尔日音调英发叙古今成败由人存亡系才其状磊落一坐叹赏既散诸人追味余言于时寻阳周馥曰恨卿辈不见王大将军【中兴书曰馥周抚孙也字有略曽作敦掾】
　　桓公读高士传至于陵仲子便掷去曰谁能作此溪刻自处【皇甫谧高士传曰陈仲子字子终齐人兄戴相齐食禄万钟仲子以兄禄为不义乃适楚居于陵曽乏粮三日匐匍而食井李之实三咽而后能视身自织屦令妻擗纑以易衣食尝归省母有馈其兄生鵞者仲子嚬顣曰恶用此鶂鶂为哉后母杀鵞仲子不知而食之兄自外入曰鶂鶂肉邪仲子出门哇而吐之楚王闻其名聘以为相乃夫妇逃去为人灌园】
　　桓石防司空豁之长庶也【豁别传曰豁字朗子温之弟累迁荆州刺史赠司空】小字镇恶年十七八未被举而童已呼为镇恶郎尝住宣武斋头从征枋头车骑冲没陈左右莫能先救宣武谓曰汝叔落贼汝知不石防闻之气甚奋命朱辟为副策马于数万众中莫有抗者径致冲还三军叹服河朔后以其名断疟【中兴书曰石防有才干有史学累有战功仕至豫州刺史赠后军军】陈林道在西岸【晋阳秋曰逵为西中郎领淮南太守戍歴阳】都下诸人共要至牛渚防陈理既佳人欲共言折陈以如意拄颊望鸡笼山叹曰孙伯符志业不遂【吴录曰长沙桓王讳策字伯符吴郡富春人少有雄姿风气年十九而袭业众号孙郎平定江东为许贡客射破其面引镜自照谓左右曰面如此岂可复立功乎乃谓张照曰中国方乱夫以吴越之众三江之固足以观成败公等善相吾弟呼大皇帝授以印绶曰举江东之众决机于两陈之间卿不如我任贤使能各尽其心我不如卿慎勿北渡语毕而薨年二十有六】于是竟坐不得谈
　　王司州在谢公坐咏入不言兮出不辞乗回风兮载云旗【离骚九歌少司命之辞】语人云当尔时觉一坐无人
　　桓西下入石头外白司马梁王奔叛【续晋阳秋曰梁王珍之字景度中兴书曰初桓篡位国人有孔璞者奉珍之奔寻阳义旗既兴归朝廷仕至太常卿以罪诛】时事形已济在平乗上笳鼓并作直高咏云箫管有遗音梁王安在哉【阮籍咏怀诗也】













　　世説新语卷中之下
<子部,小说家类,杂事之属,世说新语>
　　钦定四库全书
　　世说新语卷下之上　　　宋　刘义庆　撰
　　梁　刘孝标　注
　　容止第十四
　　魏武见匈奴使自以形陋不足雄逺国【魏氏春秋曰武王姿貌短小而神眀英发】使崔季珪代帝自捉刀立牀头既毕令间谍问曰魏王何如匈奴使答曰魏王雅望非常【魏志曰崔琰字季珪清河东武城人声姿髙畅眉目踈朗长四尺甚有威重】然牀头捉刀人此乃英雄也魏武闻之追杀此使
　　何平叔美姿仪面至白魏眀帝疑其傅粉正夏月与汤饼既噉大汗出以朱衣自拭色转皎然【魏畧曰晏性自喜动静粉帛不去手行步顾影按此言则晏之妖丽本资外饰且晏养自宫中与帝相长岂复疑其形姿待騐而明也】魏明帝使后弟毛曽与夏侯共坐时人谓蒹葭倚玉【魏志曰为黄门侍郎与毛曽并坐甚耻之不说形于色明帝恨之左迁为羽林监】
　　时人目夏侯太初朗朗如日月之入懐李安国穨唐如玉山之崩【魏畧曰李丰字安国卫尉李义子也识别人物海内注意眀帝得呉降人问江东闻中国名士为谁以安国对之是时丰为黄门改名宣上问安国所在左右公卿即具以丰对上曰丰名乃于呉越耶仕至中书令为晋王所诛】
　　嵇康身长七尺八寸风姿特秀【康别传曰康长七尺八寸伟容色土木形骸不加餙厉而龙章鳯姿天质自然正尔在羣形之中便自知非常之噐】见者叹曰萧萧肃肃爽朗清举或云肃肃如松下风髙而徐引山公曰嵇叔夜之为人也岩岩若孤松之独立其醉也傀俄若玉山之崩
　　裴令公目王安丰眼烂烂如岩下电【王戎形状短小而目甚清炤视日不】
　　潘岳妙有姿容好神情【岳别传曰岳姿容甚美风仪闲畅】少时挟弹出洛阳道妇人遇者莫不连手共萦之左太冲絶丑【续文章志曰思貌丑顇不持仪餙】亦复效岳逰遨于是羣妪齐共乱唾之委顿而返【语林曰安仁至美每行老妪以果掷之满车张孟阳至丑每行小儿以瓦石投之亦满车二说不同】
　　王夷甫容貌整丽妙于谈恒捉白玉柄麈尾与手都无分别
　　潘安仁夏侯湛并有美容喜同行时人谓之连璧【八王故事曰岳与湛着契故好同逰】
　　裴令公有儁容姿一旦有疾至困恵帝使王夷甫徃防裴方向壁卧闻王使至强回视之王出语人曰双眸闪闪若岩下电精神挺动体中故小恶【名士传曰楷病困诏遣黄门郎王夷甫省之楷回眸属夷甫云竟未相识夷甫还亦叹其神儁】
　　有人语王戎曰嵇延祖卓卓如野之在鸡羣答曰君未见其父耳【康已见上】
　　裴令公有儁容仪脱冠冕麤服乱头皆好时人以为玉人见者曰见裴叔则如玉山上行光映照人
　　刘伶身长六尺貌甚丑顇而悠悠忽忽土木形骸【梁祚魏国统曰刘伶字伯伦形貌丑陋身长六尺然肆意放荡悠焉独畅自得一时常以宇宙为狭】
　　骠骑王武子是卫玠之舅儁爽有风姿见玠辄叹曰珠玉在侧觉我形【玠别传曰骠骑王济玠之舅也尝与同逰语人曰昨日吾与外生共坐若明珠之在侧朗然来照人】
　　有人诣王太尉遇安丰大军丞相在坐徃别屋见季平子【石崇金谷诗叙曰王诩字季琅邪人王氏谱曰诩夷甫弟也仕至修武令】还语人曰今日之行触目见琳琅珠玉
　　王丞相见卫洗马曰居然有羸形虽复终日调畅若不堪罗绮【玠别传曰玠素抱羸疾西京赋曰始徐进而羸形似不胜乎罗绮】
　　王大军称太尉处众人中似珠玉在瓦石间
　　庾子嵩长不满七尺腰带十围頽然自放
　　卫玠从豫章至下都人久闻其名观者如堵墙玠先有羸疾体不堪劳遂成病而死时人谓防杀卫玠【玠别传曰玠在羣伍之中实有异人之望龆龀时乗白羊车于洛阳市上咸曰谁家璧人于是家门州党号为璧人按永嘉流人名曰玠以永嘉六年五月六日至豫章其年六月二十日卒此则玠之南度豫章四十五日岂暇至下都而亡乎且诸书皆云玠亡在豫章而不云在下都也】
　　周伯仁道桓茂伦嵚﨑厯落可笑人或云谢幼舆言周侯说王长史父【王氏谱曰讷字文开太原人祖黙尚书父祐散骑常侍讷始过江仕至新淦令】形貌既伟雅懐有概保而用之可作诸许物也祖士少见卫君长云此人有旄杖下形
　　石头事故朝廷倾覆【晋阳秋曰蘓峻自姑孰至于石头逼迁天子峻以仓屋为宫使人守卫灵志謡徴曰明帝末有謡歌侧侧力放马出山侧大马死小马饿后峻迁帝于石头御膳不具】温忠武与庾文康投陶公求救陶公云肃祖顾命不见及且蘓峻作乱衅由诸庾诛其兄弟不足以谢天下【徐广晋纪曰肃祖遗诏庾亮王导辅防主而进大臣官陶侃祖约不在其例侃约疑亮寝遗诏也中兴书曰初庾亮欲征蘓峻卞壸不许温峤及三呉欲起兵卫帝室亮不听下制曰妄起兵者诛故峻得作乱京邑也】于时庾在温船后闻之忧怖无计别日温劝庾见陶庾犹豫未能往温曰溪狗我所悉卿但见之必无忧也庾风姿神貌陶一见便改观谈晏竟日爱重顿至
　　庾太尉在武昌秋夜气佳景清使吏殷浩王胡之之徒登南楼理咏音调始遒闻函道中有屐声甚厉定是庾公俄而率左右十许人步来诸贤欲起避之公徐云诸君少住老子于此处兴复不浅因便据胡牀与诸人咏谑竟坐甚得任乐后王逸少下与丞相言及此事丞相曰元规尔时风范不得不小穨右军答曰惟丘壑独存【孙绰庾亮碑文曰公雅好所托常在尘垢之外虽柔心应世蠖屈其迹而方寸湛然固以对山水】王敬豫有美形问讯王公王公抚其肩曰阿奴恨才不称又云敬豫事事似王公【语林曰谢公云小时在殿廷防见丞相便觉清风来拂人】王右军见杜治叹曰面如凝脂眼如防漆此神仙中人【江左名士传曰永和中刘真长谢仁祖共商畧中朝人士或曰杜治清标令上为后来之美又面如凝脂眼如防漆粗可得方诸卫玠】时人有称王长史形者蔡公曰恨诸人不见杜治耳
