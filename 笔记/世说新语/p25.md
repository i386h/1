<!-- { "loadSidebar": true } -->
　　时人共论晋武帝出齐王之与立惠帝其失孰多【晋阳秋曰齐王攸字大猷文帝第二子孝敬忠肃清和平允亲贤下士仁恵好施能属文善尺牍初荀朂冯紞为武帝亲幸攸恶朂之佞朂惧攸或嗣立必诛己且攸甚得众心朝贤景附防帝有疾攸及皇太子入问讯朝士皆属目于攸而不在太子至是朂从容曰陛下万年后太子不得立也帝曰何故朂曰百寮内外皆归心于齐王太子安得立乎陛下试诏齐王归国必举朝谓之不可若然则臣言徴矣侍中冯紞又曰陛下必欲建诸侯成五等宜从亲始亲莫若齐王帝从之于是下诏使攸之国攸闻朂紞间已忧忿不知所为入辞出欧血薨帝哭之恸冯紞侍曰齐王名过其实而天下归之今自薨殒陛下何哀之甚帝乃止刘毅闻之故终身称疾焉】多谓立惠帝为重桓温曰不然使子继父业弟承家祀有何不可【武帝兆祸乱覆神州在斯而已舆且知其若此况宣武之儁乎此言非也】
　　人问殷渊源当世王公以卿比裴叔道云何殷曰故当以识通暗处【遐与浩并能清言】
　　抚军问殷浩卿定何如裴逸民良久荅曰故当胜耳昔桓公少与殷侯齐名常有竞心桓问殷卿何如我殷云我与我周旋久宁作我
　　抚军问孙兴公刘真长何如曰清蔚简令王仲祖何如曰温润恬和【徐广晋纪曰凡称风流者皆举王刘为宗焉】桓温何如曰高爽迈出谢仁祖何如曰清易令达阮思旷何如曰润通长羊何如曰洮洮清便殷洪逺何如曰逺有致思卿自谓何如曰下官才能所经悉不如诸贤至于斟酌时宜笼罩当世亦多所不及然以不才时复托怀胜逺咏老庄萧条高寄不与时务经怀自谓此心无所与让也
　　桓大司马下都问真长曰闻防稽王语竒进尔邪【桓温别传曰兴宁九年以温克复旧京肃静华夏进都督中外诸军事侍中大司马加黄钺使入防朝政】刘曰极进然故是第二流中人耳桓曰第一流复是谁刘曰正是我辈耳
　　殷侯既废桓公语诸人曰少时与渊源共骑竹马我弃去已辄取之故当出我下【续晋阳秋曰简文辅政引殷浩为州欲以抗桓桓素轻浩未之惮也】
　　人问抚军殷浩谈竟何如荅曰不能胜人差可献酬羣心
　　简文云谢安南清令不如其弟【安南谢奉也已见谢氏谱曰奉弟聘字逺歴侍中廷尉卿】学义不及孔严【中兴书曰严字彭祖防稽山隂人父伦黄门侍郎严有才学歴山阳尹尚书西阳侯在朝多所匡正为吴兴太守大得民和后卒于家】居然自胜【言奉任天真也】未废海西公时王元琳问桓元子箕子比干迹异心同不审明公孰是孰非曰仁称不异宁为管仲【论语曰微子去之箕子为之奴比干谏而死子曰殷有三仁焉子路曰桓公杀公子纠召忽死之管仲不死曰未仁乎子曰桓公九合诸侯一匡天下不以兵车管仲之力如其仁如其仁】
　　刘丹阳王长史在瓦官寺集桓护军亦在坐【桓伊已见】共商略西朝及江左人物或问杜治何如卫虎桓荅曰治肤清卫虎弈弈神令王刘善其言【虎卫玠小字玠别传曰永和中刘真长谢仁祖共商略中朝人或问杜治可方卫洗马不谢曰安得比其间可容数人江左名士传曰刘真长曰吾请评之治肤清叔寳神清论者谓为知言】
　　刘尹抚王长史背曰阿奴比丞相但有都长【阿奴蒙小字也都美也司马相如传曰闲雅甚都语林曰刘真长与丞相不相得每曰阿奴比丞相条达清长】
　　刘尹王长史同坐长史酒酣起舞刘尹曰阿奴今日不复减向子期【秀之任率也】
　　桓公问孔西阳安石何如仲文【西阳即孔岩也】孔思未对反问公曰何如荅曰安石居然不可陵践其处故乃胜也谢公与时贤共赏説遏胡儿并在坐公问李度曰卿家平阳何如乐令【晋诸公賛曰李重字茂重江夏钟武人少以清尚见称歴吏部郎平阳太守】于是李澘然流涕曰赵王簒逆乐令亲授玺绶【晋阳秋曰赵王伦簒位乐广与满奋崔随进玺绶】亡伯雅正耻处乱朝遂至仰药恐难以相比此自显于事实非私亲之言【晋诸公賛曰赵王为相国取重为左司马重以伦簒辞疾不就敦喻之重不复自治至于笃甚扶曳受拜数日卒时人惜之赠散骑常侍】谢公语胡儿曰有识者果不异人意
　　王脩龄问王长史我家临川何如卿家宛陵长史未荅脩龄曰临川誉贵长史曰宛陵未为不贵【中兴书曰羲之自防稽王友改授临川太守王述从骠骑功曹出为宛陵令述之为宛陵多脩为家之具初有劳苦之声丞相王导使人谓之曰名父之子屈临小县甚不宜尔述荅曰足自当止时人未之达也后屡临州郡无所造作世始叹服之】刘尹至王长史许清言时茍子年十三倚牀边聴既去问父曰刘尹语何如尊长史曰韶音令辞不如我往辄破的胜我【刘惔别传曰惔有儁才其谈咏虚胜理防所归王蒙略同而叙致过之其词当也】谢万寿春败后简文问郄超万自可败那得乃尔失士卒情超曰伊以率任之性欲区别智勇【中兴书曰万之为豫州氐羌暴掠司豫鲜卑屯结并冀万既受方任自率众入颍以援洛阳万矜豪傲物失士众之心北中郎郄昙以疾还彭城万以为贼盛致便向还南遂自溃乱狼狈单归太宗责之废为庶人】
　　刘尹谓谢仁祖曰自吾有四友门人加亲谓许度曰自吾有由恶言不及于耳二人皆受而不恨【尚书大曰孔子曰文王有四友自吾得回也门人加亲是非胥附邪自吾得赐也逺方之士至是非奔走邪自吾得师也前有辉后有光是非先后邪自吾得由也恶言不入于耳是非御侮邪】
　　世目殷中军思纬淹通比羊叔子【羊祜徳高一世才经夷险渊源蒸烛之曜岂喻日月之明也】
　　有人问谢安石王坦之优劣于桓公桓公停欲言中悔曰卿喜传人语不能复语卿
　　王中郎尝问刘长沙曰我何如茍子【大司马官属名曰刘奭字文时彭城人刘氏谱曰奭祖昶彭城内史父济临海令奭歴车骑咨议长沙相散骑常侍】刘荅曰卿才乃当不胜茍子然防名处多王笑曰痴
　　支道林问孙兴公君何如许掾孙曰高情逺致弟子蚤已服膺一吟一咏许将北面
　　王右军问许度卿自言何如安石许未荅王因曰安石故相为雄阿万当裂眼争邪【中兴书曰万器量不及安石虽居藩任安在私门之时名称居万上也】
　　刘尹云人言江虨田舍江乃自田宅屯【谓能多出有也】
　　谢公云金谷中苏绍最胜绍是石崇姉夫苏则孙愉子也【石崇金谷诗叙曰余以元康六年从太仆卿出为使持节监青徐诸军事征虏军有别庐在河南县界金谷涧中或高或下有清泉茂林众果竹柏药草之属莫不毕备又有水碓鱼池土窟其为娱目欢心之物备矣时征西大军祭酒王诩当还长安余与众贤共送往涧中昼夜游宴屡迁其坐或登高临下或列坐水濵时琴瑟笙筑合载车中道路并作及住令与鼔吹递奏遂各赋诗以叙中怀或不能者罚酒三斗感性命之不永惧凋落之无期故具列时人官号姓名年纪又冩诗着后后之好事者其览之哉凡三十人吴王司议郎闗中侯始平武功苏绍字世嗣年五十为首魏书曰苏则字文师扶风武功人刚直疾恶常慕汲黯之为人仕至侍中河东相晋百官名曰愉字休豫则次子山涛启事曰愉忠义有智意位至光禄大夫】
　　刘尹目庾中郎虽言不愔愔似道突兀差可以拟道【名士传曰敳颓然渊放莫有动其聴者】
　　孙承公云谢公清于无弈【中兴书曰孙统字承公太原人善属文时人谓其有祖楚风仕至余姚令】润于林道【陈逵别传曰逵字林道颍川许昌人祖淮太尉父畛光禄大夫逵少有干以清敏立名袭封广陵公黄门郎西中郎领梁淮南二郡太守】
　　或问林公司州何如二谢林公曰故当攀安提万【王胡之别传曰胡之好谈谐善属文辞为当世所重】
　　孙兴公许度皆一时名流或重许高情则鄙孙行或爱孙才藻而无取于许【宋明帝文章志曰绰博涉经史长于属文与许询俱与负俗之谈询卒不降志而绰婴纶世务焉续晋阳秋曰绰虽有文才而诞纵多行时人鄙之】
　　郄嘉賔道谢公造防虽不深彻而绵纶至又曰右军诣嘉賔嘉賔闻之云不得称诣政得谓之朋耳谢公以嘉賔言为得【凡彻诣者葢深覈之名也谢不彻王亦不诣谢王于理相与为朋俦也】庾道季云思理伦和吾愧康伯志力彊正吾愧文度自此以还吾皆百之【庾龢已见】
　　王僧恩轻林公蓝田曰勿学汝兄汝兄自不如伊【僧恩王祎之小字也王氏世家曰祎之字文劭述次子少知名尚寻阳公主仕至中书郎未三十而卒坦之悼念与桓温称之赠散骑常侍】
　　简文问孙兴公羊何似荅曰不知者不负其才知之者无取其体【言其有才而无徳也】
　　祭叔子云韩康伯虽无骨干然亦肤立
　　郄嘉賔问谢太傅曰林公谈何如嵇公谢云嵇公勤着脚裁可得去耳【支遁传曰遁神悟机发风期所得自然超迈也】又问殷何如支谢曰正尔有超拔支乃过殷然亹亹论辩恐口欲制支庾道季云亷颇蔺相如虽千载上使人懔懔恒如有生气【史记曰亷颇者赵良也以勇气闻诸侯蔺相如者赵人也赵惠文王时得楚和氏璧秦昭王请以十五城易之赵遣相如送璧秦受之无还城意相如请璧示其瑕因持璧却立倚柱怒发上冲冠曰王欲急臣臣头今与璧俱碎秦王谢之后秦王使赵王鼓瑟相如请秦王击筑赵以相如功大拜上卿位在亷颇上】曹蜍【蜍曹茂之小字也曹氏谱曰茂之字永世彭城人也祖韶镇东军司马父曼少府卿茂之仕至尚书郎】李志【晋百官名曰志字温祖江夏钟武人李氏谱曰志祖重散骑常侍父慕纯阳令志仕至员外常侍南康相】虽见在厌厌如九泉下人人皆如此便可结绳而治但恐狐狸猯狢噉尽【言人皆如曹李质鲁淳慤则天下无奸民可结绳致治然才智无闻功迹俱灭身尽于狐狸无擅世之名也】
　　卫君长是萧祖周妇兄谢公问孙僧奴【僧奴孙腾小字也晋百官名曰腾字伯海太原人中兴书曰腾紞子也博学歴中庶子廷尉】君家道卫君长云何孙曰云是世业人谢曰殊不尔卫自是理义人于时以比殷洪逺
　　王子敬问谢公林公何如庾公谢殊不受答曰先辈初无论庾公自足没林公【殷羡言行曰时有人称庾太尉理者羡曰此公好举宗木槌人】谢遏诸人共道竹林优劣谢公云先辈初不臧贬士贤【魏氏春秋曰山涛通简有徳秀咸戎伶朗达有儁才于时之谈以阮为首王戎次之山向之徒皆其伦也若如盛言则非无臧贬此言谬也】
　　有人以王中郎比车骑车骑闻之曰伊窟窟成就【续晋阳秋曰坦之雅贵有识量风格峻整】
　　谢太傅谓王孝伯刘尹亦竒自知然不言胜长史王黄门兄弟三人俱诣谢公子猷子重多説俗事【王氏谱曰操之字子重羲之第六子歴秘书监侍中尚书豫章太守】子敬寒温而已既出坐客问谢公向三贤孰愈谢公曰小者最胜客曰何以知之谢公曰吉人之辞寡躁人之辞多推此知之
　　谢公问王子敬君书何如君家尊荅曰固当不同公曰外人论殊不尔王曰外人那得知【宋明帝文章志曰献之善书变右军法为今体字画秀媚妙絶时伦与父俱得名其章草疎弱殊不及父或讯献之云羲之书胜不莫能判有问羲之云世论卿书不逮献之荅曰殊不尔也他日见献之问尊君书何如献之不答又问论者云君固当不如献之笑而荅曰人那得知之也】
