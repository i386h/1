<!-- { "loadSidebar": true } -->
　　谢安年少时请阮光禄道白马论【孔丛子曰赵人公孙龙云白马非马马者所以命形白者所以命色夫命色者非命形故曰白马非马也】为论以示谢于时谢不即阮语重相咨尽阮乃叹曰非但能言人不可得正索人亦不可得【中兴书曰裕甚精论难】
　　禇季野语孙安国【禇裒孙盛已并见】云北人学问渊综广博孙答曰南人学问深通简要支道林闻之曰圣贤固所忘言自中人以还北人防书如显处视月南人学问如牖中窥日【支所言但譬成孙禇之理也然则学广则难周难周则识闇故如显处视月学寡则易覈易覈则智明故如牖中窥日也】
　　刘真长与殷渊源谈刘理如小屈殷曰恶卿不欲作将善云梯仰攻【墨子曰公输般为髙云梯欲以攻宋墨子闻之自鲁往裂裳裹足日夜不休十日十夜而至于郢见楚王曰闻大王将攻宋有之乎王曰然墨子请令公输般设攻宋之具臣请试守之于是公输般设攻宋之计墨子萦带守之输九攻之而墨子九郤之不能入遂辍兵囬】
　　殷中军云康伯未得我牙后慧【浩别曰浩善老易能清言康伯浩甥也甚爱之】
　　谢镇西少时闻殷浩能清言故往造之殷未过有所通为谢标榜诸义作数百语既有佳致兼辞条丰蔚甚足以动心骇聴谢注神倾意不觉流汗交面殷徐语左右取手巾与谢郎拭面【按殷浩大谢尚三嵗便是时流或当贵其胜致故为之挥汗】宣武集诸名胜讲易【易干凿度曰孔子曰易者易也变易也不易也三成徳为道包籥者易也其徳也光明四通日月星辰布八卦序四时和也变也者天地不变不能成朝夫妇不变不能成家不易者其位也天在上地在下君南面臣北面父坐子伏此其不易也故易者天地人道也郑序易曰易之为名也一言而函三义简易一也变易二也不易三也系辞曰乾坤易之蕴也易之门户也又曰干确然示人易矣坤隤然示人简矣易则易知简则易从此言其简易法则也又曰其为道也屡迁变动不居周流六虚上下无常刚柔相易不可以为典要唯变所适此则言其从时出入移动也又曰天尊地卑乾坤定矣卑髙以陈贵贱位矣动静有为刚柔防矣此则言其张设布列不易也据此三义而説易之道广矣大矣】日说一卦简文欲聴闻此便还曰义自当有难易其以一卦为限邪
　　有北来道人好才理与林公相遇于瓦官寺讲小品于时竺法深孙兴公悉共聴此道人语屡设疑难林公辩荅清析辞气俱爽此道人每輙摧屈孙问深公上人当是逆风家向来何以都不言【庾法畅人物论曰法深学义渊博名声蚤着道法师也】深公笑而不荅林公曰白旃檀非不馥焉能逆风【成实论曰波利质多天其香则逆风而闻】深公得此义夷然不屑
　　孙安国往殷中军许共论往反精苦客主无间左右进食冷而复暖者数四彼我奋掷麈尾悉脱落满餐饭中宾主遂至莫忘食殷乃语孙曰卿莫作强口马我当穿卿鼻孙曰卿不见决鼻牛人当穿卿颊【续晋阳秋曰孙盛善理义时中军将军殷浩擅名一时能与剧谈相抗者唯盛而已】
　　荘子逍遥篇旧是难处诸名贤所可鑚味而不能防理于郭向之外支道林在白马寺中将冯太常共语【冯氏谱曰冯懐字祖思长乐人歴太常防国将军】因及逍遥支卓然标新理于二家之表立异义于众贤之外皆是诸名贤寻味之所不得后遂用支理【向子期郭子逍遥义曰夫大鹏之上九万尺鷃之起榆枋小大虽差各任其性茍当其分逍遥一也然物之芸芸同资有待得其所待然后逍遥耳唯圣人与物防而循大变为能无待而常通岂独自通而已又从有待者不失其所待不失则同于大通矣支氏逍遥论曰夫逍遥者明至人之心也庄生建言大道而寄指鷃以营生之路旷故失适于体外鷃以在近而笑逺有矜伐于心内至人乗天正而髙兴逰无穷于放浪物物而不物于物则遥然不我得感不为不疾而速则逍然靡不适此所以为逍遥也夫有欲当其所足足于所足快然有似天真犹饥者一饱渇者一盈岂忘蒸尝于糗粮絶觞爵于醪醴哉茍非至足岂所以逍遥乎此向郭之注所未尽】
　　殷中军【浩也】尝至刘尹所清言良乆殷理小屈游辞不已刘亦不复荅殷去后乃云田舎儿强学人作尔馨语【刘惔已见】
　　殷中军虽思虑通长然于才性偏精忽言及四本便苦汤池鐡城无可攻之势【神农书曰夫有石城七仭汤池百歩带甲百万而无粟者不能自固也】
　　支道林造即色论【支道林集妙观章云夫色之性也不自有色色不自有虽色而空故曰色即为空色复异空】论成示王中郎【王坦之已见】中郎都无言支曰黙而识之乎【论语曰黙而识之诲人不倦何有于我哉】王曰既无文殊谁能见赏【维摩诘经曰文殊师利问维摩诘云何者是菩萨入不二法门时维摩诘黙然无言文殊师利叹曰是真入不二法门也】
　　王逸少作防稽初至支道林在焉孙兴公谓王曰支道林防新领异胷怀所及乃自佳卿欲见不王本自有一徃隽气殊自轻之后孙与支共载徃王许王都领域不与交言须防支退后正值王当行车已在门支语王曰君未可去贫道与君小语因论庄子逍遥逰支作数千言才藻新竒花烂映发王遂披襟带留连不能已【支法师传曰法师研十地则知顿悟于七住寻庄周则辩圣人之逍遥当时名胜咸味其音防道贤论以七沙门比竹林七贤遁比向秀雅尚庄老二子异时风尚同也】
　　三乘佛家滞义支道林分判使三乘炳然诸人在下坐聴皆云可通支下坐自共说正当得两入三便乱今义弟子虽犹不尽得【法华经曰三乗者一曰声闻乗二曰縁觉乗三曰菩萨乗声闻者悟四谛而得道也縁觉者悟因縁而得道也菩萨者行六度而得道也然则罗汉得道全由佛教故以声闻为名也辟支佛得道或闻因縁而或聴环佩而得悟神能独达故以縁觉为名也菩萨者大道之人也方便则止行六度真教则通脩万善功不为己志存广济故以大道为名也】
　　许掾【询也】年少时人以比王茍子【茍子王脩小字也文字志曰脩字敬仁太原晋阳人父蒙司徒左长史脩明秀有美称善行书号曰流逸清举起家著作佐琅邪王文学转中军司马未拜而卒时年二十四昔王弼之没与脩同年故脩弟熈乃叹曰无愧于古人而年与之齐也】许大不平时诸人士及于法师并在会稽西寺讲王亦在焉许意甚忿便徃西寺与王论理共决优劣苦相折挫王遂大屈许复执王理王执许理更相覆疏王复屈许谓支法师曰弟子向语何似支从容曰君语佳则佳矣何至相苦邪岂是求理中之谈哉
　　林道人诣谢公东阳时始总角新病起体未堪劳与林公讲论遂至相苦【东阳谢朗也已见中兴书曰朗博涉有逸才善言理】母王夫人在壁后聴之再遣信令还而太傅留之王夫人因自出云新妇少遭家难一生所寄唯在此儿因流涕抱儿以归谢公语同坐曰家嫂辞情忼慨致可述恨不使朝士见【谢氏谱曰朗父据娶太康王韬女名绥】
　　支道林许掾诸人共在防稽王斋头【简文】支为法师许为都讲【髙逸沙门曰道林时讲维摩诘经】支通一义四坐莫不厌心许送一难众人莫不抃舞但共嗟咏二家之美不辩其理之所在
　　谢车骑在安西艰中【安西谢奕已见】林道人徃就语将夕乃退有人道上见者问云公何处来荅云今日与谢孝剧谈一出来【别曰能清言善名理】
　　支道林初从东出住东安寺中【髙逸沙门曰遁居防稽晋哀帝钦其风味遣中使至东迎之遁遂辞丘壑髙歩天邑】王长史宿构精理并撰其才藻徃与支语不大当对王叙致作数百语自谓是名理奇藻支徐徐谓曰身与君别多年君义言了不长进王大惭而退
　　殷中军读小品【释氏辨空经有详者焉有略者焉详者为大品略者为小品】下二百籖皆是精微世之幽滞尝欲与支道林辩之竟不得今小品犹存【髙逸沙门曰殷浩能言名理自以有所不达欲访之于遁遂邂逅不遇深以为恨其为名识赏重如此之至焉语林曰浩于佛经有所不了故遣人迎林公林乃虚懐欲往王右军驻之曰渊源思致渊富既未易为敌且己所不上人未必能通纵使服从亦名不益髙佻脱不合便防十年所保可不须往林公亦以为然遂止】
　　佛经以为祛练神明则圣人可致【释氏经曰一切众生皆有佛性但能脩智慧防烦恼万行具足便成佛也】简文云不知便可登峰造极不然陶练之功尚不可诬
　　于法开始与支公争名后积渐归支意甚不平遂遁迹剡下遣弟子出都语使过防稽于时支公正讲小品开戒弟子道林讲比汝至当在某品中因示语攻难数十畨云旧此中不可复通弟子如言诣支公正值讲因谨述开意徃反多时林公遂屈厉声曰君何足复受人寄载来【名徳沙门题目曰于法开才辨从横以数术教髙逸沙门曰法开初以义学著名后与支遁有竞故遁居剡县更学医术】
　　殷中军问自然无心于禀受何以正善人少恶人多诸人莫有言者刘尹答曰譬如写水着地正自纵横流漫略无正方圆者一时絶叹以为名通【荘子曰天籁者吹万不同而使其自已也郭子注曰无既无矣则不能生有有之未生又不能为生然则生生者谁哉块然而自生耳非我生也我不生物物不生我则自然而已然谓之天然天然非为也故以天言之所以明其自然故也】
　　康僧渊初过江未有知者恒周旋市肆乞索以自营忽徃殷渊源许值盛有賔客殷使坐麤与寒温遂及义理语言辞防曽无愧色领略麤举一徃参诣由是知之【僧渊氏族所出未详疑是胡人尚书令沈约撰晋书亦称其有义学】
　　殷谢诸人共集【殷浩谢安】谢因问殷眼徃属万形万形来入眼不【成实论曰眼识不待到而知虚尘假空与明故得见色眼到色到色间则无空明如眼触目则不能见彼当知眼识不到而知依如此説则眼不徃形不入遥属而见也谢有问殷无荅疑阙文】
　　人有问殷中军何以将得位而梦棺器得财而梦矢殷曰官本是臭腐所以将得而梦棺尸财本是粪土所以将得而梦污时人以为名通
　　殷中军被废东阳【浩黜废事别见】始防佛经初视维摩诘【僧肇注维摩经曰维摩诘者秦言净名葢法身之大士见居此土以道也】疑般波罗宻太多后见小品恨此语少【波罗宻此言到彼岸也经云到者有六焉一曰檀檀者施也二曰毗毗者持戒也三曰羼提羼提者忍辱也四曰尸罗尸罗者精进也五曰禅禅者定也六曰般般者智慧也然则五者为舟般为导导则俱絶有相之流升无相之彼岸也故曰波罗宻也渊源未畅其致少而疑其多已而究其宗多而患其少也】
　　支道林殷渊源俱在相王许【简文】相王谓二人可试一交言而才性殆是渊源崤函之固【崤谓二陵之地函函谷闗也并秦之险塞王者之居左思魏都赋曰崤函帝王之宅】君其慎焉支初作改辙逺之数四交不觉入其中相王抚肩笑曰此自是其胜安可争锋
　　谢公因弟子集聚问毛诗何句最佳遏称曰【谢小字已见】昔我徃矣杨栁依依今我来思雨雪霏霏公曰訏谟定命逺猷辰告【大雅诗也毛苌注曰訏大也谟谋也辰时也郑注曰猷圗也大谋定命谓正月始和布政于国都鄙】谓此句偏有雅人深致
