<!-- { "loadSidebar": true } -->
　　桓南郡与殷荆州语次因共作了语顾恺之曰火烧平原无遗燎桓曰白布纒棺竪旒旐殷曰投鱼深渊放飞鸟次复作危语桓曰矛头淅米剑头炊殷曰百嵗老翁攀枯枝顾曰井上辘轳卧婴儿殷有一叅军在坐云盲人骑瞎马夜半临深池殷曰咄咄逼人仲堪眇目故也【中兴书曰仲堪父甞疾患经时仲堪衣不解带数年自分剂汤药误以药手拭泪遂眇一目】
　　桓出射有一刘叅军与周叅军朋赌垂成唯少一破刘谓周曰卿此起不破我当挞卿周曰何至受卿挞刘曰伯禽之贵尚不免挞而况于卿【尚书大传曰伯禽与康叔见周公三见而三笞康叔有骇色谓伯禽曰有商子者贤人也与子见之乃见商子而问焉商子曰南山之阳有木焉名乔二三子徃观之见乔实髙髙然而上反以告商子商子曰乔者父道也南山之阴有木焉名曰梓二三子复往观焉见梓实晋晋然而俯反以告商子商子曰梓者子道也二三子明日见周公入门而趋登堂而跪周公拂其首劳而食之曰尔安见君子乎礼记曰成王有罪周公则挞伯禽亦其义也】周殊无忤色桓语庾伯鸾曰【晋东宫百官名曰庾鸿字伯鸾頴川人庾氏谱曰鸿祖义吴国内史父楷左卫将军鸿仕至辅国内史】刘叅军宜停读书周叅军且勤学问
　　桓南郡与道曜讲老子王侍中为主簿在坐桓曰王主簿可顾名思义王未答且大笑桓曰王思道能作大家儿笑【道曜未详思道王祯之小字也老子明道祯之字思道故曰顾名思义】
　　祖广行恒缩头诣桓南郡始下车桓曰天甚晴朗祖叅军如从屋漏中来【祖氏谱曰广字渊度范阳人父台之仕光禄大夫广仕至护军长史】桓素轻桓崖崖在京下有好桃连就求之遂不得佳者【崖桓脩小字续晋阳秋曰脩少为所侮于言端常嗤鄙之】与殷仲文书以为嗤笑曰徳之休明肃慎贡其楛矢如其不尔篱壁间物亦不可得也【国语曰仲尼在陈有隼集陈侯之庭而死楛矢贯之石砮尺有咫问于仲尼对曰隼之来逺矣此肃慎之矢也昔武王克商通道于九夷百蛮使各以方贿贡于是肃慎氏贡楛矢古者分异姓之职使不忘服也故分陈以肃慎之贡求之故府其可得使求得之金椟如初】
　　轻诋第二十六
　　王太尉问眉子汝叔名士何以不相推重【眉子已见叔王澄也】眉子曰何有名士终日妄语
　　庾元规语周伯仁诸人皆以君方乐周曰何乐谓乐毅邪【史记曰乐毅中山人贤而为燕昭王将军率诸侯伐齐终于赵】庾曰不尔乐令耳周曰何乃刻画无盐以唐突西子也【列女曰钟离春者齐无盐之女也其丑无双黄头深目长壮大节鼻昻结喉肥项少髪折腰出胷皮肤漆行年三十无所容入衒嫁不售乃自诣齐宣王乞备后宫因说王以四殆王拜为正后吴越春秋曰越王勾践得山中采薪女子名曰西施献之吴王】深公云人谓庾元规名士胷中柴棘三斗许
　　庾公权重足倾王公庾在石头王在冶城坐大风尘王以扇拂尘曰元规尘污人【按王公雅量通济庾亮之在武昌其应下公以识度裁之言自息岂或囘贰有扇尘之事乎王隐晋书戴洋曰丹阳太守王导问洋得病七年洋曰君矦命在申为土地之主而于申工冶火光昭天此为金火相烁水火相炒以故相害导呼冶令奕逊使啓镇东徙今东冶是也丹阳记曰丹阳冶城去宫三里吴时鼓铸之所吴平犹不废又云孙权筑冶城为鼓铸之所既立石头大坞不容近立此小城当是徙县治空城而置冶尔冶城疑是金陵本治汉髙六年令天下县邑秣陵不应独无】
　　王右军少时甚涩讷在大将军许王庾二公后来右军便起欲去大将军留之曰尔家司空【王丞相已见】元规复何所难
　　王丞相轻蔡公曰我与安期千里共逰洛水边何处闻有蔡充儿【晋诸公賛曰充字子尼陈留雍丘人充别曰充祖睦蔡邕孙也充少好学有雅尚体貌尊严莫有媟慢于其前者髙平刘整有隽才而车服奢丽谓人曰纱縠人常服耳甞遇蔡子尼在坐终日不自安见惮如此是时陈留为大郡多人士琅邪王澄甞经郡入境问此郡多士有谁乎吏曰有江应元蔡子尼时陈留多居大位者澄问何以但称此二人吏曰向谓君矦问人不谓位也澄笑而止充厯成都王东曹椽故称东曹妒记曰丞相曹夫人性甚忌禁制丞相不得有侍御乃至左右小人亦被检简时有妍妙皆加诮责王公不能久堪乃宻营别舘众妾罗列儿女成行后元防日夫人于青疎台中望见两三儿骑羊皆端正可念夫人遥见甚怜爱之语婢汝出问是谁家儿给使不达防乃答云是第四五等诸郎曹氏闻惊愕大恚命车驾将黄门及婢二十人人持食刀自出寻讨王公亦遽命驾飞辔出门犹患牛迟乃以左手攀车阑右手捉麈尾以柄助御者打牛狼狈奔驰劣得先至蔡司徒闻而笑之乃故诣王公谓曰朝廷欲加公九锡公知不王谓信然自叙谦志蔡曰不闻余物唯闻有短辕犊车长柄麈尾王大愧后贬蔡曰吾昔与安期千里共在洛水集处不闻天下有蔡充儿正忿蔡前戏言耳】
　　褚太傅初渡江甞入东至金昌亭吴中豪右燕集亭中【谢歆金昌亭诗叙曰余寻师来入经吴行达昌门忽覩斯亭傍川带河其榜题曰金昌访之耆老曰昔朱买臣仕汉还为防稽内史逢其迎吏逆旅北舍与买臣争席买臣出其印绶羣吏惭服自裁因事建亭号曰金伤失其字义耳】褚公虽素有重名于时造次不相识别敇左右多与茗汁少箸粽汁尽輙益使终不得食褚公饮讫徐举手共语云褚季野于是四坐惊散无不狼狈
　　王右军在南丞相与书毎叹子侄不令云虎防虎犊还其所如【虎防王彭之小字也王氏谱曰彭之字安夀琅邪人祖正尚书郎父彬卫将军彭之仕至黄门郎虎犊彪之小字也彪之字叔虎彭之第三弟年二十而头须皓白时人谓之王白须少有局之称累迁至左光禄大夫】
　　褚太傅南下孙长乐于船中视之【长乐孙绰】言次及刘真长死孙流涕因讽咏曰人之云亡国殄瘁【大雅诗毛公注曰殄尽瘁病也】褚大怒曰真长平生何甞相比数而卿今日作此面向人孙囘泣向褚曰卿当念我时咸笑其才而性鄙谢镇西书与殷州为真长求防稽殷答曰真长标同伐异侠之大者常谓使君降阶为甚乃复为之驱驰邪桓公入洛过淮泗践北境与诸僚属登平乘楼眺瞩中原慨然曰遂使神州陆沈百年丘墟王夷甫诸人不得不任其责【八王故事曰夷甫虽居台司不以事物自婴当世化之羞言名教自台郎以下皆雅崇拱黙以遗事为髙四海尚宁而识者知其将乱晋阳秋曰夷甫将为石勒所杀谓人曰吾等不祖尚浮虚不至于此】虎率尔对曰运自有废兴岂必诸人之过桓公懔然作色顾谓四坐曰诸君颇闻刘景升不【刘镇南铭曰表字景升山阳髙平人黄中通理博识多闻仕至镇南将军荆州刺史】有大牛重千斤噉刍豆十倍于常牛负重致逺曽不若一羸牸魏武入荆州烹以飨士卒于时莫不称快意以况四坐既骇亦失色虎伏滔同在桓公府桓公毎逰燕輙命伏甚耻之恒叹曰公之厚意未足以荣国士与伏滔比肩亦何辱如之
　　髙柔在东甚为谢仁祖所重既出不为王刘所知仁祖曰近见髙柔大自敷奏然未有所得真长云故不可在偏地居轻在角防【奴角反】中为人作议论髙柔闻之云我就伊无所求人有向真长学言此者真长曰我寔亦无可与伊者然逰燕犹与诸人书可要安固安固者髙柔也【孙统为柔集叙曰柔字世逺乐安人才理清鲜安行仁义婚泰山胡母氏女年二十既有倍年之学而姿色清恵近是上流妇人柔家道隆崇既罢司空叅军安固令营宅于伏川驰动之情既薄又爱翫贤妻便有终焉之志尚书令何充取为冠军叅军僶俛应命眷恋绸缪不能相舍相赠诗书清婉辛切】
　　刘尹江虨王叔虎孙兴公同坐江王有相轻色虨以手歙叔虎云酷吏词色甚彊刘尹顾谓此是瞠邪非特是丑言声拙视瞻【言江此言非是丑拙似有忿于王也】
　　孙绰作列仙商丘子賛曰所牧何物殆非真猪傥遇风云为我龙摅【列仙曰商丘子晋者商邑人好吹竽牧豕年七十不娶妻而不老问其道要言但食老术菖蒲根饮水如此便不饥不老耳贵戚富室闻而服之不能终嵗辄止谓将有匿术孙绰为賛曰商丘卓荦执防吹竽渇饮寒泉饥食菖蒲所牧何物殆非真猪傥逢风云为我龙摅】时人多以为能王蓝田语人云近见孙家儿作文道何物真猪也桓公欲迁都以张拓定之业孙长乐上表谏此议甚有理桓见表心服而忿其为异令人致意孙云君何不寻遂初赋而彊知人家国事【孙绰表諌曰中宗龙飞实赖万里长江画而守之耳不然胡马久已践建康之地江东为豺狼之矣绰赋遂初陈止足之道】
　　孙长乐兄弟就谢公宿言至欵杂刘夫人在壁后听之具闻其语谢公明日还问昨客何似刘对曰亡兄门未有如此賔客【夫人刘惔之妹】谢深有愧色
　　简文与许度共语许云举君亲以为难简文便不复答许去后而言曰度故可不至于此【按邴原别魏五官中郎将甞与羣贤共论曰今有一丸药得济一人疾而君父俱病与君邪与父邪诸人纷葩或父或君原勃然曰父子一本也亦不复难君亲相校自古如此未解简文诮许意】
　　谢万夀春败后还书与王右军云慙负宿顾右军推书曰此禹汤之戒【春秋传曰禹汤罪已其兴也勃焉言禹汤以圣徳自罪所以能兴今万失律致败虽复自咎其可济焉故王嘉万也】
　　蔡伯喈睹睐笛椽孙兴公听妓振且摆折【伏滔长笛赋叙曰余同寮桓子野有故长笛之耆老云蔡邕伯喈之所制也初邕避难江南宿于柯亭之馆以竹为椽邕仰眄之曰良竹也取以为笛音声独絶厯代之至于今】王右军闻大嗔曰三祖夀【一作台】乐器虺瓦【一作凡】吊孙家儿打折
　　王中郎与林公絶不相得王谓林公诡辩林公道王云箸腻顔帢布单衣挟左逐郑康成车后问是何物尘垢囊【中郎坦之帢防也裴子曰林公云文度箸腻顔挟左逐郑康成自为髙足弟子笃而论之不离尘垢囊也】
　　孙长乐作王长史诔云余与夫子交非势利心犹澄水同此味【礼记曰君子之交淡若水小人之交甘若醴】王孝伯见曰才士不逊亡祖何至与此人周旋
　　谢太傅谓子侄曰中郎始是独有千载车骑曰中郎衿抱未虚复那得独有【中郎谢万】
