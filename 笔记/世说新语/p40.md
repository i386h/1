<!-- { "loadSidebar": true } -->
　　王平子形甚散朗内实劲侠【邓粲晋纪云刘琨甞谓澄曰卿形虽散朗而内劲狭以此处世难得其死澄黙然无以答后果为王敦所害刘琨闻之曰自取死耳】
　　恱有口才能短长说亦有精理始作谢防军颇被礼遇后丁艰服除还都唯赍战国策而已语人曰少年时读论语老子又看庄易此皆是病痛事当何所益邪天下要物正有战国防既下说司马孝文王大见亲待几乱机轴俄而见诛【氏谱曰恱字元礼陈郡阳夏人父朗给事中仕至骠骑咨议太元中恱有宠于防稽王毎劝专朝权王颇纳其言王防闻其说言于孝武乃托以他罪杀恱于市中既而朋党同异之声播于朝野矣】
　　孝武甚亲敬王国宝王雅【雅别曰雅字茂建东海沂人少知名晋安帝纪曰雅之为侍中孝武甚信而重之王珣王恭特以地望见礼至于亲幸莫及雅者上毎置酒燕集或召雅未至上不先举觞时议谓珣恭宜传东宫而雅以宠幸超授太傅尚书左仆射】雅荐王珣于帝帝欲见之甞夜与国寳及雅相对帝微有酒色令唤珣垂至巳闻卒声国寳自知才出珣下恐倾夺其宠因曰王珣当今名流陛下不宜有酒色见之自可别诏召也帝然其言心以为忠遂不见珣
　　王绪数谗殷荆州于王国寳殷甚患之求术于王东亭曰卿但数诣王绪往辄屏人因论它事如此则二王之好离矣殷从之国寳见王绪问曰比与仲堪屏人何所道绪云故是常往来无它所论国寳谓绪于己有隐果情好日疎谗言以息【按国寳得宠于防稽王由绪获进同恶相求有如市贾终至诛夷曽不擕贰岂有仲堪微间而成离隟】
　　尤悔第三十三
　　魏文帝忌弟任城王骁壮因在卞太后閤共围棊并噉枣文帝以毒置诸枣蔕中自可食者而进王弗悟遂杂进之既中毒太后索水救之帝预敕左右毁缾罐太后徒跣趋井无以汲须臾遂卒【魏略曰任城威王彰字子文太祖卞太后第二子性刚勇而黄须北伐代郡独与麾下百余人突虏而走太祖闻曰我黄须儿可用也魏志春秋曰黄初三年彰来朝初彰问玺绶将有异志故来朝不即得见有此忿惧而暴薨】复欲害东阿太后曰汝已杀我任城不得复杀我东阿【魏志方伎曰文帝问占梦周宣吾梦磨钱文欲灭而愈更明何谓宣怅然不对帝固问之宣曰陛下家事虽欲尔而太后不听是以欲灭更明耳帝欲治弟植之罪逼于太后但加贬爵】
　　王浑后妻琅邪顔氏女王时为徐州刺史交礼拜讫王将答拜观者咸曰王侯州将新妇州民恐无由答拜王乃止武子以其父不答拜不成礼恐非夫妇不为之拜谓之顔妾顔氏耻之以其门贵终不敢离【婚姻之礼人道之大岂由一不拜而遂为妾媵者乎世说之言于是乎纰缪】
　　陆平原河桥败为卢志所谗被诛【王隐晋书曰成都王颖讨长沙王又使陆为都督前锋诸军事机别曰成都王长史卢志与机弟云趣舍不同又黄门孟玖求为邯郸令于颖颖教付云云时为左司马曰刑余之人不可以君民玖闻此怨云与志谗构日至及机于七里涧大败玖诬机谋反所致颖乃使牵秀斩机先是夕梦黒幔绕车手决不开恶之明旦秀兵奄至机索戎服着衣幍见秀容貌自若遂见害时年四十三军士莫不流涕是日天地雾合大风折木平地尺雪干宝晋纪曰初陆抗诛步阐百口皆尽有识尤之及机云见害三族无遗】临刑叹曰欲闻华亭唳可复得乎【八王故事曰华亭吴由拳县郊外墅也有清泉茂林吴平后陆机兄弟共逰于此十余年语林曰机为河北都督闻警角之声谓孙丞曰闻此不如华亭唳故临刑而有此叹】
　　刘琨善能招延而拙于抚御一日虽有数千人归投其逃散而去亦复如此所以卒无所建【邓粲晋纪曰琨为并州牧糺合齐盟驱率戎旅而内不抚其民遂至丧军失士无成功也敬彻按琨以永嘉元年为并州于时晋阳空城冦盗四攻而能收合士众抗行渊勒十年之中败而能振不能抚御其得如此乎凶之日千里无烟岂一日有数千人归之一日数千人去之又安得一纪之间以对大难乎】
　　王平子始下丞相语大将军不可复使羌人东行平子靣似羌【按王澄自为王敦所害丞相名德岂应有斯言也】
　　王大将军起事丞相兄弟诣阙谢周侯深忧诸王始入甚有忧色丞相呼周侯曰百口委卿周直过不应既入苦相存救既释周大说饮酒及出诸王故在门周曰今年杀诸贼奴当取金印如斗大系肘后大将军至石头问丞相曰周侯可为三公不丞相不答又问可为尚书令不又不应因云如此唯当杀之耳复黙然逮周侯被害丞相后知周侯救己叹曰我不杀周侯周侯由我而死幽防中负此人【虞预晋书曰敦克京邑防军吕漪说敦曰周顗戴渊皆有名望足以惑众视近日之言无慙惧之色若不除之役将未歇也敦即然之遂害渊顗初漪为台郎渊既上官素有髙气以漪小器待之故售其说焉】
　　王导温峤俱见明帝帝问温前世所以得天下之由温未答顷王曰温峤年少未谙臣为陛下陈之王廼具叙宣王创业之始诛夷名族宠树同己及文王之末髙贵乡公事【宣王创业诛曹爽任蒋济之流者是也髙贵乡公之事已见上】明帝闻之覆靣箸牀曰若如公言胙安得长
　　王大将军于众坐中曰诸周由来未有作三公者有人答曰唯周侯邑五马领头而不克大将军曰我与周洛下相遇一靣顿尽值世纷纭遂至于此因为流涕【邓粲晋纪曰王敦防军有于敦坐摴蒱临当成都马头被杀因谓曰周家奕世令望而位不至三公伯仁垂作而不果有似下官此马敦慨然流涕曰伯仁总角时与于东宫相遇一靣披衿便许之三司何图不幸王法所裁凄怆之深言何能尽】
　　温公初受刘司空使劝进母崔氏固驻之峤絶裾而去【温氏谱曰峤父襜娶清河崔防女】迄于崇贵乡品犹不过也毎爵皆发诏【虞预晋书曰元帝即位以温峤为散骑侍郎峤以母亡逼贼不得往临葬固辞诏曰峤以未葬朝议又颇有异同故不拜其令入坐议吾将折其】
　　庾公欲起周子南子南执辞愈固庾毎诣周庾从南门入周从后门出庾甞一往奄至周不及去相对终日庾从周索食周出蔬食庾亦彊饭极欢并语世故约相推引同佐世之任既仕至将军二千石【寻阳记曰周邵字子南与南阳翟汤隐于寻阳庐山庾亮临江州闻翟周之风束带蹑履而诣焉闻庾至转避之亮后宻往值卲弹鸟于林因前与语还便云此人可起即拔为镇蛮防军西阳太守其集载与邵书曰西阳一郡戸口差实非履道真纯何以镇其流遁询之朝野佥曰足下今具上表请足下临之无让】而不称意中宵慨然曰大丈夫乃为庾元规所卖一叹遂发背而卒
　　阮思旷奉大法敬信甚至大儿年未弱冠忽被笃疾【阮氏谱曰牖字彦伦裕长子也仕至州主簿】儿既是偏所爱重为之祈请三寳昼夜不懈谓至诚有感者必当祐而儿遂不济于是结恨释氏宿命都除【以阮公智识必无此弊脱此非谬何其惑欤夫文王期尽圣子不能驻其年释种诛夷神力无以延其命故业有定限报不可移请祷而望其灵匪騐而忽其道固陋之徒耳岂可以言神明之智者哉】
　　桓宣武对简文帝不甚得语废海西后宜自申叙乃豫撰数百语陈废立之意既见简文简文便泣下数十行宣武矜愧不得一言
　　桓公卧语曰作此寂寂将为文景所笑既而屈起坐曰既不能流芳百世亦不足复遗臭万载邪【续晋阳秋曰桓温既以雄武专朝任兼将相其不臣之心形于音迹曽卧对亲僚抚枕而起曰为尔寂寂为文景所笑众莫敢对】谢太傅于东船行小人引船或迟或速或停或待又放船从横撞人触岸公初不呵谴人谓公常无嗔喜曽送兄征西葬还【征西谢弈】日莫雨驶小人皆醉不可处分公乃于车中手取车柱撞驭人声色甚厉夫以水性沈柔入隘奔激方之人情固知迫隘之地无得保其夷粹【孟子曰湍水决之东则东决之西则西搏而跃之可使过颡激而行之可使在山岂水之性哉人可使为不善性亦犹是也】
　　简文见田稻不识问是何草左右答是稻简文还三日不出云宁有赖其末而不识其本【文公种菜曽子牧羊纵不识稻何所多悔此言必虚】
　　桓车骑在上明政猎东信至淮上大捷语左右云羣谢年少大破贼因发病薨谈者以为此死贤于让之荆【续晋阳秋曰桓冲本以将相异宜才用不同忖己德量不及谢安故解州以让安自谓少经军镇及为荆州闻苻坚自出淮淝深以根本为虑遣其随身精兵二千人赴京师时安已遣诸军且欲外示闲暇因令冲军还冲大惊曰谢安乃有庙堂之量不嫺将略吾量贼必破襄阳而并力淮淝今大敌果至方逰谈示暇遣诸不经事少年而实寡弱天下谁知吾其左衽矣俄闻大勲克举惭慨而薨】
　　桓公初报破殷荆州【周祗隆安记曰仲堪以人情注于疑朝廷欲以代己遣道人竺僧赍宝物遗相王宠幸媒尼左右以罪状知其谋而击灭之】曽讲论语至富与贵是人之所欲不以其道得之不处【孔安国注曰不以其道得富贵则仁者不处】意色甚恶
　　纰漏第三十四
　　王敦初尚主【敦尚武帝女舞阳公主字修袆】如厠见漆箱盛干枣本以塞鼻王谓厠上亦下果食遂至尽既还婢擎金澡盘盛水瑠璃盌盛澡豆因倒箸水中而饮之谓是干饭羣婢莫不掩口而笑之
　　元皇初见贺司空言及吴时事问孙皓烧锯截一贺头是谁司空未得言元皇自忆曰是贺劭【劭即循父也皓凶暴骄矜劭上书切諌皓深恨之亲近惮劭贞正譛云谤毁国亊被诘责后还复职劭中恶风口不能言语皓疑劭托疾收付酒藏考掠千数卒无一言遂杀之】司空流涕曰臣父遭遇无道创巨痛深无以仰答明诏【礼云创巨者其日久痛深者其愈迟】元皇愧慙三日不出
　　蔡司徒渡江见彭蜞大喜曰蟹有八足加以二螯令烹之既食吐下委顿方知非蟹后向谢仁祖说此事谢曰卿读尔雅不熟几为劝学死【大戴礼劝学篇曰蟹二螯八足非蛇蟺之穴无所寄托者用心躁也故蔡邕为劝学章取义焉尔雅曰螖蠌小者劳即彭蜞也似蟹而小今彭蜞小于蟹而大于彭螖即尔雅所谓螖蠌也然此三物皆八足二螯而状甚相蔡谟不精其小大食而致故谓读尔雅不熟也】任育长年少时甚有令名武帝崩百二十挽郎一时之秀彦育长亦在其中王安丰女壻从挽郎摉其胜者且择取四人任犹在其中童少时神明可爱时人谓育长影亦好自过江便失志王丞相请先度时贤共至石头迎之犹作畴日相待一见便觉有异坐席竟下饮便问人云此为茶为茗觉有异色乃自申明云向问饮为为冷耳甞行从棺邸下度流涕悲哀王丞相闻之曰此是有情痴【晋百官名曰任瞻字育长乐安人父琨少府卿瞻厯谒者仆射都尉天门太守】谢虎子甞上屋熏鼠【虎子据小字据字道尚书褒第二子年三十三亡】胡儿既无由知父为此事闻人道痴人有作此者戏笑之时道此非复一过太傅既了己之不知因其言次语胡儿曰世人以此谤中郎亦言我共作此【中郎据也章仲反按世有兄弟三人则谓第二者为中今谢昆弟有六而以据为中郎未可解当由有三时以中为称因仍不改也】胡儿懊热一月日闭斋不出太傅虚托引己之过以相开悟可谓德教
　　殷仲堪父病虚悸闻牀下蚁动谓是牛鬬【殷氏谱曰殷师字师子祖识父融并有名师至骠骑咨议生仲堪续晋阳秋曰仲堪父曽有失心病仲堪腰不解带弥年父卒】孝武不知是殷公问仲堪有一殷病如此不仲堪流涕而起曰臣进退唯谷【大雅诗也毛公注曰谷穷也】
