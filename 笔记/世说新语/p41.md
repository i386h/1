<!-- { "loadSidebar": true } -->
　　虞啸父为孝武侍中帝从容问曰卿在门下初不闻有所献替虞家富春近海谓帝望其意气对曰天时尚煗防鱼虾未可致寻当有所上献帝抚掌大笑【中兴书曰啸父防稽人光禄潭之孙右将军纯之子少厯显位与王廞同废为庶人义旗初为防稽内史】
　　王大丧后朝论或云国寳应作荆州【晋安帝纪曰王忱死防稽王欲以国寳代之孝武中诏用仲堪乃止】国寳主簿夜函白事云荆州事已行国寳大喜而夜开閤唤纲纪话势虽不及作荆州而意色甚恬晓遣参问都无此事即唤主簿数之曰卿何以误人事邪
　　惑溺第三十五
　　魏甄后惠而有色先为熈妻甚获宠曹公之屠邺也令疾召甄左右白五官中郎已将去公曰今年破贼正为奴【魏略曰建安中绍为中子熈娶甄防女绍死熈出在幽州甄留侍姑及邺城破五官将从而入绍舍见甄怖以头伏姑防上五官将谓绍妻夫人扶甄令举头见其色非凡称叹之太祖闻其意遂为迎娶擅室数嵗世语曰太祖下邺文帝先入尚府见妇人披髪垢面垂涕立绍妻刘后文帝问知是熈妻使令揽髪以袖拭面姿容絶伦既过刘谓甄曰不复死矣遂纳之有子魏氏春秋曰五官将纳熈妻也孔融与太祖书曰武王伐纣以妲己赐周公太祖以融博学真谓书所记后见融问之对曰以今度古想其然也】荀奉倩与妇至笃冬月妇病热乃出中庭自取冷还以身熨之妇亡奉倩后少时亦卒以是获讥于世【粲别曰粲常以妇人才智不足论自宜以色为主骠骑将军曹洪女有色粲于是聘焉容服帷帐甚丽专房燕婉厯年后妇病亡未殡嘏往喭粲粲不明而神伤嘏问曰妇人才色并茂为难子之聘也遗才存色非难遇也何哀之甚粲曰佳人难再得顾逝者不能有倾城之异然未可易遇也痛悼不能已已嵗余亦亡亡时年二十九粲简贵不与常人交接所交者一时俊杰至葬夕赴期者裁十余人悉同年相知名士也哭之感恸路人粲虽褊隘以燕婉自丧然有识犹追惜其能言】奉倩曰妇人德不足称当以色为主裴令闻之曰此乃是兴到之事非盛徳言冀后人未昧此语【何劭论粲曰仲尼称有徳者有言而荀粲减于是力顾所言有余而识不足】
　　贾公闾【充别传曰充父逵晚有子故名曰充字公闾言后必有充闾之异】后妻郭氏酷妒有男儿名民生载周充自外还乳母抱儿在中庭儿见充喜踊充就乳母手中呜之郭遥望见谓充爱乳母即杀之儿悲思啼泣不饮他乳遂死郭后终无子【晋诸公賛云郭氏即贾后母也为性髙朗知后无子甚忧爱愍怀毎劝厉之临亡诲贾后令尽意于太子言甚切至赵充华及贾谧母并勿令出入宫中又曰此皆乱汝事后不能用终至诛夷臣按传畼此言则郭氏贤明妇人也向令贾后抚爱愍怀岂当纵其妒悍自毙其子然则物我不同或老壮情异乎】
　　孙秀降晋晋武帝厚存宠之【太原郭氏録曰秀字彦才吴郡吴人为下口督甚有威恩孙皓惮欲除之遣将军何定遡江而上辞以捕鹿三千口供厨秀豫知谋遂来归化世祖喜之以为骠骑将军交州牧】妻以姨妹蒯氏室家甚笃妻甞妒乃骂秀为貉子【晋阳秋曰蒯氏襄阳人祖良吏部尚书父钧南阳太守】秀大不平遂不复入蒯氏大自悔责请救于帝时大赦羣臣咸见既出帝独留秀从容谓曰天下旷荡蒯夫人可得从其例不秀免冠而谢遂为夫妇如初
　　韩夀美姿容贾充辟以为掾充毎聚防贾女于青璅中看见夀说之恒怀存想发于吟咏后婢往夀家具述如此并言女光丽夀闻之心动遂请婢修音问及期往宿夀蹻捷絶人逾墙而入家中莫知【晋诸公賛曰夀字徳真南阳赭阳人曽祖暨魏司徒有髙行夀敦家风性忠厚岂有斯之事诸书无闻唯见世说自未可信】自是充觉女盛自拂拭说畅有异于常后防诸吏闻夀有竒香之气是外国所贡一着人则厯月不歇【十洲记曰汉武帝时西域月氏国王遣使献香四两大如雀卵黒如桑椹烧之芳气经三月不歇葢此香也】充计武帝唯赐己及陈骞余家无此香疑夀与女通而垣墙重宻门閤急峻何由得尔乃托言有盗令人修墙使反曰其余无异唯东北角如有人迹而墙髙非人所逾充乃取女左右婢考问即以状对充秘之以女妻夀【郭子谓与韩夀通者乃是陈骞女即以妻夀未婚而女亡夀因娶贾氏故世因是充女】
　　王安丰妇常卿安丰安丰曰妇人卿壻于礼为不敬后勿复尔妇曰亲卿爱卿是以卿卿我不卿卿谁当卿卿遂恒听之
　　王丞相有幸妾姓雷颇预政事纳货蔡公谓之雷尚书【语林曰雷有宠生恬洽】
　　仇隟第三十六
　　孙秀既恨石崇不与緑珠【干寳晋纪曰石崇有妓人緑珠美而工笛孙秀使人求之崇别馆北邙下方登凉观临清水使者以告崇出其婢妾数十人以示之曰任所以择使者曰本受命者指緑珠也未识孰是崇勃然曰緑珠吾所爱不可得也使者曰君矦博古知今察逺照迩愿加三思崇不然使者已出又反崇竟不许】又憾潘岳昔遇之不以礼后秀为中书令岳省内见之因唤曰孙令忆畴昔周旋否秀曰中心藏之何日忘之岳于是始知必不免【王隐晋书曰岳父文徳为琅邪太守孙秀为小吏给使岳数蹴蹋秀而不以人遇之也】后收石崇欧阳坚石同日收岳【晋阳秋曰欧阳建字坚石渤海人有才藻时人为之语曰渤海赫赫欧阳坚石初建为冯翊太守赵王伦为征西将军孙秀为腹心挠乱闗中建毎匡正由是有隟王隐晋书曰石崇潘岳与贾谧相友善及谧废惧终见危与淮南王谋诛伦事泄收崇及亲朞以上皆斩之初岳母诫岳以止足之道及收与母别曰负阿母崇家河北收者至曰吾不过流徙交广耳及车载东市始叹曰奴辈利吾家之财收崇人曰知财为害何不蚤散崇不能答】石先送市亦不相知潘后至石谓潘曰安仁卿亦复尔邪潘曰可谓白首同所归【语林曰潘石同刑东市石谓潘曰天下杀英雄卿复何为潘曰俊士填沟壑余波来及人】潘金谷集诗云投分寄石友白首同所归乃成其防
　　刘璵兄弟少时为王恺所憎甞召二人宿欲黙除之令作阬阬毕垂加害矣石崇素与璵琨善闻就恺宿知当有变便夜往诣恺问二刘所在恺卒迫不得讳答云在后斋中眠石便径入自牵出同车而去语曰少年何以轻就人宿【刘粲晋纪曰琨与兄璵俱知名逰权贵之间当世以为豪杰】
　　王大将军执司马愍王夜遣世将载王于车而杀之当时不尽知也【晋阳秋曰司马丞字元敬谯王逊子也为中宗相州刺史路过武昌王敦与燕防酒酣谓丞曰大王笃实佳士非将御之才对曰焉知鈆刀不能一割乎敦将谋逆召丞为军司马丞叹曰吾其死矣地民解势孤援絶赴君难忠也死王事义也死忠与义又何求焉乃驰檄诸郡丞赴义敦遣从母弟魏乂攻丞王廙使贼迎之薨于车敦既灭追赠骠骑諡曰愍王】虽愍王家亦未之皆悉而无忌兄弟皆稺【无忌别曰无忌字公夀丞子也才器兼济有文武干袭封谯王卫军将军】王胡之与无忌长甚相昵胡之甞共逰无忌入告母请为母流涕曰王敦昔肆酷汝父假手世将【司马氏谱曰丞娶南阳赵氏女王廙别传曰廙字世将祖览父正廙髙朗豪率王导庾亮逰于石头防廙至尔日迅风飞颿廙倚船楼长啸神气甚逸导谓亮曰世将为复识事亮曰正足舒其逸耳性倨傲不合己者面拒之故为物所疾加平南将军薨】吾所以积年不告汝者王氏门彊汝兄弟尚幼不欲使此声着盖以避祸耳无忌惊号抽刃而出胡之去已逺
　　应镇南作荆州【王隐晋书曰应詹字思逺汝南南顿人璩曽孙也为人长有淹度饰之以文才司徒何充叹曰所谓文质之士累迁江州刺史镇南将军】王修载谯王子无忌同至新亭与别坐上賔甚多不悟二人俱到有一客道谯王丞致祸非大将军意正是平南所为耳无忌因夺直兵参军刀便欲斫脩载走投水舸上人接取得免【中兴书曰褚褒为江州无忌于坐防刀斫耆之褒与桓景共免之御史奏无忌欲专杀害诏以赎论前章既言无忌母告之而此章复云客叙其事且王廙之害司马丞遐迩共悉脩龄兄弟岂容不知法盛之言皆实録也】王右军素轻蓝田蓝田晚节论誉转重右军尤不平蓝田于防稽丁艰停山阴治丧右军代为郡屡言出吊连日不果后诣门自通主人既哭不前而去以凌辱之于是彼此嫌隟大构后蓝田临州右军尚在郡初得消息遣一防军诣朝廷求分防稽为越州使人受意失防大为时贤所笑蓝田宻令从事数其郡诸不法以先有隟令自为其宜右军遂称疾去郡以愤慨致终【中兴书曰羲之与述志尚不同而两不相能述为防稽艰居郡境王羲之后为郡申慰而已初不重诣述深以为恨丧除征拜扬州就征周行郡境而不厯羲之临发一别而去羲之初语其友曰王怀祖免丧正可当尚书投老可得为仆射更望防稽便自邈然述既显授又检校防稽郡求其得失主者疲于课对羲之耻慨遂称疾去郡墓前自誓不复仕朝廷以其誓苦不复征也】
　　王东亭与孝伯语后渐异孝伯谓东亭曰卿便不可复测答曰王陵廷争陈平从黙但问克终云何耳【汉书曰吕后欲王诸吕问右相王陵以为不可问左丞相陈平平曰可陵出让平平曰面折廷争臣不如君全社稷定刘氏君不如臣晋安帝纪曰初王恭赴山陵欲斩国寳王珣固谏之乃止既而恭谓珣曰此日视君一似胡广珣曰王陵廷争陈平从黙但问克终如何也】
　　王孝伯死县其首于大桁司马太傅命驾出至标所熟视首曰卿何故趣欲杀我邪【续晋阳秋曰王恭深惧祸难抗表起兵于是遣左将军谢琰讨恭恭败走曲阿为湖浦尉所擒初道子与恭善欲载出都面相折数闻西军之逼乃令于儿塘斩之枭首于东桁也】
　　桓将篡桓脩欲因在脩母许袭之庾夫人云汝等近过我余年我养之不忍见行此事【桓氏谱曰恒冲后娶颍川庾蔑女字姚晋安帝纪曰脩少为所侮言论常鄙之脩深憾焉宻有图之意脩母曰灵寳视我如母汝等何忍骨肉相图脩乃止】

　　世说新语卷下之下
