<!-- { "loadSidebar": true } -->
　　邓竟陵免官后赴山陵过见大司马桓公公问之曰卿何以更瘦【大司马寮属名曰邓遐字应陈郡人平南将军岳之子勇力絶人气葢当世时人方之樊哙为桓温参军数从温征伐厯竟陵太守枋头之役温既怀耻忿且惮遐因免遐官病卒】邓曰有愧于叔达不能不恨于破甑【郭林宗别传曰钜鹿孟敏字叔达敦朴质直客居太原杂处凡俗未有所名甞至市贸甑荷担堕地坏之径去不顾适遇林宗见而异之因问曰坏甑可惜何以不顾客曰甑既已破视之何益林宗赏其介决因以知其徳性谓必为美士劝令读书逰学十年遂知名三府并辟不就东夏以为美贤】
　　桓宣武既废太宰父子仍上表曰应割近情以存逺计若除太宰父子可无后忧简文手答表曰所不忍言况过于言宣武又重表辞转苦切简文更答曰若晋室灵长明公便宜奉行此诏如大运去矣请避贤路桓公读诏手战流汗于此乃止太宰父子逺徙新安【司马晞曰晞字道升元帝第四子初封武陵王拜太宰少不好学尚武凶恣时太宗辅政晞以宗长不得执权常怀愤慨欲因桓温入朝杀之太宗即位新蔡王晃首辞引与晞及子综谋逆有司奏晞等斩刑诏原之徙新安晞未败四五年中喜为挽歌自揺大铃使左右习和之又燕防倡妓作新安人歌舞离别之辞其声甚悲后果徙新安】桓败后殷仲文还为大司马咨议意似二三非复往日大司马府防前有一老槐甚扶疎殷因月朔与众在防视槐良久叹曰槐树婆娑无复生意【晋安帝纪曰桓败殷仲文归京师髙祖以其衞从二后且以大信宣令引为镇军长史自以名辈先逹位遇至重而后来谢混之徒皆畴昔之所附也今比肩同列常怏然自失后迁东阳太守】
　　殷仲文既素有名望自谓必当阿衡朝政忽作东阳太守意甚不平【晋安帝纪曰仲文后为东阳愈愤怨乃与桓谋反遂伏诛仲文甞照镜不见头俄而难及】及之郡至富阳慨然叹曰看此山川形势当复出一孙伯符【孙策富春人故及此而叹】
　　俭啬第二十九
　　和峤性至俭家有好李王武子求之与不过数十王武子因其上直率将少年能食之者持斧诣园饱共噉毕伐之送一车枝与和公问曰何如君李和既得唯笑而已【晋诸公賛曰峤性不通治家富拟王公而至俭将有犯义之名语林曰峤诸弟往园中食李而皆计核责钱故峤妇弟王济伐之也】
　　王戎俭吝其从子防与一单衣后更责之【王隐晋书曰戎性至俭不能自奉养财不出外天下人谓为膏盲之疾】
　　司徒王戎既贵且富区宅僮牧膏田水碓之属洛下无比契疏鞅掌毎与夫人烛下散筹筭计【晋诸公賛曰戎性简要不治仪望自遇甚薄而产业过丰论者以为台辅之望不重王隐晋书曰戎好治生园田周徧天下翁妪二人常以象牙筹昼夜筭计家资晋阳秋曰戎多殖财贿常若不足或谓戎故以此自晦也戴逵论之曰王戎晦黙于危乱之际获免忧祸既明且哲于是在矣或曰大臣用心岂其然乎逵曰运有险易时有昏明如子之言则蘧瑗季札之徒皆负责矣自古而观岂一王戎也哉】
　　王戎有好李卖之恐人得其种恒鑚其核
　　王戎女适裴頠贷钱数万女归戎色不说女遽还钱乃释然
　　衞江州在寻阳【永嘉流人名曰衞展字道舒河东安邑人祖列彭城护军父韶广平令展光熈初除鹰将军江州刺史】有知旧人投之都不料理唯饷王不留行一斤此人得饷便命驾【本草曰王不留行生大山治金疮除风久服之轻身】李范闻之曰家舅刻薄乃复驱使草木【中兴书曰李轨字范江夏人仕至尚书郎按轨刘氏之甥此应度非范也】
　　王丞相俭节帐下甘果盈溢不散涉春烂败都督白之公令舍去曰慎不可令大郎知【王恱也】
　　苏峻之乱庾太尉南奔见陶公陶公雅相赏重陶性俭吝及食噉薤庾因留白陶问用此何为庾云故可种于是大叹庾非唯风流兼有治实
　　郄公大聚敛有钱数千万嘉賔意甚不同常朝旦问讯郄家法子弟不坐因倚语移时遂及财货事郄公曰汝正当欲得吾钱耳廼开库一日令任意用郄公始正谓损数百万许嘉賔遂一日乞与亲友周旋略尽郄公闻之惊怪不能已已【中兴书曰超少卓荦而不羁有旷世之度】
　　汰侈第三十
　　石崇毎要客燕集常令美人行酒客饮酒不尽者使黄门交斩美人王丞相与大将军甞共诣崇丞相素不能饮辄自勉彊至于沈醉毎至大将军固不饮以观其变已斩三人顔色如故尚不肯饮丞相让之大将军曰自杀伊家人何预卿事【王隐晋书曰石崇为荆州刺史劫夺杀人以致巨富王丞相徳音记曰丞相素为诸父所重王君夫问王敦闻君从弟佳人又解音律欲一作妓可与共来遂往吹笛人有小忘君夫闻使黄门阶下打杀之顔色不变丞相还曰恐此君处世当有如此事两说不同故详録】
　　石崇厠常有十余婢侍列皆丽服藻饰置甲煎粉沈香汁之属无不毕备又与新衣着令出客多羞不能如厠王大将军往脱故衣着新衣神色傲然羣婢相谓曰此客必能作贼【语林曰刘寔诣石崇如厠见有绛纱帐大牀茵蓐甚丽两婢持锦香囊寔遽反走即谓崇曰向误入卿室内崇曰是厠耳】
　　武帝甞降王武子家武子供并用瑠璃器婢子百余人皆绫罗绔以手擎饮食烝防肥美异于常味帝怪而问之答曰以人乳饮防帝甚不平食未毕便去王石所未知作【一作摆】
　　王君夫以糒澳釡石季伦用蜡烛作炊君夫作紫丝布步障碧绫里四十里石崇作锦步障五十里以敌之石以椒为泥王以赤石脂泥壁【晋诸公賛曰王恺字君夫东海人王肃子也虽无检行而少以才力见名有在公之称既自以外戚晋氏政寛又性至豪旧制鸩不得过江为其羽栎酒中必杀人恺为翊军时得鸩于石崇而养之其大如鵞喙长尺余纯食蛇虺司奏按恺崇诏悉原之即烧于都街恺肆其意色无所忌惮为后军将军卒諡曰丑】
　　石崇为客作豆粥咄嗟便办恒冬天得韭蓱□又牛形状气力不胜王恺牛而与恺出逰极晩发争入洛城崇牛数十步后迅若飞禽恺牛絶走不能及毎以此三事为搤腕乃宻货崇帐下都督及御车人问所以都督曰豆至难煮唯豫作熟末客至作白粥以投之韭蓱□是捣韭根杂以麦苗尔复问驭人牛所以驶驭人云牛本不迟由将车人不及制之尔急时听偏辕则驶矣恺悉从之遂争长石崇后闻皆杀告者【晋诸公賛曰崇性好侠与王恺竞相夸也】
　　王君夫有牛名八百里駮常莹其蹄角王武子语君夫我射不如卿今指赌卿牛以千万对之君夫既恃手快且谓骏物无有杀理便相然可令武子先射武子一起便破的却据胡牀叱左右速探牛心来须臾炙至一脔便去【相牛经曰牛经出寗戚百里奚汉世河西薛公得其书以相牛千百不失本以负重致逺未服辎軿故文不至魏世髙堂生又以与晋宣帝其后王恺得其书焉臣按其相经云阴虹属颈千里注曰阴虹者双筋自尾骨属颈寗戚所饭者也恺之牛其亦有阴虹也寗戚经曰棰头欲得髙百体欲得大膁疎肋难龄齝龙头突口好跳又角欲得细身欲促形欲得如卷】
　　王君夫甞责一人无服余衵因直内箸曲阁重闺里不听人将出遂饥经日迷不知何处去后因縁相为垂死廼得出
　　石崇与王恺争豪并穷绮丽以饰舆服【续文章志曰崇资产累巨万金宅室舆马僣拟王者庖膳必穷水陆之珍后房百数皆曳纨綉珥金翠而丝竹之蓺尽一世之筑榭开沼殚极人巧与贵戚羊琇王恺之徒竞相髙以侈靡而崇为居最之首琇等毎愧羡以为不及也】
　　武帝恺之甥也毎助恺甞以一瑚树髙二尺许赐恺枝柯扶踈世罕其比恺以示崇崇视讫以铁如意击之应手而碎恺既惋惜又以为疾己之寳声色甚厉崇曰不足恨今还卿乃命左右悉取瑚树有三尺四尺条榦絶世光彩溢目者六七枚如恺许比甚众恺惘然自失【南州异物志曰瑚生大秦国有洲在涨海中距其国七八百里名瑚树洲底有盘石水深二十余丈瑚生于石上初生白软弱似菌国人乘大船载铁网先没在水下一年便生网目中其色尚黄枝柯交错髙三四尺大者围尺余三年色赤便以铁钞发其根繋铁网于船绞车举网还裁凿恣意所作过时不凿便枯索虫蛊其大者输之王府细者卖之广志曰瑚大者可为车轴】
　　王武子被责移第北邙下【晋诸公賛曰济与从兄恬不平济为河南尹未拜行过王宫吏不时下道济于车前鞭之有司奏免官论者以济为不长者寻转太仆而王恬已见委任济遂斥外】于时人多地贵济好马射买地作埒编钱匝地竟埒时人号曰金沟【沟一作埒】
　　石崇与王敦入学戏见顔原象【家语曰顔回字子渊鲁人少孔子二十九嵗而髪白三十二嵗蚤死原宪已见】而叹曰与同升孔堂去人何必有间王曰不知余人云何子贡去卿差近【史记曰端木赐字子贡卫人甞相鲁家累千金终于齐】石正色云士当令身名俱泰何至以牖语人【原宪以为牖】
　　彭城王有快牛至爱惜之【朱凤晋书曰彭城穆王权字子舆宣帝弟馗子太始元年封】王太尉与射赌得之彭城王曰君欲自乘则不论若欲噉者当以二十肥者代之既不废噉又存所爱王遂杀噉
　　王右军少时在周侯末坐割牛心噉之于此改观【俗以牛心为贵故羲之先食之】
　　忿狷第三十一
　　魏武有一妓声最清髙而性情酷恶欲杀则爱才欲置则不堪于是百人一时俱教少时还有一人声及之便杀恶性者
　　王蓝田性急甞食鸡子以筯刺之不得便大怒举以掷地鸡子于地圆转未止仍下地以屐齿蹍之又不得瞠甚复于地取内口中齧破即吐之王右军闻而大笑曰使安期有此性犹当无一毫可论况蓝田邪【中兴书曰述清贵简正少所推屈唯以性急为累安期述父也有名徳已见】
　　王司州甞乘雪往王螭许【王胡之王恬并已见恬小字螭虎】司州言气少有牾逆于螭便作色不夷司州觉恶便舆牀就之持其臂曰汝讵复足与老兄计【按王氏谱胡之是恬从祖兄】螭拨其手曰冷如手馨彊来捉人臂
　　桓宣武与彦道摴蒱彦道齿不合遂厉色掷去五木温太真云见生迁怒知顔子为贵【论语曰哀公问弟子孰为好学孔子曰有顔回者好学不迁怒不贰过不幸短命死矣】
　　谢无奕性麤彊以事不相得自往数王蓝田肆言极骂王正色面壁不敢动半日谢去良久转头问左右小吏曰去未答云已去然后复坐时人叹其性急而能有所容
　　王令诣谢公值习凿齿已在坐当与并榻王徙倚不坐公引之与对榻去后语胡儿曰子敬实自清立但人为尔多矜咳殊足损其自然【刘谦之晋纪曰王献之性甚整峻不交非】王大王恭甞俱在何仆射坐【中兴书曰何澄字子清正有器望厯尚书左仆射】恭时为丹阳尹大始拜荆州【灵志謡征曰初桓石民为荆州镇上时民忽歌黄昙曲曰黄昙英州大佛来士朋少时石民死王忱为荆州佛大忱小字也】讫将乖之际大劝恭酒恭不为饮大逼彊之转苦便各以帬带绕手恭府近千人悉呼入斋大左右虽少亦命前意便欲相杀何仆射无计因起排坐二人之间方得分散所谓势利之交古人羞之
　　桓南郡小儿时与诸从兄弟各养鹅共鬬南郡鹅毎不如甚以为忿廼夜往鹅栏间取诸兄弟鹅悉杀之既晓家人咸以惊骇云是变怪以白车骑车骑曰无所致怪当是南郡戏耳问果如之
　　谗险第三十二
