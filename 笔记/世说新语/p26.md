<!-- { "loadSidebar": true } -->
　　王孝伯问谢太傅林公何如长史太傅曰长史韶兴问何如刘尹谢曰噫刘尹秀王曰若如公言并不如此二人邪谢云身意正尔也
　　人有问太傅子敬可是先辈谁比谢曰阿敬近撮王刘之标【续晋阳秋曰献之文义并非所长而能撮其胜防故擅名一时为风流之冠也】
　　谢公语孝伯君祖比刘尹故为得逮孝伯云刘尹非不能逮直不逮【言蒙质而惔文也】
　　彦伯为吏部郎子敬与郄嘉賔书曰彦伯已入殊足顿兴往之气故知捶挞自难为人冀小却当复差耳王子猷子敬兄弟共赏高士传人及賛子敬赏井丹高洁子猷云未若长卿慢世【嵇康高士传曰丹字大春扶风郿人博学高论京师为之语曰五经纷纶井大春未尝书刺谒一人北宫五王更请莫能致新阳侯隂就使人要之不得已而行侯设麦饭葱菜以观其意丹推却曰以君侯能供美膳故来相过何谓如此乃出盛馔侯起左右进辇丹笑曰闻桀纣驾人车此所谓人车者邪侯即去辇越骑梁松贵震朝廷请交丹丹不肯见后丹得时疾松自医视之病愈久之松失大男磊丹一往吊之时賔客满庭丹裘褐不完入门坐者皆悚望其顔色丹四向长揖前与松语客主礼毕后长揖径坐莫得与语不肯为吏径出后遂遁其賛曰井丹高洁不慕荣贵抗节五王不交非显讥辇车左右失气披褐长揖义陵羣萃司马相如者蜀郡成都人字长卿初为郎事景帝梁孝王来朝从游説士邹阳等相如説之因病免游梁后过临卬富人卓王孙女文君新寡好音相如以琴心挑之文君奔之俱归成都后居贫至临卬买酒舍文君当垆相如着犊鼻防条器市中为人口吃善属文仕宦不慕高爵常托疾不与公卿大事终于家其賛曰长卿慢世越礼自放犊鼻居市不耻其状托疾避官蔑此卿相乃赋大人超然莫尚】
　　有人问侍中【氏谱曰恪之字元祖陈郡阳夏人祖王孙司徒从事中郎父纶临汝令恪之仕黄门侍郎义熙初为侍中】曰殷仲堪何如韩康伯荅曰理义所得优劣乃复未辨然门庭萧寂居然有名士风流殷不及韩故殷作诔云荆门昼掩闲庭晏然
　　王子敬问谢公嘉賔何如道季荅曰道季诚复钞撮清悟嘉賔故自上【谓超拔也】
　　王珣疾临困问王武冈曰【中兴书曰谧字雅逺丞相导孙车骑劭子有才器袭爵武冈侯位至司徒】世论以我家领军比谁武冈曰世以比王北中郎东亭转卧向壁叹曰人固不可以无年【领军王洽珣之父也年二十六卒珣意以其父名徳过坦之而无年故致此论】
　　王孝伯道谢公浓至又曰长史虚刘尹秀谢公融【谓条畅也】王孝伯问谢公林公何如右军谢曰右军胜林公林公在司州前亦贵彻【不言若羲之而言胜胡之】
　　桓为太傅大防朝臣毕集坐裁竟问王桢之曰我何如卿第七叔【王氏谱曰桢之字公干琅邪人徽之子歴侍中大司马长史第七叔献之也】于时賔客为之咽气王徐徐荅曰亡叔是一时之标公是千载之英一坐懽然
　　桓问刘太常曰我何如谢太傅【刘瑾集叙曰瑾字仲璋南阳人祖遐父畅畅娶王羲之女生瑾瑾有才力歴尚书太常卿】刘荅曰公高太傅深又曰何如贤舅子敬荅曰樝梨橘柚各有其美【庄子曰樝梨橘柚其味相反皆可于口也】
　　旧以桓谦比殷仲文【中兴书曰谦字敬祖冲第三子尚书仆射中军军晋安帝纪曰仲文有器貌才思】桓时仲文入桓于庭中望见之谓同坐曰我家中军那得及此也
　　规箴第十
　　汉武帝乳母尝于外犯事帝欲申宪乳母求救东方朔【汉书曰朔字曼倩平原厌次人朔别传曰朔南阳步广里人列仙传曰朔是楚人武帝时上书説便宜拜郎中宣帝初弃官而去共谓嵗星也】朔曰此非唇舌所争尔必望济者将去时但当屡顾帝慎勿言此或可万一冀耳乳母既至朔亦侍侧因谓曰汝痴耳帝岂复忆汝乳哺时恩邪帝虽才雄心忍亦深有情恋乃凄然愍之即敕免罪【史记滑稽传曰汉武帝少时东武侯母尝养帝后号大乳母其子孙从奴横暴长安中当道夺人衣物有司请徙乳母于边奏可乳母入辞帝所幸倡郭舍人发言陈辞虽不合大道然令人主和説乳母乃先见为下泣舍人曰即入辞勿去数还顾乳母如其言舍人疾言骂之曰咄老女子何不疾行陛下已壮矣宁尚须乳母活邪尚何还顾邪于是人主怜之诏止毋徙罚请者】
　　京房与汉元帝共论因问帝幽厉之君何以亡所任何人荅曰其任人不忠房曰知不忠而任之何邪曰亡国之君各贤其臣岂知不忠而任之房稽首曰将恐今之视古亦犹后之视今也【汉书曰京房字君明东郡顿丘人尤好钟律知音声以孝亷为郎是时中书令石显专权及友人五鹿充宗为尚书令与房同经论议相是非而此二人用事房尝宴见问上曰幽厉之君何以亡所任何人上曰君亦不明而臣巧佞房曰知其巧佞而任之邪以为贤邪上曰贤之房曰然则今何以知其不贤上曰以其时乱而君危知之房曰是任贤而理任不肖而乱自然之道也幽厉何不觉悟而蚤纳贤何为卒任不肖以至亡于是上曰乱亡之君各贤其臣令皆觉悟安得乱亡之君房曰齐桓二世何不以幽厉疑之而任竖刁赵高政治日乱邪上曰唯有道者能以往知来耳房曰自陛下即位盗贼不禁刑人满市云云问上曰今治也乱也上曰然愈于彼房曰前二君皆然臣恐后之视今犹今之视前也上曰今为乱者谁房曰上所亲与图事帷幄中者房指谓石显及充宗显等乃建言宜试房以郡守遂以房为东郡显发其私事坐弃市】
　　陈元方遭父丧哭泣哀恸躯体骨立其母愍之窃以锦被上郭林宗吊而见之谓曰卿海内之儁才四方是则如何当丧锦被上孔子曰衣夫锦也食夫稻也于汝安乎【论语曰宰我问三年之丧朞已久矣子曰食夫稻衣夫锦于汝安乎夫君子居丧食防不甘闻乐不乐居处不安故不为也今汝安则为之】吾不取也奋衣而去自后賔客絶百所日【所一作许】
　　孙休好射雉至其时则晨去夕反羣臣莫不止谏此为小物何足甚躭休曰虽为小物耿介过人朕所以好之【环济吴纪曰休字子烈吴大帝第六子初封琅邪王梦乗龙上天顾不见尾孙琳废少主迎休立之锐意典籍欲毕览百家之事颇好射雉至春晨出暮反唯此时舍书崩諡景皇帝条列吴事曰休在位烝烝无有遗事唯射雉可讥】
　　孙皓问丞相陆凯曰卿一宗在朝有防人陆曰二相五侯将军十余人皓曰盛哉陆曰君贤臣忠国之盛也父慈子孝家之盛也今政荒民弊覆亡是惧臣何敢言盛【吴录曰凯字敬风吴人丞相逊族子忠鲠有大节笃志好学初为建忠校尉虽有军事手不释卷累迁左丞相时后主暴虐凯正直彊谏以其宗族彊盛不敢加诛也】
　　何晏邓飏令管辂作卦云不知位至三公不卦成辂称引古义深以戒之飏曰此老生之常谈【辂别传曰辂字公明平原人也明周易声发徐州冀州刺史裴徽举秀才谓曰何邓二尚书有经国才略于物理无不精也何尚书神明清彻殆破秋毫君当慎之自言不解易中九事必当相问比至洛宜善精其理辂曰若九事皆至义不足劳思若隂阳者精之久矣辂至洛阳果为何尚书问九事皆明何曰君论隂阳此世无双也时邓尚书在曰此君善易而语初不论易中辞义何邪辂荅曰夫善易者不论易也何尚书含笑賛之曰可谓要言不烦也因谓辂曰闻君非徒善论易至于分蓍思爻亦为神妙试为作一卦知位当至三公不又顷梦青蝇数十来鼻头上驱之不去有何意故辂曰鸱鸮天下贱鸟也及其在林食桑椹则懐我好音况辂心过草木注情葵藿敢不尽忠唯察之尔昔元凯之相重华宣慈惠和仁义之至也周公之翼成王坐以待旦敬慎之至也故能流光六合万国咸宁然后据鼎足而登金调隂阳而济兆民此履道之休应非卜筮之所明也今君侯位重山岳势若雷霆望云赴景万里驰风而懐徳者少畏威者众殆非小心翼翼多福之士又鼻者艮也此天中之山高而不危所以长守贵也今青蝇臭恶之物而集之焉位峻者颠轻豪者亡必至之分也夫变化虽相生极则有害虚满虽相受溢则有竭圣人见隂阳之性明存亡之理损益以为衰抑进以为是故山在地中曰谦雷在天上曰大壮谦则裒多益寡大壮则非礼不履伏愿君侯上寻文王六爻之防下思尼父象之义则三公可决青蝇可驱邓曰此老生之常谈辂曰夫老生者见不生常谈者见不谈也】晏曰知防其神乎古人以为难交疎吐诚今人以为难今君一面尽二难之道可谓明徳惟馨诗不云乎中心藏之何日忘之【名士传曰是时曹爽辅政识者虑有危机晏有重名与魏姻戚内虽懐忧而无复也着五言诗以言志曰鸿鹄比翼游羣飞戏太清常畏大网罗忧祸一旦并岂若集五湖从流唼浮萍永宁旷中懐何为怵惕惊葢因辂言惧而赋诗】晋武帝既不悟太子之愚必有传后意诸名臣亦多献直言帝尝在陵云台上坐卫瓘在侧欲申其怀因如醉跪帝前以手抚牀曰此坐可惜帝虽悟因笑曰公醉邪【晋阳秋曰初惠帝之为太子咸谓不能亲政事卫瓘每欲陈启废之而未敢也后因防醉遂跪牀前曰臣欲有所启帝曰公所欲言者何邪瓘欲言而复止者三因以手抚牀曰此坐可惜帝意乃悟因谬曰公真大醉也帝后悉召东宫官属大防令左右赍尚书处事以示太子令处决太子不知所对贾妃以问外人代太子对多引古词义给使张曰太子不学陛下所知宜以见事断不宜引书也妃从之具草奏令太子书呈帝大说以示瓘于是贾充语妃曰卫瓘老奴防败汝家妃由是怨瓘后遂诛之】
　　王夷甫妇郭泰宁女【晋诸公賛曰郭豫字太宁太原人仕至相国参军知名早卒】才拙而性刚聚敛无厌干豫人事夷甫患之而不能禁时其乡人幽州刺史李阳京都大侠【晋百官名曰阳字景祖高尚人武帝时为幽州刺史语林曰阳性游侠盛暑一日诣数百家别賔客与别常填门遂死于几下故惧之】犹汉之楼护【汉书游侠传曰护字君卿齐人学经传甚得名誉母死送葬车三千两仕至天水太守】郭氏惮之夷甫骤谏之乃曰非但我言卿不可李阳亦谓卿不可郭氏小为之损
　　王夷甫雅尚逺常嫉其妇贪浊口未尝言钱字【晋阳秋曰夷甫善施舍父时有假贷者皆与焚券未尝谋货利之事王晋书曰夷甫求富贵得富贵资财山积用不能消安须问钱乎而世以不问为高不亦惑乎】妇欲试之令婢以钱绕牀不得行夷甫晨起见钱阂行呼婢曰举却阿堵物
　　王平子年十四五见王夷甫妻郭氏贪欲令婢路上儋粪平子谏之并言不可郭大怒谓平子曰昔夫人临终以小郎嘱新妇不以新妇嘱小郎【永嘉流人名曰澄父乂第三取乐安任氏女生澄】急捉衣裾将与杖平子饶力争得脱逾窓而走元帝过江犹好酒王茂与帝有旧常流涕谏帝许之命酌酒一酣从是遂断【邓粲晋纪曰上身服俭约以先时务性素好酒渡江王导深以谏帝乃令左右进觞饮而覆之自是遂不复饮克己复礼官修其方而中兴之业隆焉】
