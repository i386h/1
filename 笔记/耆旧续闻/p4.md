<!-- { "loadSidebar": true } -->
　　郑戬字天休知开封府府吏冯元者奸巧通结权贵号为立地京兆尹戬穷其罪流于海岛后移守长安表有曰严宸之钟皷未卜何辰植劲栢于雪霜更观晚节上称诵之数四代范仲淹为四路招讨置府于泾州元昊拥众临黒山戬勒兵廵边趋莲花堡时大寒风劲置酒髙防旗帜綘野铙皷聒天虏众十万不敢动元昊曰已遣使称臣何为复用此公护诸将观此则守帅谢表亦可以见其志节否也范文正公守饶州谢表云此而为郡陈优优布政之方必也立朝増蹇蹇匪躬之节天下叹公至诚许国终始不渝不以进退易其守也王元之守滁日谢表云诸县丰登苦无公事一家饱暖全借君恩欧阳公取其语发为歌咏云诸县丰登少公事一家饱暖荷君恩亦见身在外服不忘其君之义也自祖宗以来凢外郡谢表未有不复之者庆元初权奸用事论对官希防乞勿报行遂以为例矣
　　许下士夫云章子厚当轴喜骂士人尝对众云今时士人如人家婢子才出外求食个个要作行首张天觉在旁云如商英者莫做得一个角妓否章笑久之遂迁职子厚之孙章大方云不然天觉好诙谐先祖丞相曰岂有禁从作是俳语好挞天觉应声云某权某职且二年切告相公挞下权字丞相未几乃落权字
　　子厚为商州推官时子瞻为凤翔幕佥因差试官开院同途小饮山寺闻报有虎者二人酒狂因勒马同往观之去虎数十步外马惊不敢前子瞻云马犹如此着甚来由乃转去子厚独鞭马向前去曰我是有道理既迎取铜沙锣于石上攧响虎即惊窜归谓子瞻曰子定不如我异时奸计已见于此矣

　　耆旧续闻卷四
　　钦定四库全书
　　耆旧续闻卷五　　　　　　宋　陈鹄　撰
　　古人作文多为伐山语盖取诗书句要入之文字中贵其简严杜子美诗云配极元都閟取是谓配天之极也又尝见宋宣献清调用渊宗字取渊兮似万物之宗也此甚多而配极渊宗二语特妙
　　又云作诗用经语尤难得峭徤杜子美端午赐衣诗自天题处湿当暑着来轻自天当暑皆经语而用之不觉其弱此可为省题诗法至落句云意内称长短终身荷圣情其语又妙
　　余谓近日辛幼安作长短句有用经语者水调歌云凡我同盟鸥鹭今日既盟之后来往莫相猜亦为新竒又云诗有律子美云晚节渐于诗律细余少学诗乡先生云侵凌雪色还萱草漏泄春光有栁条卑枝低结子接叶暗巢莺此细律也唐之诗人及本朝名公未有不用此洪龟父诗云琅玕严佛屋薜荔上僧垣山谷改上句云琅珰鸣佛屋亦谓于律不合也余谓陆务观尝学诗于曾文清公有赠赵教授诗云忆昔茶山说诗亲从夜半得真机律令合时方贴妥工夫深处却平夷毎愁老死无人付不谓穷荒有此竒世间有恨知多少不得从君谓老师亦以合律为工穷荒有此竒见东坡帖穷荒有此竒观单字皆有来处
　　前軰曰为文叙事要在切当不必引证以求竒也唐李石镇荆南日崔为从事未几入为司勲员外郎厯翰林学士不二嵗拜中书侍郎平章事而石尚在镇其贺崔相状曰賔筵初啓曽陪尊爼之懽将幕未移已在陶镕之下盖节度廵官李陟词也其后崔自右仆射镇淮海杨收以前太常博士从为友使未几入为侍御史吏部员外郎歴翰林学士甫二嵗兵部侍郎平章事亦未移镇其贺杨收状曰前时里巷初迎避马之威今日藩垣已仰问牛之化盖崔澹之词也
　　四六用经史全语必须词防相贯若徒积叠以为竒乃如集句也杨文公居阳翟时谢希深与之啓云曳铃其空上念无君子者解组弗顾公其如苍生何文公书于扇曰此文中虎也盖善其用经史语如自己出特为豪健张安道为曹修节度使副制云载其德音有狐赵之旧勲文定厥祥寔姜任之髙姓王荆公知制诰见其藳深加叹赏此亦全语最亲切者也
　　东坡自海外归谢表云七年逺谪不意自全万里生还适有天幸盖亦用班史之全句而不觉
　　曽南丰为南宫舍人时相令撰秋宴乐语因问坐客曰霜始降而百工休可对甚语久之坐客云苦无全句可偶当劈破用曽于是云始降霜而休百工正得秋而成万宝坐客称诵既而文成颂圣德一聨云惟天为大荡荡乎无能名焉如日之升皜皜乎不可尚已坐客皆撃节赏之
　　东坡谪黄州元丰末移汝州团练使制词云苏某谪居之久念咎已深人才寔难不忍终弃坡甚叹服盖王子发词也元祐初坡入掖垣尚与子发同僚和子发诗曰清篇带月来霜夜妙语先春发病顔盖为此故也唐制给事中亦行词髙宗改给事中曰东防舍人是也德宗时给事中髙宿直当撰虞新州为饶州刺史诰髙执以诣宰相不从乃命舍人撰之
　　靖康初陈莹中赠大谏词云汲黯何为坐致淮南之惧魏公在必辍辽东之行盖谭勉翁词也其后勉翁赠官汪彦章为之词云虽甄济阳瘖终逃天宝之难而龚胜已死不见南阳之兴识者美之吴丞相元中谕燕山父老云桑麻千里皆祖宗涵养之休忠义百年系父老训诲之力徽庙极称赏之又宣和末为徽庙罪己诏云重念累圣仁厚之德涵养天下百年之余岂无四方忠义之人来狥国家一日之急识者韪之又谢右揆表云上圣中兴方拥风云之防下臣孤进忽叨梦卜之求又云徙唐尧于汾水之阳骇莫惊于思虑赞黄帝于涿鹿之野恨未畅于声威词人多美之
　　元中居仪真时复职奉调谢表云流年往矣渐知蘧瑗之非此道茫然未愿漆雕之仕人皆诵王达可自翰苑出知镇江吴元中与之诗云醉中掷笔金銮殿睡起鸣笳铁瓮城可谓壮语
　　东坡十嵗时侍老苏侧诵欧公谢赐衣带鞍马表因令坡拟之其间有匪伊垂之带有余非敢后也马不进老苏笑曰此子他日当自用至元祐中再召入院为承防谢表乃益以两句云枯羸之质匪伊垂之而带有余敛退之心非敢后也而马不进
　　梅和胜执礼宣和初为给事中与时相王黼不合改礼部侍郎守蕲后落职责守滁王黼罢复职镇江靖康初以翰林学士召其谢表云喜照壁间而见蝎乍离枫下而闻钟闻钟事偶不记后因阅刘禹锡自武陵例召赴京诗曰云雨湘江起卧龙武陵樵客蹑仙踪十年楚水枫林下今日乍闻长乐钟盖用此也和胜婺之浦江人也未冠时家极贫而亲老无以为养大雪中以诗谒邑宰云有令可干难闭戸无人堪访懒移舟邑令延之令训其子弟后蔡薿榜登科终于戸部尚书死于靖康之难
　　唐溪温叔皮志云舍人行词或有未当则执政请以髙议改定杨文公有重名于世尝因草制为执政者多所防窜杨甚不平因即藁上涂抹处以浓墨傅之就加为鞋底様题其傍曰世业杨家鞋底或问其故曰是他别人脚迹当时以为嗢噱自后舍人行词遇涂抹者必相谑云又遭鞋底
　　杨文公常草答契丹书有邻壌交驩之语进草既入章圣自注其侧云鼠壌粪壌文公遽改为邻境盖当时以改制为常及即位之次年赐李继迁姓名复进封西平王时宋白苏易简张伯在翰林草诏册皆不称防惟宋湜顺上意必欲推先帝欲封之意因进词曰先帝早深西顾欲议东封属轩鼎之俄迁建汉坛之未遂故兹遗命特付躬咨尔宜望剑以拜恩守疆垣而效节上大喜不数日叅大政
　　仁宗朝晏元献撰章懿李皇太后神道碑破题云五岳峥嵘昆山出玉四溟浩丽水生金盖言诞育圣躬寔系章懿然仁庙夙以母仪事明肃太后膺先帝拥幼之托难为直致才者虽爱其善比独仁庙不恱谓晏曰何不直言诞育朕躬使天下知之当更别改晏曰已焚藁于神寝上终不恱逮升祔二后赦文孙抃承防当笔直叙曰章懿太后丕拥庆衍寔生眇冲顾复之恩深保绥之念重神驭既往仙逰斯邈嗟夫为天下之母育天下之君不逮乎九重之承顔不及乎四海之致养念言一至追慕增结上览之感泣弥月明赐之外悉以东宫旧玩密赉之嵗余遂叅大政
　　景祐初张唐卿榜赐特恩出身章服等诰词畧云青衿就学白首空归屡尘乡版之书不预贤能之选靡务激昻以自励止期皓首以见收仁宗怒曰后世得不贻子孙之羞乎御笔抹去宋郑公庠别进云久沦岩穴夙蕴经纶莺迁未出于乔林鹗荐屡先于乡版纵辔诚希于逺到搏风勉屈于卑飞上颇恱
　　庆厯七年春旱杨察隐甫草诏既进上以罪己之词未至改云乃自去冬时雪不降今春大旱赤地千里天威震动以戒朕躬兹用屈己谢愆归诚上扣冀髙穹之降监闵下民之无辜与其防戾于人不移灾于朕自今避殿减膳中外实封言事
　　自苏子美监察奏邸旧例鬻故官纸以赛神而宴客时馆阁诸公毕集独李定不预遂捃摭其事言于中丞王拱辰御史刘元瑜迎合时宰之意兴奏邸之狱一时英俊斥逐殆尽有一网打尽之语故梅圣俞有诗云一客不得食覆伤众賔盖指李定也自此禁苑阙人上谓少年轻薄不足为阁馆重时宰探上意乃引蓝乘备数乘蜀人少时尝欲贽所业于张忠定公因门僧文鉴求见僧先以所贽示公公览之殆遍都掷于地乘大惭而退其缪可知矣及在翰林有边帅乞朝觐上许秋凉即途乘为批荅语云当竢肃肃之爰堪靡靡之行田况知成都两蜀荒歉饥民流离况即发仓赈济既而上表待罪乘又当批答云才度岩岩之崄便兴恻恻之情人以为笑后又观赵子崧中外应事云嘉祐丁酉李驸马都尉和文之子少师端愿作来燕堂防翰林赵叔平槩欧阳永叔修王禹玉珪侍读王原叔洙舍人韩子华绛永叔命名原叔题牓聨句刻之石可以想见一时人物之盛盖仁宗末年文富二公为相引用得人如此淳熈间周益公子充久在禁苑及除右揆李巘子山当制词中有三母之戒公力辞不拜命夀皇宣谕令改之然制麻已迁告既而复改人颇异之不知祖宗朝改制率以为常但改于未宣之前尔又有中书舍人权直崔敦诗时谢后自贵妃册后内庭文字颇多崔非所长苦思遂成废疾临卒有子尚幼手书一戒其子无学属文悉其所为藁焚之王右司公衮吉老尝语余云余后读本朝名臣传翰林学士彭乘不训其子文学参军范宗翰学士责之曰王氏之琪珪玘琰器尽璠璵韩氏之綡綘缜维才皆经纬非廕而得由学而然二事絶相今人教子惟恐不能文二公乃以属文为戒与窦禹钧麻希梦之训子异矣此可以续金坡遗事

　　耆旧续闻卷五
<子部,小说家类,杂事之属,耆旧续闻>
　　钦定四库全书
　　耆旧续闻卷六　　　　　　宋　陈鹄　撰
