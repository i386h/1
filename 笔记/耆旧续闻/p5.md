<!-- { "loadSidebar": true } -->
　　本朝名公四六多称王元之杨文公范文正公晏元献夏文庄二宋王岐公王荆公元厚之王履道元之出补外贺同时在翰林大拜者云三神山上曽陪驾之游六学士中犹有渔翁之叹又滁州谢表云诸县丰登苦无公事一家饱暖全頼君恩文公以母病不谒告兄弟径归许下责授秘书监分司西京谢表云介推母子愿归绵上之田伯夷兄弟甘受首阳之饿后除汝州言者攻击不已公又有啓云已挤沟壑犹下石而不休方困蒺藜尚弯而相射文正公初随母嫁朱氏后复姓谢表云志在逃秦入境遂称于张禄名非覇越乘舟乃效于陶朱文庄父官河北契丹犯界没于王事后丁母忧起复奉使契丹辞表云父没王事身丁母忧义不戴天难下穹庐之拜礼当枕块忍闻昧乐之声荆公尤工于四六并见本集吕吉甫监杭州酒务时元厚之自侍从出守每过之必论文至通夕他日吉甫见荆公问钱塘往来之冲有佳士子乎吉甫曰才士极难得如元某好个翰林学士公曰有甚制作吉甫乃于书簏中出其一编皆元所为文也荆公熟咏甚喜已而元为词臣多士犹未深知之及荆公除昭文相制麻云砺与舟世莫先于汝作惟衮及绣人乆伫于公归于是众皆叹服王安中履道初任大名府元城县簿吉甫一见竒之未知其有文也防熈河奏捷履道代为贺表云方叔壮猷顾自嗟于老矣臯陶载尚希賛于康哉盖能发其微也南渡内外制多出汪内翰彦章之手脍炙人口同时有孙仲益韩子苍程致道张焘朱新仲徐师川刘无言后有三洪兄弟至辛巳嵗容斋草亲征诏曰惟天惟祖宗方共扶于基绪有民有社稷敢自佚于宴安又曰嵗星临于吴分定成淝水之勲鬭士倍于晋师可决韩原之战是时嵗星在楚檄书曰为刘氏左袒饱闻思汉之忠徯汤后东征必慰戴商之望汪浮溪王绹复官制曰圣人之心如权衡之公法无私者君子之过如日月之食人皆见之卫侯醇谨初岂有于他肠顔子庶几尚何忧于贰过赐王绹为从弟投拜金人自劾不允诏曰昔羊舌坐诛靡连叔向王敦稔恶犹赦茂宏盖古者君臣相与于腹心之间未尝以兄弟輙投于形迹之地代嘉王谢及第表击天潢之浪莺迁帝苑之春昔慙假宠于分茅今喜成名于拾芥知徽州乡郡谢封新安郡侯表久客还家方憩南飞之鹊通侯授印忽成左顾之龟宋人洴澼以得封望敢及此汉将银黄而夸里荣乃过之贺收复杭州表河有防而蚁为之决稼大盛则螟生其间唯兹啸聚之徒盖以承平之乆敢揺蜂虿之毒盗弄萑苻之兵折棰一笞投戈四溃戎防所向举江山归指顾之中帅藩复完他郡县可谈笑而得靖康末代羣臣劝进表輙慕周勃安刘之计庶伸程婴存赵之衷幸率土相从而归启且诸侯不辍以事周又表整防城之驾而早戒脩涂除髙邑之坛而亟临大宝力图后效如成王小毖之诗光复丕基迈文帝大横之兆靖康二年皇太后手诏厯年二百人不知兵传序九君世无失德虽举族有北辕之衅而敷天同左袒之心又曰汉家之厄十世宜光武之中兴献公之子九人唯重耳之尚在周益公久在禁林词章为一时之冠辞免直学士院状云顾仙岭之提鼇自存大手矧明庭之仪凤方集竒才谢内相表视淮南之书岂但矜夸于下国山东之诏固当禆助于中兴谢衣带鞍马表褐衣褐见莫陈汉戍之便宜马去马归敢计塞翁之倚伏除大观文判潭州以言者夺职罢镇后复职仍判潭州到任谢表云谓昔之销印重违白笔之公言故今者剖符庸示清衷之本意踦雁门之复夣成鹿野之真又谢复职表云华阳黒水裂地而封旧物青氊自天而下人皆诵
　　郑元枢惠叔知建宁日因前所荐舒光改秩后光以贿败公坐降两秩谢表云视所以观所由不加详审其言信其行竟堕欺诬迨兹累年果尔连坐亦羿有罪于予何诛又云敢不励缁衣好贤之心谨推毂下士之礼期不坠于家世庶少酬于国恩盖用郑家事尤为清切吕洞賔先生多游人间丁晋公通判饶州日洞賔往见之语公曰君状貌颇似李德裕他日富贵皆如之公咸平初与杨文公言其事今已报政张洎家居忽外有一隐士通谒乃洞賔名姓洎倒屣迎见之见洞賔自言吕渭之后四子温恭俭譲譲终海州刺史洞賔系出海州房所任官唐史不载索笔八分书七言四韵留与洎颇言将佐鼎席之意末句云成功当在破年俗以破字为二八洎年六十四卒乃其防也滕宗谅守巴陵回道士上谒滕口占曰华州回道士来到岳阳城别我留何处秋空一剑横因大笑而去吕有诗在人间极多三入岳阳人不识朗吟飞过洞庭湖又饮海龟皃人不识烧山符子难看又一粒粟中藏世界二升铛内煑山川并见杨公谈苑为卖墨来到鼎州无端知府问踪由家住北斗魁星下剑挂南月角头东坡诗话云熈寕元年八月十九日有道士过沈东老饮酒用石榴皮冩絶句壁上自称回道人出门至石桥上先度桥数十步不知所在或曰此洞賔也诗云西邻已富忧不足东老虽贫乐有余白酒醸来縁好客黄金散尽为收书此东坡倅钱唐之日今在石村沈家画壁犹存所画之像藤蔓交蔽其体惟靣貌独出余往来苕霅屡见之其他如磨铁镜舞画设僧供于长沙隐姓名于幽谷考其异迹固多有之惟渡江以来近在辛卯嵗尝游毗陵系青结巾黄道服皁縧草履手持棕笠自题曰知命先生自呼于市荆门守胡公俦闻其声颇异召之问命先生曰公有夀且得见次不在清明前五日即在清明后七日至期忽得报云第二政已改授他郡七日后又得报云见政有召命胡始知其为异人乃悟知命字皆从口必是吕洞賔无疑深恨不欵延之日夜追想其状貌欲使画工图之不可得及至荆门半载忽一日公防肃客有急足声喏云某知州府有书信今且往某州下书回途却请回书客退开书通寒暄外无他语有一轴信开视乃是南京石本吕公画像与在毗陵日所见衣巾状貌无少异公益叹慕胡后守滁州为刻石以志其事余乙亥嵗为滁教距辛卯嵗五十余年矣以此知先生未尝不游人间但世人少有仙风道骨遇之者鲜矣
　　华山狂子张元天圣间坐累终身尝作雪诗云七星仗剑搅天池倒卷银河落地机战退玉龙三百万断鳞残甲满天飞又鹰诗云有心待搦月中兎更向白云头上飞其诗怪谲多此韩魏公在鄜延日元以策干公不用后流落窜西夏教元昊为边患及公抚陜右书生姚嗣宗献诗云踏破贺兰石扫空西海尘布衣能办此可惜作穷鳞公曰此人若不收拾又一张元矣遂表荐官之又尝题诗于闗中驿舍云欲挂衣冠神武门先寻水竹渭南村却将旧斩楼兰剑买得黄牛教子孙东坡见而志之后闻乃嗣宗诗又有诗云崆峒山叟笑不语静听松风饱昼眠皆豪语也
　　施逵字必达建阳人少负其才有诗名建炎间早擢上第为颍州教官秩满而归时范汝为为冦据建城执逵而胁之令书旗帜遂防贼党朝廷命韩世忠讨之城破乃捕逵付军帐至临安送府狱编湖外离家之日度此去必无生还乃嘱其妻令改适其妻悲泣鬻奁具所有以给行囊及出狱赂防送卒使缓其行买一婢自随所至宿舍纵其通淫行至中途村舍一夕多市酒肉令恣饮中夜酣卧手刃二卒及婢乃变衣易姓名窜于淮甸滁黄间后朝廷图影重赏捕之甚急逵乃为僧行入边界山寺中主僧见其执役惟谨亦异顾之疑其必非凡夫一日以事役其徒众使出独留逵在呼而问曰朝廷严赏捕亡命之人是汝可以实告我却为汝寻一生路脱去不然不独汝身被戮亦累及山门逵力讳拒僧曰我观汝面目不是庸人爱汝故尔逵乃感泣下拜悉露情悃僧又恐其疑己谓曰我即坐此汝自往吾卧内取一箱袱来预作一书并白金数两取出赠之云可速入彼界寻某寺僧某投之逵拜谢而去遂至某寺嵗余主寺见其能书翰甚喜之逵于暇日买彼中举业习之易名宜生举进士廷试天子日射三十六熊赋云圣天子内敷文德外武功云屯一百万骑日射三十六熊遂冠榜首大宠任后为中书舍人入翰苑绍兴庚辰金主谋侵淮先遣逵为贺正使甚倨慢朝廷以尚书张焘为馆伴使每以首丘桑梓之语动之意气自若临岐顾张曰北风甚劲张因奏早为备逵少时尝有诗云久坐乡闗夣已迷归来投宿旧沙溪一天风雨龙移穴半夜林峦鸟择栖卖菜无人求好语种何地不成畦男儿未老中原在寄语鹍鸡莫浪啼又严子陵钓防诗悬崖断壑少人踪只合先生卧此中汉业已无一抔土钓防今是几秋风同学刘郎已冕旒未应换与此羊裘子云到老不晓事不信人间有许由至黄州吊东坡诗文星落处天应泣此老已知吾道穷事业谩夸生仲达功名犹忌死姚崇至一寺中为僧题屏风八景其平沙落鴈云江南江北八九月葭芦伐尽洲渚濶欲下未下风悠影落寒潭三两行天涯是处有菰米如何偏爱来潇湘此诗已有异志又感春诗感事伤怀谁得知故园闲日自晖晖江南地暖先花发塞北天寒迟鴈归夣里江河依旧是眼前阡陌似疑非无愁只有双蝴蝶解趂残红作阵飞又感钱王战防诗层层楼阁捧昭回元是钱王旧战防山色不随兴废去水声长逐古今来年光似月生还没世事如花落又开多少英雄无处问夕阳行客自徘徊此诗乃是出塞作又题将台诗梅花摘索未全开老倦无心上将台人在江南望江北征鸿时送客愁来此诗奉使本朝时作又题壁云君子虽穷道不穷人生自古有飘蓬文章笔下千堆锦志气胷中万丈虹大抵养龙须是海筭来栖凤莫非桐山东宰相闗西将俯仰懐贤倚暮风初逵卜地术者曰若近里三纪后可出侍从子孙緜逺近前一纪年穷困后方显逹但不归家乡逵曰子孙冨贵何预于我耶即从前韩蕲王之孙某尝语余云后见赵左史再可云靖康之难其族人陷于北有叶倅者建宁人仕于京南亦留彼中逵为其子叶寮执伐娶赵氏后和好既成归我河南地于是陷彼者皆得归江南寮今为杂卖场监官亦能言宜生之事逵祖坟今在卲武建宁县施村土人犹能言其事墓尚存









　　耆旧续闻卷六
　　钦定四库全书
　　耆旧续闻巻七　　　　　　宋　陈鹄　撰
　　乡音是处不同惟京师六朝得其正陆德明作释音韵切亦多浙音司马温公论九旗之名与旂相近缓急何以分别小雅庭燎诗言观其旂左传龙尾伏辰取虢之旂然则此旂当为芹音耳闗中人言清浊之清不改清字丹青之青则为萋音又以中为蒸虫为尘不知旂本是芹音亦周人语转如青之言萋也五方言是者多闽人以髙为歌荆楚人以南为难荆为斤文士作歌亦多不悟真宗朝试天德清明赋有闽士破题云天道如何仰之弥髙考官闽人遂中选【古今诗话】
