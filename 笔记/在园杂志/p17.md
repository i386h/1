<!-- { "loadSidebar": true } -->
　　俗云南桥北寺北方之寺多出于明时太监创建有一寺费至数万者穷工极巧而在顺天之西山更盛每春三月太监斋僧在平常习套不过蔬食果饼而已而太监辈甚有用腥肴潜佐以酒斯已奇矣更有甚者于远近构寻娼妓多人量道里远近以苇席为圈棚纳妓于中任诸僧人淫媾名曰大布施岂非亘古奇闻耶毋惑乎元僧有妻呼曰梵嫂曰房老原非怪事 
　　闻之先外祖母云吾家仓房甚多其极边一间封闭藏贮者一年有余一日开仓易米见梁上一人 【脱头字】 垂向下头 【头：衍文】 赤身倒挂审视而半截藏于梁内大惊呼众入看则彼紧闭双眼及人稍出避彼又开眼看人两臂在外两手尚在梁内举家仓惶里邻咸覩以为怪无疑矣聚观闾巷填塞众不敢隐鸣诸长官官遣巡检带弓兵携械至先试以枪刺之声如婴儿血出如注遂命以刀斫之血肉淋漓凝积遍地血下数斗首及两臂胸背全无寸骨尽血肉也旋命将仓房拆毁斧碎其梁梁已内空皆盛血块而已家人在傍白巡检曰昔造此房时一匠举斧悞伤他匠足面几断血流不止尽淌此梁木上木原有瘿血注瘿内彼时急于救人遂不留心及后上梁仍用此木日久想成此怪耶噫犹幸发之尚早倘下截尽变人形又未知作何妖孽耳 
　　羽而两足者曰禽俗呼为扁毛畜生是也毛而四足者曰兽俗呼为圆毛畜生是也禽卵生兽胎生胎生者九窍卵生者八窍卵而陆生者目能开闭卵而湿生者眼无胞也常不暝也胎生者眼胞开闭自上而下卵生者眼胞开闭自下而上惟鹦鹉两睑俱动如人目胎生九窍与人相同人顺生草木倒生禽兽横生人则女丽而艳禽则雄彩而文兽则不甚相较也家语云七主虎虎七月乃生三主狗狗三月而生四主豕故豕四月生五主猿故猿五月生六为鹿故鹿六月生诸禽兽无蛰禽惟黄莺紫燕兽惟黄鼠诸熊蛰与虫同阴鸟之飞也头缩而足伸阳鸟之飞也头伸而足缩马蹄圆为阳牛蹄拆为阴马之卧也起自前足牛之卧也起自后足是阴阳禽兽之各别也然月令雀入大水为蛤是禽化为甲虫也田鼠化为鴽是兽类化为禽也鹰化为鸠是禽化禽强化弱也他如牛哀化虎王妇化鼋马生人取名马异此又禽兽阴阳人物之变而理有不可推者矣 
　　禽之味美于兽俗云宁吃飞禽四两不吃走兽半斤鹤之膝后曲雀之足双行 
　　有羊产羔人首羊身者众以为异达之朝朝臣曰此无足为怪不过牧童春兴耳予曾见鸡有四足两尾者猪有四肘之外更生四肘肥大异常生时猪母几死此亦无足怪者不过重胎与双黄蛋之类已耳 
　　治喉闭用鸭嘴胆矾研细以酽醋调灌去胶痰即愈 
　　治目障翳用熊瞻 【瞻：胆】 少许净水略调开尽去筋膜尘土入冰片一二片或泪痒则加生姜汁些少以铜筯点之绝奇赤眼可用 
　　凡咽喉初觉壅塞一时无药以纸绞探鼻中或嗅皂角末喷嚏数次可散热毒 
　　凡风狗毒蛇咬伤者只以人粪涂伤处极妙新粪尤佳诸药不及此治发背用干人粪阴阳瓦焙存性研细用醋调敷肿处即消 
　　病痔者用苦豦菜或鲜者或干者煮汤以熟烂为度和汤置器中阁一版其上坐以熏之候汤可下手撩苦豦频频澡洗汤冷即止日洗数次数日即愈豦一作苣北方甚多南方亦有之 
　　金吾其形首似女人鱼尾有两翼性通灵不睡故取作巡警将军之号 
　　羣鸟养羞羞者食也养羞者藏之以备冬月之养也 
　　镜听咒曰并光类俪终逢协吉 
　　两腋狐气名愠羝 
　　骰子亦名琼□ 【音测亦音塞俗呼塞儿】 
　　义嘴笛唢吶之名也身本是笛嘴则另具故曰义嘴即今假子称义子之意 【弹筝用银甲或以象牙玳瑁为之总名义甲】 
　　自西洋人入中华其制造之奇心思之巧不独见所未见亦并闻所未闻如风琴日规水轮自鸣钟千里眼顺风耳显微镜雀笼之音乐聚散之画像等类不一而足其最妙通行适用者莫如眼镜古未闻眼昏而能治者杜陵老年花似雾中看唯听之而已自有眼镜令昏者视之明小者视之大远者视之近虽老年之人尚可灯下蝇头且制时能按其年岁以十二时相配合则更奇矣黑晶者价昂难得白晶者亦贵惟白玻璃之佳者不过数星今上下贵贱男女无不可用真宝物也人人得用竟成布帛菽粟矣至于算法又超出寻常之外远近高低大小多寡顷刻而知燎如指掌更上古所未有者也 
　　溺器名虎子亵器原谓之兽子古贵嫔家制以铜形鬣尾皆具而背为大穴用距之以便溺兽子为马形取登距时如跨马之状意便于坐备雅观也今溺器多用铜锡若亵器尽以木为之名为马子或本乎兽子而变通之耶 
　　淮南司马吴孝阶顺以吕纪翎毛大画见遗细玩果系锦衣真迹题曰五伦图上画太阳一轮中立五彩鸣凤取毛诗凤凰鸣矣于彼高冈梧桐生矣于彼朝阳之意盖言盛世君臣相合也森阴之下写二鹤取中孚爻词鹤鸣子和之意至于嘤鸣之鸟以兴友朋戢翼鸳鸯以兴夫妇在原脊令以兴兄弟亦皆见于诗人所共晓以丹青小技而拟极正大之题故可珍而可重也 
　　画像繇来久矣笔墨之妙所谓传神在阿堵中未闻以泥可捏成者惟神鬼之像塑者最多盖神鬼尽属虚幻谁见其真谁辨其伪近有高手能以团泥极熟对人手捏而成与生人之面貌肥瘦赤白苍黄须发痣点瘢痕光麻无不酷肖俨然如生觉画工笔墨仍有未到之处相传其法起于虎邱老僧又云虎丘市泥美人之家夜梦吕真人教之者讹不可考姑苏维扬皆有其人寻常者每像数星身体皆活动者倍之若宰官则因人而施所谓君子自重也阅数年仍可增换此从前所未见者见之方三十余年耳 
　　昔人所持惟纨扇最古宫中名为合欢扇班婕妤歌曰新制齐纨素皎洁如霜雪裁为合欢扇团团似明月后呼白团扇王珉嫂婢歌曰团扇复团扇许君自障面诸葛武侯纶巾白羽扇指挥三军谢安为乡人捉蒲葵扇唐诗云南风不用蒲葵扇纱帽闲眠对水鸥若今人所用多金白纸扇矣其扇本名折迭亦谓之撒扇取收则折迭展则撒舒之义明永乐中朝鲜国入贡成祖喜其卷舒之便命工如式为之自内传出遂遍天下其始不过竹骨茧纸薄面而已迨后定制每年多造重金者进御一面命待诏书写端楷一面命画苑绘画工致预于五月一日进呈以备午日颁赐嫔妃宫女其钉铰眼钱皆用精金每扇价值五金至本朝三百余年日盛一日其扇骨有用象牙者玳瑁者檀香者沈香者椶竹者各种木者罗甸者雕漆者漆上洒金退光洋漆者有镂空边骨内藏极小牙牌三十二者有镂空通身填以异香者扇头钉铰眼钱有镶嵌象牙金银玳瑁玛瑙蜜蜡各种异香者且有空圆钉铰内藏极小骰子者刻各种花样备极奇巧甚有仿拟燕尾更有藏钉铰于内而外无痕迹者其便面有白纸三矾者有五色缤纷者有糊香涂面者有搥金者洒金者命名不一其骨多而轻细者名曰春扇秋扇以香涂面者曰香扇可藏于靴中以事行旅者曰靴扇更有以各色漏地纱为面可以隔扇窥人者曰瞧郎扇且有左右可开制为三面暗藏其中画横陈像者曰三面扇有制样各别因地因人得名者曰黄扇川扇曹扇潘扇青阳扇而相传最久远者无如杭州之芳风馆其家世以售扇为业遂致素封城内构一别墅花木竹石颇极清幽予兼摄杭州府篆时曾过其园题以诗曰非不在城市寂然花竹间池成凹处雨石迭意中山为惜三春老来偷半日闲凭栏待飞鸟薄暮亦知还座间询及主人制扇之法乃出一扇曰百骨扇传已几世矣数之果有百骨初不以骨多而厚大其色古润苍细洵旧物也据云今亦不能仿造即强造亦不佳矣此予生平一见者若古之纨扇羽扇蒲葵扇亦间有用之者不甚多也 
　　扇有折迭因而有坠伴阮兄曰扇器以蜜结迦南为第一其次则宋做旧玉之小者即虎斑金丝各色玉之新做者亦佳若琥珀蜜蜡之类品斯下矣 
　　近有以合香桂花制成及玉枢丹紫金锭其价颇廉尽堪适用 
　　琅环记云砚神曰淬妃考砚之制古今不一而唐人呼曰砚瓦盖谓砚形凸起如瓦非以瓦为砚也用久则平又久则凹矣剑南诗古砚微凹聚墨多今人呼砚曰砚台亦曰砚瓦 
　　阳支子鼠寅虎辰龙午马申猴戌犬足趾皆单阴支丑牛卯兔未羊酉鸡亥猪足趾皆双惟跎已则无足耳 

　　在园杂志卷四 

　　●跋 

　　忆辛酉壬戌间履端随先君子检讨公官京师时观察公方髣髴陆生入洛之岁仲华拜衮之年常过邸舍与先君子论诗称忘年交记先君子曾语履端曰当今诗人接踵新城商丘者必以刘中翰在园为最谨识不敢忘今未刻箧衍集中先君子手钞葛庄诸诗尚在履端自壬午冬备员山阳校官职卑务闲时追随观察公学诗回想当年京邸趋庭绪语忽忽若前日事观察公喜著书一日出在园杂志示履端曰杂志上下卷不过就余耳之所闻目之所见身之所阅历随笔志之积久成帙非有成见作文字观窃附兔园册子藉供水天闲话已耳履端受而读之不禁悚然曰是书也核事物之原流贯天人之同异称名迩寄意远可以发人忠孝之思动人劝惩之志令人随事谨饬不敢放佚取其绪余亦足以资多识助谈柄岂如虞初诺皐仅同丛言脞史一二津逮及之也哉尝考唐时虞世南钞经史百家之书曰北堂书钞白乐天取凡书精语各以门目类粹名为六帖后六帖者宋知抚州孔傅所纂以续乐天之后傅袭封衍圣公履端又尝读观察公年谱公少工举子业值旗籍停科以门荫需次通籍历仕三十余年虽膺簪黻而铅椠随身藩溷侧理不殊儒素以故大而军国典要细而虫鱼琐碎靡不留心手辑乙未春孔东塘先生从曲阜来淮与观察公剪烛联吟暇读杂志先生轩渠拍手为公作序自言亦有稗海汇辑卷帙浩繁渐次成书如孔傅所纂今在园杂志堪比六帖并驾北堂近日渔洋集中有分甘余话西陂卷内有筠廊偶笔俱脍炙人口在园杂志洵足肩随二书称鼎足焉则齐驱王宋者又不独葛庄诗也乙未立秋后三日陈履端百拜敬跋于袁浦学舍 

