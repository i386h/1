<!-- { "loadSidebar": true } -->
　　豆腐诗惟查编修夏重慎行有顾名原合腐儒餐之句甚佳又一日入侍上幸海子捕鱼赐羣臣命赋谢恩诗编修结句云笠檐蓑袂平生梦臣本烟波一钓徒词意称旨忽奉内传烟波钓徒查翰林盖同时有声山学士故以诗分别之足见圣心嘉尚一时以为幸可与春城无处不飞花韩翃同一佳话 
　　孟翰林端士亮揆先聘张守戎之女张官云南兵戈阻隔音问不通及孟贯 【贯：贵】 遂结婚世族未期年滇省荡平先聘复至不能却谢乃分宅而居张美而端善文翰尤工诗世族之女祖父兄弟皆贵显孟厚世族而薄单寒张氏所居屡月仅一至焉张赋秋闺怨八首内云落落秋风班女扇团团明月窦家机其诗徧传孟不少悔忽传旨孟亮揆行止不端着革职一时快之 
　　朝鲜使臣至京贺万寿有一联云河清适际千年一嵩寿齐呼万岁三莫谓异国遂无奇才 
　　朝鲜女郎许景樊八岁赋广寒宫玉楼上梁文此又外属之女神童也惜其文不传尤侍讲展成侗戏为补之见西堂杂俎 
　　明末一大老教子弟勿作古诗恐坏人心术或闻笑曰沈休文始创四声当为君子第一但不知何以处渊明余以为陶靖节当年尚未有近体耳至李唐诗人无近体者甚多岂尽小人耶近世又鄙近体云开手便作七言律其人可知矣则君子小人又何称焉 
　　九言诗起于高贵乡公不独作者甚少知者见者亦少杨升庵梅花一律云元冬小春十月微阳回绿萼梅蕊早傍南枝开折赠未寄陆凯陇头去相思忽到卢同窗下来歌残水调沈珠明月浦舞破山香碎玉凌风台错恨高楼三弄呌云笛无奈二十四番花信催不过存此一格恐难得佳也 
　　古人才深似海胆大于天故命意造句咸出人意表然亦有平中见奇为今人不敢道亦不肯道者如李德新之东西南北人用夫子成语犹可也若古诗鱼戏荷叶东鱼戏荷叶西鱼戏荷叶南鱼戏荷叶北四句止更四方并不叶韵杜少陵西川有杜鹃东川无杜鹃涪万无杜鹃云安有杜鹃四句一韵韩昌黎鸦鸱鵰鹰雉鹄鹍连用七鸟名罗昭谏一二三四五六七连用七数目更有连用七然字五休字成句者又欲以极鄙极俗之语化为出风入雅之句为可怪也然惟古人为之今人则不可耳雪压长林万木低经旬不共野人期蹇驴借得如黄犊犹怕山桥未敢骑此不知何人佳句粘贴桃源村舍壁上或是古作或是近诗俱未可定惜予读书不多即多亦弗能记忆耳一见赏心何其静雅谨慎之至也 
　　漂母祠题句颇多一望皆黄茅白苇无足取者惟有一绝我携千金来但买淮阴酒平生耻受恩长揖谢漂母词意超脱不与众同但不落姓名或曰此海宁陈素庵诗为人抄袭耳 
　　论语内无此字四书五经无真字曾经细查洵然 
　　崽音宰北人呼小儿之不慧者楚湘沅间凡言是子者亦谓之崽囝通用俗字也 
　　璺音问原本玉破有纹者曰璺今凡器破而未离者皆用此字言工白音诈上声与诸字有别申敬中云万历间京师有四川卫官言工白宠唱名时呼诸宠不应唱毕独留问何姓名对曰言工白宠此姓罕见存以备考戤音盖以田地租人收种年满仍退者 
　　庹音托丈量物件两手舒平为一庹今河工多用之而此字与戤字正字通字汇皆不收 
　　尤展成侍讲才学典丽著述传诵海内世祖章皇帝见其西厢时艺大加称赏趣召入而先帝升遐矣康熙己未试博学宏词入翰林然每自伤未由科目故于诗文常寓志云汉以策制科而班马扬雄不遇唐以诗取士而李杜浩然见遗又题钟馗像云进士也鬼也鬼也进士也一而已矣又李白登科记云你曾见那个状元会题诗来是虽一时感愤之言人皆曰不留公郎门生地乎文人落笔当从忠厚和平怨而不怒古人有以教我矣 
　　有督学江南者待幕友薄甚羣诮之乃集四书句缩脚为诗云抛却刑于寡来看未丧斯只因三日不博得七年之半折援之以全昏请问其结句未就羣哄而笑适东君至讯知其由乃续曰且过子游子弃甲曳兵而一章皆用四支韵通押虚字亦奇构也结句更出意表少时过淮阴盐城县丞何素之之泗为余言蔡昆阳状元启僔二事一蔡公交车投刺山阳令盖同年而先仕者批其刺令阍者查明蔡拂然北上殿试及第令以厚币请罪蔡却之答以诗曰一肩行李上长安此日应怜范叔寒寄语山阳贤令尹查明好向榜头看一蔡狎一妓临别赋罗江怨调功名念风月情两般事日营营几番搅扰心难定欲待要倚翠偎红舍不得黄卷青灯玉堂金马人钦敬欲待要附凤攀龙舍不得玉貌花容芙蓉帐里恩情重怎能勾两事兼成遂功名又遂恩情三杯御酒嫦娥共彼言如此未知果否 
　　平凉太守杨次也守知其先为邳睢河官相与辨论古今改正诗文虽僚友若窗友也贱辰二月十六日赠诗有云月当既望光才满春过平分气始和可谓清切之甚一日约効力诸君游依绿园分韵赋诗余有句胜地风云诸子会名园松柏老夫来次也向诸君曰祇觉刘公诗句持在手中都是重的 
　　偶于友人案头见拙刻葛庄集朱批此亦出入香山剑南间而未纯者曲阜孔东塘尚任乃曰宋人之句唐人之调余则何敢惟朱中立评苏允吉大司马诗曰格不高而气逸调不古而情真二句吾所深服余有酉时立春作内一句云春向斜阳尽处来丹徒夏庶常慎枢云此士人称公为春阳先生也 
　　关夫子殿额多用志在春秋鄜州刘广文峒自嘲曰此四字似可移书苜蓿斋中专为吾辈而设吾无奢望惟望二丁祭得肉食耳是亦志在春秋也闻者绝倒又有谑广文一联耀武扬威带裤打门斗五板穷奢极欲连篮买豆腐三斤带裤连篮更觉形容过甚山阳司训陈求夏履端乃其年检讨维崧之子也十年来微禄不足以糊口时卖文以资不给先其年有箧衍集选子 【子：予】 诗若干付梓竟尔遣 【遣：遗】 落询之求夏曰此集刻于先人身后为人窜易稽其原本不独公诗未登今现存未刻者尚多过半拟刻箧衍续集以成先志苦于俸薄不足以供剞劂奈何 
　　门人常近辰建极天资总敏力学工诗余以一札勉之覆书云捧诵手谕宛如侍立左右亲聆教言但建极自受业门墙矢心惕厉惟恐入于小成有辜大教无如天分低微终难上达又兼三四年来浮萍断梗讲论无人未免自以为是所谓差以毫厘失之千里者矣昨细读批示拙作如梦初醒今后更当多读多作多改细心体察不但不敢有负指教亦断不肯自安于卑近也披阅之下足见其服膺好学深可嘉尚当此年力富强时能虚怀如此其后又何量焉 

　　○附原书 

　　仆与足下订交有年会必谈诗别必寄诗外人见之莫不曰此二诗人也然足下数年前之诗与今日之诗无异殊为惜之何也写景不过陈陈相因几字数言而已写情不过碌碌无奇肤词习句而已求炼一超脱之意出一惊人之语成一俊逸之篇不易得也如此虽再过十年再成千首亦何益哉向见吊孙七古一篇可称杰作以为手笔开展自有进境孰知此后仍寥寥焉以足下英敏之资灵秀之笔何忍安于卑近然非读古学古不可也老生常谈辄曰选体汉魏六朝初盛此岂易言哉不过好高务远者之夸示于人耳扼要之法但取与我性情相近者如唐之钱刘香山宋之后村石湖剑南明之季迪茶陵推而广之如宋之永嘉四灵元之虞扬范揭明之前后七子选其集中之最者熟读而玩味揣摩而讨论之即不能苦心探索亦当采择而涉猎之痛谢熟径尽去窠巢三五月后郁勃而出奋笔疾书眼前意中自然清真当必有过人者矣要知古人言景言情不能出于云泉花月觞咏狂愁之外我能化腐为新点铁成金即足名家兼能传世耳此足下对症之药也 

　　燕赵道上有石碑勒子路宿处土人名其地曰石门拙作有僻地得先贤一宿传千古之句据圣裔博士孔东塘云石门在曲阜北四十里登泰山必由之地子路卞人卞城在石门东南四十里子路之齐之鲁道经石门故宿焉观晨门之问子路之对皆乡邻语故知非他国之石门也天下石门有十余处或山名或地名独此石门乃齐郑盟会之所见于春秋为最古也孔东塘向余云石门山峯秀拔林木郁葱杜工部陪刘九法曹郑瑕丘石门宴集诗云秋水清无底萧然净客心掾曹乘逸兴鞍马到荒林能吏逢联璧华筵直一金晚来横吹好泓下亦龙吟欲于此处建一秋水亭君当任之余随庀材鸠工以成此役与春山馆相对春山馆者在山之南麓即张氏隐居也张氏字叔明鲁国诸生为竹溪六逸之一杜子美访之有春山无伴独相求之句秋水春山可称绝对 

　　○附东塘书 

　　石门山者诗人社集之所也夫子开其端李杜承其绪而我两人遥遥相对一席不散岂可滥入邪派混我吟坛修葺之举似不宜更让他人也记石门胜迹甚伙惟秋水亭为全山冠冕工宜亟举况山中建造不须高大在有力者为之如编一鹤笼耳竹木选就凿枘合成一水盈盈载至兖郡距山纔七十五里耳弃舟登车至彼合架不日之工新亭成矣开名山之生面成敝里之奇观先生之风山高水长孰得而泯没也独念我两人年逾周甲事须早就不但乘时可为亦须亲眼见之亲身享之弟经营四十年仅能种树千章并未加一绚一茅今得先生慨然任秋水亭之役其余春山馆晚兴楼何敢重烦物力但续续商略或有机会料得天下贤者必无一部葛庄集镇此石门者相须殷相遇疏固其宜耳 

　　○附孔东塘建秋水亭记 

　　石门山形如蟠龙前有台曰颔珠幽谷之水所由泻也石骨多窍水之渟者深不测夏秋间常喷腥雾疑有蛰龙土人呼为龙泓祷雨辄应泓上石基平旷能收全山之胜唐杜子美陪刘九法曹郑瑕丘宴集于此后之游人临水濯缨多咏杜诗惜无片石可扪把茅可憩耳予每来必步此基慨焉永叹穆然长思欲构小亭而刻诗于壁一以栖前哲之灵一以迟后贤之驾区画三十年而榛莽如故但乞郑簠书一秋水亭额携之行箧展玩而已嘻老矣甲午冬薄游淮南得遇在园观察语及石门之胜且叹亭之未建而诗之未刻也在园毅然曰此诗人事也肯让予为予何幸也即日选材命匠不浃旬而亭与碑成矣即日舟载北来不浃旬而翼然临于龙泓之上矣千年缺事一旦补之予把酒落成觉峰峦溪涧莫不趋赴此席宾客丝竹无非凑泊此诗所谓颔珠台者有此亭与碑非真龙颔之珠乎异日者在园先生莅我东土过石门而览胜迹予也追陪宴集倡予和汝必有名篇雅什辉映石门当不似刘九法曹郑瑕丘仅费华筵之一金而甘以秋水八句让子美也康熙乙未三月云亭山人孔尚任喜而记之 

　　见近日布衣寒士专以傲慢荐绅为是细考其抱负行止全然傲慢不起真是井蛙观天近日后生小子专以指摘前辈为能细扣其学问见识全然指摘不着真是蚍蝣撼树此辈不独可笑实可哀已 
　　吴人吕文兆熊三十年旧交也性情孤冷举止怪僻一夕席间吕举一令各诵鬼诗如下有百年人长眠不觉晓　自怜长夜客泉路以为家　寒食何人奠一巵骷髅戴土生春草　自去自来人不知归时惟对空山月　西山一梦何年觉明月堂前不见人之类余后举明人焰口诗有身无首知是谁寒风偏射刀伤处吕拍案呌绝以为驾长吉而上之好尚如此其人可知先年所衍女仙外史百回亦荒唐怪诞而平生之学问心事皆寄托于此年近古稀足迹半天下卒无所遇近以陆伯生蔡九霞纂缉广与记止详注各府而略州县不足备参考乃编成续广舆记颇为详明以卷帙浩汗尚未能付梓 
