<!-- { "loadSidebar": true } -->
　　青田县有混元峰在城之北一里青田山上为道书第三十六洞天唐人刻厓上混元峰三大字即试剑石相传叶法善炼丹此山以神剑纵横试斫之石分为四高百余尺相距各三尺许类截肪予曾题一绝云块然一石四分离传说仙家伎俩奇山路崎岖行不得更烦此剑亦平之此诗竟逸其稿分体编年俱未登梓偶检括苍府志得之附记于此 
　　章奏文移告谕前列曰官衔各随品级之大小而署之明武宗复议北巡实事游幸自称威武大将军太师镇国公朱寿巡边命内阁草敕杨廷和等上疏力陈不可疏上不省廷和称疾不出武宗手剑立命梁储曰不草敕齿此剑储免冠解衣带伏地流涕曰草敕以臣名君死不敢奉命遂止予以为官衔从无此尊崇者然不过游戏耳未尝实有其事本朝相国图海督师秦中矛见其檄文及告谕衔云抚远大将军一等公都统文华殿大学士吏部尚书图位列五等皆系极品亦可谓尊崇之至矣 
　　温处观察驻札定以温州府城城之北有松台山上有望阙亭傍山下有宝纶阁为前明赠太师张文忠孚敬之相府也孚敬初名璁以议礼迎合世宗与桂萼方献夫一同骤贵璁更善伺人主意不期年由南京刑部主事超升翰林学士后遂登政府赐名孚敬今子孙虽式微其府第犹存家藏遗像二轴予亲见之一为张公坐像戴纱帽而两翅尖锐服大红纻丝仙鹤背胸腰围玉带一画世宗皇帝像上坐两傍各画太监十数人窄袖软带牵马而立张公远来朝谒戴长扁翅纱帽如今戏中扮官长所戴者服蟒衣玉带皂靴全不似今戏中所戴丞相幞头上面皆方而两翅扁方曲长以向上者惊衣系长领非如戏上之圆领予甚讶其不同及见草木子所载蝉冠朱衣汉制也幞头大袍隋制也今用蝉冠朱衣方心曲领玉佩朱履是革隋而用汉也此则公裳纱帽圆领唐服也仕者用之巾笠襕衫宋服也巾环何领金服也帽子系腰元服也方巾团领明服也庶民用之朝服一品二品用犀玉带大团花紫罗袍三品至五品用金带紫罗袍六品七品用绯袍八品九品用绿袍皆以罗流外授省札则用檀褐其幞头皂靴自上至下皆同也阅此想明时尚沿前制未尽改欤幞头始于后周而画汉时之像竟有用幞头者又不知何解也 
　　张璁以议礼干进怙恩作奸固非善类然其改奉孔子为先师易像为主此千古卓识最得大体者不可因其素行而没之 
　　网巾之制历代所无此物起于明止于明诚一代之制也因明太祖微行至神乐观见一道士灯下用马尾结成小兜太祖问为何物对曰此网巾也用裹头上万发皆斋矣昭日召道士并取所结网巾遂为定制 
　　吾友申符孟涵光张越千彪王紫诠瑛其壮年名字皆具超达飞腾之气符孟以世家门荫越千以博学茂才紫诠以部郎出守历仕观察及其后也符孟不乐什 【什：仕】 进改字曰凫盟号曰聪山越千绝志场屋改名曰滮改字曰月阡号曰曼持紫诠罢职闲游改名曰婴改字曰紫谸号曰能如名与字音同体别不独寄兴林麓放情鱼鸟而取号之义实出有心玩世逃禅入道不复营营人事非好鹜高远躭寂静也盖亦无可如何者耳文人暮年多事仙佛太白游仙香山偕老道场二公犹然况三君乎 
　　尝言营造房屋时不宜呵斥木瓦工匠恐其魇镇则祸福不测野记记莫姓家每夜分闻室中角力声不已缘知为怪屡禳弗验他日转售拆毁梁间有木刻二人裸体披发相角又皐桥韩氏从事营造丧服不绝者四十余年后为风雨所败其壁中藏一孝巾以砖弁之其意以为专戴孝也又常熟某氏建一新室后生女多不贞二三世皆然一日脊敝而缉之于椽间得一木刻女子任三四男淫亵急去之帷薄方始清白所载明悉历历如绘予犹疑信相半待罪处州太守时其大堂五楹虽极轩敞壮丽但造自嘉靖未免年深少有欹侧窥其梁柱有朽者命匠人以斧头敲响以定其中空实敲至正中西柱匠人睨而笑曰此中有物竭力一击乃开大穴内藏木刻人头耳目毕具如碗口大予不以为怪亟投诸火其时康熙三十一年岁壬申予举卓异随迁江西九江观察副使代予者为刘起龙今亦十余年矣安然无恙历考府志自嘉靖至今太守能循资而升者绝少岂真营造时果为木工所魇镇耶殊不可解 
　　俗以官吏不参正五九其谓官长莅任不宜用此三月者此说起于宋宋以火德兴盖火生于寅正月为寅旺于午五月为午墓于戌九月为戌谓此三月为灾月当避也予自筮仕以来虽历任五迁而摄篆署理不下十余次凡一接印即赴视事弗少迟延不独不拘正五九月抑并不选择日期是以不为横惑胸中然每见此三月亦有亲友莅任者未见主何吉凶也 
　　谚云初五十四二十三太上老君不出庵又云太上老君不炼丹谓此三日为月忌凡事必避不可用也野语云卫道夫闻前辈说此三日即河图数之中宫五数耳五为君象民庶不可用予为解之月忌之说太诞君象之说太腐皆非也日辰各有所犯生克之理随时变化未有以此三日遂为万古不刊之典不较年岁不拘干支不论节序而一概论之也予任浙东观察时于十四日远接制府归得疟疾家人辈皆以犯月忌所致予笑曰此日文武官属同行者甚众岂人人尽患疟疾耶众亦失笑 
　　今称父曰严易家人彖曰家人有严君焉父母之谓也则是母亦称严今称母曰慈而每称人父子曰父慈子孝则是父亦称慈尔雅妇谓夫之弟曰叔曲礼叔嫂不通问后世亦有称夫之弟为小郎者见于唐宣宗责万寿公主曰岂有小郎病不往视乃观戏乎王衍妻郭氏怒衍弟澄曰太夫人以小郎嘱新妇谢道韫遣婢白献之为小郎解围两家缔姻相称曰亲家见唐萧嵩传皆平声今北方以亲字为去声按卢纶驸马花烛诗云人主人臣是亲家则去声有所本矣近又呼曰亲家公亲家母 
　　江南督标中军副将衔大者升总戎顺治间一李副将升福建总戎时先祖为江南方伯约诸同僚公饯让李首坐李云不敢先祖曰公升总镇今非昔比矣应如此坐李作局蹴不安状曰老爷们原是金子小弟到底是块锡众官为之捧腹 
　　四川一参戎升广东协将到汛最迟郡守郊迎云望公已非一日何迟迟至今想因蜀道难行耶协将答曰家口众多就难行了倒也论不得熟道儿生道儿 
　　一守备由小军出身见上官仍称小的上官曰尔今官矣犹如此称殊不雅可易之备曰将如何上官曰称卑职备切记之一日队伍中有年长者获罪于备盖自恃为备之前辈未免骄纵备大怒曰卑职今是尔之本官如此放肆难道卑职不敢责尔耶众兵哄堂益轻之材官健儿辈每遇督抚提镇赏赉优待必曰大老爷的恩典一游击年将望五始生一子制府闻之贺曰恭喜尔得一子矣游击急趋跪谢曰大老爷的恩典两傍听者笑几失声可与南唐宫中赐洗儿果有近臣谢表云猥蒙宠赐深媿无功李主曰此事卿安得有功此语同堪绝倒 
　　本朝初年江宁叶某者曾任明末太守有宗室触其怒既难加刑怒又莫解乃使人曳于赤日中而曝之鼎革后隐于医时人戏赠一联云一败一成郡守改为国手九蒸九晒天潢变作地黄其妾张介瑶能诗善画先大父任江藩时介瑶以扇献先大母上画官舫岸人曳牵题云舟中人被利名牵岸上人牵名利船江水悠悠浑不断问君辛苦到何年诗句超脱但不似女子口吻耳 

　　在园杂志卷三 

　　●在园杂志卷四 

　　辽海刘廷玑撰 
　　壬子癸丑冬春间有浙东单友游京师能为扶乩之技余适无事延之书斋者数月顷刻画沙诗词不下数百颇多佳句有出人意表者为时已久散失居多今就其仅存箧笥者数十首钞之 

　　李青莲 
　　花睡 
　　鸟梦 
　　吕道人 
　　武陵老人徐福 
　　弄玉 
　　王乔 
　　谢灵运 
　　张骞 
　　回道人 
　　刘海蟾 
　　自玉蟾 
　　回道人 
　　云翘 
　　刘晨次玉衡韵 
　　青莲 
　　题燕台八景 
　　铜雀台怀古 
　　空潭泛月 

　　○李青莲 

　　人生过隙一夕千秋徘徊诗酒与子淹留云分半榻月到十洲剪玉为韵分金结俦乘车戴笠白鹤青牛飞觞把臂弄玉鸣鸠能为道合指尔良谋 

　　○花睡 

　　春来月落兴初浓结蝶联莺点翠重无语欲眠芳露冷琼楼深锁态从容 

　　○鸟梦 

　　晚林归去抹遥天高卧南枝隐碧烟不许飞云惊睡觉且将毛羽寄林泉 

　　望后一日社集诸友此夕吕纯阳王方平李青莲云英丁令威五仙赴坛 

　　○吕 【吕：回】 道人 

　　弱水三千里凭虚一问君开樽休说剑剪烛好论文春意含梅蕚风威锁冻云从今与子约慎莫暂相分 

　　乩批马子拈韵与青莲 
　　许子拈韵与令威 
　　刘子拈韵与云英 
　　单子拈韵与方平 
　　俚句呈青莲大仙求和 
　　青莲乩批刘子进一大觥联句可也即以花豫楼为题花豫者二月十五为花朝予生于十六故名 

　　乩批马子拈韵与青莲 【多字】 

　　梅意书香韵自多月来云静水无波三千酒国随吾啸九十春光奈尔何有鹤欲眠天汉碧将诗送恼海山歌从来花里传经济何必披云老薜萝 

　　许子拈韵与令威 【雄字】 

　　化鹤空将城郭蒙白云无续晚霞红千秋事业梨花梦百代笙歌梵宇钟樽前有句情深浅身外无尘任澹浓放得脚跟天地阔浮鸥沙鸟吊英雄 

　　刘子拈韵与云英 【余云欲得一诗余限小字】 

　　梅魄冰心青黛小渔棹纔来惊醒溪边鸟桃花红片春多少流到人间仍未晓阮郎不见壶天杳宋玉多情吟得回文巧琼楼深闭埋芳草对个婵娟情自好 

　　单子拈韵与方平 【仙字】 

　　人生如朝露邂逅好相怜汉苑春风后秦疆烟草前和歌酬浊世把酒问青天能以葫芦里敲枰第几仙 

　　俚句呈青莲大仙求和 

　　梅有清芬月有华敢将诗酒动仙槎逍遥天上来青鸟游戏人间走白沙一语纔成摇海岳千瓢微醉卧烟霞风流百世仍如许愿掷凡夫枣似瓜 

　　和 

　　寒云锁月镜飞花瀛海尘寰过尔家千迭玉箫吹紫凤九还金液炼丹砂东君有意催春雨北海开樽听暮笳今古一宵诗酒客归来长啸问胡麻 

　　青莲乩批刘子进一大觥联句可也即以花豫楼为题花豫者二月十五为花朝予生于十六故名 

　　瑶池昨夜祝羣芳今日天台谪阮郎月里参差铺锦绣人间迤里琢圭璋鸟歌初度南飞曲蜨板先敲宿雨香 【青莲云方是两日光景方平结他日南宫仪凤□始知云影映清光云英云方平结句不佳改之】 笑吐玉壶春十二一帘云影接蟾光 【青莲云可称全璧花豫楼从此不朽矣再作一小引何如云英代之】 侬来上苑时际嘉平碧岫停云红波挂月萧楼人寂冰壶夜寒敲金戛玉百迭千回把觥吟风千秋一日问刘郎之凤馆春半瑶台啸阮籍之苏门月中琼宇祝花神干宿两介眉寿于芳晨所谓借花生意听鸟天机梦游八极羣英引领春风星映连朝烟玉飘摇皓魄故楼名花豫人列仙班聊以八言惟希一粲 

　　○武陵老人徐福 【又批今日有诸仙来当备佳酿各自留题】 

　　半亩逃秦地千秋避世人闲调蟾窟曲静看茂陵春壶里天原小囊中剑有神沙棠载琴鹤终日卧渔津 

　　○弄玉 

