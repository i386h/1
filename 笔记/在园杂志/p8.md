<!-- { "loadSidebar": true } -->
　　九献不须歌旧曲词臣昨已撰芝房大官不进麒麟脯御馔惟供五色芝水旱恐烦祠后土未央深处好祈年朱衣擎出高元殿先赐分宜白发臣拜舞不同郊社礼科仪一一圣人裁进来白鹿高于马驯扰金阶不畏人 

　　○李千户元昭岣嵝山房集 

　　送周虚岩归吴 

　　返棹岁将晏离亭酒共斟岛云寒没影江日冻生阴莫惜飘蓬迹应伤折柳心丘中别同调聊复理鸣琴 

　　○黄参将乔栋 

　　听秀上人弹琴 

　　高僧理鸣琴古调盈人耳涛生松下风龙起钵中水听罢犹泠然月出疏篁里 

　　○张右都督如兰功狗集 

　　吴门夜泊 

　　帆影初抽落日斜江桥风涌太湖沙行人莫上苏台望无复吴王苑里花 

　　○狄参将从夏 

　　月夜同刘天山作 

　　孤馆寒灯夜相看听晚笳清宵醒客梦明月落梅花碧海潮声急清霜雁影斜不堪怜岁暮况复是天涯 

　　○袁守备应黻 

　　郑司马入塞歌 

　　十载筹边鬓欲秋玉门生入未封侯君王岂惜师中命尚有山阴十六州 

　　○奚百户汝嘉 

　　旅怀 

　　十日雨初霁一年春已残苔痕蚀径滑草色酿阴寒昔悔从军易今悲作客难殊方有桃李能得几回看 

　　○陈百户鹤海樵集 

　　夜坐见白发寄别朱仲开张瓯江 

　　坐久北风起江声带远沙客愁初到鬓乡梦不离家林静无残叶灯寒有落花怀君夜难寐别绪转如麻 

　　○高邮赠龚山人 

　　近苦江东水转怜淮北居入秋尝白稻留客鲙青鱼树栅春收犊穿潮夜灌渠期君结乡社同着养生书 

　　○泊京口望金山寺 

　　南徐一片石千古柱中流绕树开僧舍缘空结梵楼疏灯明水底落月挂潮头向晚禅钟起风吹到客舟 

　　○题杨法部容闲阁 

　　阁傍江城外窗开云水间祇因尘境远自觉主人闲日落见归鸟月明看远山移船候潮至相送野僧还 

　　○写山水 

　　夜来风雨恶落叶打柴关晓起敞溪阁乱云犹在山 

　　○题画赠姜明府 

　　暮云春树路千重雪后看山到处同夜永灯寒无过客月明江色满楼中 

　　○送张伯淳还关中 

　　怜君独棹渡黄河西北山川入雍多料得到家春未至马蹄半在雪中过 

　　○送王谏北上 

　　东去春潮到驿门半江风雨近黄昏由来知己难为别不是殷懃恋酒尊 

　　○吹笛怀友 

　　玉笛横吹入夜分中天华月度流云苕川两岸春风起飞尽梅花不见君 

　　○外摘佳句如 

　　近海潮通郡连山瘴入楼山川留别夜风雪望乡人孤月长随棹寒潮自到门绕庐松叶暗穿竹水声齐明月几家好故人今夜俱 
　　床下鸣蛩偏入夜风前白苎不宜秋风尘会面犹难卜世事伤心只自知细雨残灯歧路酒清江红叶寺门舟薄游两见鴈归塞多病却憎花满楼高士远栖沧海曲好山多近永嘉场山深倦鹊犹依树风定飞萤忽上楼 

　　○陈游击将军第寄心集 

　　岁暮客居呈焦弱侯 

　　仲尼本周流忽发归与叹意在就六经匪为思乡串嗟我老无闻托兴游汗漫邈想古通人反侧常宵半秣陵一君子少小登道岸嗜学自性成羲易旦夕翫近得从之谈怳上中天观诗书数千载立语穷真赝欣然遂忘家何知有岁晏 

　　○邵武舟次 

　　樵川泛轻舟青山起当面薄雾频往还奇峰互隐见滩滩若峻坂下下如飞箭秋容西楚同人语南方变茂树杂村烟澄溪胜江练始知溯洄艰转喜随流便对景持一杯幔亭未足羡 

　　○禹碑行 

　　岳麓神禹碑何年镌刻之真迹虽莫窥字体殊玮奇俨如冠冕之独立矫若凤鸟之来仪或聁而连目或耸而并肩或展而双足或握而两拳神藏蕴蓄意骋蹁跹既非鸟迹之踖踖亦非垂露之涓涓篆隶八分抑又邈焉计历年之既久何点画之新妍岂鬼神之默护故岁久而弥鲜据译读之恍惚未必当日之真传余过长沙弗觉偶至湘潭返船直肩舆而迅步遂冒雨而陟巅喜胸襟之豁涤独坐翫而弗旋昔韩退之尝千搜而万索至咨嗟而涕涟予实迷途之未远无亦此生之宿缘 

　　○山中蚤秋 

　　春夏讵能几凄凄白露还秋容先到草客意未离山石鼠窥禾去清蝉抱树闲人生衣食外焉用苦间关 

　　○江心寺除夜 

　　偶过江心寺何期又岁除百年俱逆旅信宿即吾庐岸隔遥呼酒厨寒剩煮鱼客游随处好鬓发任萧疏 

　　○客中立秋 

　　蒸湿前朝雨凄凉今夜风秋声先蟋蟀露气到梧桐顿觉絺衣薄尤怜旅橐空潞河问舟楫明月向吴中 

　　○闽关旅夜 

　　已是吾乡土离家尚十程疏窗通野色孤枕傍松声摇落秋难赋悲歌夜不平仆夫催晓发烧烛待鸡鸣 

　　○维扬谒文信公祠 

　　万死艰难地千秋伏腊新山河终破国天地已成仁江橘南中像岩松雪后春徘徊歌正气不觉泪沾巾 

　　○过蓟州 

　　燕京八千里复作蓟门行剩有溪山兴能忘沙塞情朔风摧短草寒月近长城流涕二三策何人似贾生 

　　○追怀宜黄大司马谭公 

　　昔年飘泊入燕京制府怜才意不轻献策独过司马署分符旋赴蓟州营祗夸相国知韩信无复功臣妬贾生秋草春风今日泪不堪回首楚江城 

　　○元夕宿泉州洛阳桥 

　　春风又渡洛阳桥柳色青青伴寂寥回首故园今夜月满江灯火上寒潮 

　　○送戚都护 

　　辕门遗爱满幽燕不见烽烟十六年谁把旌旗移岭表黄童白叟哭天边 

　　○塞外烧荒行有云 

　　年年至后罢防贼出塞烧荒滦水北枯根朽草纵火焚来春突骑饥无食 

　　又云 

　　隆庆二载谭戚来文武调和费心力从前弊政顿扫除台城兵器重修饰迄今一十五年间闾阎鸡犬获宁息谭今已死戚复南边境危疑虑叵测患难易共安乐难念之壮士摧颜色论者不引今昔观纷纷搜摘臣滋惑 

　　○临淮侯李太保言恭青莲阁贝叶斋游燕诸集 

　　花朝 

　　二月寒犹峭燕山雪未消春来无草色病里又花朝鸿雁乡书断关河旅梦遥武陵溪上约今已负渔樵 

　　○赋得匡庐山 

　　匡庐凌碧落青磴与尘分湖海远还见雷霆低不闻石门鸣宿雨瀑布湿流云独有山人屐常随飞鸟羣 

　　○送仲弟南还兼怀老亲 

　　无限离愁匹马前况多风雨断鸿边板舆未得归潘岳春草何堪送惠连伏枕梦回沧海月登临望极白云天飘零若见高堂问双鬓休言异昔年 

　　○李佥宪招饮黄鹤楼 

　　胜地惭非作赋才清尊今向大江开当年黄鹤云中去何处梅花笛里来风卷潮声喧岛屿日斜帆影上楼台相逢俱是他乡客衰草涔阳漫复哀 

　　○显灵宫 

　　先帝祈灵太乙祠重来空忆翠华旗殿中香火仪犹具海上仙人事转疑客与方书闲指画老来诗律旧心思调高身健惭时辈杰阁凭阑眼故迟 

　　○王总戎钺 

　　金缕且歌新乐府铁衣休话旧军功 

　　聂晋人先吴人才学颇富手眼亦高但性情冷僻吕文兆狂士犹呼之曰聂怪其为人可知矣己巳游武林选刻西湖三太守诗太守为谁魏苍石麟征苏小眉良嗣以予三摄杭州亦滥厕名其中二公才人也予何敢并列焉晋人行时予适病中赋诗话别云□共□□□画船锦塘秋水六桥烟担囊竟去君何急伏枕偏当我未痊两地云山劳一梦他时风雨忆今年若逢同学人相问酒胆诗肠近索然周少司空蓉湖清原毘陵旧家素贫攻苦力学博极羣书不以窘迫自介有拂意事处之澹如曾祈梦于忠肃公祠公延之上坐礼甚恭临别谓曰你的事在我我的事在你己未召试博学鸿词授检讨纂修明史及后督学浙江道出毘陵先是内家官侍御其连襟则进士中翰也每司空至侍御宅皆从左右门自为出入独中翰至则开中门迎送今司空一旦登翰苑典文衡而侍御且郊迎不暇何况中门司空乃步行往谒仍从侧门而入侍御固请不从其中翰侍御皆随从侧门入焉其不以贵自骄如此抵浙拜忠肃公祠既悟优礼之不谬益知我的事在你者盖明史中于传出司空手笔也丁卯典试山东次日揭晓元卷尚不惬意隐几假寐见一猴跳跃而前司空遽以剑击之猴入箱而没大叫惊醒同事者问之遂详以告乃自解曰猴者猿也猿元同声剑为金刀明日为辰今日卯日毋乃姓刘者合中元乎启箱果于落卷中检得刘瑛卷大快心赏遂定为元榜出东省有知人之颂焉 
　　倪永清匡世选诗最四集可为富矣人各前一小传后一小跋意不重复句不雷同适如其人洵一代高手也惜其龙鱼溷淆间亦有出于永清窜易以代成其名者盖名士多穷藉此卖文自给为贫所使情亦可原然迩来比比皆然抑不独一永清也永清闲情逸韵有林下风多髯善饮人以倪髯称之倪亦自呼曰髯与予交有年矣戊子来浦上相留盘桓者匝月时表甥宛陵郡丞郭见斋遣人来迎予送以诗曰华发苍髯古逸民生平足迹半红尘搜罗海内千秋叶寄托杯中百岁身帆挂大江风力劲袂分小浦月痕新敬亭山有吾甥在好去相逢淡以亲未一年忽闻作古人矣不禁为之黯然 
