<!-- { "loadSidebar": true } -->
　　壬辰冬大雪友人数辈围炉小酌客有惠以说铃丛书者予曰此即古之所谓小说也小说至今日滥觞极矣几与六经史函相埒但鄙秽不堪寓目者居多盖小说之名虽同而古今之别则相去天渊自汉魏晋唐宋元明以来不下数百家皆文辞典雅有纪其各代之帝畧官制朝政宫帏上而天文下而舆土人物岁时禽鱼花卉边塞外国释道神鬼仙妖怪异或合或分或详或略或列传或行纪或举大纲或陈琐细或短章数语或连篇成帙用佐正史之未备统曰历朝小说读之可以索幽隐考正误助词藻之丽华资谈锋之锐利更可以畅行文之奇正而得叙事之法焉降而至于四大奇书则专事稗官取一人一事为主宰旁及支引累百卷或数十卷者如水浒本施耐庵所著一百八人人各一传性情面貌装束举止俨有一人跳跃纸上天下最难写者英雄而各传则各色英雄也天下更难写者英雄美人而其中二三传则别样英雄别样美人也串插连贯各具机杼真是写生妙手金圣叹加以句读字断分评总批觉成异样花团锦簇文字以梁山泊一梦结局不添蛇足深得剪裁之妙虽才大如海然所尊尚者贼盗未免与史迁游侠列传之意相同再则三国演义演义者本有其事而添设敷演非无中生有者比也蜀吴魏三分鼎足依年次序虽不能体春秋正统之义亦不肯効陈寿之狥私偏侧中间叙述曲折不乖正史但桃园结义战阵回合不脱稗官窠臼杭永年一仿圣叹笔意批之似属效颦然亦有开生面处较之西游实处多于虚处盖西游为证道之书丘长春借说金丹奥旨以心猿意马为根本而五众以配五行平空结构是一蜃楼海市耳此中妙理可意会不可言传所谓语言文字仅得其形似者也乃汪憺漪从而刻画美人唐突西子其批注处大半摸索皮毛即通书之太极无极何能一语道破耶若深切人情世务无如金瓶梅真称奇书欲要止淫以淫说法欲要破迷引迷入悟其中家常日用应酬世务奸诈贪狡诸恶皆作果报昭然而文心细如牛毛茧丝凡写一人始终口吻酷肖到底掩卷读之但道数语便能默会为何人结构铺张针线缜密一字不漏又岂寻常笔墨可到者哉彭城张竹坡为之先总大纲次则逐卷逐段分注批点可以继武圣叹是惩是劝一目了然惜其年不永殁后将刊板抵偿夙逋于汪苍孚苍孚举火焚之故海内传者甚少嗟乎四书也以言文字诚哉奇观然亦在乎人之善读与不善读耳不善读水浒者狠戾悖逆之心生矣不善读三国者权谋狙诈之心生矣不善读西游者诡怪幻妄之心生矣欲读金瓶梅先须体认前序内云读此书而生怜悯心者菩萨也读此书而生效法心者禽兽也然今读者多肯读七十九回以前少肯读七十九回以后岂非禽兽哉近日之小说若平山冷燕情梦柝风流配春柳莺玉娇梨等类佳人才子慕色慕才已出之非正犹不至于大伤风俗若玉楼春宫花报稍近淫佚与平妖传之野封神传之幻破梦史之僻皆堪捧腹至灯月圆肉蒲团野史浪史快史媚史河间传痴婆子传则流毒无尽更甚而下者宜春香质弁而钗龙阳逸史悉当斧碎枣梨遍取已印行世者尽付祖龙一炬庶快人心然而作者本寓劝惩读者每至流荡岂非不善读书之过哉天下不善读书者百倍于善读书者读而不善不如不读欲人不读不如不存康熙五十三年礼臣钦奉上谕云朕惟治天下以人心风俗为本而欲正人心厚风俗必崇尚经学而严绝非圣之书此不易之理也近见坊肆间多卖小说淫词荒唐鄙俚渎乱正理不但诱惑愚民即缙绅子弟未免游目而蛊心焉败俗伤风所系非细应即通行严禁等谕九卿议奏通行直省各官现在严查禁止大哉王言煌煌纶綍臣下自当实力奉行不独矫枉一时洵可垂训万禩焉 
　　舜之母曰握登而瞽瞍以继室生象 
　　许由字武叔 
　　庄周字子休 
　　妲已姓锺名妲字已 
　　田文字孟 【尝邑名】 
　　孟母仇氏 【音掌】 
　　孟子周定王三十七年四月二日生即今之二月二日赧王二十六年正月十五日卒即今之十一月十五日寿八十四岁 
　　嫪毒姓刘名伯庄 【嫪毒音涝蔼】 
　　汉太上皇名煓字执嘉 【煓音湍】 
　　应制诗文内有应避字样虽不必一概不用亦须择其尤者避之考元时进贺表文触忌讳者凡一百六十七字极尽归化亡播晏徂哀奄昧驾遐仙死病苦泯没灭凶祸倾颓毁偃仆坏破晦刑伤孤坠隳服布孝短夭折灾困危乱暴虐昏迷愚老迈改替败废寝杀绝忌忧切患衰囚枉弃丧戾空陷厄艰忽除扫摈缺落典宪法奔崩摧殄陨墓槁出祭奠飨享鬼狂藏怪渐愁梦幻弊疾迁尘亢蒙隔离去辞追考板荡荒古迍师剥革暌违尸叛散惨怨克反逆害戕残偏枯眇灵幽沈埋挽升退换移暗了休罢覆吊断收诛厌讳恤罪辜愆土别逝泉陵 

　　在园杂志卷二 

　　●在园杂志卷三 

　　辽海刘廷玑撰 
　　词曲莫溯剏始近则考之啸旨唐孙广谓某君授王母母授南极真人递至广成子风后啸父务光尧舜禹其说甚诞后晋孙登苏门一啸犹袭其传登仙去此道湮没不复闻矣虽有权舆正毕十五章十二法徒具空文心传无授究何益哉迨风雅变为骚赋乐府五言七言诗体化为诗余及南北词曲而填词家犹名其谱曰啸余亦存饩羊之义耳 
　　旧弋阳腔乃一人自行歌唱原不用众人帮合但较之昆腔则多带白作曲以口滚唱为佳而每段尾声仍自收结不似今之后台众和作哟哟啰啰之声也西江弋阳腔海盐浙腔犹存古风他处绝无矣近今且变弋阳腔为四平腔京腔卫腔甚且等而下之为梆子腔乱弹腔巫娘腔琐哪腔啰啰腔矣愈趋愈卑新奇迭出终以昆腔为正音 
　　歌曲盛于唐之梨园故今名伶人为梨园子弟然当时所歌以绝句为乐府而音律分别乃有清平调小秦王竹枝柳枝雨淋铃忆王孙伊州凉州阳关各种之异欲深考辨别杳不可得清平一调当时作者甚多惟青莲合拍此中妙解即询诸填词与善歌老白相亦莫一解也观旗亭佳话歌一绝句而龟年怀智辈以众器配之六音皆叶倾听之下不知如何抑扬顿挫也宋专事诗余歌诗之道废迨元作北曲诗余遂为定场白之前引明昆山魏良辅能喉转音声始变弋阳海盐故调为昆山腔梁伯龙填浣纱记付之王元美诗所云吴阊白面冶游儿争唱梁郎雪艳词今之昆腔是已即所谓南曲整本也元北曲每本不过四五折曲皆一人始终独唱众以白间之若南曲则不独人可一出甚有一出几人分唱者至后龙子犹辈出以南北间错故有北新水令南步步娇一套北醉花阴南画眉序一套如此不可枚举后更碎割诸曲以成一曲名曰某犯或串合佳名如金络索挂梧桐之类总曰新增歌者不得不曲折以赴之亦苦道也久沿不觉习而安矣然今日人尽薄填词为容易而尊诗词为上乘黄九烟周星云诗降为词词降为曲愈趋愈下愈趋愈难尝为之语曰三仄更须分上去两平还要辨阴阳诗与词曾有是乎 
　　何元朗评施君美幽闺出高则诚琵琶之上王元美目为好奇之过臧晋叔谓琵琶梁州序念奴娇二曲不类则诚口吻当是后人窜入王元美大不以为然津津称许不置晋叔笑曰是乌知所谓幽闺者哉以予持衡而论琵琶自高于幽闺譬之于诗琵琶杜陵也幽闺义山也比之时艺琵琶程墨也幽闺房书也琵琶语语至情天真一片曲调合拍皆极自然真是天衣无缝至于才人点染浅深浓淡何事不能岂梁州序念奴娇二曲遂谓各一手笔乎观少陵诗何法不备何态不呈乌可以一家之管见测之哉前人云郑若庸玉玦张伯起红拂以类书为传奇屠长卿昙花终折无一曲梁伯龙浣纱梅禹金玉合道白终本无一散语皆非是如此论曲似觉太苛安见类书不可填词乎兴会所至托以见意何拘定式若必泥焉则彩笔无生花之梦矣况文章幻变体裁由人公谷短奥史汉冗长各出己意何难自我作古所谓不可无一不可有二也水浒多用典故未尝不与荆刘杀拜四种白描者并传又云汪伯玉南曲失之靡徐文长北曲失之鄙唯汤义仍庶几近之而失之疏然三君已臻至妙犹如此訾议诚太刻矣近今李笠翁渔十种填词洪昉思升长生殿亦大手笔各有妙处但李之宾白似多洪之曲文似冗又不知后人作何评论也 
　　古舞法几亡今梨园舞西施者初以袖舞即胡旋也继以双手翻捧者原本之于番乐如法僧作焰口也孔东塘曰舞者声之容或象文德或象武功文则干羽揖让武则戈盾进止东阶西阶之舞所以合堂上堂下之声也古者童子舞勺盖以手作拍应其歌也成人舞象像其歌之情事也即今里巷歌儿唱连像也若杂剧扮演则又踵而真之矣惟浣纱记所演西子之舞犹存古意然亦以美人盥手照面梳妆坐卧之容以应歌拍耳至于外国旋魔等舞各像其风俗文武之容亦非离声歌而别有所为舞也 
　　优孟衣冠取其相似也有绝不相似者如庆寿之王母则凤冠霞佩羣仙则用蟒衣小逼之卫律则补服大逼之元帅亦用蟒衣不可枚举又如追贤之韩信曲文内一事无成两鬓斑不觉得皓首苍颜空熬得鬓斑斑至戏末赠金时犹不用须髯何也范少伯之后访曲文内羞杀我一事无成两鬓星亦不用须髯皆老梨园以讹传讹失于检点之故也至于副净小丑宾白多用苏州乡谈不知何本始于何年李笠翁亦深恶之极力诋毁无奈习焉不察然而副净小丑原取发科打浑以博听者之一笑苏州近地人皆通晓用之可也施于他省外郡语音尚然不解亦何发笑之有且副净小丑所扮皆下品人物独用苏州乡谈而生旦外末从无用之者何苏人自甘于为副净小丑也耶亟宜改正一大快事 
　　元人杂剧二百五十种杨廉夫弹词有仙游梦游侠游冥游等类董解元弹词西厢王实甫师其意作北西厢传奇然董之弹词冗长太文反不若王之传奇情文兼美可歌可诵也大抵弹词元时最上一代风气使然今则竞胜传奇纵有好弦索者亦不足悦人耳目 
　　唐张祜悖拏儿舞诗云春风南内百花时道唱梁州急遍吹揭手便拈金椀舞上皇惊笑悖拏儿今有口到喇班用小童以筯顶椀而转升高复下送葬之家亦有于前导作此戏者想亦悖拏舞之遗意耶小曲者别于昆弋大曲也在南则始于挂枝儿如贯华堂西厢所载送情人直送到丹阳路你也哭我也哭赶脚的也来哭赶脚的他哭是因何故去的不肯去哭的只管哭你两下里调情我的驴儿受了苦一变为劈破玉再变为陈垂调再变为黄鹂调始而字少句短今则累数百字矣在北则始于边关调盖因明时远戍西边之人所唱其辞雄迈其调悲壮本凉州伊州之意如云斗大黄金印天高白玉堂大丈夫豪气三千丈百万雄兵腹内藏要与皇家做个栋梁男儿当自强四海把名扬姓名儿定标在凌烟阁上明诗云三弦紧拨配夜 【夜：衍文】 边关是也今则尽儿女之私靡靡之音矣再变为呀呀优呀呀优者夜 【脱夜字】 游也或亦声之余韵呀呀哟如倒扳桨靛花开跌落金钱不一其类又有节节高一种节节高本曲牌名取接接高之意自宋时有之武林旧事所载元宵节乘肩小女是也今则小童立大人肩上唱各种小曲做连像所驮之人以下应上当旋即旋当转即转时其缓急而节凑之想亦当时鹧鸪柘枝之类也今日诸舞失传徒存其名乌知后日之节节高不亦今日之鹧鸪柘枝也哉 
