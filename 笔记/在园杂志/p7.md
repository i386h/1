<!-- { "loadSidebar": true } -->
　　佟图南世京才人而有气节者也平昔以诗酒为缘循循儒雅绝无窘乏之状即诗亦无寒乞语不意一病不起卒后无以为殓惟敝衣数件质票数纸而已故余挽诗云高品能孤立英才未一伸开箱无长物至死不言贫与杨次也太守比屋而居挽诗云士品最难穷里见分灯从不借邻光太守感余诗内有有名虽县令其实乃诗人之句遂题曰诗人佟图南之墓友人常定远为之勒珉 
　　余诗将进酒直用太白一杯一杯复一杯句刻成悔之门人尹半檐颖慧曰古人诗有直用古人者柳色黄金嫩梨花白雪香阴铿句而太白直用之有用古人句而增字佳者水田飞白鹭夏木啭黄鹂李嘉佑句而王右丞加以漠漠阴阴遂夺为己有更有直用己句者许仰晦一尊酒尽青山暮千里书回碧树秋一见于京口闲居寄两都亲友再见于郊园秋日寄洛中故人有今人直用古人之句者如王新城先生渔洋集怀人诗道予问讯今何如与道甫问讯今何如同直用少陵不少嫌也况所用太白成句非出色佳构不过平率无奇者若欲抄袭何取乎此识者自当知之 
　　余诗童去自埋生后火饭来还掩读残书或谓直抄放翁然陆句呼童不应自生火待饭未来还读书余变其意非直抄也 
　　刑部王主事鏣善诙谐行二面麻由外城入署至椿树胡衕见男妇鬬殴众拥难前兀坐小轿中成打油诗一律人心天理偶然差哄起张家与李家一脚飞来头有血两拳挥去口无牙缨冠往救亏三嫂袖手旁观是二麻乱挽青丝呼好打明朝必定到官衙闻者无不绝倒一时喧传都下因达大内后王转员外郎引见时侍卫诸君齐指曰此即袖手旁观之王二麻也 
　　董甥起裕请问曰古人单词词组脍炙千古如空梁落燕泥池塘生春草云中辨江树枫落吴江冷微云淡河汉疏雨滴梧桐之类此人人共知者近见阮亭先生所称两止修竹间夜深流萤至果幽静绝伦至大江流汉水孤艇接残春二句反复思索不得其佳处何也答曰新城天资学力非比常人所取皆最上乘必格韵高妙方可入眼吾辈初学人自当循序渐进登高自卑为是绚烂之极归于平淡未能绚烂而先平淡恐涉画虎不成之病孤艇残春句不必思索工力若到自能知之莫疑为英雄欺人语明季一富户有二婿一已为守备一尚是儒生富户轻生重备后备历升副总兵任边上生联捷南宫以御史差巡九边过其境副总披执郊迎夜带兵马拥护五鼓副总亲为传报禀请阅操生于枕上赋一绝云黄草坡前万甲兵碧纱帐里一书生而今始信文章贵卧听元戎报五更 
　　陈健夫于王诗名颇着与检讨其年通谱雅善其年箧衍集选刻其诗然才而僻合己者胶漆稍违趋向则冰炭矣为诗宗杜故近体多五言性豪诗酒不乐仕进类晋人之放诞使其检束身心努力经济功名正未可量况汉军比诸汉人出身稍捷而汉军同辈者仕多华膴健夫虽遨游所至延接甚欢然垂三十年终于韦布甲午夏过予袁浦征歌文燕把杯索扇立成三绝以赠小部之佳丽者未几北返近晤曲阜孔东塘知其卒于东鲁殡于友室悲夫 
　　陕川总制大司马孟公乔芳为开国元勋亦清廉第一世祖皇帝念其功懋给以世袭阿达哈哈番其长君自幼丧明圣恩准其承袭俸禄照常支给虽盲其目能聪于耳通文翰善应对且能诗每于稠人坐中闻声即辨某人一日遇诸涂余于马上问起居即答曰刘世翁好违教将两月矣同行者俱愕然且每会必问近日有佳作否试为诵之入耳心通颇知句之美恶其自着累累成帙最得意者写怀五律二十首犹记腹联云一官惭报国十载羡归田余亦清通 
　　施侍讲愚山先生闰章家居先君任宛陵时甚为莫逆戊午先君见背己未先生以中堂交荐博学宏词赴召入都过余赐第亲至先君神主前拜毕痛哭设座对主谈曰老公祖久别不复相见矣治弟本期终老林泉公曾劝余出山坚执未从今一旦再入长安究竟学何曾博词何能宏抚心滋愧不独无面对公未免为猿鹤所笑耳谬承圣恩叨授词林实无报称行将归矣非负知我也有应召二律请为公诵之可以鉴予心矣犹记一联云黄阁怜知己青山解笑人诵毕以刻笺焚于主前再拜又哭复拱曰公郎少年锐志于学其诗清真不落浮响予敢不以前辈自居相期有成乎此即所以报公之万一也娓娓多言正容恭敬俨然生人面谈童仆多窃笑之然前辈于交情知己死生不为少变愈见古道焉 
　　边桂岩别驾声威性癖挝鼓尤妙渔阳三弄今时无二手也自言传诸旧内宦然仅得大旨耳至摹拟尽致皆从心会闻其初学时起居坐卧饮食寤寐惟鼓是念每常对客两手动摇作掺挝状自亦不知也与余同官袁浦间一试之穷数十刻之力方尽其妙予为赋挝鼓词三十二韵嗟乎正平后千古传心桂岩一人而已桂岩亦忧失传思得愿学者授之而卒无一能师其艺者真绝技也 

　　○附挝鼓词 

　　春光一奏柳杏妍秋风再奏叶盘旋 【明皇自制春光好秋风高二曲】 孰能上夺天公权临轩纵击鼓渊渊羣音之长推鼓先万物和气赖以宣劈空制造感圣贤后人沿习乐便便寻常冬冬杂管弦未若今日掺挝全中庭饮罢撤绮筵有客解衣耸双肩接搥到手屡变迁初犹散漫继缠绵忽惊霹雳下遥天金戈铁马捣中坚须臾檐溜雨连连众语嘈切满市廛有如长林断续蝉有如落盘珍珠联并将双搥暂弃捐用爪用指用老拳最后一通更轰阗河流入海汇百川耳根莫辨声万千坠石一声方寂然座客改容叹有缘醉者以醒病者痊渔阳绝技谁能专淮阴别驾三韩边愿君之寿如偓佺不尔其后恐失传 【别驾祖籍高丽】 

　　天许楼燕集诵古诗为下酒物欲各搜从来武人之能诗者或纪全篇或采警句亦吟坛胜事也坐中陈求夏履端杨次也守知吴吉人蔼尹半檐颖慧梁简臣天眷王若士肱吴谦侯邦亨陈朗行玒纪异三曾撰陆紫函大奇费厚蕃锡琮董大甥起裕大孙永鉽二孙永鐄三孙永锡咸欣然而应有独诵一首者有连记一人数首者有诵其警句或警联者有能诵长篇偶忘一二句而他人补之者有三四人共记一首更有上下讹错别后检查改正补到者皆附录之以时代叙先后独明诗为最多然一时兴会所至亦不足以尽武人之诗也 

　　○梁曹景宗 

　　华光殿宴联句余韵 

　　去时儿女悲归来笳鼓竞试问行路人何如霍去病 

　　○唐洪州将军 

　　题屈原祠 

　　行客漫斟三酎酒大夫原是独醒人 

　　○雁门郡王王智兴 

　　徐州使院 

　　江南花柳从君咏塞北烟尘我 【我：独】 独 【独：我】 知 

　　○宋左千牛上将军曹翰 

　　内宴应制 

　　三十年前学六韬英名尝得预时髦曾因国难披金甲不为家贫卖宝刀臂健尚嫌弓力软眼明犹识阵云高庭前昨夜秋风起羞见团花旧战袍 

　　○岳武穆王 

　　题齐山翠微亭 

　　经年尘土满征衣得得寻芳上翠微好水好山观未足马蹄催送月明归 

　　○明定襄伯郭登武定侯英诸孙也有联珠集 

　　湳牙山 

　　险瘴南来独湳牙天分蛮獠与中华万盘山绕一丝路百丈峰开千叶花毒雾瘴烟相映霭鸟声人语共咿呀停骖每劳征南士莫听啼猿苦忆家 

　　○普安道中 

　　竹暗藤荒路欲迷一重山度一重溪枯槎偃蹇如人立蛮语侏离似鸟啼花底雨晴飞蛱蝶水边冬暖见虹霓祇应风味堪题处三寸黄柑压树低 

　　○入缅取贼早发金沙江 

　　征帆如箭鼓声齐舟渡金沙更向西石栈夜添蛮雨滑晓江晴压瘴云低水边乌鬼迎人起竹里青猿望客啼又隔滇阳几千里桐花榕叶晚凄凄 

　　○军回 

　　两行旌斾引鸣笳万骑宵严不敢哗隔岸水声冲石响罩山云脚受风斜孤邨月落时闻犬古塞春残不见花归骑莫嫌征路滑凉风吹雨洒尘沙 

　　○寄泾州守李宏 

　　泾阳太守如相问更比来时白发多 

　　○蝇 

　　苦不自量何种类玉阶金殿也飞来 

　　○梅子 

　　莫倚调羹全待汝世间还有皱眉人 

　　○塔顶 

　　不知眼界高多少地上行人似冻蝇 

　　○参将汤引绩 

　　题壁 

　　战酣日落阵云开百骑难当万马来血污游魂归不得幽冥空筑望乡台 

　　○戚武毅公继光止止堂集 


　　登石门驿新城眺望 

　　万壑千山到此宽城边极目望长安平居自许捐躯易遥制从来报国难尚有二毛惊岁变偶闻百舌送春寒庙堂只恐开边衅疏草空教午夜看 

　　○盘山绝顶 

　　霜角一声草木哀云头对起石门开朔风卤酒不成醉落叶归鸦无数来但使雕戈销杀气未妨白发老边才勒名峰上吾谁与故李将军舞剑台 

　　○度梅岭 

　　溪流百折绕青山短发秋风夕照闲身入玉门犹是梦复从天末出梅关 

　　○俞武襄公大猷正气堂集 

　　挽薛养呆 

　　伐木风不还今古几心知我与君结契相期弱冠时平生一然诺盛衰永不移我善君相助我过君相规嗟君忽奄逝一老不猌遗昔为暂离别今作长相思戚戚重戚戚良朋今有谁 

　　○万都督表号鹿园居士玩鹿亭稿 

　　悯黎吟三之一 

　　虎兕来犹可奔狼师一来人无存大征纵杀玉石焚昔人雕剿只一村雕剿功成赏不厚大征荫子还荫孙杀一不辜尚勿为何况万骨多冤魂 

　　○山亭纳凉 

　　一亭梧竹里迥出市尘间石径缘萝入江峯对座闲海云朝屡变山鸟暮双还别去衡茅下思君懒闭关 

　　○宫女叹 

　　莫向云屏羡阿娇暂将清泪度春宵带围自此拚长减待得君王爱细腰 

　　○刘指挥使锐春台集 

　　和徐东滨 

　　何处幽栖好城西有茂林山来当户翠竹长隔墙阴哺子飞梁燕窥鱼下水禽闭门无所事赤日任流金 

　　○余参将承恩鹤池集 

　　感兴 

　　白日沈西陆返景流东岑端居屏尘翳欣然理鸣琴大雅佥不悦驰情在郑音违俗信靡合安可同荒淫达人宜止足嘉遯我所谌富贵苟非我一唾麾千金 

　　○答草池约泛蓉溪 

　　春来花鸟总关情夜雨愁听不到明怪杀主人犹病酒晴江鼓柁放舟行 

　　○放舟行 

　　芙蓉溪水三尺强苍苍两岸花草香若待长江新涨合撑舟直上小茅堂 

　　○望忠州 

　　高江落日片帆秋岸上鱼罾次第收无数峰峦云雾里舟师指点认忠州 

　　○张都督通 

　　游西林庵 

　　野寺萧条一径微山僧相见语禅机云深石洞玄猿伏烟锁松林白鹤归上界疏钟通碧落边城鼓角送斜晖浮生自觉浑无定欲解鸣珂问钓矶 

　　○周京营都督于德 

　　平乌剌江 

　　春搜马迹遍南荒彝獠新降罢画疆绝壑危岩通鸟道飞旌迭鼓遶羊肠黔泸东下归辰浦箐砦西来接夜郎王化远行铜柱外炎州万里尽梯航 

　　○张指挥元凯伐檀集 

　　春日游西苑 

　　宣室临西苑灵台对籍田宫莺迷绿雨厩马饮清川柳引金堤直松含玉殿圆先皇受厘处寂寞锁春烟 

　　○西苑宫词 

