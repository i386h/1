<!-- { "loadSidebar": true } -->
　　门前一阵骡车过灰扬那里有踏花归去马蹄香棉袄棉裙绵袴子膀胀那里有佳人新试薄罗裳生葱生蒜生韮菜腌臜那里有夜深私语口脂香开口便唱冤家的歪腔那里有春风一曲杜韦娘开筵便是烧刀子难当那里有兰陵美酒郁金香头上髟狄髻高尺二村娘那里有雾髻云鬟宫样妆行云行雨在何方土坑那里有鸳鸯夜宿芙蓉帐五钱一两戥头昂便忘那里有嫁得刘郎胜阮郎右金陵陈大声嘲北妓也名曰南嘲北几层薄板为家业穷蛮那里有鸡犬桑麻二顷田出门便坐竹兜子斜颠那里有公子王孙压绣鞍惰民婆子村庄悄情牵那里有十二红楼人似仙黄橙梅子充佳味牙酸那里有云枣哀梨蜜比甜竹篱茅舍几多高一钻那里有甲第连云粉画垣八搭草鞋精脚上难穿那里有门迎珠履客三千低头不敢偷睛看皇天那里有赵女燕姬玉笋尖广法苏马弄机关骗钱那里有千金一掷瞻如天右顺德乔文衣作名北嘲南所以答大声也南嘲虽少蕴藉然不过讪笑翠馆红楼中粗鄙之甚者耳词旨分明原无涉于北方人士引诗既雅亦足解颐北嘲则肆声谩骂尽人为雠俨然平分南北反置南妓于不问不独有伤忠厚且词意上下不能贯串殊无足取更有南北解嘲八则不知出自何人以南北之方言方物比合较量权得其平如此之某某也配得过彼之某某此之这般也配得过彼之那般俚句□牙更堪捧腹又出北嘲之下词不足存故未附入 
　　南北谚有冬至数九一九至九九云云亦犹月令中一月六候以验节气寒暖也四方之说各异若夏至后止分初伏中伏末伏并无数九之说偶阅明人田汝成委巷丛谈杭人夏至后亦有数九谚语云一九二九扇子不离手三九二十七冰水甜如蜜四九三十六拭汗如出浴五九四十五头戴秋叶舞六九五十四乘凉入佛寺七九六十三床头寻被单八九七十二思量盖夹被九九八十一家家打炭墼各处节候方言之不同有如此 
　　磁器始于柴世宗迄今将近千年徒传柴窑片之名所谓雨过天青者已不可问矣嗣后惟官哥汝定其价甚昂间亦有之然而不易多得若成窑五彩暗花而体薄者鸡缸一对价值百金亦难轻购本无多也再之宣窑最佳一时称盛而真者固少以其嘉万之间本朝便仿本朝极易溷淆至国朝御窑一出超越前代其款式规模造作精巧多出于秋官主政伴阮兄之监制焉近复郎窑为贵紫垣中丞公开府西江时所造也仿古暗合与真无二其摹成宣黝水颜色橘皮糉眼款字酷肖极难辨别予初得描金五爪双龙酒杯一只欣以为旧后饶州司马许玠以十杯见贻与前杯同讯知乃郎窑也又于董妹倩斋头见青花白地盘一面以为真宣也次日董妹倩复惠其八曹织部子清始买得脱胎极薄白碗三只甚为赏鉴费价百二十金后有人送四只云是郎窑与真成毫发不爽诚可谓巧夺天工矣磁器之在国朝洵足凌驾成宣可与官哥汝定媲美更有熊窑亦不多让至于磁床磁灯又近日之新兴也 
　　服饰器用有一时之好尚即戏弄小物亦因时制宜而穷工极巧者明时内官家以鬪促织为能事其养促织之盆稍小于鬪促织之盆一盆皆价值十数金又喜畜猫各编以美名如纯白者名一块玉身黑而腹白者名乌云罩雪黄尾白身者名金钩挂玉瓶之类甚有染色大红者其饲猫之器皿用上号铜质制造今宣垆内有名猫食盆者是也价更重于促织小盆即养画眉翎毛笼内所用食水小磁礶亦价值数金近今惟尚鬪鹌鹑鹌鹑口袋有用旧锦蟒缎妆花刻丝猩毡哆啰呢而结口之束子有汉玉碧玉玛瑙砗磲琥珀珐琅金银犀象而所用烟袋荷包更复式样更新光彩炫耀迩来更尚鼻烟其装鼻烟者名曰鼻烟壶有用玉玛瑙水晶珊瑚玻璃缕金珐琅象牙伽楠各种雕镂纤奇款式各别千奇百怪价不一等物虽极小而好事者愿倍其价购之以自炫然转眼间所好更变又不知何如矣 
　　昔陕西有以汤驴作方物远贻馈人者据云味最佳美考其制法备极惨酷先以厚板铺地稍高多钉坚实而凿四眼仿驴身驴蹄之大小拉驴上板纳四蹄于眼中不容稍为展转乃以多沸热汤浇之自头至尾遍体淋漓以毛尽脱为度竟成雪白一驴而命已绝肉已熟其死甚于一刀恸楚为何如耶继为取出开膛剖去肠脏分割其肉量大小成块悬之风处风干犹嫌其肉太松将肉用芦篾上下夹好置诸通衢任车马往来践踏久之方行收好不啻珍错之藏非大好筵席不轻用本地极贵重之故远致方物也又天津卫有小鸟黑爪故名铁脚烹炒为下酒物味鲜爽口其鸟羣飞以网罗之一网可得若干其挦毛之法则大奇掘地作一坑用火炽红将鸟从网倾入以物覆之彼于内乱飞相触热气交加互相扑打毛自尽脱不假人力诚火攻也又前朝内监性嗜鹅掌嫌其不甚肥厚乃以砖砌火坑烧之近赤置鹅于上砖热鹅立脚不住自行蹀躞一身血脉尽注于掌其掌愈蹀愈厚鹅受炙不过而死适于口忍于心矣僧谦光曾云老僧无他愿鹅增四脚鳖着两裙足矣迩者江淮僧人嗜鳖之法甚于俗家釜水微温置鳖于内将锅盖预凿数孔如所置鳖之数盖定以重物压之然后以薪燃灶令水渐次而热鳖觉水热沿盖得孔以头探伸而出先以姜汁椒末酱油酒醋调和匀好乘其热极口张以匙挑而灌之五味尽入腑脏遍身骨肉皆香而死奇惨异苦僧见其状向之合掌曰阿弥陀佛再忍片时便不痛矣真所谓不秃不毒不毒不秃者耶嗟乎口腹之奉谁不欲之即孔子圣人犹云食不厌精脍不厌细亦未尝教人甘为为 【为：衍文】 粗粝腐儒餐也近日有全羊设馔者以羊之全身制为十六器或十二器而汤点皆用羊又有以全鹅二三只制十二器或十六器者汤点亦皆用鹅不杂他物可谓穷工极巧矣然不过烹炮精美未有戕生害命如前驴鳖之甚者即何曾日食万钱犹云无下箸处赵嵒一饮食必费万钱何邵一日之供以费钱二万为限亦不过备四方之珍异耳何尝着其酷烈杀生哉但食品丰俭各随人之性情晏婴为相尚食脱粟公孙弘以丞相封平津侯犹脱粟布被世皆贤之万钱之奉是不为也非不能也乃更有少年纵恣者欲食牛羊诸牲之肉一呼即得不能待其宰杀乃生割其肉而烹炮之吾不知其是何心也裴晋公每语人曰鸡猪鱼蒜逢着便吃予服其天然不设色相是真学问国朝初年扈侍御申忠巡按陕西访知汤驴一事严饬禁止一有犯者罹以重法此风稍戢至鹅掌铁脚炰鳖生割之惨间有为之者安得复见扈侍御其人遍行禁绝乎京师馈遗必开南酒为贵重如惠泉芜湖四美瓶头绍兴金华诸品言方物也然惠泉甜而绍兴酸金华浊醲均非佳酝唯四美瓶头与涞酒兑半相和则美甚矣但其价过昂杖头每苦不足若煮涞清雪相和名曰兑酒京师所常用者味亦不多让也虽有易水沧州竹叶青梨花春等类总不如涞水苦冽予在淮南每岁于粮艘回空附寄十余坛而来止供冬雪春花之用不能过夏盖南酒不畏北方之寒而北酒则畏南方之热也淮安有腊黄苦蒿镇江有百花德州有罗酒俱可用近来浙西粮艘北上多带浔酒陈者果佳宿迁之砂仁豆酒薏苡陈者亦佳若扬州古称十千一斗金盘露而扬州不闻产酒想谓属邑高邮之五加皮木瓜稀莶泰州之秋露白宝应之乔家白耳至于邳徐一带俱是稀熬较烧酒醨而薄饮者谓淡而无味曰稀无可奈何曰熬相传起自希夷第恐华山处士必非如此造法也太原之桑落酒峻易醉人小瓶潞酒亦曰人参酒在西边亦平常无奇至南方则醇美所云胭脂红滴潞州鲜人多艳称之岂真物离乡贵耶近日玻璃瓶盛红毛酒多入中国然其中有香料茴椒止宜于冬月及病寒者若弱脆之体未可轻饮在各地方土人俱能制造如刁酒洛酒汾酒羊羔酒之类止宜本处不著名于四方者甚多大约因水取名大半皆是即用黄河水亦曰昆仑觞倘能多加曲米陈窨数年未有不佳者若本质太薄太新如东坡所云甜如密汁酸如虀浆者则虀 【虀：衍文】 无可奈何矣 
　　陕西有以坛盛酿酒干料留小穴旋加滚水灌入即成酒者不识其所名二字当作何写询之范侍讲谈一曰君世家于秦必知其解韩湘云解造逡巡酒此岂是耶侍讲曰是酒渭以北名曰礶子渭以南名曰坛子又曰花坛京师名曰噆妈未闻有所谓逡巡者然其名甚雅吾当归告乡人请以逡巡易之究竟噆妈二字不得命名之义终难求解座有俗人强作解事曰吾能解之北方小儿呼其母曰妈妈呼其母之乳亦曰妈妈小儿吸乳母之乳曰吃噆噆亦曰咂妈妈此酒用管吸之如小儿之噆妈也举坐绝倒 【噆俗作口帀□□平声】 历载酉不会客会者宴会也杜康卒于酉日酒为杜造故是日不忍饮酒 
　　明宫中小葫芦耳坠乃真葫芦结就者取其轻也内监于葫芦初有形时即用金银打成两半边小葫芦形将葫芦夹住缚好不许长大俟其结老取其端正者以珠翠饰之上奉嫔妃然百不得一二焉因其难得所以为贵也 
　　有奸人取乌贼鱼墨汁为伪券以脱骗人者经年墨消但较之真墨其色淡而无彩昔有人以无可奈何事必欲一谒权要又知权要之必败恐投柬刺于其家日后查取株连客进龟尿写字之法遂书刺进见及权要事败检之则楮朽无迹矣二事相类 
　　与老圃闲语树艺之法圃曰凡种茄欲其子繁俟花时摘叶布于通路以灰规之人践叶灰则子必繁名曰嫁茄若种匏瓠其苗一经牛践则子便苦又杏树结子不繁以处女所系之裙围之则花盛多子亦曰嫁杏闽中诸花树种类繁多独杏树绝少见闽部疏 
　　妇人弓足上古未闻墨庄漫录云书传皆无所自故诗云玉柱插银河又云两足白如霜止言白不言小而金莲之名始于齐东昏侯为潘妃凿金为莲花贴地令妃行其上曰此步步生莲花即各诗中形容美人亦止言其杏脸桃腮柳眉樱口雾鬓云鬟冰肌雪腕并未言及宫鞵三寸新月半弯惟道山新闻云李后主宫嫔窅娘纤丽善舞后主作金莲高六尺饰以宝物命窅娘以帛缠足令纤小屈上作新月状素袜舞云中回旋有凌云之态唐镐诗曰莲中花更好云里月常新因窅娘作也是妇人缠足自五代以来方有之元曲云翠裙鸳绣金莲小后世皆效之矣旧时妇人皆穿袜即窅娘亦着素袜而舞袜制与男子相同有底但瘦小耳自缠足之后女子所穿有弓鞋绣鞋凤头鞋而于鞋之后跟铲木圆小垫高名曰高底令足尖自高而下着地愈显弓小遂不用有底之袜易以无底直桶名曰褶衣亦曰凌波小袜以罩其上盖妇人多以布缠足而上口未免参差不齐故须以褶衣覆之然亦有平底者至睡鞋则用软底 【今称褶衣即膝裤也】 予少赴友人之招坐间有以小鞋擎杯送酒者促予咏之予有句云灯前注流霞掌中擎新月虽一时狂兴后亟为删去 
　　雨点着水最易起泡旋起旋灭所谓梦幻泡影者是也小儿作戏亦有以灰淋水曰灰汤入松香量灰汤之多少而入用篾扎成小圈安于直篾上调松香和汤极细而稠以圈蘸汤向空一绕则成元泡如琉璃状大而碗口中而加拳如茶盂更有极小者随风荡漾顷刻方灭若汤经日晒而浓则一绕可成十余泡宜从楼上台上高处多人绕放轻飘错落殊令人眼花撩乱也 
