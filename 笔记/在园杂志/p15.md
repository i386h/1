<!-- { "loadSidebar": true } -->
　　先君在闽闻先慈马太君丧亦效世俗延僧诵佛书于郊外放焰口夜将半见红灯前导从者数骑冉冉而来意谓必参领李某探望耳久待不至差人飞马往迎忽不见 
　　先四叔光耀为泾州牧出城过一旅店门首大旋风围绕不散即下马入店店王之妻蹑家人田二足云凡事遮盖当有重报盖误认为衙役也田二以告愈疑之遍搜内外毫无形迹忽闻灶下一声如爆竹然其旁有干马通一堆掘之得死尸银百两布百四十疋是其谋财杀命者其夫方在后园掘窖盖欲于夜间掩埋其尸耳战栗不能动一询即服夫妇伏诛 
　　陆佃云鱼满三千六百则蛟龙引之而飞纳鳖守之故鳖名神守鹅亦有能飞者湖南李方伯畜鹅成百一日连翅御风而飞不知去向幕友曰此不祥兆也未几方伯卒又江南天长县铜城镇镇为吴王濞铸钱之地有姚姓家巨万畜鹅数百鹅夜见人羣惊而鸣其声哄然有警则觉既可畜以取利又可防盗守更突然衔尾羣飞如白鹭横空众多不解期月奸人诬以助饷谋叛伏诛家产籍没谚云水净鹅飞几先见矣 
　　妹倩董副使绍孔昔任西安太守为余言秦中有商于外者归挈一犬以行抵黄河行囊在船候人满乃渡偶腹痛欲泻亟上岸犬随往有布袋裹银五十两解置地戏向犬曰看好少顷舟子以人满风顺连催登舟帆已满张一瞬而开矣关中黄河水如建瓴对渡二十里许方达商入舟方悔忘银与犬然日暮不能再渡明晨纵往安得前银尚在遂归越明年渡河复经前地慨然曰银已无存犬何归乎往寻见狗皮覆地检之白骨一堆耳商悯焉掘地埋其骨骨尽则前银尚在盖犬守银不离甘饿死覆尸银上耳商泣瘗之为立冢谚云宁畜有义犬旨哉言乎 
　　先外祖母家蠢仆窦三锄园露一巨坛三喜曰此财物也亟以棉衣质银买牲楮祭拜及开坛惟满坛白水下有银一小锭秤之适偿其办祭之数 
　　扬州之宝应县运河内有红船二泊甚稳忽被暴风飘起一送向东岸野田内一送向西泛光湖中离河下坂一家方祀先下拜毕起视所居房风飘云际如纸鸢状而祖先前之香火仍荧荧然康熙壬午七月十五日事也 
　　乙酉五月阅看河道形势驻盱眙县之玻璃亭数日大雨如注稍霁扬帆赴龟山淮渎庙庙在水中即大禹时命大将庚辰锁水怪无支祁处返棹时风雨大作雨点大如茶盂见四龙挂空中最近者可一箭及之然皆不露头角止见大水四股倒流上天如旱地之大旋风声势俱恶历数十刻渐次消完完时犹若有余波自上而下者据土人云年年有之无足怪王新城渔洋集亦载纪异行壬寅七年海东啸崇川化作鼋鼍乡今年雨雹杀禾稼雉皐民徙龙为殃注有龙见如皐境内挟巨舰飞空中则龙见亦寻常事也 
　　乡人有马生驹驹已长可乘母马又将受孕乡人惜费即欲以驹与交百计道之驹弗肯虽畜类亦知伦理其邻教以物蔽马与驹之目驹不知遂交交毕去其蔽物驹见其母咆哮奔跃触树而死里之长鸣于官官曰尔愚民也为省小费爰丧其马马不羣母尔知之乎尔真禽兽之不如也重责之令瘗其驹康笔帖式曰诚然口外马羣以数千百计然溷杂难辨久而忘焉亦不识孰为何马之驹孰为何驹之母偶为检查见有驹而盲者目病者阿敦大曰此必自羣其母也阿敦大司马者之官名 
　　余昔守括苍兼摄杭郡于藩库见一草楦麒麟皮系牛产于萧山民家首肖牛小角崭然遍身鳞甲鳞大于钱而色黑及踵皆有尾似纨扇而图小鳞甲砌满又大石块分而为二中有穴光润滑泽绝无斧凿痕吏人曰此空青壳也其穴即盛空青者俗云石有空青人无瞽目果其然乎 
　　广平赵进士昌龄云明崇祯末年京师一痴汉能变美人初延痴汉于家使之醉饱卧于室内遮藏甚密不许人见设镜台衣服之类少顷装成绝色女子冉冉而至坐南面设香烛供奉自言名申生已登仙箓不食人间烟火惟啖果而已人稍稍近之便觉昏闷一日诸恶少置数大爆竹于香炉内香尽竹响如霹雳声出其不意美人大惊卸去衣饰乃现真形如犬大猕猴跳跃升屋而去始悟申者猴也不食烟火爱啖果者猴性然也回视痴汉欠伸喜曰我半年在醉梦中今日方醒 
　　先中丞为江南方伯时衙署即明朝徐国公达故宅也旁有瞻园山洞池馆无一不备一日有长随马化者膂力过人心粗胆壮向池边闲步时已薄暮见一女子色殊艳丽先则反接徘徊后即倚栏小憩马心异之因思主翁眷属尽系满妆今此汉妆必怪物也趋向前双手关抱彼惊一跃马已昏倒在地少顷马之寓处飞沙走石门窗几榻为之荡然有时饭熟釜内尽是马矢有时家人溺器无一存者有时清晨夫妇衣帽俱不见寻至粪窖中悉被污秽如此旬日不堪其苦告之先中丞亦无法可治幕友徐子干代为筹划取黄纸书词状令马于城隍庙焚之如此三夕闻人马金戈之声纷驰屋上次蚤于院内得一死狐皮而无毛一家遂得安然徐子干每夜闻窗外哭泣声心恶之移出署外卧病一月方痊 
　　东昌曹宅与寒舍稍有瓜葛先世颇富其致富之由后人历历言之始有一老者造谒身短貌陋自言姓白别号餮霞老人称曹为善人欲借宅同居曹曰院宇湫隘未敢相许白曰不须房屋止尔东园草垛足矣曹唯唯次日于屋之承尘内有声不复见形曰吾已挈眷属迁至尊府矣幸勿令闲人往来羣犬更须驱遣勿使擅至东园曹欲设席以尽居停白曰何烦重费主人耶止鸡子数百火酒二尊足矣一日晨主妇见灶下一白物似犬而小熟睡惊之踉跄而去少顷承尘内云今日甚觉无颜未曾衣冠被主母遇见不及一揖幸恕之一夕曹会饮亲友白曰吾当游戏为诸君侑觞可乎曹曰善遂令门窗俱闭灯火尽灭诸人于窗隙中见一物如鹅卵大光灿照耀吐上半空仍复吞入吐则亮吞则黑如此者十余次座客曰此即所谓□珠也曹偶向白戏曰老人来去无踪可能取金帛助我乎白曰吾辈修炼多年上则成仙次则望得人身若行损人利己之事有犯天条祸且不测但主人肯听吾言致富亦易易耳嗣后每向曹曰某粮米当屯某豆谷当积后果腾贵获利无算某药物应贩某币帛应置某夏当旱某秋当涝每得风气之先遂成巨富一日白忽云当于百里外治一大宅家资移去为上曹从之又曰我亦当挈眷向山中去矣迟一月悤悤而言速搬速搬十日后流寇果至焚掠无遗其旧宅尽为灰烬矣 
　　阴曹所差遣曰疾脚犹阳官所役之快手也凡阳世生人应役阴司者曰走无常第不解阴司何以多用生人岂阴司事务浩繁偶不足用欤抑借生人以显其灵异欤若以理考尽属幻渺而又言之确有可据关系生死之大使人不得不信不敢有疑贰于其间者如浚县李某其岳曾为司李相离四百余里李之邻有为疾脚者忽向李曰令岳如夫人于今日午前暴亡矣李曰何以知之曰吾奉差往勾也李不之信曰彼素无病何至暴死疾脚曰彼于楼上梳头刚毕被吾脑后一击即吐血掊地气绝耳吾勾至冥司候王升殿曾私问判司彼年少艾何至暴死父母夫妻皆未一诀是犯何罪判曰其夫主司李莅任后接取家眷彼以卑妾冒为正妻公然摆列执事受属官之跪拜以微贱而僭上越分是以损寿暴亡耳李曰此事诚有之四日后讣至讯死状与疾脚之言吻合 
　　走解本军营演习便捷之法晋曰猨骑明曰走骠骑皆于马上呈艺上下左右超腾蹻捷近则男子较少咸以妇女习之为射利之场奸污之技矣须演马极熟马疾如飞妇女乃于鞍上逞弄解数有名秦王大撇马小撇马单鞭势左右插花蹬里藏身童子拜观音秦王大立碑之类或马首或马尾坐卧偃仰变态百出抑且倒竖踢星名朝天一炷香疾驰不稍欹侧两马对面相交能于马上互换相坐统曰走马卖解俗所谓卦子也又有戏幻之术器物可以隐藏饮食可以取致见者无不讶异若西京赋所云易貌分形吞刀吐火云雾杳冥画地成川是幻法也久已不传近今所见不过手法快便眩乱人目而已诚若帝京景物略云捷耳非幻也有弄猴为戏者教习极熟登场跳舞皆合拍或更挈一犬猴乘犬背若人驰马近惟丐者为之更有妇女走索者梁名高絙伎以两木架大绳相去数丈一女行其上或二女各从一头上对舞而前手持一竿缚米囊于两头以权轻重之平前却疾徐如履平地相逢比肩而不倾又有妇女仰卧以两足承巨缸颠播上下无不如意或立一幼女于足底且拜且舞更复向空立一小梯幼女层递撺上复下故作倾跌状观者惊骇卒安然无恙至于三槌打鼓手转三刀以头承丸又其余事矣凡此皆失业贫民不得已而为之藉以聚众醵钱以资衣食然奸盗诈伪亦从此生当作戏术时虽众目环视在在眩盗 【盗：衍文】 乱何难乘机一作掏摸伎俩乎至走索卖解者流身轻足疾飞檐走壁之技固所优为因系妇女或宦衙演戏大户传唤深闺内宅皆能得入窥探门户出入之路日所经行夜如熟径矣何况鞍马之上便捷轻利抢夺剽掠无不可为亦谁得而御之余观察西江时有走索者以男装女自幼弓足留发穿耳无赖挟之往来甚为叵测余访拏重处递解回籍康熙五十一年部覆陕西提督潘育龙因陈四等一案题奉谕旨将走马卖解□索之人尽行查拏安插并定文武失察处分之例甚严而游手之徒并为敛迹矣 

　　○附陕西提都潘　原疏 

　　窃照陈四等率领妻子游走于外凭其走马卖解卖 【卖：跴】 索算卦为生俗名之曰卦子大抵江北各省皆有此类惟山陕两省此辈尤多其父祖子孙辈辈相习以为生活之计不务耕织游手好闲寡廉丧耻之顽民也臣窃思以为除匪类须穷源除根今臣所属各营已经陆续拏获卦子二十八起合计男妇大小五百八十九名口并马骡牛驴猪羊共六百一十匹头只俱移咨督抚交送有司审理在案但虑秦省各府州县犹有卦子尚多若尽行拏获未有行凶恶迹若不行查拏恐将来此辈难保不行走于外现今遵奉查拏若不行安插恐此辈畏罪潜逃他方聚众成羣妄生事端亦未可定在彼所犯固王法难宥岂不有负我皇上好生之德以臣管见莫若通行各省督抚责令各府州县卫所在于乡村堡寨细查如有卦子之徒令其男妇痛改不善之艺或就编入现住地方里甲为民或拨给绝户田地抑或令开垦荒地将现有骡马牲畜变为牛种载入赋役册内按季取乡约地方里长邻佑甘结存查如再有违禁出外游走令里长邻佑乡约地方举报地方官严加重处如本地方官不行严查纵容此辈行走被别处地方文武官员拿获议定处分载入例内如是则渐皆化为务本之良民矣 

