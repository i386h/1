<!-- { "loadSidebar": true } -->
　    其言可謂獨得大義矣。君然之。文又曰：“吾奉命查宗人府囚，見澍貝勒僅一褲蔽体，上身無衣，時方正月祈寒，擁爐戰栗，吾怜之，賞錢十千。西后之刻虐皇孫如此，蓋為上示戒，故上見后輒顫。此与唐武氏何异？”因慷慨誦徐敬業《討武氏檄》“燕啄王孫”四語，目眥欲裂。君美其忠誠，乃告君曰：“吾少嘗慕游俠，能踰牆，撫有昆侖奴甚多，若有志士相助，可一舉成大業。聞君門下多識豪杰，能覓其人以救國乎？”君壯其言而慮其難。時文數訪康先生，一切奏章，皆請先生代草之，甚密。君告先生以文有此意，恐事難成。先生見文則詰之，文色變，慮君之泄漏而敗事也，日騰謗于朝，以求自解。猶慮不免，乃露章劾君与彼有不可告人之言。以先生開保國會，為守舊大眾所惡，因附會劾之，以媚于眾。政變后之偽諭，謂康先生謀圍頤和園，實自文悌起也。
　    文梯疏既上，皇上非惟不罪宋、楊，且責文之誣罔，令還原衙門行走。于是君益感激天知，誓死以報，連上書請設譯書局譯日本書，請派親王貝勒宗室游歷各國，遣學生留學日本，皆蒙采納施行。又請上面試京朝官，日輪二十人，擇通才召見試用，而罷其罷老庸愚不通時務者，于是朝士大怨。
　    然三月以來，台諫之中毗贊新政者，惟君之功為最多。
　    湖南巡撫陳寶箴力行新政，為疆臣之冠，而湖南守舊党与之為難，交章彈劾之，其誣詞不可听聞。君獨抗疏為剖辨，于是奉旨獎勵陳，而嚴責舊党，湖南浮議稍息，陳乃得复行其志。至八月初六日，垂帘之偽命既下，党案已發，京師人人惊悚，志士或捕或匿，奸焰昌披，莫敢攖其鋒，君獨抗疏詰問皇上被廢之故，援引古義，切陳國難，請西后撤帘歸政，遂就縛。獄中有詩十數章，愴怀圣君，睠念外患，忠誠之气，溢于言表，論者以為雖前明方正學，楊椒山之烈，不是過也。
　    君持躬廉正，取与之間，雖一介不苟。官御史時，家赤貧，衣食或不繼，時惟佣詩文以自給，不稍改其初。居京師二十年，惡衣菲食，敝車羸馬，堅苦刻厲，高節絕倫，蓋有古君子之風焉。子韍田，字米裳，舉人，能世其學，通天算格致，厲節篤行，有父風。
　    論曰：漪村先生可謂義形于色矣。彼逆后賊臣，包藏禍心，蓄志既久，先生豈不知之？垂帘之詔既下，禍變已成，非空言所能補救，先生豈不知之？而乃入虎穴，蹈虎尾，抗疏諤諤，為請撤帘之評論，斯豈非孔子所謂愚不可及者耶？八月初六之變，天地反常，日月异色，內外大小臣僚，以數万計，下心低首，忍气吞聲，無一敢怒之而敢言之者，而先生乃從容慷慨，以明大義于天下，宁不知其無益哉？以為凡有血气者，固不可不爾也。嗚呼！荊卿雖醢，暴嬴之魄已寒；敬業雖夷，牝朝之數隨盡。仁人君子之立言行事，豈計成敗乎？
　    漪村先生可謂義形于色矣。
楊銳傳
　    楊銳字叔嶠，又字鈍叔，四川綿竹縣人。性篤謹，不妄言邪視，好詞章。張公之洞督學四川，君時尚少，為張所拔識，因受業為弟子。張愛其謹密，甚相親信。光緒十五年，以舉人授內閣中書。張出任封疆將二十年，而君供職京僚，張有子在京師，而京師事不托之子而托之君。張于京師消息，一切藉君，有所考察，皆托之于君，書電絡繹，蓋為張第一親厚之弟子，而舉其經濟特科，而君之旅費，亦張所供養也。君鯁直，尚名節，最慕漢党錮、明東林之行誼，自乙未和議以后，乃益慷慨談時務。時南海先生在京師，過從极密。南海与志士倡設強學會，君起而和之甚力。其年十月，御史楊崇伊承某大臣意旨，劾強學會，遂下詔封禁，會中志士憤激，連署爭之。向例，凡連署之書，其名次皆以衙門為先后，君官內閣，當首署，而會員中，F君FF亦同官內閣，爭首署，君曰：“我于本衙門為前輩。”乃先焉。當時會既被禁，京師嘩然，謂將興大獄，君乃奮然率諸人以抗爭之，亦可謂不畏強御矣。
　    丁酉冬，膠變起，康先生至京師上書。君乃日与謀，极稱之于給事高君燮曾。高君之疏荐康先生，君之力也。今年二月，康先生倡保國會于京師，君与劉君光第皆會員，又自開蜀學會于四川會館，集貲鉅万，規模倉卒而成，以此益為守舊者所嫉忌。張公之洞累欲荐之，以門人避嫌，乃告湖南巡撫陳公寶箴荐之，召見加四品卿銜，充軍机章京，与譚，劉、林同參預新政。拜命之日，皇上親以黃匣緘一硃諭授四人，命竭力贊襄新政，無得瞻顧，凡有奏摺皆經四卿閱視，凡有上諭皆經四卿屬草。于是軍机大臣嫉妒之，勢不兩立。七月下旬，宮中變態已作，上于二十九日召見君，賜以衣帶詔，乃言位將不保，命康先生与四人同設法救護者也。
　    君久居京師，最審朝局，又習聞宮廷之事，知二十年來之國脈，皆斲喪于西后之手，憤懣不自禁，義气形于詞色，故与御史朱一新、安維峻、學士文廷式交最契。朱者，曾疏劾西后嬖宦李聯英，因忤后落職者也；安者，曾疏請西后勿攬政權，因忤后遣戍塞外者也；文者，曾請皇上自收大權，因忤后革職驅逐者也。君習与諸君游，宗旨最合，久有裁抑呂、武之志。至是奉詔与諸同志謀衛上變，遂被逮授命。君博學，長于詩，嘗輯注《晉書》，极閎博，于京師諸名士中，稱尊宿焉。然謙抑自持，与人言恂恂如不出口，絕無名士輕薄之風，君子重之。
　    論曰：叔嶠之接人發論，循循若處子，至其尚气節，明大義，立身不苟，見危授命，有古君子之風焉。以視平日口談忠孝，動稱義憤，一遇君父朋友之難，則反眼下石者何如哉？
林旭傳
　    林君字暾谷，福建侯官縣人，南海先生之弟子也。自童齔穎絕秀出，負意气，天才特達，如竹箭標舉，干云而上。冠歲，鄉試冠全省，讀其文奧雅奇偉，莫不惊之，長老名宿，皆与折節為忘年交，故所友皆一時聞人。其于詩詞駢散文皆天授，文如漢、魏人，詩如宋人，波瀾老成，瑰奧深穠，流行京師，名動一時。乙未割遼、台，君方應試春官，乃發憤上書，請拒和議，蓋意志已倜儻矣。既而官內閣中書，蓋聞南海之學，慕之，謁南海，聞所論政治宗旨，大心折，遂受業焉。
 　   先是膠警初報，事變綦急，南海先生以為振厲士气，乃保國之基礎，欲令各省志士各為學會，以相講求，則聲气易通，講求易熟，于京師先倡粵學會、蜀學會、閩學會、浙學會、陝學會等，而楊君銳實為蜀學會之領袖。君遍謁鄉先達鼓之，一日而成，以月初十日開大會于福建會館，閩中名士夫皆集，而君實為閩學會之領袖焉。及開保國會，君為會中倡始董事，提倡最力。
　    初，榮祿嘗為福州將軍，雅好閩人，而君又沈文肅公之孫婿，才名藉甚，故榮頗欲羅致之。五月，榮既至天津，乃招君入幕府。君入都請命于南海，問可就否？南海曰：“就之何害，若能責以大義，怵以時變，從容開導其迷謬，暗中消遏其陰謀，亦大善事也。”于是君乃決就榮聘，已而舉應經濟特科。會少詹王錫蕃荐君于朝，七月召見，上命將奏對之語，再謄出呈覽，蓋因君操閩語，上不盡解也。君退朝具折奏上，折中稱述師說甚詳。皇上既知為康某之弟子，因信任之，遂与譚君等同授四品卿銜，入軍机參預新政。十日之中，所陳奏甚多，上諭多由君所擬。
　    初二日，皇上賜康先生密諭，令速出京，亦交君傳出，蓋深信之也。既奉密諭，譚君等距踊呼號。時袁世凱方在京，謀出密詔示之，激其義憤，而君不謂然，作一小詩代簡致之譚等曰：“伏蒲泣血知何用？慷慨何曾報主恩。愿為公歌千里草，本初健者莫輕言。”蓋指東漢何進之事也。及變起，同被捕，十三日斬于市。臨刑呼監斬吏問罪名，吏不顧而去，君神色不稍變云。著有《晚翠軒詩集》若干卷，長短句及雜文若干卷。妻沈靜儀，沈文肅公葆楨之孫女，得報，痛哭不欲生，將親入都收遺骸，為家人所勸禁，乃仰藥以殉論曰：暾谷少余一歲，余以弟畜之。暾谷故長于詩詞，喜吟詠，余規之曰：“詞章乃娛魂調性之具，偶一為之可也。若以為業，則玩物喪志，与聲色之累無异。方今世變日亟，以君之才，豈可溺于是。”君則幡然戒詩，盡割舍舊習，從南海治義理經世之學，豈所謂從善如不及邪？榮祿之愛暾谷，羅致暾谷，致敬盡禮，一旦則悍然不問其罪否，駢而戮之，彼豺狼者豈复有愛根邪？翻手為云，覆手為雨，朝杯酒，暮白刃，雖父母兄弟猶且不顧，他又何怪！
劉光第傳
　    劉君字裴村，四川富順縣人。性端重敦篤，不苟言笑，志節嶄然。博學能文詩，善書法。詩在韓、杜之間，書學魯公，气骨森竦，嚴整肖其為人。弱冠后成進士，授刑部主事，治事精嚴。光緒二十年，以親喪去官，教授鄉里，提倡實學，蜀人化之。官京師，閉戶讀書，不与時流所謂名士通，故人鮮知者。及南海先生開保國會，君翩然來為會員。七月，以陳公寶箴荐，召見，加四品卿銜，充軍机章京，參預新政。
  　  初，君与譚君尚未識面，至是既同官，又同班，則大相契。譚君以為京師所見高節篤行之士，罕其比也。向例，凡初入軍机者，內侍例索賞錢，君持正不与；禮親王軍机首輔，生日祝壽，同僚皆往拜，君不往；軍机大臣裕祿擢禮部尚書，同僚皆往賀，君不賀；謂時事艱難，吾輩拜爵于朝，當劬王事，豈有暇奔走媚事權貴哉？其气節嚴厲如此。七月二十六日，有湖南守舊党曾廉上書請殺南海先生及余，深文羅織，謂為叛逆。皇上恐西后見之，將有不測之怒，乃將其摺交裕祿，命轉交譚君，按條詳駁之。譚君駁語云：“臣嗣同以百口保康、梁之忠，若曾廉之言屬實，臣嗣同請先坐罪。”君与譚君同在二班，乃并署名曰：“臣光第亦請先坐罪。”譚君大敬而惊之。
　    君曰：“即微皇上之命，亦當救志士，況有君命耶？仆不讓君獨為君子也。”于是譚君益大服君。
　    變既作，四卿同被逮下獄，未經訊鞫。故事，提犯自東門出則宥，出西門則死。十三日，使者提君等六人自西門出，同人未知生死，君久于刑部，諳囚獄故事，太息曰：“吾屬死，正气盡。”聞者莫不揮淚。君既就義，其嗣子赴市曹伏尸痛哭一日夜以死。君家貧，堅苦刻厲，詩文甚富，就義后，未知其稿所在。
