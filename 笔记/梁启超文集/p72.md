<!-- { "loadSidebar": true } -->
　    蓋當是時猶未深知皇上之聖明，故于改革之事，不敢多所奢望也。及南海先生既召見，鄉會八股之試既廢，海內志士額手為國家慶。君乃曰：“士之數莫多于童生与秀才，几居全數百分之九十九焉。今但革鄉會試而不變歲科試，未足以振刷此輩之心目。且鄉會試期在三年以后，為期太緩。此三年中，人事靡常。今必先變童試、歲科試，立刻施行然后可。”乃与御史宋伯魯謀，抗疏言之，得旨俞允。于是君請南海先生曰：“阿兄可以出京矣。我國改革之期今尚未至。且千年來，行愚民之政，壓抑既久，人才乏絕，今全國之人材，尚不足以任全國之事，改革甚難有效。今科舉既變，學堂既開，阿兄宜歸廣東、上海，卓如宜歸湖南，專心教育之事，著書譯書撰報，激厲士民愛國之心，養成多數實用之才，三年之后，然后可大行改革也。
  　  時南海先生初被知遇，天眷优渥，感激君恩，不忍舍去。
　    既而天津閱兵廢立之事，漸有所聞，君复語曰：“自古無主權不一之國而能成大事者，今皇上雖天亶睿圣，然無賞罰之權，全國大柄，皆在西后之手，而滿人之猜忌如此，守舊大臣之相嫉如此，何能有成？阿兄速當出京養晦矣。先生曰：“孔子之圣，知其不可而為之，凡人見孺子將入于井，猶思援之，況全國之命乎？況君父之難乎？西后之專橫，舊党之頑固，皇上非不知之，然皇上猶且舍位亡身以救天下，我忝受知遇，義固不可引身而退也。”君复曰：“阿兄雖舍身思救之，然于事必不能有益，徒一死耳。死固不足惜，但阿兄生平所志所學，欲發明公理以救全世界之眾生者，他日之事業正多，責任正重，今尚非死所也。”先生曰：“生死自有天命，吾十五年前，經華德里筑屋之下，飛磚猝墜，掠面而下，面損流血。使彼時飛磚斜落半寸，擊于腦，則死久矣。天下之境遇皆華德里飛磚之類也。今日之事雖險，吾亦以飛磚視之，但行吾心之所安而已，他事非所計也。”自是君不复敢言出京。然南海先生每欲有所陳奏，有所興革，君必勸阻之，謂當俟諸九月閱兵以后，若皇上得免于難，然后大舉，未為晚也。
　    故事凡皇上有所敕任，有所賜賚，必詣宮門謝恩，賜召見焉。南海先生先后奉命為總理各國事務衙門章京，督辦官報局，又以著書之故，賜金二千兩，皆當謝恩，君獨謂“西后及滿洲党相忌已甚，阿兄若屢見皇上，徒增其疑而速其變，不如勿往。”故先生自六月以后，上書极少，又不覲見，但上折謝恩，惟于所進呈之書，言改革之條理而已，皆從君之意也，其料事之明如此。南海先生既決意不出都，俟九月閱兵之役，謀有所救護，而君与譚君任此事最力。初，余既奉命督辦譯書，以君久在大同譯書局，諳練此事，欲托君出上海總其成。行有日矣，而八月初二日忽奉明詔，命南海先生出京；初三日又奉密詔敦促。一日不可留。先生戀闕甚耿耿，君乃曰：“阿兄即行，弟与复生、卓如及諸君力謀之。”蓋是時雖知事急，然以為其發難終在九月，故欲竭蹶死力，有所布置也，以故先生行而君獨留，遂及于難，其臨大節之不苟又如此。君明于大道，達于生死，常語余云：“吾生三十年，見兄弟戚友之年，与我相若者，今死去不計其數矣。吾每將己身与彼輩相較，常作已死觀；今之猶在人間，作死而复生觀，故應做之事，即放膽做去，無所挂礙，無所恐怖也。”蓋君之從容就義者，其根柢深厚矣。
　    既被逮之日，与同居二人程式谷、錢維驥同在獄中，言笑自若，高歌聲出金石。程、錢等固不知密詔及救護之事，然聞令出西后，乃曰：“我等必死矣。”君厲聲曰：“死亦何傷！
 　   汝年已二十余矣，我年已三十余矣，不猶愈于生數月而死，數歲而死者乎？且一刀而死，不猶愈于抱病歲月而死者乎？特恐我等未必死耳，死則中國之強在此矣，死又何傷哉？”程曰：“君所言甚是，第外國變法，皆前者死，后者繼，今我國新党甚寡弱，恐我輩一死后，無繼者也。”君曰：“八股已廢，人才將輩出矣，何患無繼哉？”神气雍容，臨節終不少變，鳴呼烈矣！
　    南海先生之學，以仁為宗旨，君則以義為宗旨，故其治事也，專明權限，能斷割，不妄求人，不妄接人，嚴于辭受取与，有高掌遠蹠摧陷廓清之概。于同時士大夫皆以豪俊俯視之。當十六歲時，因惡帖括，故不悅學，父兄責之，即自抗顏為童子師。疑其游戲必不成，姑試之，而從之學者有八九人，端坐課弟子，庄肅儼然，手創學規，嚴整有度，雖极頑橫之童子，戢戢奉法惟謹。自是知其為治事才，一切家事營辨督租皆委焉。其治事如商君法，如孫武令，嚴密縝栗，令出必行，奴仆無不畏之，故事無不舉。少年曾与先生同居一樓，樓前有芭蕉一株，經秋后敗葉狼藉。先生故有茂對万物之心，窗草不除之意，甚愛護之。忽一日，失蕉所在，則君所鋤棄也。先生責其不仁，君曰：“留此何用，徒亂人意。”又一日，先生命君檢其閣上舊書整理之，以累世為儒，閣上藏前代帖括甚多，君舉而付之一炬。先生詰之，君則曰：“是區區者尚不割舍耶？留此物，此樓何時得清淨。”此皆君十二三歲時軼事也。雖細端亦可以見其剛斷之气矣。君事母最孝，非在側則母不歡，母有所煩惱，得君數言，輒怡笑以解。蓋其在母側，純為孺子之容，与接朋輩任事時，若兩人云。最深于自知，勇于改過。其事為己所不能任者，必自白之，不輕許可，及其既任，則以心力殉之；有過失，必自知之、自言之而痛改之，蓋光明磊落，肝膽照人焉。
　    君嘗慨中國醫學之不講，草管人命，學醫于美人嘉約翰，三年，遂通泰西醫術。欲以移中國，在滬創醫學堂，草具章程，雖以事未成，而后必行之。蓋君之勇斷，足以廓清國家之積弊，其明察精細，足以經營國家治平之條理，而未能一得藉手，遂殉國以沒。其所辦之事，則在澳門創立《知新報》，發明民政公理；在上海設譯書局，譯日本書，以開民智；在西樵鄉設一學校，以泰西政學教授鄉之子弟；先生惡婦女纏足，壬午年創不纏足會而未成，君卒成之，粵風大移，粵會成，則与超推之于滬，集士夫開不纏足大會，君實為總持；又与同志創女學堂，以救婦女之患，行太平之義。于君才未盡十一，亦可以觀其志矣。君雅不喜章句記誦詞章之學，明算工書，能作篆，嘗為詩駢散文，然以為無用，既不求工，亦不存稿，蓋皆以余事為之，故遺文存者無几。然其言論往往發前人所未發，言人所不敢言。蓋南海先生于一切名理，每僅發其端，含蓄而不盡言，君則推波助瀾，窮其究竟，達其极點，故精思偉論獨多焉。君既歿，朋輩將記憶其言論，裒而集之，以傳于后。君既棄浙官，今年改官候選主事。妻黃謹娛，為中國女學會倡辦董事。
　    論曰：徐子靖、王小航常語余云，二康皆絕倫之資，各有所長，不能軒輊。其言雖稍過，然幼博之才，真今日救時之良矣。世人莫不知南海先生，而罕知幼博，蓋為兄所掩，無足怪也。而先生之好仁，与幼博之持義，适足以相補，故先生之行事，出于幼博所左右者為多焉。六烈士之中，任事之勇猛，性行之篤摯，惟复生与幼博為最。复生學問之深博，過于幼博；幼博治事之條理，過于复生，兩人之才，真未易軒輊也。嗚呼！今日眼中之人，求如兩君者可复得乎？可复得乎？幼博之入京也，在今春二月。時余适自湘大病出滬，扶病入京師，應春官試。幼博善醫學，于余之病也，為之調護飲食，劑醫藥，至是則伴余同北行。蓋幼博之入京，本無他事，不過為余病耳。余病不死，而幼博死于余之病，余疚何如哉？
楊深秀傳
　    楊君字漪村，又號孴孴子，山西聞喜縣人也。少穎敏，十二歲錄為縣學附生。博學強記，自十三經、史、漢、通鑒、管、荀、庄、墨、老、列、韓、呂諸子，乃至《說文》、《玉篇》、《水經注》，旁及佛典，皆能舉其辭。又能鉤玄提要，獨有心得，考据宏博，而能講宋明義理之學，以气節自厲，岧嶢獨出，為山西儒宗。其為舉人，負士林重望。光緒八年，張公之洞巡撫山西，創令德堂，教全省士以經史考据詞章義理之學，特聘君為院長，以矜式多士。光緒十五年，成進士，授刑部主事，累遷郎中。光緒二十三年十二月，授出東道監察御史。二十四年正月，俄人脅割旅順、大連灣、君始入台，第一疏即极言地球大勢，請聯英、日以拒俄，詞甚切直。時都中人士，皆知君深于舊學，而不知其達時務，至是，共惊服之。
　    君与康君廣仁交最厚。康君專持廢八股為救中國第一事，日夜謀此舉。四月初間，君乃先抗疏請更文体，凡試事仍以四書、五經命題，而篇中當縱論時事，不得仍破承八股之式。
  　  蓋八股之弊，積之千年，恐未能一旦遽掃，故以漸而進也。疏上，奉旨交部臣議行。時皇上銳意維新，而守舊大臣盈廷，競思阻撓，君謂國是不定，則人心不知所響，如泛舟中流，而不知所濟，乃与徐公致靖先后上疏，請定國是。至四月二十三日，國是之詔遂下，天下志士喝喝向風矣。
　    初請更文体之疏，既交部議，而禮部尚書許應騤，庸謬昏橫，輒欲駁斥，又于經濟科一事，多為阻撓。時八股尚未廢，許自恃為禮部長官，專務遏抑斯舉。君于是与御史宋伯魯合疏劾之，有詔命許應騤自陳，于是舊党始惡君，力与為難矣。
　    御史文悌者，滿洲人也。以滿人久居內城，知宮中事最悉，頗憤西后之專橫，經膠旅后，慮國危，文君門下有某人者，撫北方豪士千數百人，适同侍祠，竟夕語君宮中隱事，皆西后淫樂之事也。既而曰：君知長麟去官之故乎？長麟以上名雖親政，實則受制于后，請上獨攬大權，曰：西后于穆宗則為生母，于皇上則為先帝之遺妾耳，天子無以妾母為母者。
