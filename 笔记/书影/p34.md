<!-- { "loadSidebar": true } -->
　　《西京杂记》载卓文君为相如作诔，梁刘孝威诗：‘君平子雲阒不嗣，江汉英灵信已衰。’余按《史记•相如传》天子访相如遗书，其妻对曰：长卿固未尝有书也。相如似是无子，故妻为之对耳。以此证之，相如、君平、子雲皆弗嗣矣。子云姓扬，後世无有扬姓之人，亦是一证。杨用修云：宋杨补之，子云之後，字从‘才’不从‘木’，与刘孝威诗异矣。扬子雲投阁之事，宋孙明复曰：《太玄》一书，乃明天人始终之理，君臣上下之分，盖疾莽而作也。王介甫诸家以年数考之，谓子云与莽不相及，及上符命投阁，恐系谷子雲事。凿凿有据。是何世人忍於污衊贤者如此，李本宁在川西，以此段刻之墨池上。乃与同时意见不合，後竟入弹章。不但贤者被诬，即代辨诬之人，亦被祸矣。冤哉！
　　偶阅眉山《张元羽文集》，有四异人传：一曰猛虫子，万历初行乞成都青羊宫，见人畜之属，皆谓之猛虫子，亦不知何许人。逢人但索饼子及酒饮之，有屠人以生牛肉一片奉，道人啮之尽；又有以桐油一碗，立饮不留余滴；生漆亦然，巴豆、野葛、砒霜，亦举啗之不能伤。三年卧石上，不食米饭；冬夏一衲，绝无虮虱；暴烈日中无汗。有诸生晦日访之，至夜归，望一月当天，其明如画。众异之，次日再访，长睡於地；徐而揽衣行乞于市，遇方伯冯公成能出巡郫县，呵叱不为动。冯异之，下车而揖，乃抱其头为耳语。冯叹啧登车，促执事还司，次日冯死矣。二司物色道人，已绝迹，不知所之。○猛虫子去後五六年，有道人蓬头赤足蛾眉山顶，三年坐雪中，无恙也。僧进食，日数次，皆食之；或雨雪，十数日不食，亦无饥状。嘉州士人某为督学所斥，值道人下山，坐竹筏至汉嘉，慕而拜之；求与俱去，道人弗答。恳之再三，道人厉声曰：‘尔鬼眼，非学道之器！’元羽与此生旧知，不知鬼眼何状。一日，生过眉山相访，密察其眼，右果无瞳，实碧色，较左眼差小。道人不识其乡贯姓名，称雪山道人。○李青霞，眉州人，襁褓失明。三四岁遇饥荒，父母弃之大江，觉有物载之而去，为渔者所得。至十载，为人佣磨；有瞽史倚琵琶说往事，携之去，雅善其艺。至绵州，在高翰林处说书；有道士与高论还丹，青霞碎琵琶，随道士去。凡十载还绵，高尚在，扣之若有所悟。戏捻掖间垢腻为丸，投水中，变鱼盈尺；治羹充座客，鲜美殊胜。又为人道未来，多奇中。嘉靖己亥还眉，往豆团，居数载，无疾而化，葬之山麓。十余年後，世宗皇帝亲见李青霞、白衲头两人，自言籍贯：一称眉州，一称陕西。所司张榜文，踪迹两人不得。又数年，江西尹别驾莅眉，就庙社宿坛，问道士曰：‘尔非曾天成乎？’道士骇然曰：‘小道名何由先知？’别驾曰：‘吾来时，有李青霞者，居吾郡中，谓予：眉州乃吾乡也，城隍庙道士曾天成，待我为徒，我知尚无恙，为我致意。’始知青霞不死，而豆团之墓，乃尸解也。世宗所见亦神也，非形也。初青霞寓眉州双皇寺，元羽为童子时，见余翰林送蒜二百颗，酒一巨尊，青霞食之立尽，了无辛辣意。摩元羽顶曰：‘是儿他日贯穿百家，位不称才。’探怀中李二颗饷之。时李花方苞，何处得此，若捻垢为鱼之类耳。○刘大瓢，眉州人。嘉隆之间浪迹三吴，手持大藤瓢，容酒一斛，注满而後饮。移时有人再进，又能再举，如此而三，无复醉态。问其乡贯，曰：‘我姓刘氏，眉山人。’隆庆末，有刘经历某，参南刑部都吏，见大司寇延大瓢甚肃；经历往见之，犹未言，即云：‘子非刘某乎？尔家在眉，有刘某者，尔知之乎？’经历曰：‘吾曾祖也。’曰：‘是人与我相知。’盖曾大父行也。经历曰：‘仙师居何处？’曰：‘我居东馆乡。正德时离家，今六十余年矣。’经历自思，正德鄢蓝之变，东馆有刘烈者，起兵应之；荡定之後，烈逃而去，不知所之。因屏人密问，大瓢垂首曰：‘往事勿言。’真其人也。是当百岁外矣。○又张瑶星语予：‘辛未秋，予觐先大夫於东牟，遇道人马绣头者，亦异人也。道人修髯伟干，黄发覆顶，舒之可长丈许，不栉不沐，而略无垢秽。自言生於正统甲子，至是约百八十余岁矣。行素女术，所至，淫妪鸨甘多从之游。时孙公元化开府於登，闻而恶之；呼至将加责焉，道人曰：“公秉钺一方，选士如林，乃不能容一野道人耶？”公厉声曰：“予选士以备用耳，若臃肿何所用？”道人曰：“万有一，备指使可乎。”时方大旱，公曰：“若能致雨乎？”曰：“易易耳。”问所须，曰：“须桌数百张，结坛於郊，公等竭诚，惟我命是从；稍龃龉者，不效矣。”公曰：“姑试之，不效，乃公不尔恕也。”命治坛如其式。凌晨，率僚吏往，道人至，则索烧酒一斗，并犬一器，啖之尽，乃登坛，命公等长跪坛下。时方溽暑，万里无纤雲。道人东向而嘘，则有片雲从其嘘处起，复东向而呼，则微风应之；少焉，浓云四布，雷电交作，雨下如注。道人高卧坛上，齁声与雷声响答互应；地上水可二尺，诸公长跪泥淖中不敢动。历三时许，道人乃寤曰：“雨足乎？”众欢呼曰：“足矣。”道人挥手一喝，而雨止雲散，烈日如故。孙公踉跄起，扶掖而下，以所乘八座乘之，而骑从以归。归即送入先大夫署中。先大夫固好士，署中客约廿余人，每夕必列席共饮，饮必招道人与俱。道人言笑不倦，而多不食；或劝之食，则命取大罂，尽投诸殽核其中，以水沃之，一举而尽。复劝之食，则复取他席上殽核投罂中，尽之如初。乃至尽庖厨中数十人之馔，悉投悉尽。或戏曰：“能复食乎？”曰：“可。”则取席上诸拌盂碗盎之类，十五累之，举而大嚼，如嚼冰雪，齿声楚楚可听也。先大夫治兵庙岛，拉与俱宿署楼上；楼滨海，时严冬，海上无日不雪，雪即数尺；人争塞向墐户，以避寒威，而道人夜必敞北窗，以首枕窗而卧。早起，雪覆身上如堆絮，道人拂袖而起，额上汗犹津津然。或投身海中，盘薄游泳，如弄潮儿。及登岸，遍身热气如蒸，而衣不少濡湿也。既而往游东江，东江帅为刘兴治，道人至，则聚诸淫妪如在登时。兴治闻之怒，呼而责之，将绳以法。道人曰：“公尸居余气，乃相吓耶！公何能杀我？人将杀公耳。”兴治益怒，道人指其左右曰：“此皆杀公者也，俟城石转身，则其时矣。”兴治命责之，鞭扑交下，道人鼾睡自若，兴治无如何也。道人出，语其徒曰：“辱我甚，不可居矣。”乃往海中浴，浴竟，见有一木大数围，知是土人物，从求得之。自持斧略加刳凿，才可容足，辄坐其中，乱流浮海而去，不知所终。其後兴治以贪残失士心，改筑岛城，城石尽转，而兴治为其下所刺。方道人之在署中也，每酒後辄抚膺痛哭，先大夫叩其故，则指予曰：“郎君有仙才而年不永，使从我游，不死可致也。”先大夫曰：“年几何？”曰：“尽明岁之正月。”次年壬申，春王四日，道人方与岛中诸将士轰饮次，忽西向而恸曰：“可惜张公今日死矣。”盖登州城陷之日也。乃知向日酒後之言，盖托讽耳。予尝谓道人啸命风雷如反掌，预识休咎如列眉，傲慢公卿如观变场，绝寒暑饥饱如化人；而独不避秽行，与淫妪游，且比及顽童。曰：“中有真阴可采补也。”此大悖谬，岂世上自有此一种，如“楞严”所称十种仙，或唐人所称通天狐属耶？抑天上群仙，亦如人间显宦，不尽皆立品行、纫荪荃者耶？吾又安得叩九阍而问之！’
　　少年及第奉旨归娶诗，明初练子宁《送花状元》诗云：‘二月都门莺乱啼，郎君春色上朝衣，潘生况拟供调饍，张敞仍须学画眉；南陌酒香银瓮熟，西湖月朗画船归；极知身负君恩重，莫遣心随粉黛移。’解缙《送刘探花素吉》云。‘少年归娶奏金銮，喜得天颜一笑看；红锦裁雲朝奠雁，紫箫吹月夜乘鸾。灵椿枝上承中馈，宝镜台前结合欢；从此梅花消息好，青绫不似玉堂寒。’金陵白正蒙《送周状元延儒》云：‘才子承恩出建章，风流千载一周郎；人间玉杵偕仙配，天上金莲簇艳妆。绛蜡影摇宫锦色，绣帏春拥御炉香；即今已在蓬瀛境，不用吹箫下凤凰。’近华亭陈继儒《送吴榜眼伟业》云：‘年少朱衣马上郎，春闱第一姓名香；泥金帖贮黄金屋，种玉人归白玉堂。北面谢恩才合卺，东方待晓渐催妆；词臣何以酬明主，愿进关雎窈窕章。’明朝二百六十余年，少年及第归娶者不数人。练诗用《洪武正韵》，当时遵太祖功令甚严耳。又弘治乙丑榜眼董玘，年十九；正德丁丑榜眼伦以训，年十七：皆予假归娶。当时必有赠诗，惜不传。
　　宋武帝《丁督护歌》云：‘督护初征时，侬亦恶闻许；愿作石尤风，四面断行旅。’唐司空曙袭其意，《别卢秦卿》云：‘知有前期在，难分此夜中；无将故人酒，不及石尤风。’武帝俨然乐府，司空便是绝句矣。
