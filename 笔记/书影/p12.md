<!-- { "loadSidebar": true } -->
　　道路传闻之言，不可过信。至事涉塞外，尤易诪张，盖道里远隔，无可凭据也。宋张元、吴昊之说，多因韩、范表奏姚嗣宗入幕，而无赖者故为此言。以恐吓将帅，冒取功名耳。即有此二人，未必即是王猛；未必能用曩霄。试观嗣宗入幕，所裨益韩、范若何！其放言题壁，何足道哉！若以此占才，恐不胜车载斗量矣。且二人名同元、昊，更属可疑。彼岂不能自取一名，而兼此二人：非偶合以为异，即故分袭以炫奇。此妄撰者之意欤！
　　“甘泉之殿，旧礼羲轩；长乐之宫，本图尧舜。自东京晚世，旷代无闻；西汉威仪，复睹今日。”右陈徐陵《谢敕赐祀三皇五帝余馔启》。汉宫殿图画圣贤见此。
　　“田文重气狥名，四豪莫及，宝剑雄身，故能威陵秦、楚。人高事远，遗物足奇；谨加玩服，以深存古之怀。”右梁任昉《为东宫谢敕赐孟尝君剑启》。○田齐物，至萧梁犹存，好古者所必收也。昉启汰骈套，亦佳。
　　金陵童子有琢钉戏：画地为界，琢钉其中，先以小钉琢地，名曰签；以签之所在为主，出界者负；彼此不中者负；中而触所主签亦负。按孔北海被收时，两郎方为琢钉戏。乃知此戏相传久矣。
　　程正叔见秦少游，问：“‘天知否？天还知道，和天也瘦，’是学士作耶？上穹尊严，安得易而侮之！”此等议谕，煞是可笑。与其为此等论，不如并此词不入目，即入目亦置若未见。
　　陈士业《答张谲宿书》：“所刻《何心隐集》甚善。弟尝与诸友论有阴异人，其在世庙之末者，心隐、邓豁渠两人而已，然豁渠固负豪气，而祖死不葬，父丧不奔，见黜於名教，儒者不录。心隐生平所为，皆忠孝大节；即其诡托箕巫，阴去分宜之相，不烦批鳞请剑，而大奸忽尔败觉，其作用最奇；真能以忠而成其侠者，非豁渠之所敢并也。心隐之文，尽於兄之所粹；其轶事见於杂记诸小说者颇多，兄能博采而汇集之，以尽心隐之奇，亦一快事。弟又闻心隐之门人，有吕光午者，浙之大侠也，其人与文之奇，不减心隐。心隐尝以金数千畀光午，使走四方，阴求天下奇士。光午携蒯缑，衣短後之衣，挟健儿数辈，放浪湖海；穷九塞，历郡邑，所至凡缁衣黄冠，与夫商贾、驵侩、佣夫、厮养，以至椎剽掘冢之流，备一节之用，擅一得之长者，皆籍记而周旋之。以放心隐所识奇士，尽於海宇。心隐死，陈尸道旁，有二人犯相国之怒，仰天痛哭，收其遗骸，为之掩葬者，其一乃光午也。今其文不知颇有传於其乡否？天下承平无事，士之负奇而槁项黄馘以死，淹没不传者何限！其人在当时，已不免姗笑於里巷，而见侮於褒衣博带之俦，何况於後世！使後世无兄辈好奇，为之表章，虽其奇如心隐者，亦且奄忽与草木同腐；又何有於光午之辈乎：吁，可慨也！”
　　鸳鸯之尤异者，养雏於土窟破冢之间，能使狐卫其子。见《白孔六帖》。鸳鸯陆产，自昔未闻。狐性淫，鸳鸯特艳，故效此媚耳。然人未经见。
　　吴俗以正月三日为田生日。见《无颜录》。信田有生日，亦大奇。东方朔《占书》：八日为谷。何不以八日为田生日。
　　阖郡邑志书中，多载郭璞谶。《武夷志》载九曲溪头有晋郭璞题谶曰：“黄冈降势走飞龙，郁郁苍苍气象雄；两水护缠归洞府，诸峰罗立拱辰宫；林中猛虎横安迹，天外狻猊对面崇；玉佩霞衣千万众，万年仙境似空同。”璞时诗体便有七律，便有晋安恶滥派之七律，真可发一噱。诸志中如此类者甚多，编者皆存而不删，不解其故。
　　唐仲言，名汝询，华亭人，世业儒。仲言生五岁而瞽，未瞽即能识字，读《孝经》成诵。及瞽，但默坐听诸兄呫哔而暗识之，积久遂淹贯。婚冠既毕，益令昆弟辈取六经子史，以及稗官野乘，皆以耳授。颠末原委，默自诠次；纯类瑜瑕，剖别精核；盖从章句之粗，以冥搜微妙，心画心通，罔有遗堕矣。於是逐善属文，尤工於诗。海内人士；踵门造谒，仲言每一晋接，历久不忘；与之商榷今古，继以篇什，千言百首：成之俄顷。而音吐铿然，使听者忘疲。子侄门徒辈，从旁抄录，一字亥豕，辄自觉察，不可欺也。貌甚寝，而心极灵，常解唐诗，其所掇拾古文以为笺注者，自习见以及秘异；溯流从源，搜罗略尽。然必先经後史，不少紊淆。虽诗赋之属，所援引亦从年代次序之。如某字某句，秦汉并用，则必博采秦人，不以汉先。详赡致精，有若此也。所著有《编蓬集》、《姑篾集》及《唐诗解》共若干卷行於世。钱虞山云：唐较杜诗，时有新义。如解“沟壑疏放”句，云出於向秀赋“稽志远而疏，吕心放而旷”，亦前人所未及也。
　　李公起，名峻，鄞县人。父子静，官侍御，出按辽阳，卒於任。公起堕地而聋；虽聋，岐嶷孝弟。发及额。侍御公讣至，号恸无昼夜，咽枯而嘶。凡五日水浆不入口，乃更哑。免丧，始尽取先世藏书，纵读之，手自较雠。虽凌寒溽暑，弗倦也。既聋，而问难、辨证之路永绝，凡有疑义，俱於经史中嘿自剖析，无有罔殆。性好客，邮筒走天下；四方学士大夫，亦乐趋之，宾主以案，相通以笔。有问奇者，则截纸往。粗及农桑，微如佛老，迨国家所有旂常典故，户口边疆，叩之必应，咸尽精核。或既书与客，又自寻释；幽奇毕呈，而终无遗佚，转更遐畅矣。晚年尤好种植，奇花异卉，常满堦庭。舍旁有斐园、竹波轩、青萝合诸胜，咸与客游处。性既宁澹，好学之外，嗜欲益清，反觉口耳为烦也。行世有《盟鸥集》、《郢雪编》、《永誉录》、《研史》，凡若干卷。
　　詹去矜曰：乐府可无作也。《诗》三百篇，原本性情，体兼美刺，深微要眇之思，与温厚和平之意，其谐金石而感鬼神，大抵皆乐府也。汉人始有乐府之作，然已不能为《三百篇》矣。嗣後为五言，为七言，虽去《风》《雅》愈远，而当其情与境会，自然合节，亦未始非乐府也。诗家惟唐律最严，彼其字协宫商，韵谐钟吕，可谓近体非乐府乎！如太白之《清平调》，君平之《寒食诗》，二王之《凉州词》，《闺怨》，即已优伶习之，弦索和之，又可谓绝句非乐府乎！少陵雄视百代，前无古人，集中如《兵车》、《出塞》、《无家》、《垂老》、《新安吏》、《石壕吏》诸作，沉雄悲壮，感慨唏嘘，自是乐府胜场。何必更摹古作者之名哉！自李于鳞拟议变化之言出，耳食者流，转相蹈袭，不能出入风雅，惟务斗靡夸多。每诗集一帙，标题乐府大半，至有声律不谐，音节都舛，犹然仍古乐府之名。诸如此类，良可悼叹！夫以一人心思，欲使诸好皆备，忽拟美人，忽摹壮士，忽为衮衣端冕之帝者，忽学骖鸾驾鹤之神仙，大似百戏排场，子弟颦笑俱假。趋向由人，亦劳而少功矣。即如《大风》，《垓下》、《易水》、《秋风》，古人已臻极至，无容更赘一词，乃尚刺刺不休，用心无用之地，何其不自量也！又如《陌上桑》、《秋胡行》、《君马黄》、《战城南》种种名目，古人缘情写照，原自不可无一，不必有二；而或割裂全篇，换易字句，依稀影响，遂称己作，工者不免优孟抵掌之诮，拙者至有葫芦依样之讥。言诗至此，风雅扫地尽矣！故曰乐府可无作也。
　　刘後村《跋马和之觅句图》：“夜阑漏尽，冻鹤先睡，苍头奴屈两髐，煨残火，此翁方假寐冥搜，有缺唇瓦缻，贮梅花一枝。岂非极天下苦硬之人，然後能道天下秀杰之句耶！使销金帐中；浅斟低唱人见此，必发一笑。”又《跋石鼎联句图》：“此必是临李伯时、周忘机本子。其模写侯、刘二子，始而倨傲，继而倡酬，俄而起立，又俄而屈伏，又俄而避席鞠躬，欲罢不能；末而困睡，睡起觅道士不见，与道士终始雍容崛强之状，极得韩序之意。”又《跋杨通移居图》：“一帽而跣者，荷药瓢、书卷先行；一髫而牧者，负布囊，驱三羊继之；一女子蓬首挟琴，一童子肩猫，一童子背一小儿，一奴荷荐席、筠篮、帛槌之属又继之；以处士，帽带执卷骑驴，一奴负琴又继之；细君—抱一儿骑牛，别一儿坐母前，持箠曳绳殿其後。处士攒眉凝思，若觅句然。虽妻子奴婢，生生服用之具，极天下之酸寒，然犹蓄二琴，手不释卷，其迂阔野逸之态，每一展玩，使人意消。旧题云：《杨通老移居图》，不知通老乃画师欤？或即卷中之人欤？有明（疑当作宋）处士，魏野有亭榭，林逋无妻子；惟杨朴最贫而有累，恐是画朴。但朴字契元，不字通老，当访诸博识者。”又《跋戴嵩画牛》：“曹霸、韩干，以画马遇开元天子，崔、白以工翎毛待诏熙宁，易元吉以画猿蒙光尧赐诗；戴牛虽妙，乃未为人主赏识，若非吾辈田舍汉，殆无人领略此黑牡丹也。”又《跋王摩诘度水罗汉》：“世画渡水僧，或乘龙，或履龟■，类多诡怪恍惚，不近人情。今最後一僧，先登於岸，虽目视雲际孤鹤，然脱衣在盘石上，欠伸垂足，若休其劳苦者。前一僧未度，才数寸浅水；而中一僧乃倒钖杖以援之。三僧者，皆至人大士，而涉川之际，谨重如彭祖之观井，曷常以芦渡、杯渡为神哉！”诸跋可谓善於形容。今虽未见其画，读诸跋，常觉依稀隐显，都在目中，反疑诸画未必臻此也。此公慧心妙舌，坡公後一人而已。
