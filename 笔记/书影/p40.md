<!-- { "loadSidebar": true } -->
　　王粲《登楼赋》云：‘登兹楼以四望兮，聊暇日以销忧。’孟浩然《登安阳城楼》首联云：‘才子乘春来骋望，群公暇日坐销忧。’实蹈袭王粲也。
　　回文诗古今作者甚多，往往牵强，惟苏东坡《题金山寺》云：‘潮随暗浪雪山倾，近浦渔舟钓月明；桥对寺门松径小，槛当泉眼石波清；迢迢远树江天晓，霭霭红霞晚日晴，遥望四山雲接水，碧波千点数鸥轻。’渐近自然也。
　　平原斩笑跛者美人，虽曰好客，实惨醋不仁之甚者。楼上见跛人，偶一笑之，何至于斩其头以谢客！且跛客未尝有奇谋补益于平原，如孟尝之鸡鸣狗盗者之术；轻易以人命沽名，亦谬矣。大约战国之时，君多木偶，客多鬼蜮，人命则草菅耳。其初亦有一二魁杰之士，出一奇，运一策，世竞传之；而占风望气之徒，争相附和，群然国士自命矣。至于重虚名而鲜实效，爱礼貌而轻死，真一时风尚则然。若田光刎颈以激荆卿，侯生绝脰以报公子，此皆可以无死而死，其与沟渎何异！自身之不恤，何恤乎他人？知笑者之无大罪，而请斩之；亦知笑者之无大罪，而斩以谢客。各自为立名计，本不顾人性命也。为此等人姬妾，亦难矣哉！
　　初唐杨师道《南行别弟》云：‘万里人南去，三春雁北飞；不知何岁月，得与尔同归。’如意中七岁女子送兄云：‘别路雲初起，离庭叶正飞；所嗟人异雁，不作一行归。’全袭其语。
　　今师投弟子之刺曰友生，相习而不解其义。按《孔丛子》云：文王有胥附、奔奏、先後、御侮，谓之四邻。孟懿子曰：‘夫子亦有四邻乎？’子曰：‘吾有四友焉：自吾得回，门人益亲，是非胥附乎？自吾得赐，远方之士日至，是非奔奏乎？自吾得师，前有光，後有辉，是非先後乎？自吾得由，恶言不至於门，是非御侮乎？’是四友者，夫子称之也。师之用友本此。
　　王绂字孟端，永乐中荐授中书舍人，卒年五十五。诗画双美。近见其诗集百余篇，声律不在高、杨、张、徐之亚。如‘旧业暂归翻似客，异乡重到即为家。’‘通仙要得悬壶术，遗世聊存荷锸风。’‘草色池塘看细雨，杏花帘莫动轻寨。’‘邻家酒熟邀春社，钓艇鱼来动晓餐。’‘鸟从万木阴中响，人在乱山深处行。’皆对偶精工，意新而调逸者也。绝句《题静乐轩》云：‘前溪冰泮绿生波，好雨催花向晚过；宿酒未醒眠未起，半窗红日鸟声多。’‘竹几藤床小砚屏，薰风帘莫篆烟青；閒斋几日黄梅雨，添得芭蕉绿满庭。’‘秋声早已到梧桐，露气凉生湛碧空；独倚阑干待明月，紫箫吹散木樨风。’‘斗帐藏春日醉眠，静中惟与懒相便，寻常甲子无心记，看得梅花又一年。又《画竹寄友》云：‘我昔寻君扣竹扉，醉中曾写竹间诗；别来几度空相忆，多在青灯听雨时。’不独笔墨工竹石而已；此孟端之画贵重於後世也。
　　荷筱丈人遇子路问夫子，丈人乃自道曰：四体不勤，五谷不分，焉知夫子之所适耶！盖丈人高隐之士，必不与子路邂逅即直斥之，如朱子之注也。陶渊明作《荷筱丈人赞》曰：‘四体不勤，五谷不分，超超丈人，日夕在耘。’可证非责子路之语也。
　　浦长源舍人诗，如‘雲边路绕巴山色，树里河流汉水声’一首，脍炙人口久矣。而绝句《访熙上人》云：‘孤愁无处觅高僧，欲问楞伽已不能，遥想山中禅定夕，半窗寒雪一残灯。’《过张生旧馆》云：‘广陵人去隔天涯，旧馆凄凉闭落花；立马斜阳空洒泪，一声横笛起邻家。’《汾上旅怀》云：‘汾水连雲起白波，河梁欲渡奈愁何，故乡莫指并州是，归梦江南夜夜多。’《题墨竹》云：‘翛然石上碧琅玕，叶叶凌风翠氵月翰，记得西窗明月夜，一枝潇洒影中看。’皆楚楚有致。浦学诗于闽人林子羽，而诗实工于林。
　　弘正间诗僧明秀，号雪山，与郑少谷、孙太初、沈石田诸人善。族出海盐王姓，寓钱塘胜果寺。如‘雨灯夜着虚堂影，秋磬寒随落木声。’‘江岸鹧鸪悲暮雨，柴门燕子惜春泥。’‘今日挺之真有子，当年赵括岂无书。’‘著书独惜虞卿老，怀古犹含庾信悲。’‘荆门落日巴陵迥，衡岳秋风郢树低。’皆有深思。《过县山人故居》云：‘溪边野竹映寒沙，茅屋青山处士家，燕子归来寒食雨，春风开遍野棠花。殊有唐响。与少谷、太初、石田调微异。亦沙门中之铮铮者也。
　　释鲁山，秦人也，与李空同、何大复善。诗多五言，如‘出乡逢岁暮，归路踏春寒。’‘高山千里梦，芳草十年春。’绝句‘东风送春来，散入群芳去；花谢鸟声閒，春归向何处？’又‘深树自生凉，昼眠无事扰，合眼梦难成，起坐嫌啼鸟。’又‘柳花飞荡草萋迷，蹴踏东风任马蹄；野鸟不知乡思苦，更来行客耳边啼。’皆有清绝之趣。
　　《经籍志》载陈希夷诗二卷，今佚弗存。又《古今书刻》载《陈希夷集》建宁府有锲本，今亦不存。曹能始蒐刻宋诗，希夷缺焉。予考《华山志》，有《西峰》一首云：‘为爱西峰好，吟头尽日昂；岩花红作阵，溪水绿成行；几夜碍新月，半山无夕阳；寄言嘉遁客，此处是仙乡。’又《答使者辞不赴召》：‘九重特降紫泥宣，才拙深居乐静缘；山色深庭供画障，松声万壑即琴弦；无心享禄登台鼎，有意求仙到洞门；轩冕浮云绝尘念，三峰长乞睡千年。’又《赴召答葛守忠》云‘鹤氅翩翩即散仙，蒲输争忍利名牵；留连华岳伤心别，四顾雲台望眼穿，涉世风波真险恶，忘机鸥鸟自悠然；三峰才欲和衣卧，又被天书下日边。’又《辞朝归华山》云：‘十年踪迹踏红尘，为忆青山入梦频；紫陌纵荣争及睡，朱门虽贵不如贫，愁闻剑戟扶危主，闷听笙歌聒醉人；携取旧书归旧隐，野花啼鸟一般春。’又《别麻衣道人》云：‘华岳峰前两路分，数间茅屋一溪雲；师言耳重知师意，人是人非总不闻。’又《咏华山》云：‘半夜天香入岩谷，西风吹落岭头莲；空爱掌痕侵碧汉，无人曾叹巨灵仙。’又於《宋艺圃集》见《题水石涧》云：‘银河洒落睡光冷，一派回环澹晚晖；几恨却为顽石碍，琉璃滑处玉花飞。’又《冬日晓望》云：‘山鬼暖或呼，溪鱼寒不跳；晚景愈堪观，危峰露残照。’又《与毛女遇》云：‘药苗不满笥，又更上危巅；回指归去路，相将入翠烟。’予所见者仅止此耳。
　　关雲长《三上张翼德书》云：‘操之鬼计百端，非羽智缚，安有今日！将军罪羽，是不知羽也。羽不缘社稷倾危，仁兄无俦，则以三尺剑报将军，使羽异日热愧於黄壤间也。三上翼德将军，死罪死罪！右此帖米南宫害，吴中翰彬收得之；焦弱侯太史请摹刻正阳门关帝庙；中翰秘不示人，乃令邓刺史文明以意临之刻诸石。不知米南宫当日何处传此文也。
　　程氏《演繁露》曰：‘靖康间，闽人黄朝俊作《缃素杂记》，至释宋子京《刈麦诗》，以四月为麦秋。按《北史•苏绰传》：麦秋在野，其名远矣。是未尝读《月令》也。以此见博记之难。’按《月令》：‘四月靡草死，麦秋至。’大昌谓朝俊未尝读《月令》，诚不可解。盖秋为成熟之後，古注可依。即绰传亦曰‘嘉苗须理，麦秋在野’。亦本注疏。惟空同子曰：‘怀庆无麦秋，大梁无萤、无寒蝉，指虫属也。’程氏亦以麦秋为物矣。
　　张九成以绍兴壬子状元及第，癸丑再娶浦江马氏为继妻。马先嫁义乌吴察，察早夭，生一子七岁，而姑龚氏抚之；马再适二年而死。九成往谒龚氏，相见参拜。龚氏既殁，为作墓志，备述马氏再适之由，绝无隐讳。可见立心不欺，用情惇厚也。今有爱妾死者，自为墓志，嫡妻尚在，通篇讳为妾之意。其识见愧张公多矣。
　　临川聂大年，正统间为仁和教谕。予得其遗诗一卷，工於七律，对偶森严。如‘一饭未尝忘钜鹿，千金何必学屠龙。’‘可怜弄玉归天上，谁遣崔徽在卷中。孟尝空有三千客，李密曾无五尺童。’‘谁怜鲍老偏能舞，旧说绵驹最善歌。’‘回文织就佳人怨，弹铗歌长壮士羞。’‘老去维摩长卧病，重来苏晋爱逃禅。’‘欲向漆园寻傲吏，曾从江夏识奇童’：皆使事稳帖也。如‘故乡夜雨灯前梦，京国秋风病後容。’‘薄宦正当多病日，赏心无复少年时。’‘病与年侵方觉老，凉随雨至始惊秋’：皆写情真切也。如‘白马祠前潮似雪，碧鸡坊外路如天。’‘露井晓分浇药水，春锄香带种花泥。’‘一拳润色当窗见，三径秋声到枕闻。’‘雪际楼台空暮景，水边篱落自秋花。’‘月映露珠疑照夜，风翻凉叶觉先秋。’‘铁马渡河冰已合，金笳吹月夜无风。’‘已识种桃前度客，却寻采药旧时僧。’‘柏子香消春梦觉，梨花门掩雨声寒。’‘石屋松涛天接海，只园花雨夜吹香。’‘米炊雲子供僧饭，衣过风廊惹佛香。’‘听经白昼来山鬼，咒食清斋起钵龙。’‘千古几人分得巧，七襄终日不成章。’‘铜雀砚寒频换水，紫驼裘薄更装绵。’‘绿水画船春系缆，绛纱银烛夜登楼。’‘看花醉舞春衫湿，剪韭高谈夜烛红。’‘荷叶雨鸣湖水冷，稻花香散野田秋。’‘蚕登曲箔桑初尽，燕补新巢土未乾。’‘杖龙化去秋池涸，笙鹤归来夜月寒’皆写景清绝也。若大年者，足以传矣。
　　江淹有《游黄蘖山》诗一首。盖江曾为浦城令，游福清之黄蘖山也。湖州杼山西南五里，亦有黄蘖山，颜鲁公作《妙喜寺碑铭》，以为江淹赋诗之所；似未详审诗中语也。江诗云：‘长望竟何极，闽雲连城边。’已显言一‘闽’字矣。又云：‘南州饶奇怪，赤县多灵仙；金峰各亏日，铜石共临天。’是山有十二峰最高也。又云：‘阳岫照鸾采，阴溪喷龙泉。’是山有龙潭九处也。又云：‘残杌千代木，廧崒万古烟；禽鸣丹壁上，猿啸青崖间。’是山至今古木阴翳，若梁代，又不知何如其蔽亏也。又云：‘况我葵藿志，松木横眼前。’此正淹为令尹时望阙而见也。若湖州之黄蘖，不过山清水秀而已，与此诗全不合矣。浦城县三国吴曰吴兴，至唐始改为浦城。按淹本传：宋建平王景素好士，淹随景素日久，後黜淹为建安吴兴令，即今之建宁浦城令也。鲁公误以吴兴为湖州，此又是一证。
