<!-- { "loadSidebar": true } -->
　　洞庭葛震甫有《题村庙》云：‘古木阴中冷庙荒，邻鸡飞过矮茅墙；铢衣半湿桃花雨，萧蛸丝丝网夕阳。’《文姬归汉》云：‘驮金辛苦向黄沙，赎得文姬到汉家；多少遗书付王粲，独传哀怨拍霜笳。’《客中立春》云：‘四日新年一日春，新春还是旧年人；山中有屋何曾住，逢著梅花便结邻。’《山带楼》云：‘一带青山一带溪，溪光山色互招携，春风醉我高楼上，听尽林梢百舌啼。’後官闽藩幕，宅艰奔归，《水次闻猿》：‘急归难与逆流争；一日邮签五日行；肠结泪枯无梦断，冷猿何必许多声。’震甫诗多奇警，此其一斑云。
　　《诗》云：‘具曰予圣，谁知乌之雌雄？’注云：相似而难辨也。然乌其翼左掩右者为雄，右掩左者为雌；一说焚其毛置水中，沉者为雄，浮者为雌。
　　龟千年游於莲叶之上，庾信诗云：‘灵蔡上芙蓉。’凤非竹实不食，庾云：‘祥鸾栖竹实。’以‘蔡’代龟，以‘鸾’代凤，此皆六朝换字之法也。薛道衡袭之云：‘集凤桐花散，胜龟莲叶开。’竟用本色字，殊胜。
　　杨升庵夫人黄氏能诗，世传‘雁飞应不到衡阳’一律最佳，而他作少见。然绝句尤妙，有《寄升庵》云：‘懒把音书寄日边，别离经岁又经年；郎君自是无归计，何处青山不杜鹃！’升庵初娶王氏，封安人，早卒，黄乃继娶也。有乐府数卷，梓於金陵。
　　人之最难忍者，拂逆也。其在泛常，可情恕而理遣；若天性之适遭其穷，与之校不可，置之度外不可，道惟有自尽而已。古大舜父顽、母嚚、象傲，而能无怨无怼，委命毕诚，以蕲感通，其究克谐底豫，格神人而为天下後世法。舜之亲若弟，舜成之；舜之古今称大舜，又舜之不幸成之也。君子观于舜，而知逆境之成人。故曰：山河大地，尽是黄金，满世界皆药物；小拂逆是小遭际，大拂逆是大遭际。以之怨尤固非，即泛泛以为前缘，若可何如，亦错过而可惜矣。
　　儒者言无鬼神，大要虑人谄渎耳。虑谄渎则可，谓无鬼神则不可。从来圣贤兢业戒惧，寔是见得鬼神灵爽烜赫，其曰：‘福善祸淫，临汝陟降；精气游魂，体物不遗。’俱真实语。此千圣心学，第一吃紧。舍此却无圣学。非明知其无，姑为是摄心法，且诳世也。夫禴祠蒸尝，精有必通，鬼神无，则祖先亦无，儒者不废家祭，何以言无鬼神也。人目不见风，不曰无风；不见性，不曰无性；不见祖先，不曰无祖先。则虽不见鬼神，其有鬼神必矣。或曰：圣贤无所为而为善，何畏乎鬼神？是殆不然。恒人之视圣贤也太高，圣贤自视固是恒人。若自谓己圣已贤而不畏，妄亦甚矣。畏则念真实，念真实而後裏如表，终如始，屋漏如大庭，无所为而为善，孰加于此！人诚鬼神之不畏，复何所畏也？彼其所谓谄渎者，非必禴祀蒸尝，其祈禳祷赛之谓耶！臣子当君父迫切时，匍匐呼吁，无所不至；祈禳祷赛，虽知无益，计且为之。此猎较可从之俗，何为谄渎？即云谄渎，只人之愚，鬼神何尤？不可因死噎者谓无穀，因死溺者谓无舟也。今虑谄渎而蔑鬼神，废出王游衍之昭鉴而即聋昧，使君子闻之，堕行于幽；小人闻之，济恶于显。世儒之论，毋乃为无忌惮者地，而张之焰乎！
　　礼称曾祖之父为高祖。《左传》昭公十七年，郯子来朝，曰：我高祖少皞挚之立也。则以始祖为高祖。昭公十五年，王谓籍谈曰：昔而高祖孙伯黡，司晋之典籍。则谓其九世祖为高祖。
　　《书》：‘归格于艺祖。’注：以艺祖为文祖，不详其义。人知宋人称太祖为艺祖，不知唐、金二代，亦皆称其太祖为艺祖。唐明皇开元十三年，封泰山，其序曰：‘惟我艺祖文考，精爽在天。’金世宗大定二十五年，封混同江神，册文曰：‘仰艺祖之开基，佳江神之效灵。’然则，是历代太祖之通称也。
　　前代拜相者必封公，故称之曰相公。若封王，则称相王。（晋简文帝称相王，武帝在魏时亦称相王。）自洪武中革去丞相之号，则有公而无相矣。即初年之制，亦不全沿唐宋：有相而不公者，胡惟庸是也；有公而不相者，常遇春之偷是也；封公拜相，惟李善长、徐达。三百年来，只二位相公耳。○魏王粲《从军行》：‘相公征关右，赫怒震天威。’《羽猎赋》：‘相公乃乘轻轩，驾四骆。’‘相公’二字，似始见此。
　　古人二名，止用一字。晋侯重耳之名见於经，而践土之盟载书，止曰‘晋重’。岂古人二名，亦有可但称一字者与！○潘岳《西征赋》：‘重戮带以定襄，弘大顺以霸世。’文公名止用一字，本於践土载书，却非翦截古人名字之比。其《关中诗》：‘纷纭齐万，亦孔之丑。’则不通矣。岂有以齐万年为齐万者耶！○《吕氏春秋》：‘干木光乎德。’去‘段’字，‘惜誓来革顺志而用国。’去‘恶’字。此为翦截名字之祖。○文中并称两人，而一氏一名，尤为变体。杞殖、华还，二人也，而《淮南子》称为‘殖、华’。贾谊《新书》：‘使曹、勃不能制。’‘曹’，曹参；‘勃’，周勃也。汉《厈彰长碑》云：‘丧父事母，有柴、颍之行。’‘柴’，高柴；‘颍’，颍考叔也。却正《释讥》：‘褊夷、叔之高怼。’陶潜诗：‘积善云有报，夷、叔在西山。’语亦类此。○又有并称两人，而一爵一姓，如《史记》‘绛、灌’，‘绛’，绛侯周勃；‘灌’，颍阴侯灌婴也。盖高帝时功臣，周姓者不一人，故特称爵。
　　古人谥有二字三字，而後人相沿止称一字者。卫之叡圣武公，止称武公；贞惠文子，止称公叔文子；楚顷襄王，止称襄王；秦昭襄王，止称昭王；汉诸葛忠武侯，止称武侯。
　　子孙得称祖父之字。子称父字：屈原之云‘朕皇考曰伯庸’是也；孙称祖字：子思子云‘仲尼祖述尧舜’是也。《颜氏家训》：古者名以正体，字以表德，名，终则讳之，字乃可以为孙氏。孔子弟子记事者，皆称仲尼；吕后微时，尝字高祖为季；汉袁种字其叔父曰丝；王丹与侯霸子语，字霸为君房。江南至今不讳字也。河北士人全不辨之，名亦呼为字，字固因呼为字。尚书王元之兄弟，皆号名人，其父名雲，字罗汉，一皆讳之，其余不足怪也。
　　古人有名父、名君、名祖：《金縢》周公之祝辞曰：惟尔玄孙某。名君也。《左传》，楚子围宋，申犀对王称无畏。知罃对楚王称外臣首；鄢陵之战，栾针曰书退。名父也。栾盈辞于周行人，曰陪臣书，曰其子黡。名祖若父也。
　　古人生不讳名，同辈皆面呼其名。《书》：周公若曰‘君奭’；《礼记•曾子问》篇：老聃曰‘丘’；《檀弓》篇：曾子曰‘商’；《论语》：微生亩谓孔子曰‘丘’是也。○孔子诲其弟子皆称名；孟子则皆曰子，称於他人之前亦曰子，乐正子、高子是也。亦可以见世风之变矣。
　　古人敬其名，则无有不称字者。陆务观曰：字所以表其人之德。故儒者谓夫子曰仲尼，非慢也。後世不惟讳其名，而并讳其字。《晋书•儒林•刘兆传》：‘尝有人著鞾骑驴，至兆门外曰：“吾欲见刘延世。”兆儒德道素，青州无称其字者。门人大怒。兆曰：‘听前。’”又：常林年七岁，有父党造门，问：‘林伯先在否？’林不答。客云：‘何不拜？’林曰：‘虽当下拜；临子字父，何拜之有！’
　　古人有以父名子者：《左传》成十六年：‘潘尫之党。’潘尫之子，名党也。襄二十三年：‘申鲜虞之傅挚。’申鲜虞之子，名傅挚也。意必当时有同名者，故特举其父以别之。
　　古人有以夫名妻：汉杨彪夫人袁氐答曹公卞夫人书曰：‘彪袁氏顿首顿首。’
　　名以同事而晦者：《淮南子》言秦穆公使孟明举兵袭郑，过周以东，郑之贾人弦高、蹇他相与谋，矫郑伯之命，以十二牛劳师。是蹇他为弦高之友。而《左氏传》不载。又书荆轲西刺秦王，高渐离、宋意为击筑而歌於易水之上。宋玉《笛赋》：亦以荆卿、宋意并称，是宋意为高渐离之侣，而《战国策》、《史记》不载。○《战国策》：东孟之会，聂政、阳坚，刺相兼君。注云：坚，政之副。按聂政告严仲子曰：‘其势不可以多人。’未必有副。
　　名以同事而章者：《孟子》：‘禹、稷当平世，三过其门而不入。’考之《书》曰：‘启呱呱而泣，予弗子。’此禹事也，而稷亦因之以受名。华周、杞梁之妻，善哭其夫而变国俗。考之《列女传》曰：哭于城下，七日而城为之崩。此杞梁妻事也，而华周妻亦因之以受名。
　　人以相类而误者：《墨子》：‘文王举闳夭、泰颠於罝网之中，授之政而西土服。’於传未有此事，必太公之误也。《吕氏春秋》：‘箕子穷於商，范蠡流乎江。’范蠡未尝流江，必伍员之误也。《淮南子》：‘吴起、张仪车裂支解。’张仪未尝车裂，必苏秦之误也。《易林》：‘贞良得愿，微子解囚。’微子未尝囚，必箕子之误也。○《晋书•夏统传》：‘子路见夏南，愤恚而忼忾。’子路未尝见夏南，盖卫南子之误。
　　《史记•万石君传》：‘长子建，次子甲，次子乙，次子庆。’甲乙非名也，失其名而假以名之也。《张汤传》：‘长安富贾田甲。’《韩安国传》：‘狱卒田甲。’疑亦同此。○《汉书•魏相传》：‘中谒者赵尧举春，李舜举夏，儿汤举秋，贡禹举冬。’不应一时四人，同以尧、舜、禹、汤为名，若有意撰而名之者。及读《急就章》，有云：‘祖尧舜，乐禹汤，’乃悟若此类，皆古人所假以名之也。或曰：高帝时，实有赵尧，然非谒者。○梁范缜《神灭论》有张甲、王乙、李丙、赵丁，後人假设之辞，以此为祖。
　　《汉书•张敖传》：吕后数言张王以鲁元故，不宜有此。刘放曰：史家记事，或有如此追言谥者。《史记》，贯高与张敖言，谓帝为高祖。《公羊传》，公子翚与桓公言，吾为子口隐矣。皆此类。今按传记中此例尚多。如《左氏传》：石碏曰：陈桓公方有宠於王。《国语》：鲍国谓子叔声伯曰：子何辞苦成叔之邑？《淮南子》：先轸曰：昔吾先君与穆公交。《吴越春秋》：子胥曰：报汝平王。《说苑》：景公曰：善为我浮桓子也。屈宜咎曰：昭侯尝利矣，不作高门。并是生时，不合称谥。乃後人追为之辞也。○《史记•田敬仲世家》：齐人歌之曰，妪乎采芑，归乎田成子。《史通》曰：田常见存，而遽呼以谥！苏氏曰：田常之时，安知其为成子而称之！
　　称晋文公为文君：《楚辞•惜往日》：‘介子忠而立枯兮，文君寤而追求。’称楚庄王为庄君：《荀子》：‘庄君之曶。’称鲁昭公为昭君：《焦氏易林》：‘乾侯野井，昭君丧居。’
