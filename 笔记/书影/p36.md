<!-- { "loadSidebar": true } -->
　　有生必有死，圣贤不能度。涅槃、尸解，固非儒者事，然箕衍有考终之文，则免於床笫，不可谓非儒者之愿也。吾邑象山陆夫子，守荆门日，年才五十余，先期命仆归，取先人所服带；带至，微疾；接见僚属，谈政理如平时。宴息静室，洒扫焚香，沐浴系带，端坐而逝。近盱江明德罗先生，疾革将化，诸孙已毕奠；门人请留一日，先生欣然许之，谈论酬对不倦，明日午乃化去。人必造化在手，乃能来去自如。此由生平工力，非可卒办。赵承元每言：人能不起妄念，无所执着，心常寂静，临终便能坐脱立亡。是其理也。（明德先生讳汝芳，承元讳鸿锡。）
　　中阴一曰中。有以人前身己死，後身未生，当前後生死之中，故曰中。佛论七趣中阴凡十七种。若人中死还生人中者，四大解散，见光明相，即见父母爱欲和合，而起颠倒。若男子生，于父生碍，于母生爱；若女子生，於母生碍，于父生爱；始解散时，现在阴灭，中阴阴生；有爱碍时，中阴复灭，生阴次起；如是入胎，次第圆满而生。《首楞严》曰：汝身先因父母想生，汝身非想则不能来；想中传命，中阴之谓也。然亦有男女堕地後，中阴始附者；复有前身能持之不死，後身不能即生者；间有後身已生，前身未死，中阴尚属现在者。譬之胎孕，必假交媾，而内典所载舐精、摩腹，闻声、嗅香，持衣、饮水，种种俱成胎孕。理固不可拘耳。
　　七趣升降，于死时冷热可验。释典《与摄论》，言善业从下冷，恶业从上冷，二皆至于心，一处同时舍。《杂宝藏经》又言：顶圣眼生天，人心饿鬼腹，旁生膝盖离，地狱脚板出。总谓人当舍生趣，生时恶业熟，则冷从上下，下至脐腹，死为饿鬼；至膝，死为畜生；至足，死为地狱。善业熟，则冷从下上，上至心，死为人；至眼，死为天；至顶，死则佛也。有夏生者，于人死时每持此说，更参验其生平，往往符合。渠言死後独暖处，即灵气之所归；如上下皆冷，而心独暖，是升至於心者也；上下皆冷，而腹独暖，是降至于脐者也。二种多有，余准此推之。吴太史客卿言：人死尸冷，再有发热处乃的，亦一说也。（太史讳应宾。）
　　道士邢中山，年百岁，未知何许人。吾邑白厓王公与之游。偶言有友生公家，欲一见；後见公侄所生儿，拊之谓公曰：‘此即友人某，登甲第，为显官，以饵金丹发毒死。毒必数生而後尽，毒尽而後丹之敻明始焕发。今尚非公家儿也。’儿数岁後发热肤裂死。中山初举其姓名乡里，今忘之。（白厓公讳绍元，任参知。）
　　徽医汪氏子，言其郡人以贾败，老贫，止一儿。所善友以逋负，必欲质其儿，此人不得已以儿偿。怏怏病且死，命制棺者穴其前，谓之曰：‘某甲与吾善，而以粪土之财，奴吾儿，死当为蛇螫其项，无妨吾出也。’先是质儿者携儿客他所，闻此人病，携儿共来视。抆涕曰：向非敢质公儿，知公多逋负，恐儿或为势家有，故为公育之。今同儿来计後事，曷强起言所欲，当得为公计，儿固公儿也。’此人初不应，闻之，蹶然曰：‘有是哉！’起而抱持泣，喀喀呕一物，已类蛇。病寻愈。此质儿者，诡不义以行义，厚矣。心固不易知。然怨毒之于人，亦略可睹也。
　　江西之名，殆不可晓。全司之地并在江南，不得言西；考之六朝以前，其称江西者，并在秦郡（今六合）、历阳（今和州）、之境。盖大江自历阳斜北下京口，故有东西之名。《史记•项羽本纪》：‘江西皆反。’扬子《法言》：‘楚分江西。’《三国志•蒋济传》：‘民转相惊，自庐江、九江、蕲春、广陵，户十余万，皆东渡江，江西遂虚。’《晋书•武帝本纪》：‘安东将军王浑出江西。’《穆帝本纪》：‘江西乞活郭敞等，执陈留内史刘仕而叛。’（时分北谯置陈留郡）《顾荣传》：‘使江西诸军函首送雒。’则兼指今江北、淮南等处。至宋以後，始以九江、豫章、庐陵为江西，不得其解。考之《唐书》，贞观十年，分天下为十道，其八曰江南道；开元二十一年，又分天下为十五道，而江南为东西二道，江南东道理苏州，江南西道理洪州。後人省文，直称江东、江西，此江西二字之所本也。今之作文者，乃曰大江以西，可发一笑。
　　尝疑冬日严寒，水皆枯落，何以反谓之旺？盖浩淼者形，而清冷者其神也。惟阴气凝结，水之元始；一遇春阳，蒸嘘成液，便为水之浊质矣。
　　江汉石使君，座上询予前代用银之始。予按唐宋以前，上下通行之货，一皆以钱而已，未尝用银。《汉书•食货志》言：秦并天下，币为二等，而珠玉、龟贝、银锡之属，为器饰宝藏，不为币；孝武始造白金三品，寻废不行。《旧唐书》：宪宗元和三年六月诏曰：天下有银之山，必有铜鑛；铜者可资於鼓铸，银者无益於生人。其天下自五岭以北，见采银坑，并宜禁断。至韩愈奏状，始言五岭买卖一以银。《宋史•仁宗纪》：景祐二年，诏诸路岁输缗钱，福建、二广易以银，江东以帛。《金史•食货志》：旧例，银每铤五十两，其直百贯；民间或有截凿之者，其价亦随低昂，遂改铸银，名‘承安宝货’；一两至十两，分五等，每两折钱二贯，公私同见钱用。又云：更造‘兴定宝泉’每贯当通宝五十。又以绫印制‘元光珍货’，同银钞及余行之；行之未久，银价日贵，宝泉日贱，民但以银论价。至元光二年，宝泉几於不用。哀宗正大间，民间但以银市易，此今日上下用银之始。○今民间输官之物皆用银，而犹谓之钱粮。盖承宋代之名，当时上下皆用钱也。
　　《孟子》：‘望道而未之见’，集注：‘而’读为‘如’，古字通用。朱子答门人，引《诗》‘垂带而厉’、《春秋》‘星陨如雨’为证。今考之，又得数事：《左传》隐七年，‘歃如忘’服虔曰：‘而也。’昭四年，‘牛谓叔孙见仲而何’注：‘而何，如何。’《战国策》：‘威王不应而此者三。’《吕氏春秋》：‘静郭君泫而曰不可。’《荀子》：‘黤然而雷击之，如墙厌之。’《说苑》：‘越诸发曰：意而安之，愿假冠以见；意如不安，愿无变国俗。’《新序》引《邹阳书》：‘白头而新，倾盖而故。’皆当作‘如’。《战国策》：‘昭奚恤曰：非故如何也？’‘絺疵曰：是非反如何也。’《大戴礼》：‘不赏不罚，如民咸尽力。’《春秋繁露》：‘施其时而成之，法其命如循之。’《淮南子》：‘尝一哈水，如甘苦知矣。’汉乐府《艾如张》、後汉《郭辅碑》：‘其少也孝友而悦学，其长也宽舒如好施’，皆当作‘而’。《汉书•地理志》：‘辽西郡肥如莽’曰：‘肥而。’唐人诗多用‘而今’，亦作‘如今’。今予乡人言‘如何’亦曰‘而何’。○《周礼》：‘旅师而用之以质剂。’注：‘而读为若。声之误也。’陆德明《音义》云：‘而音若。’《仪礼•乡饮酒礼》：‘公如大夫入。’注：‘如读为若。’
　　张骞凿空，言事无本始，凿空为之也。师古谓通其孔穴，非是。进熟美，言如果之成熟也。‘凿空’与‘进熟’二字可作对。
　　相传海忠介有五岁女，方啖饵，忠介问饵从谁与，女答曰：‘僮某。’忠介怒曰：‘女子岂容漫受僮饵，非吾女也；能即饿死，方称吾女。’女即涕泣，不饮啖；家人百计进食，卒拒之，七日而死。异哉！非忠介不生此女。
　　蔡白石司马继室吴夫人，十九而寡，操家凛凛，洁踰冰玉。中岁，其子竟石别驾夭丧，门户危栗，夫人毅然独立，以待遗腹之胤。比当坐草，命帷蔽产妇於堂，遍延宗党，坐列帷外，产竟得雄，旁议遂息。尝见遗腹生子，族之不肖者，群起訾议之；吴夫人此事，殊可为法，非有大识见者不能也。
　　海盐有优者金凤，少以色幸於严东楼。东楼昼非金不食，夜非金不寝也。严败，金亦衰老，食贫里中。比有所谓《鸣凤记》，金复涂粉墨身扮东楼矣。近阮怀宁自为剧，命家优演之；怀宁死，优儿散於他室。李优者，但有客命为怀宁所撰诸剧，辄辞不能，复约其同辈勿复演。询其故，曰：‘阿翁姓字不触起，尚免不得人说；每一演其撰剧，座客笑骂百端，使人懊恼竟日，不如辞以不能为善也。’此优胜金优远矣。不知怀宁地下何以见此优！
　　俗传网巾起自洪武初。新安丁南羽言，见唐人《开元八相图》，服皆窄袖；有岸唐巾者，下露网纹。是古有网巾矣，或其式略异耳。
　　莆田洪仲韦言：有西僧至秣陵，问其所历道里，云：‘经二十四国土，始至中国。’更问各国风气视中国何如。答云：‘荒远那得如中国。但诸国不如中国会说谎耳。’此言自唐虞已来，便觉多愧，不独幻伪如今也。
　　钱懋穀先生常言：吴南溪方伯生平洁介，嫉贪如雠。尝谒一令，此令稍黩。既出门，见门外棹楔，颜曰‘牧爱’，吴眇一目，故仰视久之曰：‘不佞眇。能视者，“收受”之义何谓也？’此令大惭碎额。又闻华亭一令谢政归，宦资颇富，广作园亭，请一友颜之，友为书‘想花亭’，云用太白语也；已悬，久乃悟‘花’‘华’通用，立碎之。
　　吉安马郡丞千里，雲南人。来任时，舟行九江，病甚将不起。时二妾相随，一沐氏，一侯氏，日侍汤药无效。沐乃谋所以疗夫，私计惟割股一事；引刀置左股，数次不能入。侯窥见，亦欲自割，弗得。於是两人共商，令一人牵肉，一手引刀；遂各伸左手、股，互抉其肉，烹汤以进，马立回生。
　　金坛子中丞相攸得无锡华生，告其女曰：‘吾三任都宪，历十有七年，未尝轻寘人大辟；华生不患不富贵，患居官或刻耳。’及华登第，为江右司李，执法凛如，三日而入重罪者三。其妻述父言告之，华曰：‘我为刑官，律如是，吾依律断而已。若废公法而市己私，非所以明职守也。’後屡入人罪，其妻屡劝，辄以依律断答之。华後无子，婢生二子皆不肯。语其妻曰：‘我生平未尝欺公坏法，何生子如是！’妻曰：‘此君之“依律断”也。’今于子孙贵显屡世，而华竟绝嗣。
　　陈大士为当时闻人。偶遇一伧父，问其姓，告以姓陈，其人遽以手书曰‘程’；更问何名，答云际泰，其人复以手书‘济泰’。陈艴然曰：‘君自无耳，乃欲截去我两耳耶！’因不顾而去。
