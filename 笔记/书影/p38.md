<!-- { "loadSidebar": true } -->
　　刘虞为公孙瓒所诛。初虞以俭素为操，冠敝不改，就补其穿。及遇害，瓒兵搜其内，而妻妾服罗绮盛饰，以此疑之。见《後汉书》。○尚何疑焉！即此当诛。
　　五均，朱均曰：均长八尺，施弦以调五声。梁武帝素善钟乐，欲厘正雅乐，乃自制四器，名之为通。施三弦，横七弦，用二十七弦。均与通，今不知为何物矣。
　　汴人语有不甚解者，大半是金、辽所遗。如藏物于内，不为外用，或人不知之者，皆曰‘梯己’，不知所出。後阅《辽史》：梯里己，官名，掌皇族之政教，以宗姓为之。似即今宗人府之官，所以别内外亲疏也。或即梯己之意欤！‘梯里己’但呼曰‘梯己’，二合音也。汴音多有二合，如‘不落’为‘饝’之类甚多。
　　海有鱼，虬尾似鸱，用以喷浪则降雨。汉柏梁台灾，越王上厌胜之法，乃大起建章宫，遂设鸱鱼之像于屋脊，以厌火灾。即今世之鸱吻是也。见《偶然录》。此又与《尔雅》所载：龙生九子，鸱吻、好望。今屋上兽异。鸱吻一作蚩吻，好望一作好吞。
　　《汉书》：律长八寸，象八卦。宓羲之所顺天地，通神明，类万物之情。○然则律始伏羲，不但易也。周君景远驰为南台御史时，分治过浙省，日与朋往复，其书吏不乐，似有举刺之意，大书壁上曰：御史某日访某人，某日某人来访御史。忽见之，谓曰：我常又访某人，汝乃失记何也？第补书之。复谓：人所以读书为士君子者，正欲为五常纲维也；使我今日绝故旧，是为御史而坠一常可乎！宁不为御史，不可绝人理。见陶宗仪书。贵而忘旧者，闻周君此语，自当愧死；若沽好客之名，而杂然并进，应接妨务，攫黩招尤，客主身名，两败难洗，又不可以周君口实也。
　　《韩子通解》曰：伯夷哀天下之偷且以强，则服食其葛薇，逃山而死。今人但传食薇，不知衣葛。
　　辉县褚邱去百泉四十里，寺旁有白马将军祠。土人多崔姓者，而近又有郑村。有于褚邱演崔、郑传奇者，土人以石击优人，讼之官。张菉居有过褚邱诗：‘玉勒追风下古乡，鸳鸯队裏阵雲黄；怪底褚邱春社上，无人敢去演西厢。’
　　吴门治平寺，重阳日游人竞集，系羊千百相与博，谓之‘博羊’。满山如雪者竟日。
　　苻坚为慕容冲所袭，坚驰騧马，堕而坠涧，追兵几及。马临涧垂缰，坚不能及，马又跪授焉，坚攀之登岸，走庐江。见《异苑》。李子田曰：马有垂缰之恩始此。
　　李子田曰：《汉书》：‘董宣强项’，字出《素问》歧伯曰：诸颈项强皆属湿。余按：博闻强记与强项之‘强’皆去声，今人读作平声，误。
　　李君实曰：道书钧天乐部万种，其流人间者，琴耳。乐调亦万种，其流人间者，思、一、六、犯、工、尺六字耳。○《通典》云：舜时用八音，乐器八百般；周用五音，减至五百般；唐减至三百般，宋仍之。今乐器恐不及百般，人间流传尚不能久，何况钧天之乐耶！
　　蔡邕书曰：邕早丧二亲，年踰三十，鬓发二色，叔父亲之，犹若幼童。据此，则邕丧父母久矣。高则诚传奇，即云有所讥刺，假借托讽，何不杜撰姓名，行其胸臆；乃一无影响，遂诬古名贤若是！诚所不解。
　　郭玉善医，遇贫贱厮养，应手立愈；然治贵人或不验。和帝问之，对曰：‘贵者处尊高以临臣，臣怀怖惧以承之；况针有分寸，时有破漏，重以恐慎之心，臣意且有不尽，何有于病哉！’见《方技传》。灵源禅师住龙舒，有日者能课，使之课莫不奇中。苏朝奉者至寺，使课无验。非特为苏课无验，凡为达官要人言皆无验。至为市井凡庸山林之士课，如目前而言。灵源问其故，答曰：‘我无德量，凡见寻常人，则据术而言，无所缘饰；见贵人则畏怖，往往置术之实，而务为谀词，其不验要不足怪。’见《冷斋夜话》。以瓦注者巧，以钩注者惮，以金注者昏。医卜之无验，蒙庄所谓外重者内拙也。理自应尔。
　　朱长孺序《李义山集》曰：‘予繙覈新、旧《唐书》本传，及笺、启、序、状诸作，所载於《英华》、《文粹》者反覆参考，乃喟然叹曰：嗟乎！义山盖负才傲兀，抑塞於钩党之祸；而传所云放利偷合，诡薄无行者，非其实也。夫令狐绹之恶义山，以其就王茂元、郑亚之辟也；其恶茂元、郑亚，则以其为赞皇所善也。赞皇入相，荐自晋公，功流社稷。史家之论，每曲牛而直李；茂元诸人，皆一时翘楚，绹安得以私恩之故，牢笼义山，使终身不为之用乎！绹特以仇怨赞皇，恶及其党，因并恶其党赞皇之党者，非真有憾於义山也。太牢与正士为雠，绹父楚，比太牢而深结李宗闵、杨嗣复；绹之继父，深险尤甚。会昌中，赞皇擢绹台阁；一旦失势，绹与不逞之徒竭力排陷之。此其人可附离为死党乎！义山之就王、郑，未必非择木之智，涣丘之公；而目为放利偷合，诡薄无行，则必将朋比奸邪，擅朝乱政，如八关十六子之所为，而後谓之非偷合、非无行乎！且吾观其活狱弘农，则忤廉察；题诗《九日》，则忤政府；于刘蕡之斥，则抱痛巫咸；于乙卯之变，则衔冤晋石。大和东讨，怀积骸成莽之悲；党项兴师，有穷兵祸胎之戒。以至《汉宫》、《瑶池》、《华清》、《马嵬》诸作，无非讽方士为不经，警色荒之覆国。此其指事怀忠，郁纡激切，直可与曲江老人相视而笑。断不得以放利偷合诡薄无行嗤摘之者也。’
　　王荆公晚年亦喜义山诗，以为唐人知学老杜而得其藩篱，惟义山一人而已。每诵其‘雪岭未归天外使，松州犹驻殿前军’、‘永忆江湖归白发，欲回天地入扁舟’、与‘池光不受月，暮气欲沈山’。‘江海三年客，乾坤一战场’之类，虽老杜无以过也。近朱长孺笺刻《义山全集序》曰：‘或曰义山之诗，半及闺闼，读者与《玉台》、《香奁》例称。荆公以为善学老杜何居？余曰：男女之情，通於君臣朋友；《国风》之螓首蛾眉，雲发瓠齿，其词甚亵，圣人顾有取焉。《离骚》讬芳草以怨王孙，借美人以喻君子，遂为汉魏六朝乐府之祖。古人之不得志于君臣朋友者，往往寄遥情于婉娈，结深怨于蹇修，以序其忠愤无聊、缠绵宕往之致。唐至大和以後，阉人暴横，党祸蔓延，义山阨塞当途，沈沦记室。其身危，则显言不可而曲言之；其思苦，则庄语不可而谩语之。计莫若瑶台矞宇、歌筵舞榭之间，言之可无罪，而闻之足以动。其《梓州吟》云：“楚雨含情俱有讬，”早已自下笺解矣。吾故曰义山之诗，乃诗人之绪音，屈、宋之遗响，盖得子美之深而变出之者也；岂徒以徵事奥博，撷采妍华，与飞卿、柯古争霸一时哉！学者不察本末，类以才人浪子目义山；即爱其诗者，亦不过以帷房昵媟之词而已，此不能论世知人之故也。’
　　今俗书‘庵’字，既於篆文无有；又庵非屋，不当从‘广’。《三国志》：焦先居蜗牛庐，意是今菴也。後汉皇甫规为中郎将，持节监关中兵；会军中大疫，死者十三四，规亲入庵庐巡视，三军感悦。即用此庵字为有据依。黄山谷之言如此。予按六书遗漏字不少：刘为汉姓，六书中竟无‘刘’字；仆名亮，每为仆作印者，执‘亮’字须用‘言傍京’之语，多作‘谅’。予甚以为不然。俗书不可从者，谓古无此字，近人讹用者耳；若‘刘’若‘亮’，安得谓之俗字乎！今泥古者如‘庵’字必从‘弇’，然与‘弇’何与！印宗汉人，而必以汉人所有之字为俗字，吾所不解。 
　　宋辕文曰：前时知名之士，残於兵，沉於渊，陷於仇怨寇盗者，往往有之；若今之仕而贵，处而寿，盖十不得二三。是诸人者，不过怙其隽才，以求声闻于世耳，亦何罪之有？意灾之者其名耶！夫名人者，抑物以自张，反幽以蹈光，是以人众背之，阴阳食之，鬼神议之；‘其间之得老寿无恙者幸耳。’此论甚确。夸者死名，必然之理。後人当以为戒。
　　闽陈香初、陈竹逸、郑兰子，皆许生之青衣，皆能诗。香初《送客》：‘澄江枫叶老，断岸菊花低。’竹逸《村居》：‘古墓梨花鸲鹆雨，荒原麦穗鹧鸪天。’兰子《村居》：‘月明黄叶路，花隐赤栏桥。’皆楚楚有致。而予尤喜兰子‘旷地夕阳多’之句，谓其压倒二陈。
　　金华自宋吕东莱倡明理学而儒风大振。历宋以来，有六先生焉：北山何基、鲁斋王柏、仁山金履祥、白雲许谦、枫山章懋。惟东莱、枫山仕於朝，而四先生皆以布衣，名重当世。何谥文定，王谥文宪，金谥文安，许谥文懿，足见当时崇儒重道，不以草泽而靳易名之典也。迨至于後，则不然矣。鲁斋著书尤多，合之可千卷；未三百载俱尠传，惟文集与研几图行世耳。
　　万历初，内乡李荫令顺天之宛平县。署中掘地得柱础六，微有字迹，洗视之，唐李北海《雲麾将军碑》也。存者百八十余字，碑首存‘故云’二字。李因筑室砌碑壁间，曰‘古墨斋’。今世所传《云麾碑》，乃陕刻者；宛平残碑，人所未覯。雲麾乃唐能画小李将军也。按杨用修《丹铅录》云：《雲麾碑》在陕西蒲城县，已断裂。正德中，刘达夫御史谪蒲城尉，访出，以铁束固之，复为完物。临淮侯李言恭诗云：‘苍颉史籀不可起，蝌蚪鸟迹亦已矣；能书千载称锺王，更有北海踵方轨；得意最是雲麾碑，当年落笔风雨随；何意断之作柱础，神物知为造化私。’言宛平之刻也。
　　吴郡林若抚《诗谈》云：《唐风•山有枢》篇，注者云答前篇蟋蟀之意，而解其忧，非矣。盖是时沃强晋弱，国人明知国非其国而未敢言，故第讽其取乐；恐一旦见灭，则衣裳车马，庭内钟鼓酒食，俱为他人有。其词直，其情危，其意迫切而有余悲。胡云解忧也！《魏风》‘犹来无弃’，《诗缉》云：毋尚思之，无弃，毋不归，得其旨矣。朱注谓死而弃其尸，谬哉！《召南•采蘋》：‘于以湘之，维锜及釜。’朱注以‘湘’训烹，非也。‘湘’字从水，当是澣濯也。《小雅•四月》篇：‘山有嘉卉，侯栗侯梅。’朱注云：侯，维也。按《西京杂记》，上林苑有紫花梅、侯梅。《晋宫阙计》（疑当作记。）云：华林桃园，侯桃三株，白桃三株。则‘侯’非维义明矣。《邶风•式微》篇：‘微君之故，胡为乎中露。’微即‘微管仲’之微；胡康侯谓以事求人，而人不有其事，然矣。朱注以‘非’字训之，以为非君之故，胡为而辱于此。果若斯言，是怨怼其君也，岂风人温厚之旨哉！
