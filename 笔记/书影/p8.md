<!-- { "loadSidebar": true } -->
　　万历戊申，江南大饥，时湖郡守陈筠塘，以义劝借士大夫；茅止生十四岁，方举秀才，慨然输谷万石。郡守讶之，对曰：“此先人遗意也。”罄家之藏，未敷其数，质凑三千以足之。义侠之名满天下，而妒者之口亦以起。盖止生尊人侍御二岑公，自辛卯岁即囷谷以待饥，矢之曰：“自啖者如啖己肉。”止生名元仪，初入金陵，作午日秦淮大社，赋得《午日题诗吊汨罗》，尽两岸之楼台亭榭，及河中之巨舰扁舟，无不倩也；尽四方之词人墨客，及曲中之歌妓舞女，无不集也；分朋结伴，递相招邀，倾国出游，无非赴止生之社者。止生之名，遂大噪，至今以为美谈。 
　　叶谦斋云：长安市肆壁上画一人，抚鬓倚树而立；一道士题诗上云：“一自离家入道门，始知身内有乾坤；眼前几见冰山化，不及先生倚树根。”此言看破宦局矣。 
　　吾师孙北海夫子常曰：“诗文之事，莫妙於易，莫难於老。”又曰：“吾辈读书，即不能穷及理奥，决不可事禅悦，以助颓澜；吾辈作诗文，即不能力追大雅，决不可袭瞧聱，以堕恶道。” 
　　李子田曰：杜诗持正侃侃，自为一体，而阴启宋人以理为诗之意。如张舍人遗之织成缛缎，本自好意，便言及奢侈生祸，引李鼎、来瑱为鉴，并其缛缎还之，此类情事甚异。杜之所以为杜，而非所论於唐风也。钱虞山云：按《唐国史补》严武少以强俊知名，及卒，其母曰：吾知免宫婢矣、史称其累年在蜀，肆志逞欲，恣行猛政，穷极奢靡，赏赐无度。公是时在武幕中，故借此讽谕，阴僭服之不祥，数奢淫之召祸，举李鼎、来瑱以深戒之；朋友责善之道，可谓至矣。不然，辞一织成之遗，而侈谈杀身自尽之祸，不疾而呻，岂诗人之意乎！ 
　　李子田曰：杜诗《期严明府》云：“匣琴虚夜夜，手扳自朝朝，金吼霜钟彻，花催蜡炬消。”金吼即霜钟，花即蜡炬花也。杜喜倒字，无他意也。刘须溪乃云其人能琴，金吼霜钟，兴其音者，何也！ 
　　陈明卿曰：见善不喜，见恶不怒，此人主也。文章亦然。易喜易怒，文之下也；不喜不怒，难言矣；见善不喜，见恶不怒，其孰能与於此哉！《六经》是矣。若可喜而非无故以喜，可怒而非无故以怒；佯喜而亦似真，徉怒而亦似真，《史记》书耳。 
　　余乡多郭公塼，体制不一，以长而大者为贵。江南人爱之，以为琴几。荥泽、荥阳尤多。郭公不知何时人，闻嘉靖元年，会城抚军命亓百户修月堤，偶发一古冢，塼上有朱书曰：“郭公砖，郭公墓，郭公逢着亓百户；巡抚差尔修月堤，临时让我三五步。”亓以呈巡抚，巡抚曰：“让彼十数步，何止三五步也。”家大人语小子曰：“此砖昔但以空心名，後以为宜於琴也，遂以琴名。”既修堤後，遂竞呼为郭公砖矣。 
　　《夷坚志》，宋洪迈所著。兰溪胡元瑞《笔丛》，谓其书有百卷，今行世者什之一耳。元瑞曾得秘本，後归之同邑章无逸。常熟毛子晋家亦有宋板者，甲至癸流号计百卷，与无逸所收同。无逸贫士，子晋作古，料无好事者为之梓行矣。○洪文敏此书，自甲至癸，为集者二百卷；又支甲至支癸，一百卷；三甲至三癸，一百卷。四集仅成甲乙二十卷而公薨，全与盖四百二十卷。元瑞所有合支甲三甲，得百卷，全书四分之一也。其书系旧钞本，每集各有小序，如随笔之例。不知子晋家所藏，视此异同何如？ 
　　弇州旧藏《汉书》，得之吴中陆太宰家。宋板宋楮，字画端重，是赵文敏故物。卷首画文敏像，标签字出文敏手。弇州亦图一像於後。弇州殁，钱虞山以千金得之，後复鬻於四明谢象三。虞山自云：此书去我之日，殊难为怀。李後主去国，听教坊杂曲“挥泪对宫娥”一段凄凉景色，约略相似。又云：京山李组柱字本石，尝语予，若得赵文敏家《汉书》，每日焚香礼拜，死则当以殉葬。余深愧其言。 
　　王文恪《震泽长语》云：《家语》今本，为近世妄庸所删削，惟有王肃注者，今本所无多具焉。汉《艺文志》载《家语》二十七卷，颜师古注云，非今所有《家语》也。闽徐兴公家有王肃注者，中缺二十余板；何尚书孟春注《家语》行世，自云未见王肃本。毛子晋家亦有宋刻王肃注者，与兴公藏本稍异。憾不能合徐、毛两家本对较镌行。 
　　春申君因李园，而进园妹於楚王，竟为园所杀。唐张祜诗云：“薄俗何人议感恩，谄容卑迹赖君门。春申还道三千客，寂寞无人杀李圆。”杜牧诗：“烈士思酬国士恩，春申谁与快冤魂？三千宾客皆珠履，欲使何人杀李园！”近吴郡林若抚诗云：“豫让心衔国士恩，斩衣犹可快冤魂；春申亦有三千客，至竟何人死棘门。”皆未足以定三千客之罪也。园既进妹生子，时朱英劝春申杀园，不听；且曰：“李园，弱人也，仆又善之。”未几死於棘门，是春申之计失矣，客何成为！徐兴公有诗云：“食客三千尽在门，各穿珠履耀平原。冤魂地下多遗恨，不许朱英杀李园。”庶几为三千客卸罪。 
　　林若抚曰：明初宋氏题邮亭壁歌，《彤管遗编》、《明人诗抄》俱摭入，而不知此诗乃白振子昌所作，见《琼清啸集》。名曰《戍妇行》，初非出於宋氏也。振，吴江人，自号钓鳌叟；明初至金陵，进《紫金山》、《金水河》二赋，被宠遇。其七言歌行擅场。若抚吴人，斯言有据。 
　　李诗：“纪叟黄泉里，还应酿老春，夜无李白，沽酒与何人？”林若抚曰：唐人以酒为春，既云酿老春，而复用酒字，不失之重耶！常见古本作“沽却与何人”，是矣。若抚自谓足破千古之疑。予意却字毕竟不自然。太白诗，即使再用数酒字，亦自不妨。 
　　白乐天《琵琶行》：“千呼万唤始出来”，杨用修改“始”字为“才”字；且谓作者亦必心服。徐兴公谓毕竟“始”字为妙。况“才”、“来”一韵，尤碍。余谓用修惧後人作恶谑耳，非谓“才”字胜“始”字也。 
　　用修谓《诗》古注“见睆黄鸟”，见睆，色也，非声也。下句“载好其音”，以为重复，训之为色，古注可凭也。严氏《诗缉》谓“见睆”指羽毛之鲜洁，而说诗者又谓目之流盼也。按二字俱从“目”，此解较长。 
　　毛子晋家有宋板许氏《说文》，与今世所传大异。许叔重旧本，乃以字画分部者。始於子，终於亥，全书系十五卷。今乃从沈韵编次，而又以部分类入者，乃宋李焘更定徐骑省本也。汤圣弘有元刻许慎原本，惜毁於火。 
　　《汉书》尉佗献桂蠹二器，按《楚辞》曰：“桂蠢不知所淹留兮，蓼虫不知徙乎葵菜，”则已先佗久矣。今并不闻有此。 
　　《艺文类聚》载《博物志》曰：子路与子贡过郑神社，社树有鸟，子路捕鸟，神社牵挛子路，子贡说之乃止。○子贡善言，遂称能说神社，妄亦至此。今《博物志》亦无此条，删之不谬。 
　　《吕氏春秋》：神农教曰：士有当年不耕者，则天下或受其饥矣；女有当年不绩者，天下或受其寒矣。故夫亲耕，妻亲织。○此许行并耕所托。 
　　陆平原作《子书》未成，吾门生有在陆军中，说陆君临亡曰：穷通，时也；遭遇，命也；古人贵立言，以为不朽，吾所作《子书》未成，以此为恨耳。余谓仲长统作《昌言》未成而亡，後董袭传次之；桓谭《新论》，未备而终，班固为成之；今才士何不赞成陆君《子书》！右见《抱朴子》。○按《昌言》尚有存者；《新论》惟班固续成《琴道》一篇，今散见群书数十条耳；平原《子书》，无一语传後。 
　　《拾遗记》曰：“尧时有只支国，献重明之乌，状如鸡，鸣似凤，能搏掷猛兽虎狼，使妖灾不为害，饴以琼膏。国人或刻木、或铸金为此鸟之状，置于门户之间，则鬼魅退伏。今人元日画鸡於牖上，是其遗像。”按《岁时记》：“正月一日，贴画鸡，今都门剪以插首，中州画以悬堂，中贵人尤好画大鸡於石，元日张之，盖北地类呼‘吉’为‘鸡’，俗云室上大吉也。可发一粲。”《拾遗记》无乃因元日贴鸡，而幻出重明鸟乎。东方朔《占岁书》：一日鸡，至八日谷，其日晴，所主之物育；阴则灾。若元日宜贴鸡，则八日何不用所主？《艺苑雌黄》又曰：正旦画鸡於门，七日贴人於帐，余日不刻牛、羊、狗、猪、马之类，二日独施人、鸡，盖正旦谨始，七日重人也。画鸡谨始之说，愈不可解。梁刘孝威《正旦春鸡赞》，直摭鸡事耳。“祇支”或作“条支”。 
　　《博物志》：“袁安故绶，不具丙丁，因募能为丙丁文者；六安都尉留应能之，绶成，赐帛五十疋。”○丙丁何文耶？或言文如火焰，故曰内丁。然火焰之文，亦不难为；何独留应能之！此必有异。 
　　蔡邕《独断》曰：巡狩校猎还，公卿以下，陈雒阳都亭前街上，乘舆到，公卿下拜；天子下车，公卿亲识颜色；然後还宫。古语云：在车则下，惟此时施行。下车，公卿亲识颜色，因巡校还耳，此时不为合古语也。宋时驾还，宫门有勘契勘箭之制，又宋相吕端，卷帘审视乃拜，皆此。 
　　太白《峨嵋歌》，峨媚山、平羌、清溪、三峡、渝州，一连用之。王摩诘《九成宫避暑》中四句：“隔窗云雾生衣上，卷幔山泉入镜中，帘下水声喧笑语，檐前树色隐房栊。”衣上、镜中、帘下、檐前，一连用之。孙逖《赠韦侍御诗》：“忽睹雲间数雁回，更逢山上一花开；河边淑气迎芳草，林下轻风待落梅；秋宪府中高唱入，春卿署里和歌来。”雲间、山上、河边、林下、府中、署里，一连用之。沈佺期《过巫峡》云：“使君滩上草，神女庙前雲，树悉江中见，猿多天外闻。”滩上、庙前、江中、天外，一直并用。骆宾王《送郑少府入辽》云：“边烽警榆塞，侠客度桑乾；柳叶开银镝，桃花照玉鞍；满月临弓影，连星入剑端。”六句一样句法；且榆、桑、柳、桃连用。又《过任处士书斋》云：“网积窗文乱，苔深履迹残；雪明书帐冷，水静墨池寒。”四句一样句法。在古人皆不以为嫌，今人用之，不知何如揶揄矣。然细论之，惟《峨嵋山月》一气浑成，绝无痕迹，反似当用许多地名者。余则一说破便觉身分小减矣。虽诗之佳处正不在此，然终不如不犯之为愈耳。 
　　杜光庭一白犬，名曰吠云，光庭以麻油涂犬足，缯帛裹之。曰：吾闻以油涂犬足，日行万里。○今日好田猎者，何不以此试之。 
　　骰子朱窝，宋冢宰朱河所造，本名除红。今人误以河为窝耳。李君实谓本名除四，似未见河所著之《除红谱》也。谱中名目，与今朱窝亦小异。张林宗先生常重刻之，汴中每以行酒。 
