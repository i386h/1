<!-- { "loadSidebar": true } -->
　　近从陈开仲购得宋晁无咎抄本《鸡肋集》七十卷。阅之，诗赋六百余篇；拟古诸作，绰有古调，而近体佳句亦多。如‘赋成夜烛才销寸，衙迟朝曦未半竿’；‘未缘狗监知才思，端向牛衣积泪痕’；‘白圭未可轻三复，小草须防得二名’；‘能似鼠多愁渡谷，仕如鲇钝笑缘竿’；‘忧虞心似知更雀，安稳身如挂角羊’：皆工用事属对者也。五言如‘日落狐鸣冢，天寒犬吠村’；‘雨园鸠唤妇，风径燕将儿’；‘松根危抱石，岭路曲随溪’；‘老觉田原好，慵疏里巷寻’皆有林夜之趣者也。绝句《汴堤暮雪怀径山道人》云：‘朔风吹雪乱沾襟，走马投村日向沉；遥想道人敲石火，冷杉寒竹五峰深。’村店即事》云：‘十载京尘化客衣，故园榆柳识春归；深村方物无由觅，蝴蝶双寻麦陇飞。’《题穀驿舍》云：‘驿後新篱接短墙，枯荷衰柳小池塘；倦游对此忘行路，徙倚轩窗看夕阳。’皆有中、晚风调，不类宋格。
　　金陵妓朱斗儿，嘉靖间与陈鲁南沂联诗，曲中有才情者也。有《送所欢》一绝云：‘杨子江头送玉郎，离思牵挽柳丝长，柳丝挽得吾郎住，再向江头种几行。’人争传诵。予偶阅元诗，黄君瑞《送别》云：‘雲锦江边送玉郎，江边折柳柳丝长；柳丝若挽情人住，更向东风种几行。’乃窃抄者。鲁南辈不察也。
　　赵燕如，金陵名娼也。《寄谢友人送吴笺诗》云：‘感君寄吴笺，笺上双飞鹊；伹效鹊双飞，不效吴笺薄。’一时名士，皆与之狎。京口邬佐卿《雪夜访燕如诗》云：‘燕子楼前晓日迟，丛篁晴色岁寒知；庭留积雪看教舞，槛附青山入画眉。鼓瑟调从翻玉树，当杯人似宴瑶池；雲鬟谩对纶巾白，无奈风尘两鬓丝。’
　　唐僧智永，为王右军七世孙；皎然，为谢康乐之十世孙。二僧诗字名家，不忝其祖，殊胜金银车登进士第者。
　　昆山周少参震，其祖寿谊，生於宋景定间，历元至洪武六年，百有十岁。郡守魏观设乡饮酒宠异之；明祖高皇帝闻而召至阙廷，赐以酒馔，复其家，年百十六岁而终。眉寿之人，未闻有历三朝者，亦奇事也。
　　世传禹碑七十七字。韩文公诗云：‘千搜万索何处有？森森绿处猿猱悲。’亦未之见也。宋张世南云：‘嘉定中，贤良何致见於南岳岣嵝峰上，遂摹刻於岳麓书院。’嘉靖甲午，长沙太守潘鉴得於书院後小山草莽中，即宋人摹刻者也。夫古文之传远者，多铭於钟鼎，至周宣王始刻石鼓，欧阳已疑其非真；则岣嵝之刻，後人妄作明矣。後楚沈鉴梦神禹授以古缻，下有篆文，类碑字，及早起诵，若素识，不劳深索，杨用修好奇士也，遂信之，乃作《禹悲歌》，抑亦英雄欺人耳，何可据以为实！董郡丞廷钦《观禹碑诗》云‘晨望衡岳山，悠悠恣登陟；霞彩散崇冈；垂萝挂苍壁。路逢樵者言，岣嵝有奇迹；飞翥若鸾龙，云是禹碑石。累累七十字，字字不可识；古异蝌斗文，怪匪斯籀笔。用修好奇士，今文手亲译；缅想治水功，天授非人力；得非宛委藏，神符今散逸。我观五岳图，真形甚奇僻；恐是山川形，亦与五岳匹。阙文安可寻，郢调讵堪释。为语夜郎翁，支离太无益！’
　　明初旧制：吏部考察，但老疾、罢软、贪酷、不谨四条。成化间，丰城李太宰裕为吏部时，谓迟钝似软，偏执似酷，始创立才力不及一条以处之，实爱惜人才之意。其法至今不变。公善诗，所著有《古澹集》，翩翩唐响也。《春夜》云：‘夜深庭院寂无哗，宝鸭香销烛影斜；倚遍阑干眠未得，满庭明月浸梨花。’《忆扬州》云：‘楼台灯火万家明，况复通宵歌吹声；二十四桥今寂寞，月光空自锁重城。’《闻莺》云：‘绿草蒙茸遍匹郊，桃花飞尽柳阴交；行人正起伤春思，厌听黄鹂噪树梢。’五言如：‘凉月疏林影，晨鸡远店声。’‘细雨楚山晓，轻雲陇树春。’‘枫林万叶尽，茅屋几家残。’‘沙浅溪流碧，春深野烧青。’‘孤城明晚照，落木动凉飚。’皆佳句也。
　　莆阳林士造，字吾宗，太守鸣盛子也。少年能诗，未几发狂疾，夭死。《登乌石访太虚上人》云：‘老僧高卧处，幽绝到人稀；半榻无长物，空山独掩扉。竹疏常漏日，苔古欲侵衣；相送斜阳在，清风满翠微。’《游牛首山》云：‘野刹半空齐，山深路屡迷；经声参鸟韵，塔影印雲梯。倚策追前迹，摩厓认旧题；诸峰看不极，惆怅夕阳西。’《送人之衡阳》云：‘依微草树接汀洲，一苇临河送远游；几处啼猿湘水暮，一行寒雁洞庭秋。霜前古寺疏钟急，雪後空山乱瀑流；明到故人因下榻，郡斋无日不淹留。’惜其稿不传。
　　嘉靖间，吴中刻《六朝诗集》，有梁宣帝诗一卷，仅六首：《建除》、《迎舍利》、《麈尾》、《百合》、《梨》、《兰》而已。乃陈宣帝，悮作梁也。《诗纪》亦踵其悮，附於梁元帝之後，宜改正之。
　　汉《艺文志》：小说出於稗官。谓细米为稗，王者欲知闾巷风俗细碎之言，故立稗官以记之。
　　梁吴均《少年子》诗云：‘不道参差菜，谁论窈窕淑。’虽用经语，大似歇後，亦诗病也。
　　五代耶律德光入洛阳，闻杜鹃，问李崧曰：‘此何声也？’崧以杜鹃对。五代已有之矣，邵康节於天津桥闻之，不足骇也。岂未闻前事乎！李文正东阳，年十七登进士；太仓陆太常釴与之同榜。有诗云‘金羁细马出明光，碧色罗衣锦绣香；行过玉河三百骑，少年争说李东阳。’
　　新昌胡梦说方伯云：《弇州史料》，凡请弇州作传志者，虽中才亦得附名；未请传志者，虽盖代勋名节义，亦所不载。後之耳食者，未可以此为定案也。读弇州书者，亦不可不知。
　　洪武八年，宋濂官礼部侍郎，封濂母陈氏、妻贾氏为德人。见诰命。後无‘德人’之称。
　　唐张旭以草书名，未见有诗传於世。偶读弘治中顾宗伯清集《跋旭艸书後》，载其《咏柳》一绝云：‘濯濯烟条拂地垂，城边楼畔结春思；请君细看风流意，未减灵和殿裏时。’诗不见唐集，旭所自作也。
　　宋末汶阳王质，号雪山先生，著《诗经总闻》二十卷，其家椟藏五十年。淳祐中，吴兴陈日强守汶阳，刻之郡斋，始行於世，後又无传矣。谢在杭录之秘府，诸子尽卖藏书，近为陈开仲购得之，归之予。中间不甚依朱氏，多得风人之趣。如《小星》二章，谓妇人送君子，以夜而行，事急则人劳，不得不归之於命。‘抱衾与裯’，闻命即发，不及治装也。此说犹切宵征之旨。如《驺虞》二章，谓田猎之作，一行只五兽，言不多也。草始茁，兽未有深芘，所以如此；其心虽慈，其礼不可阙也。供国祭祀，充君膳羞，有不得已者，每有所获，必举‘驺虞’称叹，言安得如此兽不践生草，不食生物者也。其心甚不欲也。《三百篇》皆自创己意而解之，惜无力板行之耳。
　　永和兰亭之会，四十二人，柳公权书之。题云：四言诗王羲之为序，序行於代，故不录；其诗多，不可全载。今各裁其佳句而题之，亦古人断章取义也。五言诗孙兴公为序，柳注云：文多不备载。近见宣和中内府搨本，始知今世所传兴公序与诗，皆经柳所裁，俱非全篇也。周府刻《兰亭宴集图》，其诗合四言、五言於图像之上；近益府仍旧文重刻之。诗与柳书多有异同，即以王为前序，孙为後序，亦非矣。谢在杭尝云：‘兰亭之贤，皆一时之选，赋诗只四句六句，亦有不成者，真咄咄怪事。’在杭未见宣和旧搨耳。
　　予乡王觉斯先生诗凡百余卷，卷帙既多，每遂不能流传；予欲删为数卷以行，匆匆东行，不暇及矣。先生诗不难於沉著，而难於流动。偶得其五、七律，附录数联於後，然予实未见先生全稿也。《竹》：‘空翠嘘苍节，瞑禽守澹烟。’《巩华城》：‘野火颓荒屋，残更出驿楼。’《送庐山僧》：‘暮雪闻樵响，空心共虎游。’《正学祠》：‘荒山无死气，白日有寒风。’《期友》：‘明月无心上，故人何日来。’《入雒》：‘风急滩声逆，天低岳色苍。’《万年寺》：‘疏磬雲中树，高帘雪外山。’《又行》：‘网腥朝入肆，禾气午薰人。’《清河县东南湖》：‘露润闻花气，沙虚透树光。’《马坂寺》：‘僮仆迷幽寺，牛羊上古坟。’《清心》：‘牛睡斜阳稳，鸡鸣僻巷深。’《舟中》：‘开窗湖尽白，一路柳先青。’《圆津寺》：‘香烟流远磬，秋色满空山。’《酬荆岫》：‘好诗怜雪後，同梦记峰西。’《还里至{艹储}萸湾》：‘旅人轻犯雨，里鼓乱挝秋。’《旅次闻诸弟》：‘佩刀何地解，匹马此身弧。’《不必》：‘衣湿樱桃雨，帆拖杜若雲。’《哭内子》：‘鬼录纷无序，人生耐几秋。‘《送友还黔经楚讯石斋消息》：’开缄犹故友，比屋是谁家？’《燕子矶》：‘极浦看人小，乖崖碍鸟飞。’《洪修寺》：‘秋风连日雨，古寺异乡心。’《烟雨楼》：‘谁家园榭青霞外，几树梧桐白落中。’《送碧沧》：‘滹沱日暮携孤剑，铜雀风高照大旗。’《送张子入蜀》：‘人行古嶂枫千点，月照平沙雁一声。’《西山》：‘碑间三日沉吟处，弦外孤鸿独送时。’《九日高台寺》：‘危边白雁偏来蚤，古寺黄花复对谁？’《华岳》：‘泉音酒醒偏随枕，岳色秋深不碍墙。’《送郭监军》：‘春深马散桃花外，戍老人归燧火中。’《金谷园旧地》：‘花光古隰沉楼阁，溪色斜阳照板桥。’《木末亭》：‘袖裏怪风藏石子，墙边破寺出桃花。’《腊月》：‘客子欲渡冰初急，乡书不来雁又征。’《终南山》：‘好山当牖日初上，芳草满园人未归。’《马祖姑》：‘疏灯独夜闻孤雁，明月空山泣子规。’《京南远望》：‘蓟门古戍三边接，碣石孤雲万里来。’《登法藏寺塔怀乡》：‘僧院开花非昨日，雲山转眼即前朝。’《爱妾换马》：‘旧梦不随丝络断，骄嘶莫过镜楼西。’《野寺》：‘众壑争迎雲屐响，一床默坐雨灯深。’《送絅存》：‘江波万里孤舟驻，柳叶千峰暮雨收。’《栾城》：‘野桥流水浸官道，古戍閒雲隐驿楼。’《忆西湖》：‘一夜紫桥闻鹤羽，十年红叶想渔舟。’《登笼山》：‘萦带河声皆北转，微茫岳气自东来。’《乱後》：‘红柿月阴焚屋後，白头人出战场中。’《赠履台》：‘烟尘万里丹峰阻，江海何人白发归。’
