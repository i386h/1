<!-- { "loadSidebar": true } -->
　　吴宪副论唐荆川抚浙时事：先是有倭警，荆川以才名，起自田间。其时督臣为胡梅林少保，少保以荆川有时名，使人逆于淮安，持五百金为劳军费。荆川怒，系人於狱，贮金於库而前。少保闻之曰：‘此腐儒也，安能办此。’荆川军於周山，少保以两将军驰铁骑七千，挟劲弩火器，伏周山左右，敕之曰：‘开府不到危急，不许出。’未几，倭千人围周山三匝，逼而前，势且擒矣，铁骑直冲，弩火竞发。荆川溃围出，问：‘若等何部？’曰：‘少保遣使援周山，待公於此者三日矣。’荆川思前事，驰一力於淮，取还人若金；而少保已令此被系之将，携前五百金至军前，赏解周山之围者。荆川自惭不能出少保彀中，愤懑成疾云。腐儒不可治兵，荆川以经济自命，尚不能孤行一意，为人愚弄若此！余子纷纷，可知矣。
　　朱近修（一是）《姚江神灯记》：‘往予闻姚江有神灯，以为诞，询邑人，曰：“有之。四、三月间始见，东郊岳庙为盛。”余候其时，携同辈往，数数不获遇。庙僧曰：“天骤热将雨，遇矣。”余又候热往，日暝抵庙，登山巅玉皇殿，凭高俯眺。忽见二灯冉冉从庙出，若悬余足底；回首四望，俱有所见，如晨星落落布野，巳渐稠密，百千万亿，熠熠往来，不可纪极矣。有一灯独行者；有并携二灯者；有百什灯并列，徐徐若官人出行，卤簿前导者；有若二队相值，各分去者；有相值若揖若语而别者；有高擎者，有下移者；有置灯憩坐者，有穿林踏险而行者；有渡江者，始渡若揭衣踌躇，登岸则速者。其光或颓，若有所幪；或光动若庭燎，或灭或复明；或数灯合为一，或一分为数；或迎风疾行，焰反向而炽；或徐行则敛，或驻则渐微；或排列一线，若星桥灯市；或独燃幽处，若寨窗热灯。荧荧然，或高在山半若悬竿，或出江间藂苇中若渔火；或远或近，在数十步内熟视，灯下若有二足影，喁喁若闻语声，而实无语。余见灯聚处，使人疾趋视则无有，其人回示予所在反有之，余不觉也。至初更钟鸣则尽灭。呜呼，其神耶！非神耶？以予所见，洵神也。然神之德盛，塞天地，贯古今，无乎不在；而必姚江，必东郊，必四、三月，必热将雨始见，是岂神耶！夫儒者探颐索隐，采传闻，览怪志，其疑惑聚讼宜也。余目所经见。且久立凝睇，而不知所由然，求为博物君子，不其难耶！抑诚有不可知者耶！不可知则神矣，余故详述焉，以质世之多闻者。其年丙戌，其月癸巳，其日己卯。’○神灯之说，闻到处名山，多有此异。余初未之见，亦弗之深信也。及见近修所记，益复惊悟。然忆余庚午岁居金陵，读书长干僧舍，尝以夜见塔放光，初为一缕，从门中冉冉出；渐见各门皆有光气，愈蒸愈变，同时喷涌。塔九级，级八门，每级闭其门之四，积九级计之，四九三十六门，出金光三十六道；条为五色，以次层比相属而上，达於尖顶。每道中现释迦尊各一，坐莲花上，相好光明，■幡宝盖，香花围绕，一若世间旃檀所雕刻，丹青所图绘者。庄严各级，不遽上逝。一时见者，欢喜赞叹，环步四合，如一朵金芙蓉，瓣瓣簇拥，将开未开於雲际霄中矣。少焉光色渐淡，视前空濛仿佛之间，益增人灵爽也。此固予所目击者。昔传康僧所求舍利，镇塔中，以时放光，固不一相。余所见其一耳。以是推之，则近修所记，固可以类测也。讵不然哉！○高康生（阜）云：人言长干寺浮图中有舍利，是康僧所求得者，时时放光，变出不一，遇大雷雨则鸣。予初不之信，一日值七月中，行三山街道上，忽然阴晦，正南方皆黑雲遮蔽，不见日色；霹雳一两声，民房为回禄所毁处，空旷见半塔，一时市人多哄集伫观。予不知何故，仰视之，见塔顶光如满月，黑雲映之，倍益辉朗。少焉渐缩，以至将尽，如望後渐就弦晦状；又复渐开至满，满而复缩，而後卒尽。须臾雲开日出，顶作金光如故。始信舍利放光之说为不诬耳。世间一切幻怪，耳闻未见者，固不得尽以儒者之论，臆断其无有也。高康生（阜）云：小虫扁而缘壁间者，俗名壁蟢，合八足度之，大不过酒杯；而余二十许时，见一大者如蟹，伏门後枋柱间；晚以灯行，触之，为悚却。虫促缩蹲踞，隆起木上，可半寸。灯光闪烁中，屏息察之半晌，卒不敢动而去；寻亦不见。是年家遇火灾，未知是此虫之应与否。而旧纪中亦或有载此者乎？记之以供好异者之采录云耳。

　 
卷十 
　　周人世硕以为人性有善有恶，举人之性善，养而致之则善长；性恶，养而致之则恶长；性情各有阴阳，善恶在所养焉。故作《养书》一篇。宓子贱、漆雕开、公孙尼子之徒，亦论性情，与世子相出入，皆言性有善有恶。孟子作性善之篇，以为人性皆善，及其不善，物乱之也。微子曰：我旧云孩子工子不出。纣为孩子之时，微子睹其不善之性，性恶不出众庶，长大为乱不变，故云也。羊舌食我初生之时，叔姬闻其豺狼之声，曰：野心无亲。後果灭羊舌氏。纣之恶在孩子之时，食我之乱见始生之声，孟子之言性，未为实也。见《论衡》。《养书》今恨不见，世硕今亦不知为谁。人性惟孔子说得无病，只‘相近’二字，亦称富哉！假如大盗贪财好杀，何恶如之；然有时不取，是近义也，有时不杀，是近仁也。举大盗而凡以恶名者可见。以己身言，则平旦好恶与人相近，是又一近也。故养者，移也；养之道亦不一矣。孔言不移，正甚言习之害大；孟子断言性善，是入穴取虎子、杀人取心肝法，非戾孔也。古言盗道有仁义礼智信，一拨转归正，则五德皆真。夫非移之以养而然乎！
　　古臣下奏上天子，未有称大尊者。周乐运陈宣帝八失，皆称大尊。云‘大尊比来小大之事皆独断之’、‘大尊未为圣主’、‘大尊初临四海，德惠未洽’等语。
　　懿宗末年，长安使人取石於苑中造山，崎危诘曲，有若天成；又命取终南草木植之，山禽野兽，纵其往复；及造屋室，如庶民家，帝与嫔妃游处。由是王公贵游争效之。未及半年，奇花异草，自然生满宫殿，识者以为丘墟之象。後巢寇入京，焚烧殆尽，悉为瓦砾。见《纪异录》。此唐之艮岳也。
　　宋太宗诏宰相等曰：‘为法不可过有轻重，惟是可以必行，则人不敢犯。太重则决不能行，太轻则不足禁奸。朕常语徐俯：异时宫中有所禁，初令之曰必行军法，而犯者不止；朕深维其理，但以常法处之，後更无犯者。乃知立法贵在中制，所以决可行也。’此言可为万世法。
　　五星畏浮图佛像。今人家多图画五星，杂於佛事，或谓之禳灾，真不知也。见《刘宾客嘉话》，不知何据。
　　魏有三高僧：支谦、支谅、支谶。惟谦为人细长黑瘦，眼多白而睛黄，复多智。时贤谚曰：‘支郎眼中黄，形躯虽小是智囊。’见《五色线》。僧亦可称为‘郎’。
　　《本事诗》：则天见宋之问诗，谓崔融曰：‘吾非不知之问有才调，但以其有口过。’盖以之问患齿疾，口常臭故也。‘口过’二字甚新。老狐善媚，虽讥人语亦作态如此！
　　神女杜兰香降张硕，硕问祷何如，曰‘消摩自可愈疾，淫祀无益’。消摩，药也。见《诚斋杂记》。余谓消摩自是导引按摩之意；以为药，恐非。
　　欧阳文忠公始自河北都转运谪守滁州，于琅琊山间作亭，名曰‘醉翁’，自为之记。其後王诏守滁，请东坡大书此记而刻之，流布世间，殆家有之。亭名遂闻於天下。政和中，唐少宰恪守滁，亦作亭山间，名曰‘同醉’，自作记且大书之，立石亭上，意以配前人云。见《却扫编》。王诏大有韵致，今人多不知石刻始於诏，因为表出。唐恪效颦，亭名尤恶；强作解事，记与石何在耶？徒贻人笑耳。
　　‘高人禄命，以悦人心；矫言祸福，以规人财。’贾谊讥司马季主语也。季主尚受此毒詈，今之纷纷胡为者！
　　苏文忠诗云：‘空肠得酒芒角出，肝肺槎牙生竹石；森然欲作不可留，写向君家雪色壁。’不必见其画，觉十指酒气，沸沸满壁。
　　长庆初，穆宗以刑法为重，每大狱有司断罪，又今给事中、中书舍人参酌出入之，号曰参酌院。见《国史补》。‘参酌院’好对‘详稳司’。《辽史》：详稳司掌诸官府，监治长官。
　　今天下语言之音，以五音准之。中原简，一字为一字，故音之唇齿分；四方繁，连缀多浮音，故音之唇齿混。以四声准之，燕、赵人无入，入声皆平；闽越人无平，平声皆入；他方则平入辨。此由风气有高下，水土有浅深，人固不能自知也。
　　伶氏伦之後。柬，古简字，其名也。而旧说则为简傲。犹《易》：‘震用伐鬼方。’震乃挚伯名，而训为震扬威武。《书》：‘巧言令色孔壬。’乃共工名；而注为包藏之训，皆不考。见《诗传考补》。如孔壬果共工名，则包藏之训大可笑矣。是从壬字凿出也。
　　庐陵罗大经曰：张子房盖侠士之知义、策士之知几者，要非儒也。故早年颇似荆轲，晚岁颇似鲁仲连。此子房定评。宋人好轻贬人，亦好妄尊人。
　　齐周洽常历句容、曲阿、上虞、吴令、廉约无私；卒於都水使者，无以殡敛，吏人为买棺器。武帝闻而非之曰：洽累历名邑，而居处不理，遂坐无宅；死令吏衣冠之，此固宜罪贬，无论褒恤，乃敕不给赠赙。此大异，是教贪也。
　　《子华子》曰：火宿于心，炎上而排下，其神燥而无准；人之暴急以取祸者，心使之也。木宿於肝，触突千抵而锐，其神狷束而无当；人之朴戆以取祸者，肝使之也。金宿于肺，坚訇而不屈，罄而不能仰也，其神阔疏而无法；人之讦决以取祸者，肺使之也。水宿于肾，瑟缩以凑险，其情伏而不发；人之弇婀脂韦以取祸者，肾使之也。土宿于脾，磅礴而不尽，其渗漏也，下注而不止，其神好大而无功；人之重迟沥纳以取祸者，脾使之也。火，气之喜明也；木，气之喜达也；金，气之喜辨也；水，气之喜藏也；土，气之喜发生也。是故事心者宜以孝，事肝者宜以仁，事肺者宜以义，事肾者宜以智，事脾者宜以诚实而不诈。五物宿于其所喜，五事各施其所宜；外邪之不入，内究之不泄：夫是谓善完。《子华子》虽赝书，然此段谈含内外五行，精确之极。可存也。
　　唐肃宗赐李辅国辟邪二，各高一尺五寸，其香闻数百步；或衣裙误拂，芬馥经日不散。见《杜阳编》。玉有香，疑是比喻之言，此实有之矣。古仅见此。然辅国败时，方巾栉，而辟邪一则大笑，一则悲啼涕泗交下；辅国恶其怪，碎之如粉，不周岁辅国就诛。则真物妖矣。
