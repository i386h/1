<!-- { "loadSidebar": true } -->

玉堂闲话 五代 王仁裕

    ●卷一
    ○伊用昌
    熊补阙说：顷年，有伊用昌者，不知何许人也。其妻甚少，有殊色，音律女工之事，皆曲尽其妙，夫虽饥寒丐食，终无愧意。或有豪富子弟，以言笑戏调，常有不可犯之色。其夫能饮，多狂逸，时人皆呼为伊风子。多游江左庐陵、宜春等诸郡，出语轻忽，多为众所殴击。爱作《望江南》词，夫妻唱和，或宿于古寺废庙间，遇物即有所咏。其词皆有旨，熊只记得《咏鼓词》云：“江南鼓，梭肚两头栾。钉着不知侵骨髓，打来只是没心肝。空腹被人漫。”馀多不记。
    江南有芒草，贫民采之织屦，缘地土卑湿，此草耐水，而贫民多着之。伊风子至茶陵县门，大题云：“茶陵一道好长街，两畔栽柳不栽槐。夜后不闻更漏鼓，只听锤芒织草鞋。”时县官及胥吏大为不可，遭众人乱殴，逐出界。江南人呼轻薄之词为“覆窠”。其妻告曰：“常言小处不要覆窠，而君须要覆窠之。譬如骑恶马，落马足穿镫，非理伤堕一等，君不用苦之。”如是夫妻俱有轻薄之态。天癸酉年，夫妻至抚州南城县所。有村民毙一犊，夫妻丐得牛肉一二十斤，于乡校内烹炙，一夕俱食尽。至明，夫妻为肉所胀，俱死于乡校内。县镇吏民，以芦席裹尸，于县南路左百馀步而瘗之。其镇将姓丁，是江西廉使刘公亲随，一年后得替归府，刘公已薨。忽一旦，于北市棚下见伊风子夫妻，唱《望江南》词乞钱。既相见甚喜，便叙旧事，执丁手上酒楼。三人共饮数斗，丁大醉而睡。伊风子遂索笔题酒楼壁云：“此生生在此生先，何事从玄不复玄。已在淮南鸡犬后，而今便到玉皇前。”题毕，夫妻连臂高歌而出城，遂渡江至游帷观，题真君殿后。其衔云：“定亿万兆恒沙军国主南方赤龙神王伊用昌。”词云：“日日祥云瑞气连，应侬家作大神仙。笔头洒起风雷力，剑下驱驰造化权。更与戎夷添礼乐，永教胡虏绝烽烟。列仙功业只如此，直上三清第一天。”题罢，连臂入西山，时人皆见蹑虚而行，自此更不复出。其丁将于酒楼上醉醒，怀内得紫金一十两，其金并送在淮海南城县。后人开其墓，只见芦席两领，裹烂牛肉十余斤，臭不可近，余更无别物。熊言六七岁时，犹记识伊风子，或着道服，称伊尊师。熊尝于顶上患一痈疖，疼痛不可忍。伊尊师含三口水，巽其痈便溃，并不为患，至今尚有痕在。熊言亲睹其事，非谬说也。（《太平广记》卷五五）
    ○权师
    唐长道县山野间，有巫曰权师，善死卜，至于邪魅鬼怪，隐伏逃亡，地秘山藏，生期死限，罔不预知之。或人请命，则焚香呼请神，僵仆于茵褥上，奄然而逝。移时方喘息，瞑目而言其事。奏师之亲曰郭九舅，豪侠强梁，积金甚广。妻卧病数年，将不济，召令卜之。闭目而言曰：“君堂屋后有伏尸，其数九。”遂令之，依其尺寸，获之不差其一。旋遣去除之，妻立愈。赠钱百万，却而不受，强之，方受一二万，云：“神不令多取。”又一日，卧于民家，瞑目轮十指，云算天下死簿，数其遐迩州县，死数甚多，次及本州村乡，亦十余人合死者，内有豪士张夫子名行儒与焉。人有急告行儒者，闻而惧，遂命之至。谓张曰：“可以奉为。牒阎罗出免之。”于是闭目，于纸上书之，半如篆籀，祝焚之。既讫，张以含胎马奔奉之。巫曰：“神只许其母，子即奉还，以俟异日。”所言本州十余人算尽者，应期而殁，惟张行儒免之。及牝诞驹，遂还其主。其牝呼为和尚，云：“此马曾为僧不了，有是报。”自尔为人廷算者不少，为人掘取地下隐伏者亦多。言人算尽者，不差晷刻，以至其家大富，取民家牛马资财，遍山盈室。（《太平广记）卷七九）
    ○赵圣人
    伪蜀有赵温圭，善袁、许术，占人灾祥，无不神中，蜀谓之赵圣人。武将王晖事蜀先主，累有军功，为性凶悍。至后主时，为一二贵人挤抑，久沈下位，王深衔之。尝一日，于朝门逢赵公，见之惊愕，乃屏人告之曰：“今日见君面有杀气，怀兵刃，欲行阴谋。但君将来当为三任郡守，一任节制，自是晚达。不宜害人，以取殃祸。”王大骇，乃于怀中探一匕首掷于地，泣而言曰：“今日比欲刺杀此子，便自引决，不期逢君为开释，请从此而止。”勤勤拜谢而退。王寻为郡，迁秦州节度。蜀亡，老于咸阳。宰相范质亲见王，话其事。（《太平广记》卷八○）
    ○法本
    晋天福中，考功员外赵洙言：近日有僧自相州来，云：“贫道于襄州禅院内与一僧名法本同过夏，朝昏共处，心地相洽。法本常言曰：‘贫道于相州西山中住持竹林寺。寺前有石柱，他日有暇，请必相访。’”其僧追念此言，因往彼寻访。洎至山下村中，投一兰若寄宿。问其村僧曰：“此去竹林寺近远？”僧乃遥指孤峰之侧曰：“彼处是也。古老相传，昔圣贤所居之地，今则但有名存焉，故无院舍。”僧疑之，诘朝而往。既至竹林业中，果有石柱，罔然不知其涯。当法本临别云：“但扣其柱，即见其人。”其僧乃以小杖扣柱数声，乃风雨四起，咫尺莫窥。俄然耳目豁开，楼台对峙，身在山门之下。逡巡，法本自内而出，见之甚喜，问南中之旧事。乃引其僧，度重门，升秘殿，参其尊宿。尊宿问其故，法本云：“早年相州同过夏，期此相访，故及山门也。”尊宿曰：“可饭后请出，在此无座位。”食毕，法本送至山门相别。既而天地昏暗，不知所进。顷之，宛在竹丛中石柱之侧，余并莫睹。即知圣贤之在世，隐显难涯，岂金粟如来独能化见者乎！（《太平广记》卷九八）
    ○渭滨钓者
    清渭之滨，民家之子，有好垂钓者，不农不商，以香饵为业，自壮及中年，所取不知其纪极。仍得任公子之术，多以油煎燕肉置于纤钩，其取鲜鳞如寄之于潭濑，其家数口衣食，纶竿是赖。忽一日，垂钓于大涯硖，竟日无所得。将及日晏，忽引其独茧，颇讶沉重。迤逦挽之，获一铜佛像。既闷甚，掷之于潭心。遂移钓于别浦，亦无所得，移时，又牵出一铜佛。于是折其竿，断其纶，终身不复其业。（《太平广记》卷一○一）
    ○赘肉
    释氏因果，时有报应。近岁有一男子，既贫且贱，于上吻忽生一片赘肉，如展两手许大，下覆其口，形状丑异，殆不可言。其人每饥渴，则揭赘肉以就饮啜，颇甚苦楚。或问其所因，则曰：“少年无赖，曾在军伍，常于佛寺安下，同火共到一羊，分得少肉。旁有一佛像，上吻间可置之。不数日婴疾，遂生此赘肉焉。”（《太平广记》卷一一六、《说郛》四八）
    ○西明寺
    长安城西明寺钟，寇乱之后，缁徒流离，阒其寺者数年。有贫民利其铜，袖锤錾往窃凿之，日获一二斤，鬻于。如是经年，人皆知之，官吏不禁。后其家忽失所在，市铜者亦讶其不来。后官欲徙其钟于别寺，见寺钟平堕在阁上。及仆之，见盗钟者抱锤錾，俨然坐于其间，即已干枯矣。（《太平广记》卷一一六、《说郛》四八）
    ○李彦光
    李彦光为秦内外都指挥使，主帅中书令李崇委任之，专其生杀，虐酷黩货，遭枉害者甚众。部将樊某者，有骡一头，甚骏，彦光使人达意求之。樊吝之不与，因而蓄憾，以他事构而囚之。伪通辞款，承主帅醉而呈之，帅不复详察，光即矫命斩之。樊临刑曰：“死若无知则已，死若有知，当刻日而报。”及死未浃旬，而彦光染疾，樊则形见，昼夜不去，或来自屋上，或出自墙壁间，持杖而前，亲行鞭，左右长幼皆散走。于是便闻决罪之声，不可胜忍，唯称死罪，如是月余方卒。自尔持权者颇以为戒。（《太平广记》卷一二四）
    ○侯温
    梁朝与河北相持之时，有偏将侯温者，军中号为骁勇。贺瑰为统率，专制忌前，以事害之。其后瑰寝疾，弥留之际，左右只闻公呼侯九者数日，颇有祈请之词，深自克责。有侍者见一丈夫自壁间出，曳瑰于地，侍者惊呼，左右俱至，瑰已死矣。昔汉窦婴、灌夫为武安侯田所构而死，及疾，巫者视鬼，见窦灌夹而笞之，竟卒。事相类耳。（《太平广记》卷一二四）
    ○马全节婢
    魏帅侍中马全节，尝有侍婢，偶不惬意，自击杀之。后累年，染重病，忽见其婢立于前。家人但讶全节之独语，如相问答。初云：“尔来有何意？”又云：“与尔钱财。”复曰：“为尔造像书经。”哀祈移时，其亡婢不受，但索命而已。不旬日而卒。（《太平广记》卷一三○、《说郛》四八）
    ○刘钥匙
    陇右水门村有店人曰刘钥匙者，不记其名，以举债为家，业累千金。能于规求，善聚难得之货，取民间资财，如秉钥匙，开人箱箧帑藏，盗其珠珍不异也，故有钥匙之号。邻家有殷富者，为钥匙所饵，放债与之，积年不问。忽一日，执券而算之，即倍数极广。既偿之未毕，即以年系利，略无期限，遂至资财物产，俱归钥匙，负债者怨之不已。后钥匙死，彼家生一犊，有钥匙姓名，在赚肋之间，如毫墨书出，乃为债家鞭使役，无完肤。钥匙妻男广，以重货购赎之，置于堂室之内，事之如生。及毙，则棺敛葬之于野。盖与刘自然之事仿佛矣，此则报应之道，其不诬矣。（《太平广记》卷一三四）
    ○刘自然
    唐天中，秦州有刘自然者，主管义军桉，因连帅李继宗点乡兵捍蜀。成纪县百姓黄知感者，妻有美发，自然欲之，谓知感曰：“能致妻发，即免是行。”知感之妻曰：“我以弱质托于君，发有再生，人死永诀矣。君若南征不返，我有美发何为焉？”言讫，揽发剪之。知感深怀痛愍，既迫于差点，遂献于刘。知感竟亦不免繇戍，寻殁于金沙之阵。黄妻昼夜祷天号诉。是岁，自然亦亡。后黄家牝驴，忽产一驹，左胁下有字，云“刘自然”。邑人传之，遂达于郡守，郡守召其妻子识认。刘自然长子曰：“某父平生好饮酒食肉，若能饮啖，即是某父也。”驴遂饮酒数升，啖肉数脔。食毕，奋迅长鸣，泪下数行。刘子请备百千赎之，黄妻不纳，日加鞭捶，曰：“犹足以报吾夫也。”后经丧乱，不知所终。刘子竟惭憾而死。（《太平广记）卷一三四）
    ○上公
