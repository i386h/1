<!-- { "loadSidebar": true } -->
    秦川城北绝顶之上有隗嚣宫，宫颇宏敞壮丽，今为寿山寺。寺有三门，门限琢青石为之，莹彻如琉璃色。余尝待月纳凉，夕处朝游，不离于是。尔后入蜀，蜀有道士谓余曰：“隗宫石门限下诗记之乎？”余曰：“余为孩童，迨乎壮年，游处于此，未尝见有诗。”道士微哂曰：“子若复游，但于石门限下土际求之。”丙戌岁，蜀破还秦，至则访求之，果得一绝云：“清溪道士人不识，上天下天鹤一只。洞门深锁玉窗间，滴露研朱点《周易》。”详观此篇，飘飘然有神仙体裁，远近词人竞来讽味，那知道士非控鲤驾鹤之流乎？奇哉！奇哉！（《竹庄诗话》卷二一）
