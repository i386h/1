<!-- { "loadSidebar": true } -->
    唐天年，河中进士杨玄同老于名场。是岁颇亦彷徨，未涯兆朕，宜祈吉梦，以卜前途。是夕，梦龙飞天，乃六足。及见榜，乃名第六，则知固有前定矣。（《太平广记》卷一八四、《永乐大典》卷一三一三九）
    ○高辇
    礼部贡院凡有榜出，书以淡墨。或曰：“名第者，阴注阳受，淡墨书者，若鬼神之迹耳，此名鬼书也。”范质云：“未见故实。涂说之言，未敢为是。”尝记未应举日，有登第者相告，举子将策名，必有异梦。今聊记忆三数梦，载之于此。高辇应举，梦雷电晦冥，有一小龙子在前，吐出一石子，辇得之。占者曰：“雷电晦冥，变化之象，一石十科也。将来科第，其十数矣。”及将放榜，有一吏持主文帖子至。问小吏姓名，则曰：“姓龙”，询其名第高卑，则曰“第十人”。又郭俊应举时，梦见一老僧屐于卧榻上，蹒跚而行。既寤，甚恶之。占者曰：“老僧，上座也；著屐于卧榻上行，屐高也。君其巍峨矣。”及见榜，乃状元也。王汀应举时，至滑州旅店，梦射王慎征，一箭而中。及将放榜，或告曰：“君名第甚卑。”汀答曰：“苟成名，当为第六人。”及见榜，果如所言。或者问之，则告以梦：“王慎征则前年第六人及第，今射而中之，故知亦此科第也。”质于癸巳年应举，考试毕场。自以孤平初举，不敢决望成名。然忧闷如醉，昼寝于逆旅，忽有所梦。寐未化间，有九经蒋之才相访，即惊起而坐，且告以梦，梦被人以朱笔于头上乱点，己牵一胡孙如驴许大。蒋即以梦占之曰：“君将来必捷，兼是第三人矣。”因问其说，即曰：“乱点头者，再三得也；朱者，事分明也；胡孙大者为猿，算法圆三径一，故知三数也。”及放榜，即第十三人也。（《太平广记》卷一八四）
    ○张
    张相富于权略，素不知兵。昭宗朝，亲统扈驾六师，往讨太原，遂至失律，陷其副帅侍郎孙揆。寻谋班师，路由平阳，平阳即蒲之属郡也。牧守姓张，即蒲帅王珂之大校。珂变诈难测，复虑军旅经过，落其诡计。乃先数程而行，泊于平阳之传舍，六军相次，由阴地关而进。深忌晋牧，复不敢除之。张于一舍郊迎，既驻邮亭。令张使君升厅，茶酒设食毕，复命茶酒，不令暂起，仍留晚食。食讫，已晡时，又不令起，即更茶数瓯。至张灯，乃许辞去，自旦及暮，不交一言，口中咀少物，遥观一如交谈之状。珂性多疑，动有警察。时侦事者寻已密报之云：“刺史与相国密话竟夕。”珂果疑，召张问之曰：“相国与尔，自旦至暮，所话何？”对云：“并不交言。”王殊不信，谓其不诚，戮之。六师乃假途归京，了无纤虑。后判邦计，诸道各致纨绮之类，并不受之。乃命专人面付之曰：“尔述吾意，以此物改充军行所费之物，锅幕布槽啖马药，土产所共之物，咸请备之。”于是诸藩镇欣然奉之。以至军行十万，所要无阙，皆心匠之所规画。梁祖忌之，潜令刺客杀之于是水庄上。（《太平广记》卷一九○）
    ○村妇
    昭宗为梁主劫迁之后，岐凤诸州，各蓄甲兵甚众，恣其劫掠以自给。成州有僻远村墅，巨有积货，主将遣二十余骑夜掠之。既仓卒至，罔敢支吾，其丈夫并囚缚之，罄搜其货，囊而贮之。然后烹豕犬，遣其妇女羞馔，恣其饮啖。其家尝收莨菪子，其妇女多取之熬捣，一如辣末，置于食味中，然后饮以浊醪。于时药作，竟于腰下拔剑掘地曰：“马入地下去也。”或欲入火投渊，颠而后仆。于是妇女解去良人执缚，徐取骑士剑，一一断其颈而瘗之。其马使人逐官路，而遣之，罔有知者。后地土改易，方泄其事。（《太平广记）卷一九○）
    ○王宰
    丁丑岁，蜀师戍于固镇。有巨师曰费铁觜者，本于绿林部下将卒，其人也，多使人行劫而纳其货。一日，遣都将领人攻河池县。有王宰者，失其名，少壮而勇，只与仆隶十数辈止于公署。群盗夜至，宰启扉而俟之，格斗数刻，宰中镞甚困。贼将俞其阈，小仆持短枪，靠扉而立，连中三四魁首，皆应刃而仆，肠胃在地焉。群盗于是舁尸而遁。他日，铁觜又劫村庄。才合夜，群盗至村，或排闼而入者，或四面坏壁而入。民家灯火尚荧煌，丈夫悉遁去，唯一妇人以杓挥釜汤泼之，一二十辈无措手，为害者皆狼狈而奔散。妇人但秉杓据釜，略无所损。旬月后，铁觜部内数人，有面如疮癞者，费终身耻之。（《太平广记》卷一九二）
    ○段成式
    成式多禽荒，其父文昌尝患之，复以年长，不加面斥其过，而请从事言之。幕客遂同诣学院，具述丞相之旨，亦唯唯逊谢而已。翌日，复猎于郊原，鹰犬倍多。既而诸从事各送兔一双，其书中征引典故，无一事重叠者。从事辈愕然，多其晓其故实。于是齐诣文昌，各以书示之。文昌方知其子艺文该赡。山简云：“吾年四十，不为家所知。”颇亦类此。（《太平广记）卷一九七）
    ○江陵书生
    江陵南门之外，雍门之内，东垣下有小瓦堂室一所，高三尺许，具体而微。询其州人，曰：“此息壤也。”鞠其由，曰：“数百年前，此州忽为洪涛所漫，未没者三二版。州帅惶惧，不知所为。忽有人白之曰：‘州之郊墅间，有一书生博读甚广，才智出人，请召询之。’及召问之。‘此是息壤之地，在于南门。仆尝读《息壤记》云：禹湮洪水，兹有海眼，泛之无恒。禹乃镌石，造龙之宫室，置于穴中，以塞其水脉。后闻版筑此城，毁其旧制，是以有此怀襄之患。请掘而求之。’果于东垣之下，掘数尺，得石宫室，皆已毁损。荆帅于是重葺，以厚壤培之，其洪水乃绝。今于其上又起屋宇，志其处所。”旋以《息壤记》验之，不谬。（《太平广记》卷一九七、《锦绣万花谷前集》卷六）
    ○陈叔
    陈叔，鸿之子也，鸿与白傅传《长恨词》，文格极高，盖良史也。咸通中，佐廉使郭常侍铨之幕于徐，性尤耿介，非其人不与之交。同院有小计姓武，亦元衡相国之后，盖汾阳之坦床也。乃心不平之，遂挈家居于茅山，与妻子隔山而居，短褐束绦，焚香习禅而已。或一年半载，与妻子略相面焉。在职之时，唯流沟寺长老与之款接，亦具短褐相见。自述《檀经》三卷，今在藏中。临行，留一章与其僧云：“行若独轮车，常畏大道覆。止若圆底器，常恐他物触。行止既如此，安得不离俗。”乾符中，弟琏复佐薛能幕于徐，自丹阳棹小舟，至于彭门，与弟相见。薛公重其为人，延请入城，遂坚拒之曰：“某已有誓，不践公门矣。”薛乃携舟造之，话道永日，不宿而去。其志尚之介僻也如此。（《太平广记》卷二○二、又见《类说》卷五四、唐诗纪事卷六六）
    ○王仁裕
    晋都洛下，丙申年春，翰林学士王仁裕夜直。闻禁中蒲牢，每发声，如叩项脑之间，其钟忽撞作索索之声，有如破裂，如是者旬余。每与同职默议，罔知其何兆焉。其年中春，晋帝果幸于梁汴，石渠金马，移在雪宫，迄今十三年矣。索索之兆，信而有征。（《大平广记》卷二○三）
    ○王仁裕
    后唐清泰之初，王仁裕从事梁苑，时范公延光师之。春正月，郊野尚寒，引诸幕寮，饯朝客于折柳亭。乐则于羽，而响铁独有宫声，洎将掺执，竟不谐和。王独讶之，私谓戎判李大夫式、管记唐员外献曰：“今日必有俦张之事，盖乐音不和，今诸音举羽，而独扣金有宫声。且羽为水，宫为土，水土相克，得无忧乎？”于时筵散，朝客西归。范公引宾客，绁鹰犬，猎于王婆店北，为奔马所坠，不救于荒陂。自辰巳至午后，绝而复苏。乐音先知，良可至矣。（《太平广记》卷二○四）
    ○厉归真
    唐末，江南有道士厉归真者，不知何许人也。曾游洪州信果观，见三官殿内功德塑像，是玄宗时夹，制作甚妙，多被雀鸽粪秽其上。归真遂于殿壁画一鹞，笔迹奇绝，自此雀鸽无复栖止此殿。其画至今尚存。归真尤能画折竹野鹊。后有人传，归真于罗浮山上升。（《太平广记》卷二一三、《类说》卷五四）
    ○高骈
    江淮州郡，火令最严，犯者无赦。盖多竹屋，或不慎之，动则千百间立成煨烬。高骈镇维扬之岁，有术士之家延火，烧数千户。主者录之，即付于法。临刃，谓监刑者曰：“某之愆尤，一死何以塞责。然某有薄技，可以传授一人，俾其救济后人，死无所恨矣。”时骈延待方术之士，恒如饥渴，监刑者即缓之，驰白于骈。骈召入，亲问之。曰：“某无他术，唯善医大风。”骈曰：“可以核之。”对曰：“但于福田院选一最剧者，可以试之。”遂如言。乃置患者于室中，饮以乳香酒数升，则懵然无知。以利刀开其脑缝，挑出虫可盈掬，长仅二寸。然以膏药封其疮，别与药服之，而更节其饮食动息之候。旬余，疮尽愈。才一月，眉须已生，肌肉光净，如不患者。骈礼术士为上客。（《太平广记》卷二一九）
    ○田令孜
    长安完盛日，有一家于西市卖饮子，用寻常之药，不过数味，亦不闲方脉，无问是何疾苦，百文售一服，千种之疾，入口而愈。常于宽宅中，置大锅镬，日夜锉斫煎煮，给之不暇，人无远近，皆来取之。门市骈罗，喧阗京国，至有赍金守门，五七日间未获给付者，获利甚极。时田令孜有疾，海内医工召遍，至于国师待诏，了无其征。忽见亲知白田曰：“西市饮子，何妨试之？”令孜曰：“可。”遂遣仆人，驰乘往取之，仆人得药，鞭马而回。将及近坊，马蹶而覆之，仆既惧其严难，不复取云，遂诣一染坊，丐得池脚一瓶子，以给其主。既服之，其病立愈。田亦只知病愈，不知药之所来，遂偿药家甚厚。饮子之家，声价转高，此盖福医也。近年，邺都有张福医者亦然，积货甚广，以此有名，为蕃王挈归塞外矣。（《太平广记》卷二一九）
    ○于遘
    近朝中书舍人于遘，尝中蛊毒，医治无门，遂长告，渐欲远适寻医。一日，策杖坐于中门之外，忽有钉铰匠见之，问曰：“何苦而羸茶如是？”于即为陈之。匠曰：“某亦曾中此，遇良工，为某钤出一蛇而愈。某亦传得其术。”遘欣然，且祈之。彼曰：“此细事耳。来早请勿食，某当至矣。”翊日，果至，请遘于舍檐下，向明张口，执钤俟之。及欲夹之，差跌而失，则又约以来日。经宿复至，定意伺之，一夹而中。其蛇已及二寸许，赤色，粗如钗股矣，遽命火焚之。遘遂愈，复累除官，至紫微而卒。其匠亦不受赠遗，但云：“某有誓救人。”唯引数觞而别。（《太平广记》卷二一九）
    ○颜燧
