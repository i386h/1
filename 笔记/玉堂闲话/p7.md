<!-- { "loadSidebar": true } -->
    开运甲辰岁暮冬，晋帝遣中使至内署，宣问诸学士云：“朕昨夜梦一玉盘，中有一玉碗及一玉带，皆有碾文，光荧可爱。是何徵也，宜即奏来。”承旨李慎仪与同僚并表奏贺，以为玉者帝王之宝也，带者有誓功之兆，盘盂者乃守器之象，为吉梦，不敢有他占。（《太平广记》卷二七八、《说郛》八）
    ○袁继谦
    殿中少监袁继谦，为兖州推官，东邻即牢城都校吕君之第。吕以其第卑湫，命卒削子城下土以培之。削之既多，遂及城身，稍薄矣。袁忽梦乘马，自子城东门楼上。有人达意，请推官登楼，自称子城使也。与袁揖让，乃谓袁曰：“吕君修私第，而削子城之土，此极不可，推官盍言之乎？”袁曰：“某虽忝宾僚，不相统摄。”又曰：“推官既不信，某自处置。”不一年，吕公被军寨中追之，有过禁系，久而停职。其宅今属袁氏，张沆尝借居之。（《太平广记》卷二八一）
    ○邵元休
    晋右司员外郎邵元休，尝说河阳进奏官潘某，为人忠信明达，邵与之善。尝因从容话及幽冥，且惑其真伪，仍相要云：“异日，吾两人有先物故者，当告以地下事，使生者无惑焉。”后邵与潘别数岁，忽梦至一处，稍前进，见东序下，幕鲜华，乃延客之所。有数客，潘亦与焉。其间一人，若大僚，衣冠雄毅，居客之右。邵即前揖，大僚延邵坐。观见潘亦在下坐，颇有恭谨之色。邵因启大僚：“公旧识潘某耶？”大僚唯而已。斯须命茶，应声已在诸客之前，则不见有人送至者。茶器甚伟，邵将啜之，潘即目邵，映身摇手，止邵勿啜。邵达其旨，乃止。大僚复命酒，亦应声而至诸客之前，亦不见执器者，樽古样而伟。大僚揖客而饮，邵将饮之。潘复映身摇手而止之，邵亦不敢饮，大僚又食，即有大饼饣炎下于诸客之前，馨香酷烈。将食，潘又止邵。有顷，潘目邵，令去。邵即告辞，潘白大僚曰：“某与邵故人，今欲送出。”大僚颔而许之。二人俱出公署，因言及顷年相邀幽冥之事，邵即问曰：“地下如何？”潘曰：“幽冥之事，固不可诬，大率如人世，但冥冥漠漠愁人耳。”言竟，邵辞而去。及寤，因访潘之存殁，始知潘已卒矣。（《太平广记》卷二八一）
    ○目老叟为小儿
    长安完盛之时，有一道术人，称得丹砂之妙，颜如弱冠，自言三百余岁。京都人甚慕之，至于输货求丹，横经请益者，门如市肆。时有朝士数人造其第，饮啜方酣，有阍者报曰：“郎君从庄上来，欲参觐。”道士作色叱之。坐客闻之，或曰：“贤郎远来，何妨一见？”道士颦蹙移时，乃曰：“但令入来。”俄见一老叟，鬓发如银，昏耄伛偻，趋前而拜。拜讫，叱入中门，徐谓坐客曰：“小儿愚，不肯服食丹砂，以至于是。都未及百岁，枯槁如斯，常已斥于村墅间耳。”坐客愈更神之。后有人私诘道者亲知，乃云：“伛偻者，即其父也。”好道术者，受其诳惑，如欺婴孩矣。（《太平广记》卷二八九）
    ○狄仁杰祠
    魏州南郭狄仁杰庙，即生祠堂也。天后朝，仁杰为魏州刺史，有善政，吏民为之立生祠。及入朝，魏之士女，每至月首，皆诣祠奠。仁杰方朝，是日亦有醉色。天后素知仁杰初不饮酒，诘之，具以事对。天后使验问，乃信。庄宗观霸河朔，尝有人醉宿庙廊之下，夜分即醒，见有人于堂陛下，罄折咨事。堂中有人问之，对曰：“奉符于魏州索万人。”堂中语曰：“此州虚耗，灾祸频仍，移于他处。”此人曰：“诺，请往白之。”遂去。少顷复至，则曰：“已移命于镇州矣。”语竟不见。是岁，庄宗分兵讨镇州，至于攻下，两军所杀甚众焉。（《太平广记》卷三一三）
    ○葛氏妇
    兖之东钞里泗水上有亭，亭下有天齐王祠，中有三郎君祠神者。巫云：天齐王之爱子，其神甚灵异。相传岱宗之下，樵童牧竖，或有逢羽猎者，骑从华丽，有如侯王，即此神也。鲁之畏敬，过于天齐。失梁时，葛周镇兖部署，尝举家妇女游于泗亭，遂至神祠。周有子十二郎者，其妇美容止，拜于三郎君前，熟视而退。俄而病心痛，踣地闷绝久之。举族大悸，即祷神。有顷乃瘳，自是神情失常，梦寐恍惚，尝与神遇。其家惧，送妇往东京以避之。未几，其神亦至，谓妇曰：“吾寻汝久矣，今复相遇。”其后信宿辄来。每神将至，妇则先伸欠呵嚏，谓侍者曰：“彼已至矣。”即起入帷中。侍者属耳伺之，则闻私窃语笑，逡巡方去，率以为常。其夫畏神，竟不敢与妇同宿。久之，妇卒。（《太平广记》卷三一三）
    ○庞式
    唐长兴三年，进士庞式，肄业于嵩阳观之侧，临水结庵以居。一日，晨往前村未返。庵内唯薛生，东郡人也，少年纯悫，师事于式。晨兴，就涧水盥漱毕，见庵之东南林内有五人，皆星冠霞帔，或缝掖之衣，衣各一色，神彩俊拔，语音清响，目光射人，香闻十余步。薛生惊异，遍拜之，问薛曰：“尔何人？”生具以对。又问：“尔能随吾去否？”薛辞以父母年老，期之异日。又曰：“尔既不去，吾当书尔之背志之。”遂令肉袒，唯觉其背上如风之吹。书毕，却入林中，并失其处。斯须庞式至，具述，且示之背，见朱书字一行，字体杂以篆籀。唯两字稍若官体贵人字，余皆不别，薛生又以手扪之，数字破，色鲜如血。数日，香尚不销。后庞式登第，除乐乡县令，为叛帅安从进所杀。薛氏子寻归滑台，殂于家。（《太平广记》卷三一三）
    ○仆射陂
    乙未岁，契丹据河朔，晋师拒于澶渊。天下骚然，疲于战伐。翰林学士王仁裕奉使冯翊，路由于郑，过仆射陂，见州民及军营妇女。填咽于道路，皆执错彩小旗子，插于陂中，不知其数。询其居人，皆曰：“郑人比家梦李卫公云：‘请多造旗幡，置于陂中，我见集得无数兵，为中原剪除戎寇，所乏者旌旗耳。’是以家别献此幡帜。”初未之信，以为妖言。果旬月之间，击败胡虏。及使回，过其陂，使仆者下路，访于草际，存者尚多。（《太平广记》卷三一四）
    ○刘
    汉宗正卿刘，忽梦一人，手执文簿，殆似冥吏。意其知人命禄，乃诘之，仍希阅己将来穷达。吏曰：“作齐王判官，后为司徒、宗正卿。”自以朝籍已高，不乐却为王府官职。梦觉，历历记之，亦言于亲友。后衔命使吴越，路由郓州，忽于公馆染疾，恍惚意其曾梦为齐王判官，恐是太山神天齐王也。乃令亲侍就庙，陈所梦，炷香掷茭以质之，一掷果应。宗卿以家事未了，更将明恳神祈，俟过海回，得以从命。频掷不允，俄卒于邮亭。（《太平广记》卷三一四）
    ○崔练师
    晋州女道士崔练师，忘其名，莫知所造何道。置辎车一乘，佣而自给，或立小小阴功，人亦不觉。一旦车于路辗杀一小儿，其父母诉官，追摄驾车之夫，械之，欲以其牛车偿死儿之家。其人曰：“此物是崔练师处租来。”官司召练师，并絷之。太守栾元福。夜梦冥司崔判官谓曰：“崔练师，我之侄女，何罪而絷之？”梦觉，召练师，以梦中之言告之。练师对曰：“某虽姓崔，莫知是何长行。”俄而死儿复活。周高祖闻而异之，召崔练师入京，仍择道士，往晋州紫极宫修斋焉。（《太平广记》卷三一四）
    ○邵元休
    汉左司员外郎邵元休，当天复年中，尚未冠，居兖州廨宅，宅内惟乳母婢仆，堂之西序，最南是书斋。时夜向分，举家灭烛熟寐，书斋内灯亦灭。邵枕书假寐，闻堂之西，若妇人履声，经于堂阶。先至东序，皆女仆之寝室也。每至一房门，即住少时，遂闻至南廊。有阁子门，不扃键，巧推门而入，即闻轰然，若扑破磁器声。遂西入书斋，窗外微月，见一物。形状极伟，不辨其面目，长六七尺，如以青黑帛忄蒙首而入，立于门扉之下。邵不惧，厉声叱之，仍问数声，都不酬答，遂却出，其势如风。邵欲扪枕击之，则已去矣。又闻行往堂西，其声遂绝。迟明，验其南房内，则茶床之上，一白磁器。已坠地破矣。后问人云：“常有兵马留后居是宅，女卒，权于堂西作殡宫。”仍访左右，有近邻识其女者，云“体貌颇长，”盖其魄也。（《太平广记》卷三五三）
    ○何四郎
    梁时，西京中州市有何四郎者，以鬻妆粉自业。尝于一日五更初，街鼓未鸣时，闻百步之外，有人极叫何四郎者，凡数声而罢，自是率以为常。约半月后，忽晨兴开肆毕，有一人若官僚之仆者，直前揖之云：“官令召汝。”何意府尹之宅有取，未就路，仆又促之。何方束带，仆又不容，俄以衣牵之北行，达于东西之衢。何乃欲回归，仆执之尤急。何乃愈疑：将非人耶？尝闻所著鞋履，以之规地自围，亦可御其邪魅。某虽亟为之，即被掷之于屋，知其无能为也。且讶且行，情甚恍惚。遂正北抵徽安门，又西北约五七里，则昏冥矣。忽有朱门峻宇，若王者之府署。至更深，延入，烈炬荧煌，供帐华丽。唯妇人辈款接殷勤，云：“是故将相之第。幼女方择良匹，实慕英贤，可就吉席。”何既睹妖冶，情亦惑之，婉淑之姿，亦绝代矣。比晓，则卧于丘冢之间，寂无人迹，遂望徽安门而返。草莽翳密，堕于荒井之中。又经一夕，饥渴难状，以衣襟承露而饮之。有樵者见而问之，遂报其家，缒而出之，数日方愈。（《太平广记》卷三五三）
    ○杨
    兖州龙兴寺西南廊第一院，有经藏。有法宝大师者，常于灵神佛堂之前见一白衣叟，如此者数日，怪而诘之。叟曰：“余非人，乃杨书记宅之土地。”僧曰：“何为至此？”叟曰：“彼公愎戾，兴造不辍，致其无容身之地也。”僧曰：“何不祸之？”答曰：“彼福寿未衰，无奈之何。”言毕不见。后数年，朱瑾弃城而遁，军乱，一家皆遇害。杨名，累举不第，为朱瑾书记。（《太平广记》卷三五四）
    ○袁继谦
    殿中少监袁继谦尝居兖州，侍亲疾，家在子城东南隅。有仆人自外通刺者，署云“前某州长史许延年，”后云陈慰。继谦不乐，命延入。及束带出，则已去矣。仆云：“徒步，衣故皂衣，张帽而至。裁投刺入车门，则去矣。”其年亲卒，遂以其刺兼冥钱焚之。（《太平广记》卷三五四）
    ○州士人
