<!-- { "loadSidebar": true } -->
华阳博议　　（明）胡应麟 撰 

　　●华阳博议上 

　　（少室山房笔丛正集卷二十二） 

　　累世不能穷其学当年不能究其礼仲尼之博也而以防风肃愼商羊萍实诸浅事当之则仲尼索隐之宗而语怪之首也秦汉以还家相沿袭荒唐悠谬此类实繁神异洞冥拾遗杂俎之属率假托名流恣言六合要之庄列山海实始厉阶浸淫大洞竺干诸部极矣 

　　学问之途千岐万轨约其大旨四部尽之曰经曰史曰子曰集四者其纲也曰道曰事曰物曰文四者其撰也道多丽经事多丽史物多丽子文多丽集经难于精史难于核子难于洽集难于该四者之中各为门户古今鸿巨罕得二三大都上资天授下极人功纎毫弗备尚属望洋咫尺未跻犹为止篑此其难也经之流别爰有小学史之流别爰有诸志子之流别爰有众说集之流别爰有类书凡此数端蹊径尤广昔人专一往往终身间遇兼长要非世用若贯穿玄宗融镜内典求之方外时有其人文士儒流涉猎而已 

　　六经之学广大闳深歴世名儒第专其一有博于易者有博于书者有博于诗者有博于礼者有博于春秋者有博于尔雅者施孟梁京诸人博于易者也伏夏周刘诸人博于书者也齐鲁毛韩诸人博于诗者也戴曹贺贾诸人博于礼者也公榖邹夹诸人博于春秋者也刘郭张曹诸人博于尔雅者也若马融郑玄贾逵王肃刘炫崔浩颍逹徳明数子诸经并释六籍兼该义或未精博斯称极宋世巨儒精于析理博匪所先新安后出兼综二家既精且博矣（宋世博于经学亦不乏人此举其重） 

　　诸史之文汪洋浩瀚材质所诣咸自名家有博于正史者有博于杂史者有博于古史者有博于今史者左氏马迁班固范晔诸人博于正史者也刘向崔鸿髙峻乐史诸人博于杂史者也谯周苏辙刘恕罗泌诸人博于古史者也蒋乂苏冕王珪李焘诸人博于今史者也治史则杜元凯之于春秋张守节之于史记颜师古之于汉书裴松之之于三国子玄之通君实之鉴伯恭之节元晦之纲综兼诸史并以博称他如两司马（彪贞）刘氏父子（显臻）弟兄（敞攽）歴世有人未易枚举 

　　子则有博于儒者墨者法者名者辩者杂者兵者农者术者数者荀况扬雄诸人儒之博者也宋翟田俅诸人墨之博者也管仲韩非诸人法之博者也公孙魏牟诸人名之博者也邹衍惠施诸人辩之博者也吕韦刘安诸人杂之博者也孙武尉缭诸人兵之博者也范胜贾勰诸人农之博者也张衡郭璞诸人术之博者也京房管辂诸人数之博者也漆园之评道术太史之论六家班氏之列九流任宏之録四种稚川之篹仲容之钞克构之林子原之辩皆博于子者与 

　　集则有博于骚者赋者诗者文者屈宋唐景诸人骚之博者也扬马班张诸人赋之博者也曹陆杜韩诸人诗之博者也任沈王骆诸人文之博者也彼皆目下十行胷罗万卷旁搜广撷集厥大成名世之称良非袭取若刘勰之文心兼该体要锺嵘之诗品歴遡渊源萧统之铨择镕鉴古今李善之注释详备顚末以至虞世南之采辑词章许敬宗之搜罗艺馆李明逺之英华郭茂倩之乐府大溢千卷小逾百轴其皆博于集者与 

　　经之纎赜而难明者莫大于小学小学之中又有博于文者义者音者迹者考者评者子云叔重阳冰楚金博于文景纯介甫农师元泽博于义埜王徳明休文才老博于音懐瓘永叔景伯明诚博于迹元章长睿世昌顺伯博于考嗣眞虔礼彦逺九成博于评总之杨许顾陆核字之源者也张李米黄研字之用者也杨许不明八法张李靡逹六书米黄罔会七音顾陆罕窥四体至征竒辩怪若嵇康束晳又自名家即小学一端门径十数古今博洽蔑能相兼其可易哉 

　　史之繁重而难悉者莫大于诸志诸志之中又有博于星歴者方舆者氏族者职官者礼乐者刑法者钱赋者艺文者张衡崔浩刘炫祖晅博于星歴郭璞陆澄贾耽李昉博于方舆王弘僧孺李守林寳博于氏族张说蒋乂杨侃李焘博于职官蔡邕徐坚荀朂陈旸博于礼乐杜预牛弘髙颎窦仪博于刑法桓寛刘晏田况洪遵博于钱赋刘向王俭任昉柳■〈巬，言代夫〉博于艺文总之又有博于古者博于今者如郑樵五畧苐述前朝张说六官特详近典君卿贵与庶几兼得之矣 

　　子之浮夸而难究者莫大于众说众说之中又有博于怪者妖者神者鬼者物者名者言者事者齐谐夷坚博于怪虞初璅语博于妖令升元亮博于神之推成式博于鬼曼倩茂先博于物湘东鲁望博于名义庆孝标博于言梦得务观博于事李昉曽慥禹锡宗仪之属又皆博于众说者也总之脞谈隐迹巨细兼该广见洽闻惊心夺目而淫俳间出诡诞错陈张刘诸子世推博极此仅一班至郭宪王嘉全构虚词亡征实学斯班氏所以致讥子玄因之絶倒者也 

　　集之靡冗而难周者莫大于类书类书之中又有博于名物者典故者经史者词章者刘峻之类苑徐勉之华林博于名物杨亿之元龟李昉之御覧博于典故乐天之六帖景卢之法语博于经史敬宗之玉彩李峤之珠英博于词章总之则玉彩珠英六帖法语之属博于文御覧元龟类苑华林之属博于事欧虞祝谢兼载事文杜郑马王独详经制大抵书以类称体多沿袭创造之力刘徐实难考究之功马郑为大至纎微曲尽毫末咸该即陆澄王摛并操觚翰未必亡憾也 

　　夫小学经也而子错焉诸志史也而经错焉众说子也而实史且经集错焉类书集也而称子又经史错焉故其学各有专门也 

　　总之史出于春秋礼乐史则经也子出于大易论语子亦经也集出于尚书毛诗集又经也百家之学亡弗本于经也一以贯之古今仲尼而已 

　　三代下儒术之显有出荀况仲舒王通韩愈乎然荀述礼乐董究天人王拟六经韩起八代其学皆极博也文章之显有出左氏屈原司马杜甫乎然左穷九丘屈罗万彚马探千古杜总百家其学皆极博也至于宋文盛于辞儒壹于道矣（左氏或云非倚相然左传国语之宏富春秋博学之士当为首称） 

　　老氏所贵虚无静默然周室耼为藏史特富典坟至庄列诸篇恣谈百氏抑何浩瀚亡际也释氏扫除文字一切俱空而西天经教品目之繁不可亿举阿难独以多闻为佛上首其人岂遂出唐宋诸儒下哉世恒以儒术寡要少功即今中国二藏之文总踰万卷彼其所谓无所谓空顾安能离博也第吾儒所博者实二氏所博者虚弗可同年语矣 

　　道之博于经方且饶论述者汉河上公张道陵阴长生王方平于吉宫崇刘政茅盈司马季主淳于叔通晋葛玄鲍靓宋陆修静齐陈显明梁章处玄魏寇谦之后秦王嘉唐司马承祯张果张氤叶静能罗公逺王逺知徐灵府成玄英文如海锺离权胡慧超吕岩马湘蜀杜光庭宋陈抟张伯端薛道光白玉蟾林灵素王中孚元马珏谭处端刘处玄丘处机（王方平汉时孝亷显于唐世） 

　　释之博于经典且富辩才者汉摄摩腾竺法兰呉康僧会晋支道林道安惠逺法护法深世友宋惠通僧愍求■〈冉阝〉跋摩齐僧嵓梁宝志传翕法畅四公惠皎僧佑惠敏宝唱法云陈洪偃眞观秦鸠摩罗什昙无懴昙摩懴佛陀耶舍僧肇道融昙摩流支智猛僧伽提婆周静霭卫元嵩隋智果彦琮唐玄奘法林惠琳玄琬玄祎一行宗密道宣道世慧忠智玄窥基流志玄觉志升澄观神邕杜顺法藏智顗法海义净务静慧旻五代义楚赞寜宋惟白道通宗杲了元克勤契嵩延寿道成慧邃正受道显宗永智圆道济元明本眞觉如意念常（诸方外士但据传记中有著述或以博洽名者惠能希运从谂义玄等虽或有经觧以禅故不列诗词显者亦载别条） 

　　文士儒流博通二典者汉淮南王东方朔魏伯阳徐景休刘向王褒严遵襄楷魏何晏王肃徐邈任嘏晋羊祜锺会向秀嵇康王弼王烈王衍王戎郭象郭璞孙绰孙澄张湛张凭谢安谢尚乐广卫玠刘惔葛洪齐张融顾欢梁陶弘景周弘正唐孙思邈王方庆颜眞卿张志和樊宗师陆希声施肩吾王松年李泌李荃罗隐沈汾刘商王叡宋欧阳修王安石郭忠恕张君房苏辙王旉曽慥彭晓乐史刘泾吕惠卿叶梦得林希逸程大昌诸人皆综贯道书者也（诸人多据史传及著述行世者下仿此） 

　　汉傅毅牟融桓谭竺融晋许询殷浩孙绰习凿齿宋范王僧孺刘义宣齐张融周颙萧子良明僧绍梁沈约刘勰裴子野阮孝绪刘之遴徐孝克元魏崔敏北齐颜之推周甄鸾王巾陈徐陵江总隋卢思道虞世南唐禇亮萧瑀王维王缙梁肃李蘩白居易柳宗元李通玄李师正裴休房融刘轲李俨宋杨亿杨杰王古王随晁迥井度苏轼李邴王安石黄庭坚张方平李遵最张商英张九成诸人皆覃研释教者也 

　　歴世文人学士有功经术者汉刘向刘歆杜钦杜邺匡衡谷永班固蔡邕三国王粲刘桢何晏谯周韦昭陆绩六代嵇康陆机戴逵孙绰千宝傅玄葛洪徐广何承天裴松之顾埜王萧子显唐王勃颜籒韩愈李翱卢仝刘轲宋欧阳修司马光三王（安石回旉）三苏（眉山）二刘（敞攽）二叶（梦得适）李觏呉棫宋祁陆佃郑樵董逌陈傅良杨万里元呉澄呉莱刘因柳贯黄溍赵汸胡长孺呉师道等虽浅深纯驳造诣各殊皆著述可征有功经学者也（汉唐宋世文士通经术者尚众此但据其名字烜赫著述盛行者丘明仲舒辈虽文章名世而经术专门故不槩列他率仿此） 

　　古今人主才美之盛盖无如梁武者阴阳筭歴奕射琴书靡不冠代而赋诗谭道征事缀文毎出一长輙与专门名世并驱至著述之饶尤为惊絶经则九经义疏二百余卷三礼断疑一千余卷史则歴朝通史六百卷子则二氏经觧数百卷集则自制诗文百二十卷其富皆古今未有而所命诸儒篹辑华林遍略六百卷弗与焉可谓学总三涂业兼七録而表章六籍有功圣门世但讥其事佛而闳才博识絶口无称余惜而志之（余尝疑为诸臣代笔然梁武素称忌前寜肯事此惟三礼断疑出羣下帝析其疑今诸书无一传者湘东之亡付煨烬矣） 

　　歴朝诸史各有儒林文苑二传儒林以纪经术文苑以畜艺文轻重本自较然然古今烜赫之士恒得之文苑至儒林所列类有不能举名氏者盖务华贱实今古共然政犹唐世用人进士显列明经下僚耳则实学胡以弗衰而靡文胡以弗盛也 

　　唐制以明经为孝亷词赋为进士凡仕宦清华率进士得之孝亷冗散而已以故唐人诗歌极盛而经学式微间有一二兼通盖不数见唐初孔颖逹徐文逺等各为儒宗自是隋世之遗耳时继起若三秦二盖彬彬足数中髙嗣运尚闻祝郭诸人此后顿寥寥也 

　　唐语林云大歴已后学士蔡广成周易强蒙论语啖助赵匡陆质春秋施士丐毛诗袁彝仲子陵韦彤裴■〈艹洍〉讲礼章庭珪薛伯髙徐阂通经地里则贾仆射兵赋则杜太保故事则苏冕蒋乂歴筭则董纯天文则徐泽氏族则林宝此所载中唐后经术士皆史所略者中惟啖赵贾杜苏蒋稍见唐书余大抵没没也汉魏六朝诸人儒林自有传此不録宋初邢昺等尚多以注疏显至洛闽谭理而经学迥别前代矣（贾仆射耽也杜太保佑也） 

