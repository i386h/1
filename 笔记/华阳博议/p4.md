<!-- { "loadSidebar": true } -->
　　读巵言所记古今博物事偶忆史传小说中有相类者并疏左方（中固多博极士然或由神觧或以术推不专问学至偶中亦有之巵言大略同）郑公孙侨知实沈台骀知黄熊（晋平公梦）鲁展禽知爰居（海鸟避风）汉傅毅知西域金人胡僧知昆池刼灰蔡邕知焦尾琴柯亭竹魏嵇康知石髓晋荀朂知劳薪挚虞束晳并知曲水（二子各证旧文束事觉稍古耳）张华知蛇化雉知洛钟鸣知武库火（以积油故见太平御览乐蔼下）郭璞知驴鼠（大如水牛灰色见景纯传）宋陆澄知崇礼门鼓齐徐之才知瘤骨（作刀柄见御览）梁武帝知海濵巨鼋（赵昭仪所化见飞燕别集）刘杳知张仲师（长尺二寸）知骞毘王杰公知蛇鹤二珠知火浣布知髙安国盐知天竺国镜知八风谷酒知扶桑茧丝（杰公事并见四公记）后魏赵逸知晋时寺址知宋世浮图（见广记异人类）隋崔頥知蓝田玉人（汉文帝所造具冠帻见太平御览中）唐李百药知琅琊稻（徐陵文语）郝处俊知无脂羊张柬之知影蛾池（上官仪诗）唐玄宗知龙皮扇王维知霓裳第三拍叶法善知白蝙蝠精（张果眞形）青城王老知太元仙衣郑钦悦知中山石铭贾耽知虱症知火尼知藏粟（见杂俎及广记）江陵书生知息壤（太平广记）建中时道者知脉望（蠧鱼蚀神仙字所化其形如规发服之长生）又春秋陈章知胡充折齿（齐桓公得折齿方圆三尺陈章对曰此秦胡充齿也）知鸣鹄嗉中人（齐桓公得鸣鹄杀之嗉中有人长三寸三分陈章曰名李子敖见博物志）公孙侨知浮游（共工之卿化为朱熊）晏婴知盘庚（长九尺余大下小上）知伊尹（大上小下赤色而髯三神俱梦中所见出汲冢璅语今载御览并陈章二事并见御览形体门）内史过知莘县神（丹朱所化）观射父知重黎郯子知鸟官蔡墨知豢龙氏介葛卢知牛鸣师旷知绛县老人年（并见国语左传）又知太子晋年（汲冢周书）汉东方朔知东都短人（御览）贾逵知神雀（汉书本传）张敞知宣帝时美阳伪鼎（册府元龟）终军知鼮鼠（册府元龟）魏管辂知宋无忌妖知易中九事王粲知汉时玉佩遗制本传（元龟）呉诸葛恪知桑熟老龟（传注）六朝雷焕知枯木照妖知丰城剑气（续齐谐记）刘杳知■〈恡，木代忄〉偏旁知姓谱血脉（并见南史本传）刘显知狮子何色（南史本传）乐蔼知积油为灰（元龟）王僧孺知古人以石为针（南史本传）潘京知武陵郡名（止戈为武髙阜曰陵见元龟）范云知白乌所由至（齐髙帝时事见元龟）裴子野知滑国（即白题同贡者见南史子埜传）续咸知有新氏衡石（元龟）崔赜知羊肠坂（本传）魏収知人日徐之才知蛤精（并见北史本传）杰公知六女国（梁四公记）唐许敬宗知济水褚遂良知雄雉见秦（元龟）周焦君知古岳渎经（广记）元行冲知乐器名阮咸（孔氏六帖）杨収知姑洗角（出处仝上）张一行知帝车七曜文（王勃文帝车南指遁七曜于中阶华盖西临藏五云于太甲张燕公不晓以问一行一行知其上句下句遂无知者段成式云）刘禹锡知巨颡老拳诗（杜甫义鹘行语老拳见石勒传）张率更知玉磬（隋唐嘉话）房叔道知湖目（莲子也此事本六朝人附酉阳杂俎）陈仓童子知弗述（秦时事也以上二事皆在唐前以载杂俎附此）段成式知画菩萨光（以曽青和壁鱼设色则近日有光此事在赞寜知画牛前见杂俎广知类）五代陈陶知狼星直日（江南主晨起于殿前得残兽一足无知其故者以问陈陶陶对曰昨夜乃狼星直日也见诗话总龟）崇实知鼍（见葆光録）江南士人知天鸡有二（说载尔雅江南士人因主司出题问此无能答者见谈苑）宋王介甫知玉楼银海（玉楼肩也银海眼也苏子瞻雪诗用二事出道书见诗话）苏子瞻知锦瑟诗（李义山诗寓适怨清和意黄鲁直不能觧眉山告之）黄鲁直知唤起催归（二鸟名也韩退之诗）刘贡父知黄耳（非犬也乃童仆名见诗话）刘克知人日阴诗（自元日至人日各有所属某日阴则某物歉也）又知乌鬼（鸬鹚也说载图经笔谈云）王贻孙知男女皆跪（礼对太宗问也见玉壶清话）李公麟知玉玺文（见宣和画谱及宋史本传）沈存中知棊局数（共享五十二万子而尽局之数）胡旦知束帛（诗话总龟）黄常明知孟劳（寳刀也王介甫诗用之见诗话总龟）丁公言知唐酒价（眞宗问唐酒价丁以杜诗对时称敏捷后人又举王维新丰美酒斗十千驳之余戏谓价之多寡由酒有美恶耳工部贫客又蜀酒固不得埒价新丰也）又仲尼知玉羊（见髙氏纬略引韩诗外传云鲁哀公穿井得一玉羊焉孔子见之曰水之精为玉土之精为羊此羊得之井中在水土之际其身玉其肝土也公使杀视之果然此又与羵羊事异）元万顷知离合诗（见旧唐书本传郭侍封被围作离合诗示李绩绩怒万顷为觧之）朱子奢知烧尾事（新羊入羣为诸羊所触火烧其尾乃定故士人登进迁除设燕谓之烧尾贞观中太宗以此问朱子奢朱子以此事对一说虎变为人惟尾不变须烧乃似人见封氏见闻志）张果知汉武时鹿（唐玄宗时得鹿以问仙人张果果云此汉武上林鹿也验之果然见神仙通鉴张果传中）张氲知海虾蟇齿（方圆二尺亦见仙鉴氲传）祁玄觧知龙虎玉（见太平广记唐宪宗时异人伊祁玄觧至时西域进方圆二玉举朝莫能名宪宗以问玄觧玄觧对云圆者龙玉方者虎玉也询诸贡者果云圆者渔人所得方者樵夫所致人始信服云）尹拙知白马祠旧典（宋史本传）刘恕知五代别将行履（本传）王介甫客知虹玉围腰语（见髙氏纬略虹玉围腰唐人常衮语也王介甫作谢玉带表而偶缺一故实作对一门下客曰何不用虹玉围腰语介甫大喜即用之惜门客名氏竟不传）尤延之知河鲀原起（杨廷秀与尤延之食河鲀杨问尤河鲀原起何典尤因举左太冲赋及刘渊材注答之杨检验二处信然始大服尤之博洽呼之为书厨云见说郛所钞坦斋笔衡中）王仲行知天呉字音（见谈薮云李大异为广西帅尝诵杜天呉紫鳯之句顾坐客云呉当音华见山海经未知复见何书客莫对王独云后汉书戴就被収狱吏烧鋘斧使就挟之注引何承天篹文鋘音华又诗不呉不敖不呉不扬亦皆音华李公称善众咸服其该洽云今刻说海无此事非也）叶寘知玉柙（坦斋笔谈）汤思退知生妇人出处（本三国志事见说郛）又六朝王筠知霓字音五代张策知伪鼎（见合璧事类中）徐铉知象胆宋窦仪知干徳四年钱沈括知天禄元耶律楚材知角端（并见史及诸杂说凡巵言引者悉不録又说郛载宋某人知酋耳知肉芝） 

　　古文竒字之难辨有甚于事物者别而録之于后 

　　李斯识周冢玉文八字叔孙通识周冢玉文二字嵇康识抱犊山神书束晳识汲冢竹书江淹识玉镜竹简古文刘显识古文尚书断篇又识魏人遗梁古器隐起文王僧虔识科斗书周官阙文范云识秦望铭韩愈识诛鲛雷文李协识漳泉界铭东平李生识石壁遗记兖州鲁生识古铜盎篆文（又张敞识美阳鼎文髙佑识玉印文）李斯叔孙通不尽识周冢玉文（凡八十字斯通共识十字）郭璞束晳不尽识穆天子传文郭又不识会稽钟文（景纯本传）张华不识显节陵科斗文（即束晳所识者己见巵言）任昉不识尚书古文（王僧虔识）姚■〈巬，言代夫〉不识中山石铭（郑钦悦识）鲍照徐爰苏宝生不识青州墓铭（贾希镜识己见巵言）王僧虔不识玉镜竹简古文（江淹识之）王起不识■门二字段成式不识鹿杯古文沈括不识汉东雷文（扶疎类栢叶见笔谈）至秦汉子书谓泰山封禅文字万家仲尼观之不能尽识则谬谈也 

　　埜客丛书云幽明録曰楚文王猎有人献鹰得异物时有博物君子曰此鹏雏也文王厚赏之异类传曰汉武帝时西域献黑鹰得鹏雏众莫识惟方朔识之二说不同尚书故实谓孝武时尝有献异鸟者莫识东方朔曰此毕鸾也问何以知之曰见山海经洽闻记曰后汉时有鸟头长五尺鸡首燕颔备五色而多青光武问百官咸以为鳯蔡衡独曰多青者乃鸾也余歴考博识事自谓庶几足补巵言之缺近读此事遗数条学之难穷如是因续志之（毕鸾疑即毕方事字之讹也） 

　　丛书又云缃素杂记云永叔启陆机阅史尚靡识于撑犁枚皋属文徒自惭于骫骳沈元用启读撑犁而靡识敢谓知书问祈招而不知尚惭寡学撑犁事竟不知载何书仆谓此见玄晏春秋曰予读匈奴传不识撑犁事案傍有奚奴执烛顾而问之奴曰撑犁天子也言匈奴称撑犁犹汉人称天子也于是旷然发寤然则不识撑犁乃皇甫谧事欧公谓陆机者误也按此书呉人王懋着当绍兴淳熈间成而不见端临通考盖其时未行世也（说郛亦引不见此） 

　　古书中竒字难识者已备载巵言中自余传记所録字率不存即博雅所征徒存故实而已独玉磎编事所传古镜篆文十二字尚见太平广记然其说甚诡诞不足信也 

　　六代文人之学有征事有策事征者共举一物各疏见闻多者为胜如孝标对被王摛夺簟之类是也策者暗举所知令人射覆中者为优如沈约得三刘显失一之类是也齐梁之交此风特盛亦犹晋之清言 

　　大约征者如杞不足征之征策者即汉世射策之策然梁武与刘峻征锦被事亦谓策者自上临下之词实非策也惟隶事与征义同 

　　六朝策事唐宋挍士悉其遗风惟征事絶不复覩仅段成式温庭筠以一物传简往来遂成卷轴又段尝出猎得兔数十头遗父寮属毎头疏事若干其下比僚属传观无一重者又元陈刚中吕徽之征驴事数十条皆或有之惟徐氏兄弟征猫事非实録非段吕学过二徐以驴及兔事颇众也徽之见辍畊録其人快士第匪陶氏几弗传小说尚尔著述其可废哉 

　　南齐王俭自以博学多识过陆澄澄曰仆自少至老惟好读书无他事以萦念今公少即鞅掌王家虽复一览便谙然所见卷帙未必胜仆俭不谓然后与何宪辈征事咸屈于澄乃服其说余毎读澄言輙叹其亲切有味非身有之弗能道俭在齐亦称好学闻澄语便当了然顾验而信即此知俭徒豪举为名髙耳俭卒时年未四旬方身柄齐国又少负一时重望诸名士咸出其门讵容有余力广读异书今问崇礼门鼓事尚载澄传云 

　　南部新书云大中好文尝赋诗有金步摇未能对令温岐（即温庭筠也）续之岐乃以玉跳脱应大中喜命以甲科处之为令狐绹所沮除方城尉绹曽问其事于岐岐曰出南华眞经非僻书也冀相公燮理之暇时宜览古绹怒甚后岐有诗曰悔读南华第二篇为此也诗话总龟引宋某公谓南华经无玉跳脱事不知当时何据按唐诗纪事令狐绹尝以旧事访温对如前非问跳脱也宋人讹而一之可笑北梦琐言跳作条亦非盖跳脱乃与步摇相属耳（王懋云玉跳脱出眞诰当作华阳第二） 

　　梁沈约策刘显十事显对其九约曰老夫昏忘不可受策聊试数事第毋至十显问其五约对其二又韦载字徳基年十二见沛国刘显显问汉书十事随问輙对按显于十事尚不能全得而载独举对无余者以汉书当时艺习者众或载所专精且显或以童子易之事非甚僻故也若刘沈五策则亷蔺斗于鼠穴各极所难势自不能无得失凡评论古人文章学问务以此意求庶得其实不尔则韦之学乃过于刘而沈逺不及岂事实哉（又六朝张绾受策百事得九十四苐失六事因呼百六公） 

