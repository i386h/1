<!-- { "loadSidebar": true } -->
　　又韦篹仕齐为记室沈约尝称于梁武曰恨陛下不与此人仝时其学非臣辈也二韦一族载十二即受策刘显颖敏固已絶人异时第以职任称而不闻学问着固知业废于半途者众矣 

　　何宪传称其直阁日诸文士杂取四部书质之略无遗失可谓该矣然胡至一窘于陆而再夺于王也任昉不识尚书古文而王僧虔识之王僧虔不识竹简古文而江文通识之然淹之该博实不逾昉大槩一事之短长耳必诸刘张陆辈斯无间然 

　　南唐徐锴与兄铉征猫事至七十余古今猫事有限即经史诗文单辞并举亦不应若此之繁盖兄弟一时自相夸诩世不详察狃为实然耳梁武沈约征核事仅十余条则吾颇恨其寡却自实録盖六朝前世代差近事迹尚稀故也二徐虽宋初然李昉宋白及诸学士编御览广记所収猫事不过十余二书之辑铉与其间胡不举锴七十事实之也盖古今故实载籍具存歴世类书咸可挍核或间有漏遗决非悬絶余斯议自谓老吏断狱博洽君子幸更详焉 

　　唐武宗制乃■〈宀乃〉二字以试王起起言臣于三教书所不识者惟周穆王传■门二字耳此二字羣书未见武宗笑曰向试卿耳二字实吾所自制按起谓二字羣书未见可也谓三教书所不识者惟■门二字则大诬也即穆天子传中字不可识景纯无注者不下十数况穷三教书寜止此乎盖古文自有不可识者前人既无训释后世曷自推详若伪撰之书目所未接博极之士固能辨之然亦必遍窥四部夙究三仓庶几斯语政恐非起所办倘逢刘显之策立见其穷矣 

　　强记则博闻博闻必强记此常理而不尽然至博闻强记而不觧把笔者又比比也乃文章烜赫之士于载籍涉猎而已淹通该洽之任往往谦让未遑岂人力固所难兼将造物阴为限制耶然汉唐以上诸大家则无不博涉也其弊自宋开之 

　　张安道过目不忘而在宋人中无闻该洽此强记而不博闻者也司马君实幼称不慧而淹通经史世号大儒此博闻而不强记者也刘原父强记絶人博闻无比而欧诮其文章未工此博闻强记而短于文词者也欧蘓俱以文章名世而安道讶子瞻再读汉书原父惜欧九不甚读书此文章烜赫而短于博闻强记者也然欧蘓皆有功经学亦前文士所无（原父亦以文名宋此据前人论之） 

　　或问苏子瞻读书之法苏曰读书如钱榖兵农及诸事物之类毎一事作一次理会可以终身不忘子瞻非强记者即此可见以余论之长公所言实读书要法苐颇费工力耳子瞻尝问一后进近读何书其人答读某书子瞻輙问其中有某好亭子其人愕然罔措不知子瞻所问即前意也 

　　余冬序録云欧阳永叔为文虽至熟故事亦检出处然后下笔盖其愼也东坡即不如此观洪景卢直院时所闻院卒之事可知随笔摘东坡诗文与出处戾者数十事坡仙大才制作多出一时纵手信笔未尝效人本子上寻行数墨古人事实固宜有误用处后生可为法耶按右二事二公俱非强记者可见然得失大有归也 

　　刘原父兄弟皆博学穷经傲睨欧苏王氏间而制作不甚传沈存中笔谈持论精确然往往有轻发者正坐不检出处故也江邻几杂志宋人极推今不传略见说郛 

　　两山墨谈谓洪景卢深服苏子瞻以老卒言不检册子故然子瞻用事多误病正坐此洪素以博洽自居其推服子瞻当别有谓苐洪所著随笔事实矛舛处亦复不希古人所以叹目睫也 

　　宋人王介甫在当时诸文士中号为究心问学者旉亦隽才假以年讵可量徒以新法流弊并终身所善没之欧好古于金石颇覩一班苏赤壁二赋清空潇洒大得盛唐景趣而诗反为事束两失之云 

　　庚溪诗话云曽子固为太平州司户时张伯玉璪作守欧公荆公皆与伯玉书以子固属之伯玉殊不礼一日就设厅召子固作大排唯宾主二人不交一谈既而召子固书室谓曰人皆谓公曽夫子必无所不学也子固辞避而退因请子固作六经阁记子固屡作终不可其意乃曰吾试为之即令子固书曰六经阁者诸子百家皆在焉不书尊经也其下文不能具载又令子固问书传中隐晦事应答如流子固大服始有意广读异书晁丈以道言刘斯立跂初登科以贤称就亳州见刘贡父谈论皆刘所未知以道又言少年读书时尝鄙薄荫补得官后从李徳叟游徳叟轻贱科名议论髙逺方有意眞为学也据右宋人所述则南丰似亦不甚读书盖文与欧王苏氏等而学又不及伯玉非庚溪笔之殆同草木谓小说可废乎 

　　又宋子京尝与李邯郸饮酒隶僻事不胜者輙饮之坐客遂皆潦倒而出宋人隶事仅见此张安道世推强记止刘贡父所纪黄巢一事然余以唐书较之殊不合则所谓强记安在并贡父亦失之不考也（详二酉缀遗中） 

　　梦溪笔谈云尝有人自负才名后为进士状首扬歴贵近曽谪官知海州有笔工善画水召使画便厅掩障自为之记自书于壁间后人以其时名至今严护之其间叙画水之因曰设于厅事以代反坫人莫不怪之予窃意其心以谓邦君屏塞门管氏亦屏塞门邦君为两君之好有反坫管氏亦有反坫其文相属故谬以屏为反坫耳麟谓反坫事出论语不应其人疎陋至此按宋黄东发云反坫郑注为坫在两楹之间反爵其上坫字从土而云在两楹间岂常设耶按郊特牲旅树反坫内则曰士于坫明堂位曰反坫出尊崇坫康圭士虞礼僎于西坫土则累土而为之皆可名坫而坫亦有髙卑东西之不同非必反爵之处也郑氏以坫之反异于经文矣汲冢书曰回阿反坫注曰外向室也反主坫言非主爵言也据礼记反坫与台门相连汲冢书反坫与回阿相连论语反坫与树塞门相连恐均为宫室僭侈之事若东发之言盖亦以反坫为屏障之类笔谈所载某人见或同此存中持论多核然未免有轻发者兹类是也 

　　朱元晦云程泰之演繁露其零碎小议论亦多可取如辨罘罳之类某顷因看笔谈中辩某人误以屏为反坫后看说文坫字下乃注云屏也因疑存中所辩未审后举以问泰之曰存中辩是然不是某人误乃说文误耳右见语类所记近续读得兹说并识之然则文公固亦疑此盖某公自本说文非误忆也余所见窃谓不诬世人幼习传注忽覩此大是骇闻沈博洽自信故勇于讥之苐某公有知又将以沈为不读说文矣甚矣辩难不可不审而援引不必骛竒也 

　　段成式酉阳杂俎记事多诞妄如云一木五香根旃檀节沈香花鸡舌叶藿胶熏陆此尤谬旃檀与沈香两木元异鸡舌即今丁香耳今药品中所用者亦非藿香自是樟叶南方至多熏陆小木而大叶海南亦有熏陆乃其胶也今谓之乳头香五物迥殊元非同类右笔谈所论段氏专记异国所出欲无根柢可谓汉庭吏笔然此讥亦本山海经余考成式所引书多出前代诸小说及释道二藏者今本书大半不传故沈谓成式之诞其传者十九可征也（惟唐本朝多诞则段为之） 

　　梦溪笔谈云江南陈彭年博学善史于礼文尤所详练归朝列于侍从朝廷郊庙礼仪多委彭年裁定援引故事颇为详洽尝摄太常卿导驾误行黄道上有司止之彭年正色回顾曰自有典故礼曹素畏其该洽不复敢诘按郎瑛类藁载武林张某者毎纵谈古今人诘其所出则厉声曰太平广记盖其书世所罕也夫广记何秘之有杨用修亦颇用此讥如冲波传之类司马君实讲经为村老难不介意眞仲尼徒也 

　　又明道杂志云杨大年奉诏修册府元龟毎数卷成辄奏之比再降出眞宗常有签贴有少差误必见至有数十签大年虽服上之精鉴而心颇自愧窃揣上万几少暇不应能如此稍访问之乃毎进本到辄降付陈彭年彭年博洽不可欺毫髪故谬误处皆签贴以进大年乃大荐彭年文字请与同修自是进本降出不复签矣较二说则彭年学问诚为当世所服世但知江南有徐氏兄弟彭年殊寡称者因记此然册府元龟以杨陈二君及诸博雅同修当无复遗恨余间读之疎漏处亦不少益知学问无穷也（彭年导驾或果有典故不可知观反坫一事知沈语难尽凭也） 

　　苏长公用事多误由才髙意爽不屑屑检册子耳洪景卢随笔指摘凡数十处大槩得之苐亦有不尽然者费衮梁溪漫志一则云东坡和潜师放鱼诗况逢孟简对卢仝不用校人欺子美或云校人乃欺子产非子美也岂少陵曽用校人事遂直以为子美耶予按左氏杜预注子产一字子美以上俱费氏说盖事载六经语孟者人所童习通晓一出名公手一或抵牾必他有证佐不得视同诸书所出骤加诮议也苐坡亦应自注以免人疑 

　　王伯原曰演繁露抟黍为莺不知何出盖未考诗葛覃注也缃素杂记不知麦秋出月令熊改斋漫录考古语所出详且博矣然首如飞蓬出于诗乃以左思赋为始树桃李者夏得休息见于说苑乃以狄梁公事为始若此非一是以君子无轻立论又引笔谈云彼徂矣岐有夷之行朱浮传疏作彼徂者岐有夷之行今按后汉书朱浮传无此语而西南夷传朱辅疏中有之盖沈误以辅为浮也噫程沈二氏宋世共称博洽而犹若是考订可不审哉（髙似孙有繁露语见齐东埜语今不传） 

　　梦溪笔谈云熈寜中尝发地得大钱三十余文皆顺天得一钱当时朝廷咸疑古无得一年号莫知何代物余按唐书史思明僭号铸顺天得一钱顺天乃其年号得一特以名铸钱耳非年号也按此与窦仪干徳事相类而沈所征叛臣年号尤僻世絶无传之者因录此（干徳钱事石林燕语以为卢多逊与他传记互异当考） 

　　又云国史篹异载润州曽得玉磬十二以献张率更叩其一曰晋某岁所造也是岁閠月造磬者法月数当有十三宜于黄锺东九尺掘必得焉从之果如其言此妄也法月律为磬当依节气閠月自在其间閠月无中气岂当月律此懵然者之为也叩其一安知是晋某年所造既沦陷在地中岂暇复按方隅尺寸埋之此欺诞之甚也按存中此辩甚精盖记事者不能无溢词耳 

　　程泰之当廷中对事必援古引今备极证据人主不悦而出之此又与梁武恶刘孝标异宋时人主直是懵然不觧耳然程他日着北邉备对尚以乡日所对未详为恨可谓不负所学矣 

　　困学纪闻云庄子楚狂之歌所谓迷阳人多不晓胡明仲云荆楚有草丛生修条四时发颖春夏之交花亦繁丽条之腴者大如巨臂剥而食之其味甘美野人呼为迷阳其肤多刺故曰无伤吾行（以上俱纪闻语）近王长公与余书云词场尺寸地迷阳罥足大可怪也余时不觧罥足之义读此了然 

　　纪闻又云策扶老以流憩扶老藤名以为杖也见蔡顺传注按此可与迷阳作对扶老尤僻非伯厚不能知然亦读汉书偶得之伯厚尝引王徽之言谓读书得一义如获一眞珠船此意非眞好学者未易骤领会也（又古今注秃鹙一名扶老扶老亦见太平御览草木类） 

　　梦溪笔谈云崔融瓦松赋谓之木也访山客而未详谓之草也验农皇而罕记段成式难之曰崔公博学无不通晓岂不知瓦松已有着说引梁简文诗依檐映昔耶成式以昔耶为瓦松殊不知昔耶自是垣衣瓦松乃名昨叶何成式亦自不识岂得诮崔融耶然昨叶何草不见尔雅神农等书而第见陈藏器本草陈段俱唐人恐未足以难成式也（清异録拆瓦松字为一元木公可笑） 

