<!-- { "loadSidebar": true } -->
　　隋刘炫遍直三省竟不得官县司责其赋税炫自陈于内史吏部尚书韦世康问其所能炫自为状曰周礼礼记毛诗尚书公羊左传孝经论语孔郑王何服杜等注凡十三家虽义有精麤并堪讲授周礼仪礼榖梁用功差少史子文集嘉言故事咸诵于心天文律数穷核微妙至于公私文翰未尝假手吏部竟不详试然在朝知名之士十余人保明炫所陈不谬于是除殿中将军余读史至此未尝不嗟异其能也三代以下穷经之士兼该融贯有若是乎而且泛滥羣籍综核九流撰造典坟修明法律自古经籍子史学问文章蔑能合一炫悉有之传称其眸子精明视日不瞬强记默识莫与为俦左画圆右画方目数耳听口诵五事仝举无所遗失信异人也考之炫史学絶少发明文笔仅堪鼓吹要终以经术胜然亦岂易得哉同时刘焯亦博通五经算术九章周髀七曜推步星辰量度山海靡所不精二人俱生周时俱仕隋世俱刘姓俱北人非兄弟而名相类非邑里而同室读书闭户十年宇宙竒事也（二人同应隋召仝得罪事尤可笑焯先卒炫以馁终惜哉） 

　　文人以博雅名古今莫过刘氏盖代不乏人矣録其尤灼灼者汉刘向刘歆魏刘劭晋刘沈刘实宋刘瓛刘琎刘湛齐刘虬梁刘显刘逖刘峻刘杳刘敲刘吁刘霁刘祥刘昭刘绳刘臻刘谅刘之遴北朝刘芳刘昼刘兰刘懋隋刘焯刘炫刘善经唐刘孝孙刘知几刘仁轨刘允济刘轲刘邺刘蜕五代刘希古宋刘载刘琦刘易刘敞刘攽刘恕刘羲仲刘弇刘清之元刘因刘霖此外诗文之士如梁刘孝绰一时羣从七十余人亦古今絶异而博雅不着二三殆各有天授也六代文人类耽载籍故该洽之士往往有闻晋则张华郭璞宋则袁豹陆澄齐则王摛何宪陈则虞荔姚察魏则崔浩髙允齐则邢劭魏収周则庾信王褒隋则刘炫苏绰皆其著者余人晋齐尚伙陈颇寥寥大都入北矣 

　　梁自武帝好学诸子彬彬继之故博洽之士弥众任昉沈约江淹顾恊僧孺子野孝绪之遴二周（弘正弘襄）二张（纉绾）诸刘（峻显杳吁）诸贺（玚琛）肩摩毂接竞爽一时殆古今所罕也此外淹通经术又十数人盛哉（六代经学盛于梁以武帝究心儒术故也） 

　　魏兴和二年遣崔敏阳休之来聘敏字长谦清河武城人博学赡文当朝第一与太原王延业齐名加以天文歴律医方药品卜论既至帝选硕学沙门十人并百寮与谈多屈于敏四公进曰敏学问疎浅不足上轸冲襟臣■〈棨，目代木〉敌之必死帝从之初江东论学有十二沙门论以条疏征核有中观论以乘寄萧然言名理者宗仰其术北朝有如实论质定宗礼有回诤论借机破义敏总南北二业皆精又桑门所专唯在释氏若儒之与道蔽于未闻敏兼三教擅之颇有徳色■〈棨，目代木〉公尝于五天竺国以梵语精理问论中分别论大无畏论因明论皆穷理尽妙其日■〈棨，目代木〉公与敏谈论至苦三光四气五行十二支十干八宿风云气候金丹玉液药性针道六性五藴阴阳歴数韬略机权飞伏孤虚鬼神情状始自经史终于老释凡十余日辩扬六艺百氏与敏互为主客立谈絶倒观者莫不忘归然敏词气沮于■〈棨，目代木〉不自得舆疾北归未逹而卒按敏之学业总兼三教咸极其精殆古今所未有虽广记未足深信要不为尽诬也（南北史儒林传悉不録敏因记此） 

　　自昔博学而擅文辞者公孙侨左丘明东方朔司马迁刘向扬雄曹植王勃杜甫韩愈十数人耳陆澄李善辈咸负书簏之讥与作者几絶辔矣汉桓谭蔡邕魏王粲刘桢晋郭璞张华梁任昉沈约齐邢邵魏収周庾信刘炫隋许善心李徳林唐虞世南许敬宗五代徐铉徐锴宋刘攽南渡洪迈尤袤元虞集呉莱叅之前人盖其次也 

　　魏略云颍川邯郸淳博学有才章太祖常遣诣临菑侯植植得淳甚喜延入坐不先与谈时天暑热植因呼常从取水自澡讫傅粉遂科头拍袒胡舞五椎鍜跳丸击劔诵俳优小说数千言讫谓淳曰邯郸生何如邪于是乃更着衣帻整仪容与淳评说混元造化之端品物区别之意然后论羲皇以来贤圣名臣烈士优劣之差次颂古今文章赋诗及当官政事宜所先后又论用武行兵倚伏之势乃命厨宰酒炙交至坐席默然无与抗者及暮淳还对其所知叹植之材谓之天人按植本传但称少能诵文赋数十万言不谓博洽若此且事尤俊爽可喜録之（史称植经籍未尝去手世以敏捷类以为不读书者故余特详焉） 

　　学问在赋中最为本色故屈宋司马班张皆冠古今以其繁硕也而入诗最易误人古今惟老杜能耳宋人不以学为赋而为诗六朝不以学为赋而为文故皆失之然赋中又自有本色学问不可不知 

　　陆澄著书力殚于经年文为学困也任昉属辞才尽于晩岁诗为学困也束晳刘昼作赋并见讥艺士蹭蹬词场是又禀赋所拘非必学问之累 

　　王俭何宪齐之博者也而毎屈于陆澄沈约任昉梁之博者也而恒咨于刘杳此专门之说也至茂先得竹简以问广微世南谈姓谱而畏李守乃一日之偶长或一曲之偏至执此以言张不如束李可并虞岂笃论哉 

　　齐之有陆澄梁之有刘峻也铁中铮铮矣然澄为左丞坐以纠劾免官澄上章自理诏内外详核褚彦回检宋兴以来类例甚众竟以肤见謏闻白衣领秩峻作山栖志序以黄初平为雨师盖坐赤松子误耳则刘于往事有所未详而陆于近典愦愦甚矣博古通今儒名岂易称哉 

　　子产台骀中垒贰负窦攸鼮鼠敬叔彭矦元逊傒囊贾逵神雀张华海鳬沈括天禄虽覩记殊常而简籍具在按图即事往往足征多繇人不能读不能详耳苐非洞彻心胷安得逢原左右三冬万卷良不可诬至东方命酒怪哉灭诸葛伐薪元绪烹未必尽属见闻要当得诸触类若夫敬宗奸徒赞寜诡释间操一得曷槩他长叚成式报时铁不明出自何书亦难信也 

　　曹冲刻舟以称巨象悬镜以舞山鸡此类皆性识所锺靡闗学习可名夙慧不属多闻 

　　茂先燔枯木班狸现形元逊伐老桑巨龟溃体二事絶类四妖语同或有一讹非必皆实余谓狸既博识龟亦灵明张葛爱才何至相苦遂令二木并丧天年惜哉漫书发读者一笑（括地志载陈仓人猎得兽似彘遇二童子名之曰蝹亦名二童曰陈宝与此颇同） 

　　杨修黄绢李彪金钟虽捷冠一时而义非玄妙至贾渊之辩墟墓束晳之诵古文则又无假思维但凭考质而已惟郑钦悦推绎铭记异哉渊思睿测一至是乎考之当时任昉沈约刘杳诸人世称博洽积数十年不觧何语而郑以顷刻征之眞古今絶识也 

　　天寳中商洛隐者任升之贻右补阙郑钦悦书曰升之五代祖仕梁为太常初任南阳王帐下于钟山悬岸圯圹之中得古铭不言姓氏小篆文云龟言土蓍言水甸服黄锺启灵址瘗在三上庚堕遇七中己六千三百浃辰交二九重三四百圯文虽剥落仍且分明大雨之后纔堕而获即梁武大同四年数日遇盂兰大会从驾同泰寺録示史官姚■〈巬，言代夫〉并诸学官详议数月无能知者筐笥之内遗文尚在足下学乃生知前贤不及近古未闻愿采其旨要着之遗简以成先志深所望焉数日钦悦即复书曰使至忽辱简翰属在途路无所披求据鞍运思颇有所得发圹者未知谁氏之子卜宅者实为絶代之贤藏往知来有若指掌契终论始不差锱铢也谨稽诸歴术测以微词试一探言庶会微旨当梁武帝大同四年岁次戊午言甸服者五百也黄锺者十一也五百一十一年而圯从大同四年上求五百一十一年得汉光武帝建武四年戊子岁也三上庚三月上旬之庚也其年三月辛巳朔十日得庚寅是三月初葬于钟山也七中己乃七月戊午朔十二日得己巳是初圯堕之日是日己巳可知矣浃辰十二也从建武四年三月至大同四年七月总六千三百一十二月毎月一交故云六千三百浃辰交也二九为十八重三为六末言四百则六为千十八为万可知从建武四年三月十日庚寅初葬至大同四年七月十二日己巳初圯计一十八万六千四百日故云二九重三四百圯也其所言者但说年月日数耳据年则五百一十一会于甸服黄锺言月则六千三百一十二会于六千三百浃辰交论日则一十八万六千四百会于二九重三四百圯从三上庚至于七中己据歴计之无所差也所言年岁月日但差一数则不相照会原卜者之意当待仆言之吾子之问契使然也从吏已乆艺业荒芜古人之意复难逺测足下更询能者报焉李吉甫曰钦悦精思通玄盖僧一行所不逮方升之贻书钦悦适授驾于长乐驿得铭而绎之至三十里释然而悟所云据鞍运思颇有所得者此也按钦悦旧唐书不载新唐书特列于传盖异其人而知者特寡故详着焉 

　　酉阳杂俎云贾耽在滑州境内大旱秋稼甚损因召大将二人谓曰君可辱为健步乙日当有两骑衣惨绯经市出城可踪之识其所灭处二将乃裹粮衣皂行寻之一如贾言映大冡而灭遂垒石标识而返贾大喜令军健偕往发之得粟数十万又芝田録云贾相公耽退归急召上东门卒至戒之曰明日午有异色人入门必痛击之死无妨门卒禀命至午果有二尼自东百步相序而至施朱傅粉如倡人妇其内服殷红下饰亦红卒计尼髠未之有也因以挝痛击之伤脑流血返走疾如奔马旋击之又伤其足狼籍毁裂百步已上落草映树更无踪焉门卒报耽具述耽曰死否对伤脑折足痛楚殆极但不死而失所在无可寻之耽叹曰然不免有小灾矣翌日东市奏失火延袤百千家又耽见一病者谓惟饮黄龙浴水可愈卒如其言亦见太平广记唐三百年惟耽博识可方东方朔张茂先而世絶无知者传但称耽入相与王叔文韦执谊不合罢略不言其博物因丛辑其说于此又一小说载耽好地理学毎外夷入朝輙延致访其山川土俗歴三十年所得备尽因撰次为华夷图夫小说诚不足尽信而说者辐辏如斯岂皆妄幻哉 

　　少室山房笔丛卷二十二 

　　●华阳博议下 

　　（少室山房笔丛正集卷二十三） 

　　汉尚经术故学问之士在经术唐尚词章故学问之士在词章六朝兼斯二者而皆弗如也而名物之学兴焉两宋兼斯三者而皆弗屑也而义理之学出焉世之变也亦足观矣 

　　两汉以迄六朝所称博洽之士于术数方技靡不淹通如东方中垒平子景纯崔敏崔浩刘焯刘炫之属凡三辰七曜四气五行九章六律皆穷极奥眇彼以为学问中一事也唐宋以还词章学盛此道顿微王子安刘原父诸子稍能旁及余遂寥寥盖技术虽非学问所急其业之难精殆有甚者信古人未易及也 

　　古人之学有中絶弗传者谱牒是也其学六朝最盛如王弘日对千宾不犯一讳梁武书成千卷仅纪数朝至唐李守林宝皆擅业专门老宿师儒莫敢与抗五代以还不崇门阀谱牒之学遂絶不传宋惟郑樵罗泌号能究心然率搜罗辽邈増益见闻而已非专门擅业者比也（郑以员半千为六朝大谬员唐人其父慕伍员之忠遂易此姓见本传中） 

　　凡谱系之学昉于汉衍于晋盛于齐极于梁唐稍左矣其学故不乏也郑氏通志谱系凡六种一百七十部端临通考存者不过数家胜国以还殆絶此门阀之变亦古今兴废一大端也 

　　汉之为经者仲舒康成为史者马迁中垒为子者子云淮南为赋者孟坚平子无非博极之士六朝尚浮夸故博之名在张王刘陆诸子然玩物之意胜矣三唐尚藻绘故博之名在王杨杜韩诸子然修词之意胜矣 

