<!-- { "loadSidebar": true } -->
　　有人自石龙得一小水，沿洄于断峡深林之间，三日而至罗浮，舍舟八里，则冲虚观在焉。盖此水即罗阳溪，为罗浮七十二长溪之一。然自来游罗浮者，而东莞，而增城，而博罗，皆由陆路以入，未有荡桨溯流，竟可达朱明之洞者也。此水无名，予以山中贩香屑者，时时驾筏往来，因名之曰香溪，以为入山奇道。为诗云：“不用仙人绿玉筇，朱明门户水重重。因君识得香溪路，舟入罗浮四百峰。”又云：“三日仙源路不穷，冲虚观口系孤篷。自来渔父无寻处，曲曲千岩万壑中。”
　　○沉香浦
　　沉香浦，在南海治南十里。昔无名，自吴隐之投沉香其中，浦遂名，浦亦幸矣。沉香在隐之，不如其在浦，浦存则沉香长存。士大夫有欲得沉香者，其问诸水滨可矣。自晋至今，南海无沉香也，有则惟浦中沉香而已矣。
　　沉香浦又一，在临高城南。昔有县令，投沉香其中，沉香时隐时见。后一县令，使人没水取之，沉香长丈许，大三四尺，出水时波涛汹涌，声若惊雷，久之复自沉没，盖亦有神云。
　　沉香浦凡二，而墨研沙一。沙本无沙，以墨研而成沙。浦亦无浦，以沉香而成浦。然浦犹有其二，而沙仅一。然则投沉香者，犹易于投墨研者耶。浦与贪泉，皆以隐之得名，能饮贪泉者，能投沉香。今之不能投沉香者，皆其不能饮贪泉者也。吾将浚贪泉之源，而决其流，放乎三江，盈于五岭。使士大夫饮者，多为沉香而作浦。
　　○昌乐泷
　　昌乐泷，在乐昌县西北六十里。自泷口以上至平石，凡有六泷，乃郦生所称。崖壁峻阻，岩岭干空，交柯云蔚，霾天晦景，谓之泷中者。泷中之山名监豪，两峡相抵触，欲崩欲陷，枫、楠、豫章诸大木撑之。天从石罅中出，仅寻丈许，随峡势以为大小，屈曲萦回，百余里至泷口，乃稍开豁。峡中一名武溪，其水源出桂阳王禽出，入临武，经鸬鹚石南流，合泸水泠君之水，激为大泷，滩流怒，惊湍飞注。凡有六处最险，其曰寒泷者，涛风沫雪，凛冽如深冬，舟出没者，衣尽湿。如裸而泅，冻不可忍。上有庙，祀汉桂阳太守周昕，报始疏凿之功也。庙左祀昌黎韩愈，愈昔至此，不敢涉。有《泷吏》诗云：“险恶不可状，船石相舂撞。”故亦称韩泷。一曰金泷，其崖昔为雷击，倾裂数百丈，颓波所入，众壑水冲，鼓若山腾，转如电掣，尝有金银光怪。一曰白茫泷，一曰垂泷，悬洪百余仞，汇为巨潭，氵訇う腾沸，望之茫洋。一曰梅泷，上多梅树，有兽白毛而长臂，旦夕吟啸，人以为猿公。一曰腰泷，言在泷之腰也，亦曰穿腰泷。舟人率以两篙穿腰，舁舟而上，日不能十里二十里。舟下者，势如劈箭，直入九渊，离巨石尝一发许。路或穷，折而入岩窦，则山液滴沥，阴湿毒淫。若有蛟蛇鬼怪之物，欲相搏噬，令人凄神寒魄，不能自持。自寒泷至此皆绝险，舟上者与石争，下与水争，与石争者势在篙，与水争者势在船。其可为力者，人半之，不可为力者，天亦半之。出峡至泷口，有鹅公石，在水中险若淫预，过此乃敢泊舟。岭南谓水之湍浚者曰泷，诸州皆有泷，英德有泷头水，罗定有泷喉，而以此六泷为大，六泷又以穿腰为大。予有《泷中号子》云：“舟子穿腰欲上天，下泷船笑上泷船。上泷争似下泷险，一片风帆乱石边。”又云：“舟随瀑水天边落，白浪如山倒翠微。巨石有时亦却立，白鸥欲下复惊飞。”泷口东岸，有赵佗古城，佗昔自王，首筑此以扼楚塞，盖以秦新道惟此泷中最险。彼北从浈水、西从漓水以入者，险皆不及泷口。有望泷楼，去县西北三十里，县西门曰西泷，其东曰东川，南曰武水，武水至县南有龟峰，横当水口，水为萦纡倒流。上有一亭，予书曰武溪亭，有记。
　　○白鹅潭
　　珠江上流二里，有白鹅潭。水大而深，每大风雨，有白鹅浮出，则舟楫坏。丙申五月朔，二白鹅状如小艇，随波上下，时无风雨。舟经此者皆见，以小铳逐之，飞数百步没于水。相传黄萧养作乱，船经此潭，白鹅为之先导，亦妖物云。
　　○赌妇潭
　　赌妇潭，在龙门蓼溪水口。相传有二童男女戏赌，各持竹一边，从上流掷下，云两竹相合，即为夫妇，至下流观之，竹果相合如生，遂成夫妇，故名潭曰赌妇。潭上竹林名媒竹，予有谣云：“两边生竹合无痕，生竹能成夫妇恩。潭上至今媒竹美，枝枝慈孝更多孙。”又博罗有合竹洲，其事亦相类。
　　○十龙潭
　　十龙潭，在东莞县东南三十里，其山曰深溪，与彭峒、大岭、青嶂相连，甚幽邃。山有一大瀑布，注处辄为一潭，凡十注，遂成十潭。初潭在谷口，春水初生，潭上之石辄掩其直泻，水皆横飞以入潭，状甚诡激。右折为第二潭，水稍平，石齿历历可数，其上苍壁平削，飞溜溅空，白昼轰雷砰磕，破顶门而出，毛骨为之寒竖。其下潴水相环，如双轮回转，为第三、第四两潭。又上峰益钎峻，水益湍驶，溪中多有美玉，色如绀青，樵人以砺斤斧，异花芬郁，云雾晦冥。白沙朱草之间，虎迹尝暖，此山之最深处也，是为第五潭。上百步为第六潭，左右多怪石，突怒偃蹇，横抵飞湍，势若熊罴决斗，以与潭水冲击。常有火光熊熊，随风四射。然火光非生于石也，凡海水寒则生阴火，潭水热则生阳火，此阳火也。潭水寒而与石冲击之，过则热，热故生阳火也。如是者，凡在第七、第八、第九潭皆然。磴道峭危，往往中绝，涉涧蛇蝮行，乃得至大瀑布下。大瀑布高千尺余，排峰直注，水花成片如云，既坠复起，从空旋舞，备极环诡之观。其下为第十潭，水甚黝黑，是为激龙之渊，天旱，人辄怒其龙而投以热铁，则大雨，故曰激龙。石上有古刻“飞泉”及“紫虚洞天”六大字，笔法用颜鲁公。
　　○氵川
　　氵川，在高明城南，区太史海目之所居也。尝有泛氵川出三洲口溯大江至石洲诗，又有《氵川花树歌》云：“正月二月春风微，氵东氵西花乱飞。著水纟冲青雀舫，因风复上白鸥矶。”
　　○思乡水
　　思乡水，源出廉州之废石康县思峒山，至武利江复还本县界内，入晏江，以其去而复还，故名思乡水。予有谣曰：“水亦思乡向故山，人流不似水流还。人流若似思乡水，那有离愁在世间。”
　　○黄塘
　　端州七星岩西有仙掌峰，峰下有湖曰黄塘，相连数塘为一，广百余顷。野生荷花菱芡之属甚众，以水深，莲茎长至二丈。予棹歌有云：“一丈莲茎二丈花，枝枝高过钓鱼槎。”又云：“莲花二丈穿莲叶，莲叶虽长不及花。”
　　○黄泥湾
　　舟自黄泥湾乘流至阳春县，一路重峦复嶂，与罗旁诸山相接，百余里不断，平畴中往往削出奇石。每一石高百余尺，皆有古木槎桠其上，藤萝下垂如瀑布，苔积如云，苍翠阴寒，停午失景，如此者数十百石。人家在岩洞中，与蝙蝠分其芝房，与猢狲争其果，偃卧者乳床，漱饮者洼尊，多有巢居穴处之遗焉。竟日倚篷玩赏，恨奔流太驶，不能细加领略耳。岭南多佳山水，此乃羊肠小路，行旅罕经，故无有言及黄泥湾者。
　　○迷坑
　　广宁县北五十里有圆岭山，横亘十五里。其坑凡九十有九，坑坑相似，失道必三日乃得出，采笋者一一记其处，称曰迷坑。山歌云：“莫采广宁圆岭笋，迷人九十九条坑。”
　　○潮水泉
　　韶州清溪驿东五里许，有潮泉。泉有雌雄，雄大而雌小，一雄长则一雌消，日凡三长三消。初以鸡鸣，次午次酉。消则涓滴不留，惟秋冬间泉无消长，乃有细水长流。土人以泉应潮，名曰潮泉。湛文简云：“此泉或如龙蛰，或如雷声，倏忽无时，天下之灵。”予诗云：“一泉天半有神灵，吸得江潮上翠屏。千里潮来清远峡，不教一宿返南溟。”连州南亦有潮泉，仲春至孟秋，每日从丑涌流至申。仲秋至孟春，每日从申涌流至丑。其下流又有斟泉，一曰斟溪，或经年无水，或一日十溢十蘸。始兴城东百里，有朔源泉，长于朔，消于晦。新兴北蕨村有井，水泉溢出，高于他水尺余。平时澄澈可鉴，至辰未则泉浑浊，流出木屑灰尘诸物，良久如常，是皆与潮通者也。
　　○贪泉
　　石门有泉，饮之辄使人贪，名曰贪泉。语云：“登大庾岭，则芳秽之气分。饮石门泉，则清白之质变。”由来久矣。然泉独不能得之于隐之。隐之云，试使夷齐饮，终当不易心，则是泉之力，亦有时而穷也。嗟夫，粤处万里，禁网故号疏阔，异时吏者因得以操柄取盈，念无以谢粤民，则委罪于石门之泉。曰：“是饮焉，而能使人易心而墨也者。”而东莞之南，黄岭有廉泉焉，长令者亦未闻有饮之而廉者也。何均之泉，而廉者不能使人廉，贪者乃独使人贪，其人累泉乎，泉累人乎。
　　贪泉一在连州之五溪水，与在石门者为二。二贪泉为吾粤大患，饮者自陆大夫始，数千金之装，捆载而西，千载下士大夫莫不艳之。珠玑、犀、玳瑁、果、布之奏，视者犹外府也。至辄甘心焉。曰泉实然，泉之见罪，非有吴刺史不能释。泉乎泉乎，盖望吴刺史也如望岁哉。
　　○丰湖二泉
　　惠州丰湖有二泉，曰清醒，曰古榕。清醒在丰湖南姚坑，泉口仅如盂，日汲数十石不竭，水比他泉稍重。古榕在湖峰西麓，迸出石隙，甚芳冽，清醒则甘。然冬尽春初，古榕泉味复与清醒埒，清醒不变而古榕独变，亦异甚。
　　○醴泉
　　醴泉，在开建县一里，从石中流出，味甘如醴，一名酒井，人声一呼，辄有白沙滚起，泉随沙上，涓涓不息。予诗：“泉应人声出，潺滚白沙。”
　　○寿泉
　　寿泉井，在兴宁东二十里，每大雨，诸坑堑浊水交流于井，井水独清，土人名其地为井子唇。浊在唇而清在腹，汲者去其唇之浊，取其腹之清，味甚甘，饮之多寿，是曰寿泉。
　　○三泉
　　琼州有三泉，其在府城东北者曰双泉，相去咫尺，一甘一咸异味，苏子瞻名曰酌，有诗云：“酌彼两泉，挹彼注兹。一瓶之中，有渑有淄。”其在州北郭三里者曰粟泉，出石罅中甚甘，泉底多银沙星，有粟叶长青，时时浮出粟米，啖之香美，子瞻名为粟泉。或曰泉非真浮粟可食者也，泉脉上涌细白沙，累累若浮粟耳。凡佳泉多兑之所出，乃天地血脉之水，最养人。山中石泉，则天地精髓之水，坎之所出，味寒冽，不甚养人。此泉与大泽相通，又含粟米之气，是真可以久服者。
　　○瓮泉
　　瓮泉，在龙门南四十里，有石瓮七，大者径二丈，小者一丈，其深莫测。上有泉，自石间涌出入于瓮，涛声舂天，如雷阗阗。予诗：“石瓮东西七星列，天泉日夜一雷舂。”
　　○十三叠瀑泉
