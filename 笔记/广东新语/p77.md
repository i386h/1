<!-- { "loadSidebar": true } -->
　　虾字始见于贾谊《吊屈赋》，曰：“夫岂从虾与蛭寅。”虾莫多于粤水，种类甚繁，小者以白虾、大者以宁虾为美。宁虾产咸水中，大者长五六寸，出水则死。渔人以丝粘网，其深四尺有五寸长六尺者，仄立海中。丝柔而轻，宁虾至则须尾穿Ｅ４５，弗能脱也。两两乾之为对虾，以充上馔。鲜者肉肥白而甘，其次曰黄虾、白虾、沙虾，最小者银虾，状如绣针。以布为网，绸大丈有二尺，以二罾&lt;同戈&gt;系之，口向上流，取虾卵及禾虫，亦复如是。银虾稍大者出新安铜鼓角海，名铜鼓虾，以盐藏之味亦美。其虾酱则以香山所造者为美，曰香山虾。其出新宁大襟海上下二川者，亦香而细，头尾与须皆红，白身黑眼。初腌时每百斤用盐三斤，封定缸口，俟虾身溃烂，乃加盐至四十斤，于是味大佳，可以久食。一种名虾春，粤方言，凡禽鱼卵皆曰春，鱼卵亦曰鱼春子。唐时吴郡贡鱼春子，即鱼子也。然虾春非虾之卵也。江中有水兹，大仅如豆，其卵散布，取之不穷。产新会者卵稍粗，滋味益好，烧之通红，红故鲜明多脂而可口。次则番禺深井江勒海所产。村落间家有数瓮，终岁腌食之，或以入糟，名泥虾。
　　丹虾产惠州西湖。其色青，煮熟丹红，绝鲜美。谚云“湖上渔家，白饭丹虾。”白饭者，水晶鱼也，长不盈寸，大不过分，其色差洁，无乙有丙，八九月有之。
　　○天虾
　　天虾，色白，西江多有之，状如蛱蝶。四五月间，从空飞入水化而为虫，黄鱼食之而肥，名黄鱼虫。渔人取其未化者炙食之，云味甘美，或以为虾所化，以其自天，故曰天虾。崔豹云：“海间有飞虫如蜻蛉，名纟番绀，七月群飞暗天，夷人食之，云虾所化。”或曰：“腐草为萤，朽麦为蛩。”蛩为虾，天虾者蛩之所化，未知然否。戊申冬，韶州相江雨天虾，大如灯蛾而多两翅，人以为异，非异也。
　　○水母
　　水母，生海中，以咸水之渣滓为母，故名水母。鲜煮之辄消释出水，一名海蜇。气最腥，为虫之所宅，虫者虾也。水母以虾为浮沉，故曰水母目虾，性冷，能化物，不能自化，脾胃弱者勿食。乾者曰海蜇，腹下有脚纷纭，名曰蜇花。八月间乾者肉厚而脆，名八月子。尤美。
　　○禾虫
　　夏暑雨，禾中蒸郁而生虫，或稻根腐而生虫。稻根色黄，禾虫者，稻根所化，故色黄。大者如筋许，长至丈，节节有口，生青，熟红黄。霜降前禾熟则虫亦熟。以初一二及十五六，乘大潮断节而出，浮游田上。网取之，得醋则白浆自出，以白米泔滤过，蒸为膏，甘美益人，盖得稻之精华者也。其腌为脯作醯酱，则贫者之食也。
　　○萤
　　萤之类初如蛹，腹下有火，数日能飞者，茅根所化，为萤。其长如蛆，尾有火不能飞者，竹根所化，为熠耀。萤飞而熠耀行，故曰宵行。岭内秋夕萤始飞，广则夏秋俱见。熠耀四时有之。或谓熠耀即放光虫，如百足而小，夜缘屋壁，身有火，色杂红绿，以手触之成粉，粉所著处生光，逾时不灭。其光生于咸，咸故作火光也。萤亦湿热所化，腐草与阳气相蒸，故生焉。
　　○金花虫
　　金花虫，大者如斑猫，有文采，其背正绿如金贴，有翅生甲下，一名绿金蝉。喜藏朱槿花中，一一相交，取带，令人相媚。予诗：“持赠绿金蝉，为卿钗上饰。双栖朱槿中，相媚情何极。”
　　○荔支龙眼二虫
　　荔枝树有虫名曰石背，喜食荔枝花蕊。荔枝多虚花，花十子乃一。又以石背之为贼，场师必务去之。石背闽中尤多，冬伏荔枝叶下，荔始花，虫亦生子。一生十二粒，数应一岁，闰则增其一。荔花时，石背辄溺，溺则全枝脱蒂，雨时尤盛。其背坚如石，故曰石背。广中荔花所苦多雨耳。石背无甚害事。而龙眼者，地一亩仅可种二十株，多则翳风而生金鸡虫，虫食龙眼花立尽。岁大寒节，场师必摇树，使金鸡虫尽落，乃扫除而溺之江。非大寒节，虽摇树，虫亦不落也。有黄虫者，状类蜜蜂，春社后，江岸地中乘日暮而出，食百树叶，色转翠，盖叶之所化，而万嗜荔枝之叶。予诗云：“叶化黄虫还食叶，花生石背更餐花。”又有桂蠹者，桂上蠹也，生于桂而还食桂。其大如指，色紫而香辛。色紫则桂之花所为也，香辛则桂之叶所为。蜜渍之，可为珍味，去阴痰疾。其名因尉佗以五器献文帝而传。然《楚辞》云：“桂蠹不知所淹留。”则已为三闾所知矣。又露花中有蠹，色白，亦大如指，熟则化为飞蛾。乘未化取之，炮炙充盘，味甚甘。
　　○蚊
　　蚊，多生于腐叶、烂灰及阴湿地，或臭沟沙虫所化。而新州有Ｅ４６母焉。邓氏云：真也，类乌而大，有黄白杂文，吐纳皆Ｅ４６。又有虻母草，虻自其花实中出。有虻母木，《南越志》云：古度树也，一名那子。南人号曰柁，不华而实。实从皮中迸出，如缀珠，色赤味酢。煮为粽食之，迟则化蛾，亦有为蚊子者。又从化有树实如枇杷，将熟，则壳中飞出蟆子。又榕子中多有数小蚊，亦皆虻母木也。虻母木与夜兰相反。夜兰木本，高尺许，叶似槐，花如粟米，至夜则芳香如兰，折之可以辟蚊，插门上则蚊不敢入，一名蚊惊树。有病取其叶生啖或煎水，即吐痰，数日而愈。叶上有篆文如符，又名神符树。
　　○海珠
　　海珠，状如蛞蝓，大如臂，所茹海菜，于海滨浅水吐丝，是为海粉。鲜时或红或绿，随海菜之色而成，晒晾不得法则黄，有五色者可治痰。或曰；此物名海珠母，如墨鱼，大三四寸，海人冬养于家，春种之濒海田中，遍插竹枝，其母上竹枝吐出，是为海粉，乘湿舒展之，始不成结。以点羹汤作。
　　○蜈蚣
　　蜈蚣，短者也，其长者节节有足，是曰百足。足赤腹黄，有双须，尾歧，螫人最毒。以酱敷，或以纸钱作燃薰之，或以蛞蝓涎涂可解。性畏鸡，人见百足亟唤鸡，鸡未至而百足僵矣。或触饮食，误食之令人腹痛欲死。饮烧酒，或鸡肉羹亦可解。百足，《尔雅》作即蛆，能伏蛇，每自口入食蛇腹。山行，筒置即明，蛇不能近。又能嗅龙腥，天将雨，争就木最高处，盖闻龙腥故。广中多即蛆而少蜈蚣，绝无蝎。即蛆多生古墙中，盛暑辄出，大者有珠，雷常搜而击之。
　　○蜞
　　蜞，有青黄二种。青者生深山树叶中，名曰飞蜞。闻声辄飞，刺人取血，专集耳后，使人不知。始如针，血饱则如指，随手拔去，稍迟深入肤理矣。凡山行，以无患子，或蒜，或姜汁，或茶子末涂身，则飞蜞不敢近。黄者生地下，吮血如蚂蝗，入水则死。蚂蝗一名水蛭，池泽处处有之，入人肌肉咂血。误吞之，则生子腹中，敢食脏血，饮黄土水数升可解。或以蜂蜜，则蚂蝗化水而死。有狗鼻扌肯者，生阴湿处，似山蜞而长，好入犬豕鼻中吮血。间入人鼻，血出不止。口含酽醋，塞两耳，自低首，则此物然而出。被刺时人不可拔，重力拍之则自坠。有沙虱者，生水中，大不过虮，喜入皮肤害人。以茅根竹叶刮之，或以苦苣汁涂之，可愈。或以火炙身，则随火去。有飞蛟者，生于瘴雾，有三足，无身，呼吸间入人肺腑，则食渐减而毙。或入鱼腹牛马腹中，令食之者剧病。先毒物以毒人，虫之最恶者也。然亦亻黎中乃有之。又有蛇蛊，状如蜘蛛而足短，最毒，出琼州。见者以为蜘蛛也，易视之，忽为所中。有谣云：“生恨蜘蛛无结网，无丝无绪最伤人。”
　　○雨师云师
　　霍山有雨师、云师，云师如蚕，长六寸，雨师如胃，长七八寸。每出则有云有雨。山人以为验。
　　○蛊
　　西粤土州，其妇人寡者曰鬼妻，土人弗娶也。粤东之估客，多往赘焉。欲归则必与要约，三年返，则其妇下三年之蛊，五年则下五年之蛊，谓之定年药。愆期则蛊发，膨胀而死。如期返，其妇以药解之，辄得无恙。土州之妇，盖以得粤东夫婿为荣。故其谚曰：“广西有一留人洞，广东有一望夫山。”以蛊留人，人亦以蛊而留。
　　粤东诸山县，人杂亻蛮，亦往往下蛊。有挑生鬼者，能于权量间，出则使轻而少，入则使重而多，以害商旅。蛊主必敬事之。投宿者视其屋宇洁净，无流尘蛛网，斯则挑生鬼所为。饮食先嚼甘草，毒中则吐，复以甘草、姜煎水饮之，乃无患。入蛮村，不可不常携甘草也。挑生鬼亦蛊之属，盖鬼而蛊者也。以人蛊人已不可，况于以鬼乎。
　　下蛊皆出于僮，出于僮之妇，若亻娘则不能下蛊也。蛊有鬼，名曰药鬼，药鬼之所附，僮妇恒不得自由。代代相传，必使其蛊不绝以为神。其中于人得解者，或吐出生鱼、生虾、生鸭子之属，皆药鬼之为之。粤东无僮，故无药鬼。
　　○水蛊
　　粤西有三江，而左江之水尤毒，其源自交趾而来，皆蚺蛇、孔雀之粪所渍，夏间尤忌之。流至端州始平淡，然五六月西水涨溢，往往令人腹疾。又恩平水中多蚯蚓屯结，每水一升，可得蚯蚓数十许，色黄浊，饮之立蛊。又罗旁之水，多有何木叶、木犀花叶浸其中，饮之亦辄胀满以死。是皆水之蛊，不因人力者也。
　　○木蠹
　　高、雷间，木之所为者，皆有蝎蠹。善啮木心，其声入夜尤甚。木既穿穴，雨后化为天牛，飞满室中，角两而黑，背有黄白点，盖木之蛊也。凡器久不用而虫生，谓之蛊，故凡物皆有蛊，蛊者，虫之所为。虫，风族，风郁而不舒则为蛊，于文三虫食皿为蛊。二虫食Ｅ４７为蠹。然蠹之为患在物，而蛊之为患在人。人为天地之皿，物为天地之Ｅ４７。Ｅ４７而蠹焉，物不能全归于天地矣。人而蛊焉，人不能全归于天地矣。故圣人必务致中和以顺天地之风，风顺，而二虫、三虫乃不为害。
　　○蟋蟀
　　蟋蟀，于草中出者少力，于石隙竹根生者坚老善斗。然多以东莞熊公乡所产为最。其地名花溪银塘，熊公飞昔与元人大战之所也。其产于东莞伯何公真、罗中丞亨信、彭中丞谊、陈少保策墓上者皆最。广人喜斗蟋蟀，岁于此间捕取，往往无敌。其立于蛇头上者，身红而大，尤恶。五公勇烈绝人，皆多战功，精气盖及于昆虫也。
　　○大蚁
　　广中蚁冬夏不绝。有黄赤大蚁，生山木中，其巢如土蜂巢，大容数升。土人取大蚁饲之，种植家连巢买置树头，以藤竹引度，使之树树相通，斯花果不为虫蚀，柑橘林檬之树尤宜之。盖柑橘易蠹，其蠹化蝶，蝶胎子，还育于树为孩虫，必务探去之，树乃不病。然人力尝不如大蚊，故场师有养花先养蚁之说。向称岭南有树蚁、树蜂、树胡蝶，皆连于树上，树蚁即此。树蜂者，龙蜂也。树胡蝶者，木叶所化，状如丹青，与木叶相缠绵不去者也。其为胡蝶也，犹其为叶也。叶已非叶，而胡蝶犹然叶也。
　　○白蚁
