<!-- { "loadSidebar": true } -->
　　崖有二司神者，一日降魂童言曰：欲与萧公斗法。于是二司神各发马脚。马脚者，神所附之人也。以枪自刺其腹洞贯焉，刺咽亦如之。有疾病者，许火棚。既愈，如数伐薪，请二司神酬愿。病者率众舆二司神，跣行烈焰，毫发无损。广有三界神者，人有争斗，多向三界神乞蛇以决曲直。蛇所向作咬人势则曲，背则直。或以香花钱米迎蛇至家，囊蛇而探之，曲则蛇咬其指，直则已。有许愿者不还，蛇则腾至人家索饮食。又或有仇怨，于神前书其人年生八字，以碗覆之。神前碗大小纷然，无有敢动其一者。有急脚先锋神者，凡男女将有所私，从而祷之，往往得其所欲，以香囊酬之，神前香囊堆积，乞其一二，则明岁酬以三四。新兴有东山神者，有处女采桑过焉。歌曰：“路边神，尔单身。一蚕生二茧，吾舍作夫人。”还家果一蚕二茧，且甚巨。是夜风雨大作，女失所之，有一红丝自屋起，牵入庙中，追寻之，兀坐无声息矣。遂泥而塑之，称罗夫人。番禺石壁有恩情神者，昔有男女二人，于舟中目成，将及岸，女溺于水，男从而援之，俱死焉。二尸浮出，相抱不解，民因祠以为恩情庙，此皆丛祠之淫者，民未知义，以淫祠为之依归，可悲也。
　　●卷七人语
　　○高固
　　高固，南海人，周显王时，以才能归楚，为威王相。时有铎椒者，以王不能尽观《左氏春秋》，采取成败，卒四十章，为铎氏微，由固进之，以故文教日兴。先是南海有勇获者，仕吴王夫差为将，黄池之会，夫差命王孙雄先与获帅徒师，以为过宾于宋，以焚其北郛焉而过之，南海介荆、扬裔土，周初始通中国。王会以翟贡称蛮扬焉，尚力而已，迄附于楚，乃显庸，有文事，则固之为功云。黄佐云：“自会稽以南，逾岭皆粤地也。秦汉之先，盖已有闻人者。”邹阳曰：“齐用粤人子臧而强威宣。”裴渊曰：“南海高固为楚威王相时，有五羊衔谷之祥。”欧大任曰：“固，越人也，世在越，称齐高之族。”
　　○梅钅
　　越人以文事知名者，自高固始。以武事知名，自梅钅始。当越人之复畔秦也，以钅为将，钅下令，户出壮士一人，领以户将，使合传、胡害将之。战则编为什伍，领以队将，使摇毋余将之。将士受命，乃率之归番君吴芮。钅劝芮西从沛公伐秦，芮然之，使钅先往。当是时，郡县苦秦法，多杀长吏以应陈胜等。项梁杀会稽守，田儋杀狄令，刘季以书杀沛令，东阳杀其令以推陈婴，使芮不听钅言，终为秦守，其不同于会稽、狄、沛、东阳者无几矣。钅既行，遇沛公于南阳，与言相合，遂从攻柝郦，降之。又从攻武关，破之。秦既灭，项羽封钅为台侯，食台以南诸邑，其后沛公以钅能成番君功名，复封钅广德十万户，广德即今祁门县也。夫以钅之才为百粤人所归，设当大楚方张之时，使庾胜兄弟绝关自守，其智勇岂遂出嚣、佗之下耶。且是时，钅之王在浈水上，固勾践之本支也。钅即奉其王，以继禹、少康宗祀，亦孝子慈孙之所有事焉者。而钅以为秦者，周之寇仇，非仅越人与六国人之寇仇也，越人首畔秦，吾当帅之，以为周先王报怨。且先君勾践，能灭吴尊周室，其遗风余烈，子姓当继绍而起，毋以窃据一方为天下所指名为也。嗟夫，自唐、虞、夏而后，得天下之正者，莫如汉、明，而越人率为功首，能以大义鼓唱诸侯，钅与何真是也。钅可以为赵佗，真可以为刘岩，而皆不为。与冯盎者亟以二十州县归唐，皆可谓能知天命者也。台岭故钅汤沐地，今无钅祠，吾尝叹为旷典。夫任嚣且祀于泷口，佗亦祀于玉山，况钅之贤者乎。祁门地接鄱阳，有钅祠与鄱阳番君祠相望，今台岭亦即建之以为钅主祠可也。
　　○士燮
　　士燮字威彦，广信人。建安初，为交趾太守，中国士人往依者百数，陈国袁徽与尚书令荀书曰：交趾士府君，处大乱之中，保全一郡，二十余年疆场无事，民不失业，羁旅之徒，皆蒙其庆。虽窦融保河西，曷以加之。官事小阕，辄玩习书传、春秋左氏传，简练精微，皆有师说，其称之若此。燮兄弟并为列郡，雄长一州，偏在万里，百蛮震服。会交州刺史张津死，汉赐玺书，以燮为绥南中郎将，董督七郡。是时天下丧乱，道路断绝，而燮不废贡职，复下诏拜安远将军，封龙度亭侯。建安十五年，孙权遣步骘为交州刺史，骘至，燮率兄弟奉承节度，权加燮左将军。建安末年，燮遣子入质，又诱导益州豪雍等东附，权益嘉之，迁卫将军，封龙编侯，论者谓燮不能始终于汉。权乃国贼，与昭烈力争交州，而燮兄弟乃助权为逆，岂诚识春秋之义也者。燮卒，而其子徽乃据交州，为吕岱所破，惜乎见之晚矣。后主建兴十三年，有廖式者，起兵苍梧，以应诸葛丞相，诸郡应之，此真汉之义士也，燮视之宁无愧于心乎哉。叶春及云，《一统志》，苍梧县即汉广信，苍梧郡治此，故陈元父子载于苍梧。而《肇庆旧志》谓封川西一里为广信县，虽非治所，固彼提封。陈氏之隶封川，未可知也。燮亦广信人，身本名儒，兄弟四人，拥兵据郡，岭海归心。中原丧乱，孙权、刘表皆窥南土，燮于此时，以甲兵之力，循赵佗之迹，西连蜀汉，庶几比美桓文哉。奉权节度，复诱益州附之，旄矣，岂度己审势耶。然燮名虽不终，亦可谓一时之豪杰也。大均云：当是时，又有揭阳吴砀者。砀，汉末为安成长，权使吕岱取长沙郡，砀据县以拒之曰：砀受天子命为长，知有汉而不知有吴也。又苍梧衡毅，与同郡钱博，皆为郡太守吴巨所信用。建安末，权以步骘为交州刺史，骘至，使人谕巨，巨纳骘而后图之。骘如巨，以诈斩巨首以徇，遂治船兵二万，下取南海，毅、博念巨部曲旧恩，且骘之来非汉命也，乃兴兵逆骘于高要口，与战三日。既溃败，毅与众皆投水死，死者千余人，无一生降。嗟夫，砀与毅、博，又皆汉之忠烈臣也，以列于季汉书内传，岂曰非宜。
　　○韩瑗
　　韩瑗，南海人，唐显庆中为宰相，谏废王皇后立武昭仪，高宗大怒。褚遂良又谏被贬，瑗救之，许敬宗、李义府因诬瑗不轨，贬海南卒。广人为宰相自瑗始。其直谏不回，盖古大臣之谊。张九龄继之，卓识风度，远迈姚、宋。天下称曲江公而不名，而瑗也实开其先。故称曲江者，当先称瑗。曲江县当有唐时，三百年而有张文献，又宋三百年而有余襄公，其忠言大节，不一而足。而谏用牛仙客，安太子瑛，诛安禄山，留范希文，排张尧佐，尤为治乱所关。三言不用而二言用，天宝之败，庆历之隆，夫岂适然而已哉。
　　○崔清献
　　崔清献公八辞参知政事，十三辞右丞相，家大酉书其集云：东海北海天下老，亦有盍归西伯时。白麻不能起南海，千载一人非公谁。文文山云：菊坡天人，文溪，菊坡样人，菊坡不可作已，愿见文溪。文溪云：唐贤相起炎方者三，曰韶之张，曰日南之姜，最后得刘瞻于湟，然皆奇拔于支郡。管府以广名甚大，山伟海巨，秀灵鸠凝，又迟三四百载，菊坡翁始名在白麻卧龙蒲涧之阿，勤天使走半万里莫能致。古未有命之相不屑者，高风全节，可以兴起百世矣。白沙尝迎清献画像于家，隅坐瞻仰，若弟子之于师者。久之为文以祭，有云：卷舒太空之云，表里秋潭之月，淮蜀委之而有余，凝丞尊之而不屑，故能效力于当年，而全身于晚节。又有句云：万里归心长短赋，九天辞表十三陈。盖实录也。吾广辞相位者，清献而后，有若霍公文敏，而梁文康公迎世宗入继大统，宠眷方隆，乞归益笃世宗以为兼有张九龄之忠荩，崔与之之风概。若文襄方公，年甫四十，即解相归卧西樵，是皆急流勇退之哲人也。泰泉云，吾广带海陆为郡，山奥川豁，古称珍饶，于卷握若别出堪舆然，故其民素乐清旷而恬仕进。噫嘻，岂清献之流风所被欤。
　　○何真
　　东莞伯何真少时，有相者谓曰：“公才兼文武，霸王之器。惜生南方，微带火色，爵位不过封侯。”后果如言。既贵显，先墓常有紫气，人或指为符瑞，辄斥绝之。比事孝陵，夙夜畏威惟谨，在朝名公如宋濂、方孝孺辈亟称重之。至论其保障炎邦，识时知命，则谓南越以来所未有云。
　　○海忠介
　　世庙阅海忠介疏，大书曰：“此人有比干之心，但朕非纣也。”持其疏，绕殿而行曰：“莫使之遁。”一宫女主文书者在旁，窃语曰：“彼欲为忠臣，其肯遁乎。”世庙寻召黄中贵问状，对曰：“是人方欲以一死成名，杀之正所甘心，不如囚之使自毙。”世庙是其言，囚之三年得不死。公之学以刚为主，其在朝，气象岩岩，端方特立，诸臣僚多疾恶之，无与立谈。顾黄中贵何人，乃独知其为忠，曲为拯救，非至诚之极，而能感动若是乎。公尝言：“今之医国者只有甘草，处世者只知乡愿。”又言孟子恶乡愿，其功不在禹下。湛文简云：“老子乡愿一途耳。”乡愿似多一媚字，尤先得公心。公在狱，闻世庙崩，方食，尽吐下，一恸几绝。琼州有忠介石坊者，崇祯癸未春，石坊每日流血，淫淫若泪。明年五月，威庙哀诏至，血流乃止。盖公之神灵，存没无间，知国之将亡而主殉，故先之哀痛若此。嗟乎忠哉！
　　○杨文懿
　　杨文懿公临终，于先墓衣冠北拜辞皇帝。或进曰：“医诸。”曰：“医者医病也，吾其病乎？”曰：“祷诸。”曰：“祷者有所愿也，吾所祷非吾所愿。”曰：“若是将何以为归。”曰：“亲在安归。”徐起徘徊四顾，若远行状，乃敛手足端坐而逝。公为学直窥性宗，而践履真至，故死生之际脱然。
　　○黄宗大
　　黄宗大先生，香山人，名畿，尝谓中庸，《易》之疏义也。太极通书、定性西铭，犹中庸也。其读邵子《皇极》，叹曰：“自箕子以来，合术于道，其惟尧夫乎。”因作《皇极管窥》十三篇以通之。论学则曰：前之三代，由夏历殷而文成于周。后之三代，由汉历唐而文成于宋。名理覃粹，周、宋其齐轨乎。是故周至玄矣，道同乎伏羲。程至大矣，见卓于颜子。朱至博矣，功亚乎仲尼。再辟浑沦，不亦玄乎。心溥万物，不亦大乎。功在六籍，不亦博乎。先生所著，又有《皇极经世书传》、《三五玄书》及《易说》。盖粤人书之精奥者，以先生为最。
　　○报仇三孝子
