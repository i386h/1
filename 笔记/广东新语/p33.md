<!-- { "loadSidebar": true } -->
　　广州诸属县多盗，最凶悍者新会。然新会盗又以新宁盗为先锋，千人中得数十新宁人，可以百斗而无敌。其根株往往钩连，山与海相为表里，不可以尽歼。如得一盗即杀一，得十即杀十，得百即杀百，久之其类自少矣。若抚之，使其渠率为兵为总，防汛要害，或放散使尽归农，彼仍然勾引群盗，为患未已。盖诸盗皆以抚丁勾引，无抚丁则无勾引，而抚目尤其臂指之使者。欲绝其患，惟宜择乡而剿。于十郡中分四道，使四监司者带领官兵，所至集其父兄子弟公言之。有五十人共指其姓名，或暗或阴，则取而诛之。然亦必责之使首，被首者且勿行刑，多召保甲而质之，辞合则已，否则更加重刑，责之再首，如是者数四。彼盗见首同徒，尚可苟活，不首同徒，遂致立毙三木，未有不甘为共尽者也。大抵无事之时，有司宜时常防备，小有出没，即行捕擒，勿致养寇以遗患。又宜单骑巡行诸险，勤诱谕之，使之十家为甲，百家为堡，平居互相讥察，有事互相救援。有不足，互相周济，路径之险要，立为寨围，俾之戮力固守。凡大乡设乡夫哨二，小乡一，每哨乡兵二十人。选乡良夫为练长，募其强武子弟隶焉。其饷则取之乡之富人、大贾，及巨姓之蒸尝，与墟市地产之租税，有司无所利焉。乡中兵食各足，又十乡二十乡歃血连盟，一乡有盗，或为盗之哨探，则同盟诸乡共执而溺之于江，而勿以闻。以闻，则有司必须审鞫。囚停智长，为患有不可言者。盖彼凶人者，枭雄狡诈乃天性，不幸见擒，止憾其术之未工，岂有悔其为之不善。是以奇谋诡术，愈练而愈精微，出鬼入神，莫可方物，致有以官门，以囹圄而为巢穴者。其以囹圄为巢穴也，尤为深固。曩者盗遭俘执，必首同徒，今则惟扳良善，盖非义于同徒也。就擒者自知不可复生，必藉未败者供其口食，未败者利其不首，必勤劫以报厚恩。是虽身在幽囚，犹坐享四方之奉也，故诛盗贵勿逾时。
　　○蛋家贼
　　广中之盗，患在散而不在聚，患在无巢穴者，而不在有巢穴者。有巢穴者之盗少，而无巢穴者之盗多，则蛋家其一类也。蛋家本鲸鲵之族，其性嗜杀，彼其大艟小め出没波涛，江海之水道多歧，而罟朋之分合不测。又与水陆诸凶渠，相为连结，我哨船少则不能蹑其踪迹，水军少亦无以当其锋锐，计必兵恒有余于盗，毋使盗恒有余于兵。又设为严法，如盗杀一人，则以一兵抵，杀一兵，则以一官偿，劫一民舸，则夺一哨船之食。而责之立功，昼夜巡行，惟盗是索。而蛋人则编以甲册，假以水利，每十艇为一队，十队为一长，画川使守，略仿洪武初以蛋人为水军之制。择其二三智勇者，为之大长，授以一官，俾得以军律治其族，与哨船诸总，相为羽翼。又使诸县富民，仍得朋造乌槽、横江二船，专业渔盐，有警则船人皆兵，分班守直。凡出外海制贼用乌槽，里海制贼用横江船。又使东西二江日度夜度诸度长，皆为哨长，而勿征其饷。如此，则上无养兵之劳，而水师自足，一有事，旦暮可集矣。
　　○黄盗
　　黄盗名萧养，初为盗下狱，卧榻枯竹生花，诸囚以为祥也。萧养乃率囚越狱，纠集战船数百Ｅ１３，直犯广州，于五羊驿僭位，称东阳王，改授伪官百余人。珠江之南，有伪南汉离宫故址，增筑居之，船抵五羊门外，其手下衣貌与同者数十人，官兵莫能辨。乃以响箭向天射，萧养仰视，一箭直贯其喉，堕水死，其众尽降。于是广州始作外罗城，今南面新城是也。海寇之雄，莫过萧养，前有曾一本，后有刘香，皆力攻广州弗克，盖当盛当则然。
　　○永安诸盗
　　永安重峦复嶂，昔固盗薮，祭头山与乌禽、天字、清溪等嶂，员墩、黄沙等山，联络归善、海丰、长乐、河源、龙川等县，绵亘险阻。而祭头山故有铁冶，贼往往巢穴其中，分道出掠，官兵屡扑不能绝。贼穷辄还祭头，结寨自固，已复盘据五县。山谷中多良田，流民杂居易啸聚，出则贼多，归则贼少，皆近巢居民半为贼党故也。乘其未获，以大兵临之，乏食自困，乃可擒矣。古名、黄沙贼常伏乌禽嶂，出掠柘园，执求盗通判。蓝能贼复袭郡城外东平，欲席卷去，未至十里而曙觉，遂破涌口营鹿游冈，掳掠子女，责赎捆载而归。当是时，烟火达于谯橹，不能以一矢加遗，东西两江群盗遂炽。先是长乐、海丰之间，逃军坑有银穴，河源密坑亦有之，两处矿开，则豪民往往膻附。及封穴，所获不足，更费折阅，遂剡戟而起，奸民氵毕沸，乘衅俱发，索随和建名号者不可胜数。程乡、揭阳之盗，又Е洞其间，大群数千人，小群数百，凡数十百群。东至兴宁、长乐、程乡、揭阳，北至河源、龙川，西至博罗，南至海丰、归善，以及东莞，无不罹其锋者。永安其蹂躏之区也，执官吏，质坟墓，掳人民，室妻女，焚庐舍，据土田，死者以谷量泽若蕉，即欲假息城郭，岂能尽容。数村一垒，贼去则耕，至则闭垒而守，往往陷没。凡贼有大总、二总至于五总，亦曰满总、尾总，分哨为哨总。禽总，演禽者也。书总，掌书记者也。旗总，职志者也。纪纲诸事曰长干，众贼曰散班，其上有甲头。合数群有都总，凡大总死，谋所立，建所授皂旗，束以青茅，以次拜旗，拜而张，则立之矣。张则阴风飒飒，若有凭之者云。其祭旗用人，使目于旗而后杀之，渍旗以血，括其发为旄头焉。其长技者有大布旗，旗端系以铁钩，有长竹枪，二三人执之，进如风雨。其出劫，卜于神以决胜负，以诱为知，以覆为奇，以望屋为粮，以阑出为用，以劫质为宝。当是时，盗贼孔棘，民死亡者非其父兄，即其妻子。鹅埠岭乃至千人尽屠，哭泣之声不绝，日夜乞师，有司缩肉主抚，置不省，贼或听，甫入城，辄言愿归旧巢，一出郊关，且归且劫，送者固在。自是良民御贼，反蒙激变之辜。贼益恣行，逼近城府，乃遣一卒导归，而以还乡上报，贼乡安在，其所据者，皆良民之产也。计自万历之末，至隆庆之初，历十三四年，分巢诸乡，声势相倚，出入无时，靡处不到。归善、长乐、龙川三县所破寨，杀卤人民财币牛马，不可胜算。永安寨七十九，寨即围也。一围则数村人居之，多者千余人，少亦数百，尽破，完者&lt;厂堇&gt;八围耳。员冈围杀至千人，三角围杀四百人，樟村围独三人得存。凡破围即据之，其后五军分道大剿，虑各巢并力，遵庙议名讨蓝、赖二贼，而为质各巢。自十月至明年三月，诸贼尽平。盖贼皆草窃乌合之众，语险固则无深沟高垒，语粮食则无储峙飞免，缓急不相援，利害不相救，得忠诚任事之臣，灭之故甚易也。若夫招抚，则贼愚有司、有司欺朝廷之计耳，乌可蹈哉。大抵寇有山，有海，有倭，其害则山寇为甚。盖海、倭去来有时，山寇常在境内也。岭东贼本细微，蔓延十三四载，戾夫为之涕下。揆厥所由，上下相遁，无异穆宗诏云：封疆以讲武为不急，以玩寇为苟安。盗贼隐容，不早扑灭，往往酿成大患，巡按御史参劾，圣明哉。
　　○永安黄氏三孝子
　　永安黄氏三孝子者，父曰黄让，子曰启愚，曰启鲁，永安县琴江中镇社人也。让字逊斋，年十六，父母连没，让庐墓三载。其兄为贼所得，让罄私橐三百金赎之。未几，贼叶千复掘让父母冢，质其骨，责赎千金。让不能措，乃不告妻子，身自质贼，易其亲骨，使从者怀归。子启愚、启鲁闻之，哭不自胜，假贷亲友无所得。启鲁乃走贼壁，呼曰：吾家所有者田耳，非家长操书券，田不得鬻，愿质我而归父。贼然之，归让。让间行，又为他贼黄允所执，叶千以让久不至，乃以绳贯启鲁鼻，又贯其踵倒悬之。启愚闻其事，哭尽出血，昼夜不绝声。诸垒贼哀之，卒归其父与弟。于是让以策干督府吴桂芳，谓归善之古名，长乐之琴让，其地厄塞，多连峰沓嶂，凶人之穴也。去其县各二百余里，贼一哨，民无所归命，不如遂县之，以安集其民，然后出兵四讨，贼不足除也。桂芳以为然，遂上其事，其后卒县永安者，让之策也。隆庆四年，檄林天赐城永安，以让为巡方，让以军法部勒其亻庸，均劳逸，时糇粮，平板干，称畚筑，四阅月而毕，藩臬大夫旌其功者再。是年，率子启愚、启鲁为知县陈哲将乡兵，攻破刘汉江贼，杀汉江。明年，破苏允山贼，生擒允山，启愚为贼所伤死。又明年，督府殷正茂大举讨贼，让散家财，募死士百人，从监军道顾养谦为冲锋把总，与永安知县陈立中至各巢说贼，各以精锐相从。至南岭，贼江万松据险抗师七日，让说之，以身质于贼，诱出贼党，官兵遂乘间而入。启鲁以父在贼中，率所募壮士，大呼先登，贼尽披靡，斩十七级，夺让归，启鲁身被数创而死。让前后率兵剿贼，如泥山、帘紫嶂、施坑、南岭等巢，皆为所破，凡斩渠六首，生擒一百五十，贼帅二，说下贼巢四，降贼众一千七百四十八，还被俘者一百二十八。当事屡加厚赏。让为人谦退，志在报发冢之仇，不在军功也。每有功，不肯自上，推与同事者，以冠带哨官终。久之，巡按御史有教，访孝节之士，邑人咸上言，御史异之，授以义民冠带。让辞曰：“让遭不辰，祸及先人丘垄，破产赎骸，子职常事，何孝之足云。至于待罪行间，赖天子威灵，大将指麾，杀贼以雪家耻，不胜幸甚，敢言功绩乎。非分之荣，义不敢受。”卒不受冠带。御史益异之，记郡县礼奖。初启愚战死，知县陈哲葬而表之，及启鲁死。至万历十九年，邑人乃请于县，为启鲁建祠。让享年八十一，连举乡饮大宾，以考终。三十六年，有诏旌其闾，树坊于永安县，曰一门三孝。让工诗词，善书。
　　●卷八女语
　　○五女将
