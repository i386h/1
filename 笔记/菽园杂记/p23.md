<!-- { "loadSidebar": true } -->
　　唐诗大家并称李杜葢自韩子已然矣或疑太白才气豪迈落笔惊人子美固已服之又官翰林清切之地故毎亲附之杜诗后人始知爱重在当时若太白葢以寻常目之故篇章所及多不酬答今观二公集中杜之于李或赠或寄或忆或懐或梦为诗颇多其散见于他作如云李白斗酒诗百篇近来海内为长句汝与山东李白好南寻禹穴见李白道甫问讯今何如之褒誉亲厚之意不一而足及观李之于杜惟沙丘城之寄鲁郡东石门之送饭颗山之逢仅三章而已况沙丘石门略无褒誉亲厚之词而饭颗山前之作又涉讥谑此固足起后人之疑也尝闻乡老沈居竹云饭颗山天下本无此名白以甫穷饿寓言讥之未知然否
　　病霍乱者浓煎香薷汤冷饮之或掘地为坎汲井水于中取饮之亦可最忌饮汤米汤者必死
　　诗兼美刺寓劝惩先王之教也故有矢诗之典有采诗之官葢将以知政治之得失风俗之美恶民生之休戚以求有补于治未闻以诗而致祸者自后世教化不明邪佞希防在上者懐猜忌之心在左右者肆谗贼之口于是乎诗祸作矣唐以诗赋取士故诗学之盛莫过于唐然当时诗人徃徃以国事入咏而朝廷亦不之禁可谓寛大矣但尊者之失亦所当讳而时皆昧之何姑以易见者言之如三郎沈醉打毬回虢国夫人承主恩如何四纪为天子不及卢家有莫愁是何美事而形之咏歌固已显其君上之失矣至若薛王沈醉寿王醒之句虽前人尝辩薛王早薨未尝与贵妃同宴龙池然寿王之醒触犯忌讳尤非臣子所言者使猜忌之君观之宁不槩以贤人君子之为诗皆敢于攻发君上隂私者故一有谗譛皆信之不疑而伤害随之矣予尝谓后世诗祸实唐人有以贻之也
　　甲寅六月六日苏州卫印纽炙手不可握吏以告卫官各亲手握之始信乃以布裹而用之亦可异也
　　班孟坚汉书大抵沿袭史记至于季布萧何袁盎张骞卫霍李广等賛率因史记旧文稍増损之【张骞賛即史记大宛传后】或有全用其语者前作后述其体当然至如司马相如传賛乃固所自为而史记乃全载其语而作太史公曰何又迁在武帝时雄生汉末安得谓雄以为靡丽之赋劝百而风一哉诸家注释皆不及之又公孙传在平帝元始中诏赐子孙爵徐广注谓后人写此以续卷后然则相如之賛亦后人勦入而误以为太史公无疑至若管仲传云后百余年有晏子孙武传云后百余歳有孙膑屈原传云后百余年有贾生皆以其近似推之耳至于优孟传云其后二百余年秦有优旃而淳于髠传亦云其后百余年楚有优孟何殊不知优孟在楚庄王时淳于在齐威王时谓前百余年楚有优孟可也今乃错谬若此且先传髠而后叙孟其次序晓然谓之非误可乎此出齐东埜语常见元吴文正公本朝王忠文公读史记伯夷传疑其不伦皆有所更定窃叹服前贤读书精察如此近见此语又以叹公谨识见之明虽前代深于史学者亦未之觉也因记之与读史者共焉

　　菽园杂记卷十五
