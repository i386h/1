<!-- { "loadSidebar": true } -->
　　阴符之文髙简非先秦汉人莫能为也三坟之文浅陋非晚唐宋人莫能为也郑氏以三坟列六籍之首固大可笑诸家以阴符李筌出之而列扵唐则亦不详其体矣况阴符言或类兵或类道三坟体或类易或类书尤难定例余意欲取此类及纬候等书亢仓鹖冠等子总为伪书一类另附四部之末亦千古经籍家一快第前人絶无此目恐好古之士或不免扵顾惜耳逸周书穆天子等虽多夸诞然文字殊古且未尝有所依托自当入传注中（穆传旧列起居注中） 
　　凡著述最忌成心成心着扵胸中则颠倒是非虽丘山之巨目睫之近有蓛不自知者郑渔仲平生不喜班固其论已过不已则訾其古今人表可矣至谓其胸中全无伦类不当取扬雄太玄法言乐箴三书总列儒家余考固艺文志雄之前刘向六十七篇则七畧旧目也下注新序世说说苑列女传四家亦不分析固正沿其旧耳乃以固步趋刘氏尚可搀入七畧所无便失之然则向书新序说苑子类也世说列女史类也必訾其失当归扵歆固何与耶 
　　凡经籍縁起皆至简也而其卒归扵至繁经解昉自毛韩马融郑玄浸盛至梁武三礼质疑一千卷极矣编年昉自春秋荀悦袁宏浸盛至李焘长编一千六十三卷极矣世史昉自尚书司马班固浸盛至托克托宋史五百卷极矣实録昉自周穆魏晋浸盛至开元起居注三千六百八十二卷极矣谱牒昉自世本梁唐浸盛至王僧孺十八州谱七百十二卷极矣地志昉自山海陆澄任昉浸盛至萧徳言等五百五十五卷极矣字学昉自三仓许慎周研浸盛至颜真卿字海镜源三百六十五卷极矣字法昉自四体晋卫恒撰周越袁昻浸盛至唐文皇晋人书迹一千五百一十卷极矣方书昉自张机葛洪褚澄浸盛至隋炀帝类聚方二千六百卷极矣文选昉自挚虞孔逭虞绰浸盛至许敬宗文馆词林一千卷极矣文集昉自屈原萧衍沈约浸盛至樊宗师总集二百九十三卷极矣小说昉自燕丹东方朔郭宪浸盛至洪迈夷坚志四百二十多卷极矣类书昉自皇览欧阳虞氏浸盛至孟利贞碧玉芳林四千五十卷极矣（孟书旧唐志作四百五十为近今从通志然三教珠英仝时亦一千三百也） 
　　凡道家之书始扵周盛扵汉极扵晋唐凡释氏之书始扵汉盛扵梁极于隋唐而皆少杀于宋之南渡而释氏之教复极盛扵元道亦庶焉至眀又皆左次矣刘歆七畧无所谓释氏王俭任昉释典皆自为类阮孝绪七録亦另録释道二家隋志畧同惟新唐志附子家未通考因之盖以道家本列九流释典不宜更出余意二藏篇帙既多且本方外之说分门另録似无不可第如唐志通考亦未为不宜也（旧唐书释典不録） 
　　唐开元中道藏共三千七百四十四卷其后残缺宋王钦若等刋补洞真部六百二十卷洞元部一千一十三卷洞神部一百七十二卷太真部一千四百七卷太平部一百九十二卷太清部五百七十六卷正一部三百七十卷凡四千三百五十卷（七部三百一十一帙） 
　　释藏唐开元中五千四十八卷嗣后屡増几千余卷陆子渊谓今藏不应尚仍旧数盖其间或有所裒益也然以西天经目较之才千百之一耳第隋志六千余卷今反数减扵前足征释教盛扵六朝至唐宋间禅说胜而经典稍左次矣（二藏余所无仅单行释道书数千卷因通考例附子家末子渊书目亦似未得二书） 
　　古今书籍盛衰絶不侔班氏所録九流曰儒曰道曰墨曰名曰法曰杂曰农曰阴阳曰纵横曰小说而道家外别出神仙房中阴阳外别出天文五行纵横外别出兵家而兵家又自分四类盖汉时数家极盛致然实则一也后世杂家及神仙小说日繁故神仙自与释典并列小说杂家几半九流儒道二家逓相増减不失旧物兵家渐寡遂合扵纵横视旧不能十三阴阳与五行天文并合扵伎术视旧不能什七名法间见一二墨遂絶矣 
　　神仙本道家似不应别出然老闗庄列皆谭理之书自张道陵寇谦之杜光庭軰盛演其教欲与释藏相抗故以柱下为道君又创立元始天尊而姓之曰乐名之曰静信亡论太始以前即汉秦间姓名絶少此类盖魏晋六朝假托宛然今读度人大洞灵寳太清等经大槩规模释氏之形骸以诞诳流俗玄旨眇论邈如也道徳冲虚南华而外言炼养服食黄庭参同足充案祖他如稚川贞白尚难尽信况谦之光庭辈耶 
　　为典章经制之学者唐杜氏宋郑氏元马氏三书皆与经史相出入非他类书比也然通典仅唐以前未为详备通志殊有絶到而持论过当力不副言通考既该且核规模意制足称完书而挂漏出入时或不免世代逺涉猎广良未易也作者固自苦心 
　　郑艺文畧外另有图谱一略盖因王俭七志而广之其论亦精到可喜谓隋家书籍富扵古今而图谱无所系遂至荡然图谱自难传非以无所系也宋世一二尚存今漫无可考矣马氏通考以谱録入子类图存者间亦系焉似未为不可也 
　　郑渔仲诮班孟坚汉武以前尽窃司马迁书不以为惭此不足为班病子长扵左传国策固有全録旧文者要在各成厥体耳郑作通志礼畧全袭通典艺文略率本唐书亦以来后人之讪第中间考索精到处真有汉唐议论未及者不可诬也 
　　通考讥渔仲钞誊杜氏原书而唐中叶后事不复増入按宋初李宗谔等尝奉旨续此书二百卷起唐至徳止周显徳末通志尚有此目今不传杜郑马三书或以列典故类然音韵经籍等皆类书也（通典郑以入类书马以入典故陈仝） 
　　郑渔仲扵文史考核最精经籍畧后别着校雠畧一卷皆前人未发后学当熟参者然其失往往多自蹈之如诗集类崔曙以盛唐置之晚唐许浑以晚唐置初唐此例不一又段成式酉阳杂俎有玉格一卷所记鬼神祥异而类之谱録中盖以为品玉之书元撰树萱録一卷入草木类盖以为种树之书皆可絶倒其过在槩録前志原文不复精核故尔端临通考虽多袭晁陈而持论折衷咸自中的间有重出或类例未精然大体得之篇首会萃诸録统论尤详密可喜也 
　　晏子墨之宗也而刘氏七略列扵儒之首董子儒之杰也而郑氏通志列于墨之终皆类例之大病也又通志有崔光百国诗四十三卷检光传乃知光答李彪百三郡国诗国为一卷通志书名卷数皆误此或因仍前史然光传失考亦郑之疎也 
　　郑又有羣书会记三十六卷今不传陈振孙云会记大畧世间所有之书非必尽出其家余以为或即艺文畧草本则宋世亦未必皆有也如子书儒家一类唐志仅存曽子子思公孙尼而通志仍有宓子等可见 
　　阮氏古今书録记汉艺文志书五百九十六家仅四十四家存据今传汉以前书大约五十余家然鹖冠子等后世伪为撰杂其中不下十余则所存之数政与阮合盖汉以前书尽丧扵东京之末梁后未尝亡也 
　　阮録又有后汉艺文志目若干卷第云八十七家亡而不着存数按范志无艺文一类盖谢承书也晋中经簿一千百十九家仅七百六十家存亡三之一至宋以后书不纪亡数盖世近大槩存也 
　　凡书唐以前皆为卷轴盖今所谓一卷即古之一轴至装辑成帙疑皆出于雕板之后然六朝已有之阮孝绪七録大抵五卷以上为一帙前代书帙之制仅此足征因録于左虽颇无闗涉亦博雅所必知也 
　　经典録（七百二十帙）纪传録（二千二百四十八帙）子兵録（五百五十三帙）佛法録（四百五十九帙）文集録（一千三百七十五帙）伎术録（六百六帙）仙道録（二千五百九十五帙）共八千五百五十六帙四万四千五百余卷 
　　阮自著书二十一帙一百八十二卷附七録末今无一传惜其用力之勤并识此余见隋志详具弘眀集中（文字集畧正史削繁髙隐传古今世代録杂文声纬并诸序録序例共七种合所编七録共八种） 
　　宋王尧臣崇文总目今世当有传本余求之尚未获第观黄长睿辨驳一十七条如张万福中唐名将陆修静东晋髙流徳山青原冢嫡临济仝时皆灼灼世人覩记总目至谓不详何人又以文选李善注在五臣后其疎浅不学几于王侍书题阁帖矣然长睿所驳亦有可议葛仙公道家旧称葛玄非稚川眀甚黄正驳之可也乃自狐疑其说岂二子称谓尚未洞然耶谓蔡融来鹏皆唐人见丹阳集按二子俱晚唐人融集见通志略鹏集今世尚传丹阳集殷璠所辑一十八人皆盛唐髙岑先后编次之时二子盖未生也长睿书家者流诗人谱系故非所悉第兹仅数十条耳余考证碑帖甚伙虽辨论多美未必一一中程也黄又谓郦炎集不当置后余尝阅郑通志见五代有郦炎集一卷大谓郑误然汉人集中又有郦炎三卷或五代姓名同者不可知又五代王仁裕有西江集百卷郑志及通考俱不收见陆子渊外集今仁裕所著玉堂闲话等又间载其诗虽卑弱颇自清旨陆谓西江集诗万首古今恐无此盛惟宋陆放翁亦然 
　　书之有目体制虽仝详厥品流实分三种吴尤诸氏但録一官之藏者也隋唐诸史通志一代之有者也古今书録羣书会记并收往籍之遗者也荐绅雅士鸠集以广见闻馆阁词臣雠校以存故实目録之篹例不可无第中秘尽笼天下之书故匪一家之力而故家上世之传帐中之秘亦往往内府所无其目可以互稽难扵偏举郑氏古今并载本属大观而读者眩扵名实代之有无家之藏畜反不可知然亦各有长也 
　　郑氏通志槩征往籍而昔人著作之旨亡所发明马氏通考独纪存书而异时阙逸之篇靡从考究且自胜国而后未之及也余自总丱之岁溺志斯途南北东西访求余二十载经史子集类次嬴三万编诵读滋深犁然有会间以暇日会萃二书并四代艺文诸家目録以及儒先月旦文士雌黄续附胜国 
　　皇朝制作稍以己意列其指归析类分门总为一集庶千载简帙之废兴百氏编摩之得失一日可以尽其大都而卷轴繁猥殆至百数尚未能脱稿云 
