<!-- { "loadSidebar": true } -->
　　欧阳永叔集古录序云物常聚于所好而常得于有力之强有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆仑流沙万里之外经十余译乃至乎中国珠出南海常生深渊采者腰絙而入水形色非人往往不出则下饱蛟鱼金矿于山凿深而穴远篝火糇粮而后进其崖崩窟塞则遂塟于中者率常数十百人其远且难而又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼓岱山邹峄会稽之刻石与夫汉魏以来圣君贤士桓碑彝噐铭诗序记下至古文籀篆分隶诸家之字书皆三代以来至宝怪奇伟丽工妙可喜之物其去人不远其取之无祸然而风霜兵火湮没磨灭散弃于山崖墟莽之间未尝收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凡世人之所贪者皆无欲于其间故得一其所好于斯好之已笃则力虽未足犹能致之故上自周穆王以来下更秦汉隋唐五代外至四海九州岛名山大泽穷崖絶谷荒林破冢神僊鬼物诡怪所传莫不皆有以为集古录以谓转写失眞故因其石本轴而藏之有卷帙次第而无时世之先后盖其取多而未已故随其所得而录之又以谓聚多而终必散乃撮其大要别为目录因并载夫可与史传正其阙谬者以传后学庻益于多闻或讥予曰物多则其势难聚久而无不散何必区区于是哉予对曰足吾所好玩而老焉可也象犀金玉之聚其能果不散乎予固未能以此而易彼也 
　　苏子瞻李氏山房记略曰象犀珠玉怪珍之物有悦于人之耳目而不适于用金石草木丝麻五榖六材有适于用而用之则弊取之则竭悦于人之耳目而适于用用之而不弊取之而不竭者惟书乎自孔子圣人其学必始于观书当是时惟周之柱下史耼为多书韩宣子适鲁然后见易象与春秋季札聘于上国然后得闻诗风雅颂而楚独有左史倚相能读三坟五典八索九丘士之生于是时得见六经者盖无几其学可谓难矣而皆习于礼乐深于道徳非后世君子所及自秦汉以来作者益众纸与字画日趋于简便而书益多世莫不有然学者益以茍简何哉余犹及见老儒先生自言其少时欲求史记汉书而不可得幸而得之皆手自书日夜诵读惟恐不及近歳市人转相摹刻诸子百家之书日传万纸学者之于书多且易致如此其文词学术当倍蓰于昔人而后生科举之士皆束书不观游谈无根此又何也余友李公择读书于庐山白石庵之僧舍藏书凡九千余卷既以渉其流探其源采剥其华实而咀嚼其膏味以发于文词见于行事闻名于当世矣而书固自如也余既衰且病无所用于世而庐山固所愿游而不得者盖将老焉尽发公择之藏拾其余弃以自补庻有益乎公择求余文以为记乃为一言使来者知昔之君子见书之难而今学者有书而不读为可惜也 
　　右欧苏二文皆关渉经籍故录之永叔谓好而能一则力虽不足犹能致之余窃有深味焉而犹惜公之不以金石之好聚于坟典也子瞻所论较之今则书愈易求而读者愈寡矣 
　　李易安金石录后序云予以建中辛巳归赵氏时德甫在太学毎月朔望谒告出质衣取半千钱歩入相国寺市碑文果实归相对展玩咀嚼后二年从官便有穷尽天下古文竒字之志传写未见书买名人书畵古竒噐有持徐熈牡丹图求钱二十万留宿计无所得卷还之夫妇相向惋怅者数日及连守两郡竭俸入以事鈆椠毎获一书即日勘挍装辑得名畵彝噐亦摩玩舒卷指摘疵病尽一烛为率故纸札精致字画全整冠于诸家毎饭罢坐归来堂烹茶指堆积书史言某事在某书某卷第几叶第几行以中否胜负为饮茶先后中则举杯大笑或至茶覆怀中不得饮而起凡书史百家字不刓缺本不误者輙市之储作副本靖康丙午京师失守既长物不能尽载乃先弃书之重大者畵之多幅者噐之无款识者已又弃书之监本者畵之平常者噐之重大者所载尚十五车连舻渡淮江八月徳甫以病不起时六宫往江西予遣二吏部所存书一万卷金石刻二千先往洪州至冬金陷洪所谓连舻渡江者又散为云烟矣独余轻小卷轴写本李杜韩柳集世说盐铁论石刻数十幅洎鼎鼐十数岿然独存庚戌春官军收叛卒悉取去入李将军家岿然者十失五六犹有五七簏挈家寓越城一夕为盗穴壁负五簏去尽为呉说运吏贱价得之仅存不成部帙残书册数种忽阅此书如见故人因记始末焉时绍兴四年也 
　　右李氏夫妇雅尚具见篇中始余以明诚所癖金石而已读此乃知其于书无弗聚而亦无弗读也亡轶之余尚存万卷则当其盛时又何如耶李于文稍愧雅驯第其好而能专专而能博博而能读殆有过于欧苏两公所谓者因颇采摭其语着于篇 
　　胡应麟曰夫书好而弗力犹亡好也故录庐陵集古序夫书聚而弗读犹无聚也故录睂山藏书记夫书好而聚聚而必散势也曲士讳之达人齐之益愈见聚者之弗可亡读也故录易安金石志终焉 
　　少室山房笔丛卷四
　　
