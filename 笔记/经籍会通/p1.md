<!-- { "loadSidebar": true } -->

　　
　　经籍会通
　　（明）胡应麟 撰 
　　●经籍会通一 
　　（四库全书 子部 杂家类 杂编之属 少室山房笔丛正集卷一） 
　　坟籍之始肇自羲黄盛扵周汉衍扵梁晋极扵隋唐一烬扵秦再厄扵莽三灾扵绎四荡扵巢宋氏旁求力倍功半元人不缉事轶言湮聚散废兴槩可见矣述源流第一 
　　六经删修尼父授受孔门卷轴篇章类崇简要三坟邱索湮没不传以大易尚书较之其体制居可识也盖古文峻洁迥异浮靡圣笔渊玄亡资藻饰故卷之不盈箧笥而扩之函冒乾坤春秋而降诸子百家兴而道术离楚汉以还骚人才士作而文学盛此其盈缩之大都也然泰山封禅文字万家合雒禅通沿洄十纪槩征此例则古人文籍不必尽减今时顾世类弗传者良由洪荒始判楮墨未遑竹简韦编既非易致灵文秘检又率难窥重以祖龙烈焰煨烬之中仅存一线汉世诸儒稍加掇拾刘氏七畧遂至三万余卷考诸班氏艺文西京制作纔十二三耳世以皋夔稷契何书可读然乎否耶 
　　厯朝诸史志艺文者五家前汉也旧唐也新唐也隋也宋也班氏规模七畧刘昫沿袭隋书新唐损益旧唐而宋史所因则崇文四库等目也中垒父子奕叶青缃纪例编摩故应邃宻第遗书絶寡考订靡从隋志简编亦多散佚而类次可观论辩多美旧唐之録本朝大为踈畧新书间増所缺颇自精详欧阳宋志紊乱错杂元人制作亡足深讥大率史氏精神全寓纪传论序次之表志之流便落二义至扵经籍尤匪所先且人靡博极业谢専门聊具故事而已 
　　自余正史之外奉命纂修类例足征卷轴可考若刘歆之畧荀朂之部王俭之志孝绪之録并轶不传宋自庆厯淳熙嘉定诸目外荐绅文士宋尤李叶并富青缃今惟文简目存亦多阙漏郑氏艺文一畧该括甚巨剖核弥精良堪省阅第通志前朝失标本代有无多寡混为一途番阳通考以四部分门实因旧史而支流派别条理井然且究极旨归推眀得失百代坟籍燎如指掌倘更因当时所有创及亡篇咸着品题稍存故实则庶几尽善矣 
　　歴朝坟籍畜聚之多亡如隋世篇目之盛仅见唐时按向歆七畧卷三万余班氏东京仅覩其半莽卓之乱尺简不存晋荀朂李充洊加鸠集宋元嘉中谢灵运挍雠至六万卷齐王俭王亮谢朏梁殷钧任昉阮孝绪等继造目録率不过三万卷盖宋初秘阁所藏重复相糅灵运槩加裒録诸人颇事芟除虽其数仅半扵前或其实反増扵旧隋文父子笃尚斯文访辑搜求不遗余力名山奥壁捆载盈庭嘉则殿书遂至三十七万余卷书契以来特为浩瀚寻其正本亦止三万七千隋志近九万卷至开元中累叶承平异书间出一时纂集及唐学者自着八万余卷古今藏书莫盛于此赵宋诸帝雅意文墨庆厯间崇文总目所载三万余卷累朝増益卷不盈万宣和北狩散亡略尽至淳熙嘉定间书目乃得五万余卷盖厯代帝王图籍兴废聚散之由大都具矣夫以万乗南面之尊石渠东观之富通都大邑之购求故家野老之献纳而古今辑録不过如此盖后人述作日益繁兴则前代流传寖微寖灭増减乗除适得此数理势之自然也 
　　旧唐书经籍志序云贞观中令狐徳棻魏征相次为秘书监上言经籍亡逸请行购募并奏引学士校定羣书大备开元三年散骑常侍禇无量马懐素侍宴言及经籍玄宗曰内库皆是太宗髙宗先代旧书常令宫人主掌所有残缺未遑补缉篇卷错乱难扵检阅卿试为朕整比之至七年诏公卿士庶之家所有异书官借缮冩及四部书成上令百官入干元殿东廊观之无不骇其广九年十一月殷践猷王惬韦述余钦毋煚刘彦贞王湾刘仲等重修成羣书四部録二百卷右散骑常侍元行冲奏上之自后毋煚又畧为四十卷名为古今书録大凡五万一千八百五十二卷禄山之乱两都覆没干元旧籍亡散殆尽肃宗代宗崇重儒术屡诏购募文宗时郑覃侍讲禁中以经籍道丧屡以为言诏令秘阁捜访遗文四部书至五万六千四百七十二卷及广眀初黄巢干纪尺简无存昭宗即位志弘文雅收合余烬尚二万余迁都洛阳遂靡孑遗右刘昫所纪唐经籍事颇详以端临通考不载节録扵此（龙城録云开元文籍最盛至七万卷当时司典籍者学士四十七人张说郑覃裴煜之侯行果康子玄皆与焉） 
　　太宗初即位即置弘文馆聚书二十余万卷选天下文学之士虞世南褚亮姚思廉欧阳询蔡允恭萧徳言等以本官兼学士更日宿直至夜分乃罢又取三品以上子孙充弘文馆学生据是时尚未改武徳年号也太宗甫定内难即留意经籍如此而马氏通考独逸兹事故详载之按弘文馆书至二十万卷则自隋三十七万外仅再覩耳唐艺文志序称武徳中收隋遗书仅八万余卷盖一时裒益之书校其正本当兵火劻勷之后决不能过三万也（此条载资治通鉴陆氏所序通考亦不收盖但据经籍考也） 
　　文皇初年亦似留意经籍贞观中魏征虞世南颜师古继为秘监请购天下书选五品以上子孙工书者缮写藏扵内库俾宫人掌之以文皇总之扵上虞魏董之于下应者宜响然迄贞观中未闻増益诸臣亦絶无目録之修何也盖太宗所骋志文词所锺嗜翰墨扵经籍盖浮慕焉未必如隋宋之竭力搜访也故贞观中百事超越前代此反愧焉文思博要至千二百卷欧虞又各自有类书而秘府二王之迹独冠千古当时君臣所用力者可见矣（续考新书元行冲传虞魏等竟编缉未成显庆中诸员役并罢去云） 
　　旧唐书志后序云三代之书经秦殆尽汉武帝河间王始重儒术扵灰烬之余拾纂亡散篇卷仅而复存刘歆七畧在汉艺文志者纔三万三千九百卷后汉兰台石室东观南宫诸儒撰集部帙渐增董卓迁都载舟西上因罹寇盗沈之河存者数船而已及魏武父子采掇遗亡至晋总括羣书纔二万七千九百四十五卷及永嘉之乱洛都覆没靡有孑遗江表所存官书凡三千一十四卷至宋谢灵运造四部书目録凡四千五百八十二卷其后王俭复造书目凡一万八千一十卷齐宋兵火延烧秘阁书籍煨烬梁元帝克平侯景收公私经籍归扵江陵凡七万余卷盖佛老之书杂扵其间及周师入郢咸自焚荡周武保定之中纔盈万卷平齐所得数止五千及隋氏平陈南北一统袐书监牛弘奏请捜访遗逸着定书目凡三万余卷按此序记累世藏书卷轴多与隋书不同槩当从此为正通考于诸史艺文序目纂辑靡遗独此不録盖旧唐书或宋少传端临所未覩也（通考诸部之首亦但録汉隋新唐俱不及旧唐） 
　　云间陆子渊家多藏书所著别集中有统论一则云自古典籍兴废隋牛弘谓仲尼之后凡有五厄大约谓秦火为一厄王莽之乱为一厄汉末为一厄永嘉南渡为一厄周师入郢为一厄虽然经史具存与孔壁汲冡之复出见扵刘向父子之所辑畧者为书凡三万三千九十卷孔氏之旧盖未尝亡也至隋嘉则殿乃有书三十七万卷可谓富矣栁顾言等之所校定才七万七千余卷则是重复猥杂张其数耳七畧之外所増才倍之而诸史羣撰具焉南朝盛时梁武之世公私典籍七万余卷尚有重本则传世之书惟存旧数而已散亡之极犹不失万卷唐世分为四库开元着録者五万三千九百一十五卷魏晋所増与释老之编杂出其间亦不过三万余卷而唐之学者自为之书又二万八千四百六十九卷自是日有所益矣安史乱后备加捜采而四库之书复完黄巢之祸两京荡然宋建隆初三馆有书万二千余卷自后削平诸国尽收图籍重以购募太平兴国初六库书籍正副本凡八万卷固半实尔庆厯崇文总目之书三万六百六十九卷较之七畧顾有不及参互乗除所亡益者何等书耶洪容斋谓御览引用一千六百九十种书十亡八九而姚铉所类文集亦多不存因以为叹然经史子集之旧宋亦未尝阙焉宣和访求一日之内三诏并下四方竒书由此间出见扵着録者溢出二万五千二百五十四卷以充馆阁髙宗渡江书籍散逸加意访求淳熙间类次见书凡四万四千四百八十六卷其数虽过扵崇文而新籍兼之至扵绍定之灾而书复阙矣右子渊所纪古今书籍梗槩颇为简眀大都本马氏通考所载而节略之然隋书三十七万栁顾言等除去猥复止得三万七千见通考甚详而此以为七万余卷梁任昉阮孝绪等目録大约不过三万虽云释典在外要不过二万余元帝收集煨烬乃得七万未必无重复也唐志开元书着録者五万三千九百一十五卷唐学者自为二万八千四百六十九卷共八万余陆所言释老之编杂出者三万余迄不详何所指考新旧唐书咸不合宋嘉定中续得一万八千余卷陆亦未及载也漫识其后 
　　牛弘所论五厄皆六代前事隋开皇之盛极矣未几皆烬扵广陵唐开元之盛极矣俄顷悉灰扵安史肃代二宗洊加鸠集黄巢之乱复致荡然宋世图史一盛扵庆厯再盛扵宣和而金人之祸成矣三盛扵淳熙四盛扵嘉定而元季之师至矣然则书自六朝之后复有五厄大业一也天寳二也广眀三也靖康四也绍定五也通前为十厄矣（广陵事见通考叶少藴所引杜寳大业幸江都记此外他无所考） 
　　笃而论之则古今书籍盛聚之时大厄之会各有八焉春秋也西汉也萧梁也隋文也开元也太和也庆厯也淳熈也皆盛聚之时也祖龙也新莽也萧绎也隋炀也安史也黄巢也金人也元季也皆大厄之会也东京之季篹辑无闻（班志率西汉东京甚希他无校集者）魏晋之间采摭未备卓曜诸凶摧颓余烬扵聚扵厄俱未足云 
　　夫古今坟籍之厄秦固诛首莽即次之盖秦所焚率三代上书西汉稍稍鸠集莽又继之故靡尺简也唐之厄厄扵叛贼宋之厄厄扵播迁彼非有意扵焚兵燹所经玉石俱毁况书宜火物也独湘东以文士甘心焉罪浮政矣炀虽雅尚卒以不道祸延薄乎云尔 
　　大抵厯朝坟籍自唐以前槩见隋志宋兴而后通考为详第其卷帙之数往往异同縁诸家辑録或但纪当时或通志一代或因仍重复或节略猥凡故刘班接迹繁简顿殊王谢并兴多寡悬絶即博洽之流勤扵论核而疑似之迹未易精详今紬绎羣言旁参各代推寻事势考定异同録其灼然者扵左 
　　西汉三万三千九十卷　刘歆七略总目旧唐书九十作九百非是据班志所省十家三百余篇而所増又数十篇仅得后数与此不合然他无可考 
　　东汉一万三千二百六十九卷　班固艺文志本刘氏七畧入刘向扬雄等儒术三家此（据原注然尚有杜林并蹴鞠二三家）省伊尹墨子兵类十家（亦据原注然所省又有刘向太史公及淮南王数家）东汉无増者 
　　晋二万九千九百四十五卷　荀朂四部总目书不存见隋志序旧唐书作二万七千九百四十五卷 
　　东晋三千一十四卷　李充校定止此恵懐之乱故也 
　　东晋孝武増益三万余卷　徐广校定见崇文总目序 
　　宋万四千五百八十二卷　谢灵运所校隋志以为六万按六代间书尚难得晋渡江才得三千孝武时三万恐亦重复宋初何遽能尔当以旧唐书为正阮氏七録数同 
　　齐万五千七十四卷　至王俭校修隋志作一万五千七百四卷（阮作宋元徽目与旧书齐目正同） 
　　齐永眀増益一万八千一十卷　谢朏王亮修诸家皆仝 
　　梁二万三千一百六卷　任昉部集凡释氏书不与 
