<!-- { "loadSidebar": true } -->
　　原夫艺文之为志也虽义例仍乎前史实纪述咸本当时往代之书存没非此无以考今代之蓄多寡非此无以征故魏晋迭兴盛衰迥絶齐梁接踵贮积悬殊且前人制作世日以寡后人著述世日以增遍读厯朝诸志卷轴简编靡有同者粤自晋唐而下懿君贤弼亡弗究心考文大典意在斯乎刘知几史通以为附赘悬疣雷同一律而大讥隋史之非此疎卤之谭匪综核之论即后汉一书艺文无志而东京一代典籍茫然他可槩矣（刘史通论史诸体甚核独论表志甚疎郑渔仲所以讥范晔也） 
　　甚矣前代之留神典籍也华峤汉书轶矣然隋得一十七卷存焉唐得三十一卷存焉即残阙僻缓之书弗忍弃也隋十七卷盖重购所致唐顾倍之则承平日久屋壁之下岩石之中有时而出也萧子云晋书一百二卷至唐仅得九卷王智深宋书六十一卷至唐仅三十卷干宝晋书止二十卷朱凤晋书止十四卷皆不知原数宝则散逸亡绪凤则编缉未成亦录之弗忍弃也前代于典籍如此后世非直残缺者不可得见即全帙以饱蠧鱼可胜叹哉 
　　陆子渊云宋王景文有诗总闻尝借钞于李伯华家其说诗颇与文公异按景文名质苏子瞻仝时人而此书端临通考亦载苐卷数不同恐赝作也 
　　一友人云嘉靖中籍没分宜有晏元献集一部二十余帙钞本也主其事者亦博雅之士当时深欲借钞虑生谤议遂止余闻深为惜之因记里中有元人育婴图摹本载元献跋语几七百言其文甚庄雅而书法殊有晋唐风世但名元献诗词罕知其文翰者 
　　张文濳柯山集一百卷余所得卷仅十三盖钞合类书以刻非其旧也余尝于临安僻巷中见钞本书一十六帙阅之乃文濳集卷数正仝书纸半已漶灭而印记竒古装饰都雅盖必名流所藏子孙以鬻市人余目之惊喜时方报谒臬长不持一钱顾奚囊有绿罗二匹代羔鴈者私计不足偿并解所衣乌丝直缀青蜀锦半臂罄归之其人亦苦于书之不售得直慨然适官中以他事勾唤因约明旦余返寓通夕不寐黎明不巾栉访之则夜来邻火延烧此书倐煨烬矣余大怅惋弥月因识此冀博雅君子共访或更遇云 
　　南渡以还书多端临通考所未载者余所见小说家如西溪丛语癸辛杂识等不下数十种盖马氏所据大率本晁陈二家自余宋末诸人所著或末及行世通考虽成于元世其时兵革劻劝无缘掇拾今承平日久故渐出人间不得以为伪也 
　　永乐中命胡广王洪等辑大典二万二千八百七十七卷一万一千九十五册目录六十卷其表文载蟫精集中盖古今创见书也惜卷帙繁重未传云（见七修类稿） 
　　少室山房笔丛卷三 
　　●经籍会通四 
　　（四库全书 子部 杂家类 杂编之属 少室山房笔丛正集卷四） 
　　古今坟籍梗槩略陈然率综核陈编未遑近迹余九龄入燕往来呉越重三十载涉歴宾游脞言鄙事时有足存輙缀大都附于简末后之博雅征求故实万一在焉述见闻第四 
　　宋世书千卷不能当唐世百唐世书千卷不能当六朝十六朝书千卷不能当三代一难易之辨也然今世书万卷亦不能当宋千 
　　魏晋以还藏书家至寡读南北史但数千卷率载其人传中至唐书所载稍稍万卷以上而数万者尚希宋世骤盛叶石林辈弁山之藏遂至十万盖雕本始唐中叶至宋盛行荐绅士民有力之家但笃好则无不可致往往宋世书十卷其直仅可当六朝一至功力难易则六朝之一足以当宋世百矣 
　　终宋世书目无十万者叶尝自言备见诸家皆不过四万而甚多猥杂惟宋宣献独精其难者已不能尽致则弁山之藏亦仅可三四万余皆重复或猥杂也 
　　今欲购书又差易于宋何也经则一十三家注疏递梓于诸方史则二十一代类颁于太学合之便可三千余卷宋初诸大类书合之又可三千余卷南渡类书十余合之又可三千余卷（唐及胜国并附）则不啻万卷矣释藏金陵道藏句曲捐数百金即吾家物稍益神仙小说诸家合之又不下万卷矣然犹非今所急也今文人所急者先秦诸书诗流所急者盛唐诸书举子所急者宋世诸书大约数百家弘雅之流稍加博焉录经之闰者史之支者子之脞者集之副者又无虑数百家悉世所恒有好而且力则无弗至也然而未也过此则絶不易言矣山岩屋壁之藏牧竖之所间値丹铅星厯之谱方技之所共珍晋梁隐怪之谭好事之所掇拾唐宋浮沈之业遗裔之所世藏往往钞录传摹人所吝惜间有刻本率寡完篇摧残市肆蠧啮民家展转流亡十九煨烬又如朝署典章都邑簿记地多遐僻用絶迂繁仕宦仅携商贾希鬻诸家悉备此可缺如又如畸流洽客领异拔新时出一编人所未覩非其知昵饷遗何繇凡此数端皆极难致必多方笃好庻几逢之不然赀巨程陶权压梁窦他可力强此未易云 
　　今宦涂率以书为贽惟上之人好焉则诸经史类书卷帙丛重者不逾时集矣朝贵达官多有数万以上者往往猥复相糅芟之不能万余精绫锦标连窻委栋朝夕以享羣鼠而异书秘本百无二三盖残编短帙筐篚所遗羔鴈弗列位高责冗者又无暇掇拾之名常有余而实远不副也 
　　牛弘之主购书勤矣力矣郑樵之论求书备矣精矣隋之书籍所以盛絶古今竒章力也渔仲求书之说穷极苦心计郑藏书必富而通志所载今古混淆靡从考核甚为惜之 
　　余自髫岁夙婴书癖稍长从家大人宦游诸省遍歴燕呉齐赵鲁卫之墟补缀拮据垂三十载近辑山房书目前诸书外自余所获纔二万余大率穷搜委巷广乞名流录之故家求诸絶域中间解衣缩食衡虑困心体肤筋骨靡所不惫收集仅兹至释道二藏竟以非力所及未能致也 
　　今海内书凡聚之地有四燕市也金陵也阊阖也临安也闽楚滇黔则余间得其梓秦晋川洛则余时友其人旁诹阅歴大槩非四方比矣两都呉越皆余足迹所歴其贾人世业者往往识其姓名聊纪梗槩于后 
　　燕中刻本自希然海内舟车辐辏筐篚走趋巨贾所携故家之蓄错出其间故特盛于他处第其直至重诸方所集者毎一当呉中二道远故也辇下所雕者毎一当越中三纸贵故也 
　　越中刻本亦希而其地适东南之会文献之衷三呉七闽典籍萃焉诸贾多武林龙丘巧于垄断毎瞷故家有储蓄而子姓不才者以术钩致或就其家猎取之（此盖海内皆然）楚蜀交广便道所携间得新异关洛燕秦仕宦橐装所挟往往寄鬻市中省试之岁甚可观也 
　　呉会金陵擅名文献刻本至多巨帙类书咸会萃焉海内商贾所资二方十七闽中十三燕越弗与也然自本方所梓外他省至者絶寡虽连楹丽栋搜其竒秘百不二三盖书之所出而非所聚也至荐绅博雅胜士韵流好古之称藉藉海内其藏蓄当甲诸方矣 
　　凡燕中书肆多在大明门之右及礼部门之外及拱宸门之西毎会试举子则书肆列于场前毎花朝后三日则移于灯市毎朔望并下澣五日则徙于城隍庙中灯市极东城隍庙极西皆日中贸易所也灯市岁三日城隍庙月三日至期百货萃焉书其一也 
　　凡徙非徙其肆也辇肆中所有税地张幕列架而书置焉若綦绣错也日昃复辇归肆中惟会试则税民舍于场前月余试毕归地可罗雀矣 
　　凡武林书肆多在鎭海楼之外及涌金门之内及弼敎坊清河坊皆四达衢也省试则间徙于贡院前花朝后数日则徙于天竺大士诞辰也上已后月余则徙于岳坟游人渐众也梵书多鬻于昭庆寺书贾皆僧也自余委巷之中奇书秘简往往遇之然不常有也 
　　凡金陵书肆多在三山街及太学前凡姑苏书肆多在阊门内外及呉县前书多精整然率其地梓也余二方皆未尝久寓故不能举其详他如广陵晋陵延陵檇李呉兴皆间値一二歙中则余未至也 
　　凡刻之地有三呉也越也闽也蜀本宋最称善近世甚希燕粤秦楚今皆有刻类自可观而不若三方之盛其精呉为最其多闽为最越皆次之其直重呉为最其直轻闽为最越皆次之 
　　凡印书永丰绵纸上常山柬纸次之顺昌书纸又次之福建竹纸为下绵贵其白且坚柬贵其润且厚顺昌坚不如锦厚不如柬直以价廉取称闽中纸短窄黧脆刻又舛讹品最下而直最廉余筐箧所收什九此物即稍有力者弗屑也 
　　近闽中则不然以素所造法演而精之其厚不异于常而其坚数倍于昔其边幅寛广亦远胜之价直既廉而卷轴轻省海内利之顺昌废不售矣 
　　余他省各有产纸余弗能备知大率闽越燕呉所用刷书不出此数者燕中自有一种纸理粗龎质拥肿而最弱久则鱼烂尤在顺昌下惟燕中刷书则用之 
　　惟滇中纸最坚家君宦滇得张愈光杨用修等集其坚乃与绢素敌而色理疎慢苍杂远不如越中高丽蠒絶佳纯白滑腻如舒雪如匀粉如铺玉惟印记用之 
　　凡书之直之等差视其本视其刻视其纸视其装视其刷视其缓急视其有无本视其钞刻钞视其讹正刻视其精粗纸视其美恶装视其工拙印视其初终缓急视其时又视其用远近视其代又视其方合此七者参伍而错综之天下之书之直之等定矣 
　　凡本刻者十不当钞一钞者十不当宋一三者之中自相较则又以精粗久近纸之美恶用之缓急为差 
　　凡刻闽中十不当越中七越中七不当呉中五呉中五不当燕中三（此以地论即呉越闽书之至燕者非燕中刻）也燕中三不当内府一五者之中自相较则又以其纸其印其装为差 
　　凡印有朱者有墨者有靛者有双印者有单印者双印与朱必贵重用之凡板漶灭则以初印之本为优凡装有绫者有锦者有绢者有护以函者有标以号者呉装最善他处无及焉闽多不装 
　　有装印纸刻絶精而十不当凡本一者则不适于用或用而不适于时也有摧残断裂而直倍于全者有模糊漶灭而价增于善者必代之所无与地之远也夫不适于时者遇遇则重不适于用而精焉亦遇也噫 
　　叶少蕴云唐以前凡书籍皆写本未有摹印之法人以藏书为贵人不多有而藏书者精于雠对故往往皆有善本学者以传录之艰故其诵读亦精详五代时冯道始奏请官镂板印行国朝淳化中复以史记前后汉付有司摹印自是书籍刋镂者益多士大夫不复以藏书为意学者易于得书其诵读亦因灭裂然板本初不是正不无讹误世既一以板本为正而藏本日亡其讹谬者遂不可正甚可惜也此论宋世诚然在今则甚相反盖当代板本盛行刻者工直重巨必精加雠挍始付梓人即未必皆善尚得十之六七而钞录之本往往非读者所急好事家以备多闻束之高阁而已以故谬误相仍大非刻本之比凡书市之中无刻本则钞本价十倍刻本一出则钞本咸废不售矣（今书贵宋本以无讹字故观叶氏论则宋之刻本患正在此或今之刻本当又讹于宋耶余所见宋本讹者不少以非所习不论） 
　　叶又云天下印书以杭为上蜀次之闽最下余所见当今刻本苏常为上金陵次之杭又次之近湖刻歙刻骤精遂与苏常争价蜀本行世甚寡闽本最下诸方与宋世同（叶以闽本多用柔木故易就而不精今杭本雕刻时义亦用白杨木他方或以乌桕板皆易就之故也） 
