<!-- { "loadSidebar": true } -->
　　辍耕録云庄蓼塘住松江府上海县青龙镇尝为宋秘书小史其家蓄书数万卷且多手钞者经史子集山经地志医卜方伎稗官小说靡所不具书目以甲乙分十门蓼塘既没子孙不知保惜或为虫鼠蚀囓或为邻识盗窃或供饮博之需或应糊覆之用编帙散乱所存无几至正六年朝廷开局修宋辽金三史诏求遗书有以书献者予一官江南藏书多者止三家庄其一也继命某学士一人选取其家其家恐兵遁图谶干犯禁条悉付祝融氏及收拾烬余存者又无几矣其孙羣玉悉载入京觊领恩泽宿留日乆仍布衣归书之不幸如此按元世诸藏书家传记罕载据陶所称江南藏书三家其二不着姓氏惜亡从考其何人然庄氏既没后人随复失之古今藏书同一慨也 
　　马端临文献通考经籍类甚详核必富扵家藏廷鸾传末不着端临固以其入元故乃元史亦不为立传以若人撰述之勤有功千古冺没若斯良可扼腕然此书自足永乆何藉史臣也 
　　凡书籍时代近者势易流传而人多弃掷时代逺者迹多湮没而世率珍藏然夷考昔人书目参以余所校雠往往汉多扵周唐多扵汉而宋多扵唐何耶周尚韦编汉始侧理唐犹传録宋则印摹难易之辨也其详具末卷中 
　　少室山房笔丛卷一 
　　●经籍会通二 
　　（四库全书 子部 杂家类 杂编之属 少室山房笔丛正集卷二） 
　　经史子集区分为四九流百氏咸类附焉一定之体也第时代盛衰制作繁简分门建例往往各殊唐宋以还始定扵一今稍掇拾诸家撮其大畧以着扵篇述类例第二 
　　夏商以前经即史也尚书春秋是已至汉而人不任经矣于是乎作史继之魏晋其业浸微而其书浸盛史遂析而别扵经而经之名禅扵佛老矣周秦之际子即集也孟轲荀况是已至汉而人不専子矣扵是乎有集继之唐宋其体愈备而其制愈繁子遂析而入扵集而子之体夷扵诗骚矣 
　　尚书经之史也春秋史之经也中庸孟氏子也而其理经故陟而经也道徳冲虚经也而其理子故降而子也三者皆可以互名惟其实也集则迥不同矣 
　　史之体逺矣董狐南史其人也晋乗楚梼杌其撰也然而弗传焉春秋之前左国（国语国策）三家而已集之名昉于楚乎屈宋唐景皆楚也非骚赋无以有集 
　　屡朝书目若谢客王亮谢朏任昉诸人史但言篹修而不録其类例其大数尚存也至李充殷钧祖暅萧绎辈则并其卷数皆不得而知矣惟刘氏七畧大槩存汉书中荀朂王俭阮孝绪类例并载诸史差可考焉观其类例而四部之盛衰始末亦可以槩见矣 
　　刘歆七畧一曰六艺一曰诸子一曰诗赋一曰兵书一曰术数一曰方伎而首之辑畧以总集诸书之要则分列品题实六畧耳班固艺文志増入五家而省其十家共三十八种五百九十六家万三千二百六十九卷歆原数三万三千九十卷固节其猥冗仅得十之三四大槩新莽之乱焚轶之余故也然七畧原书二十卷班氏艺文仅一卷者固但存其目耳向歆每校一书则撮其指意録而奏之近世所传列御冦战国策皆向题辞余可概见因以论奏之言附载各书之下若马氏通考之类以故篇帙颇繁惜今漫无所考详其义例六艺经也诸子兵书术数方伎四畧皆子也诗赋一略则集之名所由昉而司马氏书尚附春秋之未此时史籍甚微未足成类也（郑以史记不当入经盖未深考此耳） 
　　王俭七志一经典二诸子三文翰四军书五阴阳六术艺七图谱前六志咸本刘氏六畧但易其名而益以图谱及佛道二家名虽曰七实九志也然非述作者之意但扵书名之下每立一传而又作九篇条例编扵卷首盖亦辑略之意按经不曰六艺而曰经典则史固渐备矣隋志谓其文义浅近逺非歆向伦余谓俭齐相佐命百事填委故无暇此浮剽其名耳 
　　阮孝绪七録一经典二纪传三子兵四文集五伎术六佛七道又本王氏而加纪传并诸子兵书为子兵阴阳术艺为伎术又益以佛道二家史书至是渐盛与经子并列而佛道二家之言大行中国矣 
　　书之分四部也实魏荀朂始之一曰甲部纪六艺小学等书一曰乙部纪诸子兵术等书一曰丙部纪史记皇覧等书一曰丁部纪诗赋图赞等书此时史集二部尚希故王阮二目更从刘氏分七类至唐大盛扵是史居子上次经佛老附子次史而终之以集定为四部宋氏以还逓相沿袭而作者之意未有所眀马氏始仿刘向前规论其大旨体制骎骎备矣 
　　马懐素传云开元中秘书省典籍散落条流无叙懐素上疏曰南齐以前坟典旧编王俭七志已后著述其数盈多隋志所书亦未详悉或古书近出前志阙而未编或近人相传浮词鄙而犹记若无编録难辨淄渑望括检近书篇目幷前志所遗续王俭七志藏之秘府上扵是召涉学之士尹知章等分部撰録又禇无量传云无量以旧库内书自髙宗代即藏在宫中渐致遗逸奏请缮冩刋校以弘经籍之道玄宗令扵东都干元殿前施架排次引公卿已下入殿前令纵观焉开元六年驾还又勅无量扵丽正殿以续成前功又元行冲传云秘书监马懐素集学者续王俭七志右散骑常侍褚无量扵丽正殿校写四部书事未就而懐素无量卒诏行冲总代其职扵是行冲表请通撰古今书目名为羣书四録命学士毋煚韦述殷践猷余钦等分部修检岁余书成奏上之右三则俱旧唐书通考所未载夫以一目録之微更三贤之手积十载之勤始就岂易易哉（其类例诸传不载考唐艺文志皆以经史子集为次云） 
　　前史所述魏晋诸家书目条流仅举铨次靡详惟阮氏七録始末备载弘眀集中余覩其分门创义损益前规综核之功勤且力矣隋唐志率沿此因节録之经典録（一）易（二）书（三）诗（四）礼（五）乐（六）春秋（七）论语（八）孝经（九）小学（凡四千七百一十卷）纪传録（一）国史（二）注厯（三）旧事（四）职官（五）仪典（六）法制（七）伪史（八）杂传（九）鬼神（十）土地（十一）谱状（十二）簿録（凡一万四千八百八十八卷）子兵録（一）儒道（二）阴阳（三）法（四）名（五）墨（六）纵横（七）杂（八）农家（九）小说（十）兵家（十一）（凡三千八百九十四卷）文集録（一）楚辞（二）别集（三）总集（四）杂文（凡万七百五十五卷）伎术録（一）天文（二）纬谶（三）厯筭（四）五行（五）卜筮（六）杂占（七）刑法（八）医经（九）经方（十）杂艺（凡三千七百五十六卷）佛法録（一）戒律（二）禅定（三）智慧（四）疑似（五）论记（五凡五千四百卷）仙道録（一）经戒（二）服饵（二）房中（四）符图（凡一千一百三十八卷） 
　　右分类大槩与通考合惟析伎术置四部外而兵家尚半诸子盖秦汉军书最盛故刘王特列兵家而术数方伎条流繁衍至析为二梁世稍减因以子兵同条伎术共贯唐宋以后益微遂皆统于子矣（隋唐宋志具诸史中不详録） 
　　宋世诸家虽咸有书目载扵文献通考其类例悉不能详即通考亦第据晁陈二志未必尽自端临也惟邯郸之李莆田之郑二家类例大畧可考并识下方李淑献臣邯郸图书志载其家所藏图书五十七类经史子集通计一千八百三十六部二万三千三百八十六卷其外又有艺术志道书志书志画志通为八目十卷号图书十志按李氏类例扵四部之外更列四目亦阮氏外篇之意然书画一类分为二门有道书而无释典不可晓也 
　　郑氏书目七卷莆田郑寅子敬列所藏书为七録曰经曰史曰子曰艺曰方伎曰文曰类按唐以后不分四部而仍七録之名惟郑氏一家然伎术阮氏已合而郑仍分之大率李郑二家但据所藏多寡为类不求合前人也（宋公垂叶少藴并笃好而无书目盖皆聚而弗读叶于经学最精博此外未闻） 
　　尤延之遂初堂书目凡经九类史十八类子十二类集六类今全载陶宗仪说郛晁陈马氏三家义例大抵同此第尤时失之疎而三家较精密耳晁读书志陈书録解题并全载马通考中持论各有可观 
　　郑渔仲艺文畧凡十二类一经类九家八十八种二礼类七家五十四种三乐类十一种四小学十二种五史类十三家九十种六诸子十一家四十八种七星数三家十五种八五行三十家三十三种九艺术一家十七种十医方一家二十六种十一类书一家二种十二文三家六十六种共一百家四百六十二种一十二万余卷按郑之析类颇极苦心第自唐以后四部卷数相当总之经史子集而细分之乃为得体今艺术等书仅数百卷亦为一类可乎 
　　马氏经籍考经史子集仍分四部经十二类一易二书三诗四礼五春秋六论语七孟子八孝经九乐十谶纬十一仪注十二小学史十三类一正史二编年三起居注四杂史五传记六故事七职官八地理九刑法十时令十一谱録十二史钞十三史评子二十类一儒家二道家三法家四名家五墨家六纵横家七杂家八小说家九农家十天文家十一厯筭家十二五行十三占筮十四刑法十五兵书十六医家十七神仙十八佛家十九类书二十杂艺集四类一别集二诗集三歌集四总集 
　　陆文裕藏书目序云余家学时喜收书然覼覼屑屑不能举羣有也壮逰两都多见载籍然限扵力不能举羣聚也间有残本不售者往往亷取之故余之书多断阙阙少者或手自补缀多者幸他日之偶完而未可知也正徳戊辰夏六月寓安福里宿痾新起命僮出曝既乃次第扵寓楼数年之积与一时长老朋旧所遗厯厯在目顾而乐焉余四方人也又虑放失是故録而存之各系所得倘后益焉将以类续入耳深识 
　　夫书莫尚扵经经圣人之书也后有作焉凡切扵经咸得附矣故録经第一理性之书倡扵宋而盛之然经之流亚也故録理性第二语曰经载道史载事故録史第三书作扵经史间而非经史可附者槩曰古书故録古书第四圣辙既逝诸子竞驰故録诸子第五质渐趋华而文集兴焉故録文集第六四诗既删体裁益衍按厥世代考髙下焉故録诗集第七山包海汇各适厥用然妍媸错焉类书之谓也故録类书第八纪见闻次时事而掌不在官通谓之史可也故録杂史第九山经地志具险易叙贡赋寓王政矣故録诸志第十声音之道与天地通而礼乐所由出也故録韵书第十一不幼教者不懋成不早医者不速起其道一也故録小学医药第十二方艺伎术故有成书者孔子曰虽小道必有可观者焉故録杂流第十三圣作物覩一代彰矣宣圣从周遵一统故也特为一録以次宸章令甲示不敢渎云目曰制书（陆所类书诸家畧备惟不及二典岂类置诸子中耶考文裕目杂史尚别正史决不以二典置诸子中或此时尚未得故也） 
　　按子渊之目亦以经史子集为次而特尊本朝圣制分门另叙亦似合宜但宋世理性之书自有儒术类列扵子家诸志皆史也杂技皆子也韵书即经也似不应更为类小学即韵类也医学即伎类也二者絶不相蒙尤不应混列一涂惜余生晚不获起前軰而质之惟类书另録最当与余山房书目同 
　　子渊别録古书不过三坟汲冢之流当析而附之经史子下真者以作之时为次伪者以出之时为次似不必别类也余生平好鸠集经子而限扵力收残掇轶大类扵渊序中所云文裕贵人也且犹若是况余寒士哉然良工苦心非同好不易识也 
