<!-- { "loadSidebar": true } -->
　　叶少蕴云世言雕板始自冯道此不然但监本始冯道耳柳玭训序言其在蜀时尝阅书肆所鬻字书小学率雕本则唐固有之陆子渊豫章漫抄引挥麈录云毋昭裔贫时尝借文选不得发愤云异日若贵当板镂之以遗学者后至宰相遂践其言子渊以为与冯道不知孰先要之皆出柳玭后也载阅陆河汾燕闲录云隋文帝开皇十三年十二月八日勅废像遗经悉令雕板此印书之始据斯说则印书实自隋朝始又在柳玭先不特先冯道毋昭裔也第尚有可疑者隋世既有雕本矣唐文皇胡不扩其遗制广刻诸书复尽选五品以上子弟入弘文馆钞书何耶余意隋世所雕特浮屠经像盖六朝崇奉释敎致然未及槩雕他籍也唐至中叶以后始渐以其法雕刻诸书至五代而行至宋而盛于今而极矣（活板始宋毕升以药泥为之见沈氏笔谈十八卷甚详） 
　　徧综前论则雕本肇自隋时行于唐世扩于五代精于宋人此余参酌诸家确然可信者也然宋盛时刻本尚希苏长公李氏山房记谓国初荐绅即史汉二书无刻本挥麈录谓当时仕宦多传录诸书他可见矣 
　　今世欲急于印行者有活字然自宋已兆端笔谈云板印书籍唐人尚未盛为之自冯瀛王始印五经已后典籍皆为板本庆厯中有布衣毕升又为活板其法用胶泥刻字薄如钱唇毎字为一印火烧令坚先设一铁板其上以松脂蜡和纸灰之类冐之欲印则以一铁范置铁板上乃密布字印满铁范为一板待就火炀之药稍镕则以一平板按其面则字平如砥若止印三二本未为简易若印数十百千本则极为神速常作二铁板一板印刷一板巳自布字此印者纔毕则第二板已具更互用之瞬息可就毎一字皆有数印如之也等字毎字有二十余印以备一板内有重复者不用则以纸贴之毎韵为一贴木格贮之有竒字素无备者旋刻之以草火烧瞬息可成不以木为之者木理有疎密沾水则高下不平兼与药相粘不可取不若播土用讫再火令药镕以手拂之其印自落絶不沾污升死后药印为其羣从所得至寳藏之右俱笔谈所载今无以药泥为之者惟用木称活字云 
　　今人事事不如古固也亦有事什而功百者书籍是已三代漆文竹简冗重艰难不可名状秦汉以还浸知钞录楮墨之功简约轻省数倍前矣然自汉至唐犹用卷轴卷必重装一纸表里常兼数番且毎读一卷或每检一事紬阅展舒甚为烦数收集整比弥费辛勤至唐末宋初钞录一变而为印摹卷轴一变而为书册易成难毁节费便藏四善具焉遡而上之至于漆书竹简不但什百而且千万矣士生三代后此类未为不厚幸也（又前代篆隶与今楷书工亦有难易也） 
　　洪景卢云国初承五季乱离之后所在书籍印板至少宜其焚荡了无孑遗然太平兴国中编次御览引用一千六百九十种其纲目并载于首卷而杂书古诗赋又不能具录以今考之无传者十之七八矣此论未然太平御览盖因袭唐诸类书文思博要三敎珠英等仍其前引书目非必宋初尽存也亦有宋世不存而近时往往迭出者又以钞拾类书得之此皆余所自验故知之最眞洪以博洽名而早列清华或未晓此曲折诸家亦鲜论及漫尔识之 
　　博洽必资记诵记诵必藉诗书然率有富于青缃而贫于问学勤于访辑而怠于鑚研者好事家如宋秦田等氏弗论唐李邺侯何如人天才絶世挿架三万而史无称不若贾耽辈之多识也扬雄杜甫诗赋咸征博极而不闻畜书雄犹挍雠天禄甫僻居草堂拾橡栗何书可读当是幼时父祖遗编长笥胷腹耳至家无尺楮藉他人书史成名者甚众挟累世之藏而弗能读散为乌有者又比比皆然可叹也若刘氏父子张陆诸人庻几兼之矣 
　　画家有赏鉴有好事藏书亦有二家列架连窻牙标锦轴务为观美触手如新好事家类也枕席经史沈湎青缃却扫闭关蠧鱼岁月赏鉴家类也至收罗宋刻一卷数金列于图绘者雅尚可耳岂所谓藏书哉 
　　陆文裕深着史通会要辨论甚该独谓经籍不必志于义未尽经籍朝廷之大典累朝人主无不究心岂容无志但作史者当专记本朝所有前人亡逸则宜阙之四代史俱有志余不然者六朝五季偏闰劻勷野史稗官恣为诞妄不事诗书故应尔尔可为法哉 
　　郑渔仲曰古之书籍有上世所无而出于今民间者古文尚书音唐世与宋朝并无今出于漳州之呉氏陆机正训隋唐二志并无而今出于荆州之田氏三坟自是一种古书至熈丰间始出于野堂村校按漳州呉氏书目算术一家有数件古书皆三馆四库所无者臣已收入求书类矣又师春二卷甘氏星经二卷汉官典仪十卷京房易抄一卷今世之所传者皆出呉氏应知古书散落人间者不胜计求之未至耳按渔仲之言其意甚美然三坟自是毛渐伪作师春是宋人集左传卜筮事为之甘氏星经要亦天官家后人所补正训自是辛德源作宋人因其自补之而谬题以陆机盖藏书者好事之过务多得以侈异闻而伪者得乗隙欺之不可不辩 
　　渔仲论求书之道有八一即类以求二旁类以求三因地以求四因家以求五曰求之公六曰求之私七因人以求八因代以求可谓曲尽求书之道非沈湎典籍者不能知然可藉以求唐宋以下之书秦汉而上亦难致也今唐人书亦难得宋元差足访求 
　　中和堂随笔云隋炀帝命虞世南等四十人选文章自楚辞迄大业共五千卷此恐未然自六朝文选靡过五百卷者非必当时选择之严实以文字尚希故也至唐许敬宗文馆词林一千卷可谓古今极盛宋文苑英华加以唐一代文亦不能过千卷隋炀以前何得如许之多唐类书惟孟利贞碧玉芳林四千五十卷类书事迹本繁非文章比然余犹疑非一人所办旧唐孟书止四百五十卷盖郑氏通志之误今世南所选不见诸艺文志中大率纪载之讹也 
　　胡鸿胪侍墅谈云近代士大夫积书之富莫过于尤延之嗜书之笃亦莫过于尤延之尝谓饥读之以当肉寒读之以当裘孤寂而读之以当朋友幽忧而读之以当金石琴瑟余博雅虽远不及延之而亦酷有嗜书之癖三世之积书颇不少辛未之夏不戒于火皆为煨烬迄今勤搜徧括尚未半于旧藏关中非无积书之家往往束置庋阁以饱蠧鱼既不假人又不触目至畀之灶下以代蒸薪余每自恨蠧鱼之不若也（鸿胪关中人此论积书莫过尤延之盖尚循世俗之见而所自称嗜书之笃至发叹蠧鱼亦足占雅尚矣且吾家故事也因录于此云） 
　　司马温公独乐园之读书堂文史万余卷率公晨夕所翻阅者虽累数十年皆完好若未触手尝谓其子公休曰贾竖藏货贝儒家惟此耳然当知宝惜吾毎岁以上伏及重阳间视天气清明日即设几案于当日所侧羣书其上以曝其脑所以年月虽深终不损动至于启卷必先视几案洁净藉以茵褥然后端坐看之或欲行看即承以方版未尝敢空手捧之非惟手汗渍及亦虑触动其脑毎至看竟一版即侧右手大指面衬其沿而覆以次指面捻而挟过故得不至揉熟其纸毎见汝辈多以指爪撮起甚非吾意今浮屠老氏犹知尊敬其书岂以吾儒反不如乎汝当谨志之赵子昻书跋曰聚书藏书良匪易事善观书者澄神端虑净几焚香勿卷脑勿折角勿以爪侵字勿以唾揭幅勿以作枕勿以夹刺随损随修随开随掩后之得吾书者并奉赠此法右二公之言眞谓先得我心非良工胜流未易识也因并录此以贻世之仝余好者涑水语见梁溪漫志赵语盖祖述之见杨用修集中 
　　国初之博学者无如宋文宪且该通内典自云青罗山房有书万余卷盖胜国兵火致书故不易也文宪于诸史百家靡不淹贯至虫鱼草木脞说稗官似不甚究心昔茂先景纯并以名世此学恐未可全弃也 
　　成弘间馆阁巨公颇尚该洽北地诸君嗣起一切扫除诗文之盛光絶前后而博雅之风稍稍沦谢矣中间惟王子衡核经术何子元治子史杨用修特号多闻云多宋元秘籍第不知他书若何陆子渊最为好古江东藏书目类例可见惜卷轴无从考也 
　　嘉隆间冯汝言辑诗纪甚精详时李伯华号畜书人有谈者冯笑曰是尝假吾书八部今未归也陈晦伯亦嘉隆间人所为正杨殊博核可观 
　　王长公小酉馆在弇州园凉风堂后藏书凡三万卷二典不与构藏经阁贮焉尔雅楼庋宋刻书皆絶精余毎读九友歌輙泠然作天际眞人想 
　　次公亦多宋梓一日燕汪司马尽出堂中并诸古帖畵卷列左右坐客应接不暇司马谓此山阴道上行也司马公尤好古彚刻坟雅诸书今盛传于世云 
　　邺下宗正灌父最蓄书饶著述宾客倾四方尝饷余秘籍数种并五言八韵寄余余时尚十五六今廿载余愧不能万一副也顷闻已逝因录其诗志余感云（北郡词林冠申杨艺苑英斯人谁继美之子独成名气掇香山秀才如瀔水清铿然仝谢眺邈矣续商彭绮丽风应逺沈冥思更精建安那用数大歴讵堪评著作千秋事流传四海情吾惭下里调焉敢应仝声） 
　　黎惟敬博雅好古尝罄秘书俸入刻刘梦得集中多是正较他传本为精余有元人陈君采柳文肃二集黎过瀫水并携去约刻成寄余余以二集刻本漶灭因举赠俾完此举不三载惟敬下世遂并二书失之 
　　龙丘童子鸣家藏书二万五千卷余尝得其目颇多秘帙而猥杂亦十三四至诸大类书则尽缺焉盖当时未有雕本而钞帙固非韦布所办且亦不易遇也 
　　里中友人祝鸣皋束发与余仝志书无弗窥每燕中朔朢日拉余往书市竞录所无卖文钱悉输贾人诸子啼号冻馁罔顾惜年仅四十而夭每念辄损神也 
　　右四君俱余生平仝志余筐筴所藏往往与互易者今相率游岱故稍记其略以识余怀自余交亲中雅尚甚众幸俱匕箸未敢槩及云 
　　国朝开基绍统大纲万目靡不度越前朝至表章六籍统壹圣真则巍然上揖夏商埒周而四汉唐以降无足云也惟是储畜一端前代英君哲弼往往系心似亦右文之世不容后者国初髙皇帝首命颁刻六经继之文皇帝躬修永乐大典草创之晨勤思载籍尚尔矧今日綦隆之极耶近年楚试发策以搜集遗书为问一时雅士多韪其言窃惟我国家奠定山河肇建区宇文明之象际地极天中秘所蓄简编固应倍蓰往昔重以累朝史局鸿巨肩摩讵乏刘班王魏等辈而艺文一录尚似缺如是眞有待于今日也况今雕本盛行异书迭出较之汉唐难易万万相悬诚略仿前史求书遗意稍示向方事半昔人功必百之俟以三年之力尽括四海之藏然后大出石渠东观累叶秘书分命儒臣编摩论次勒成一代弘文之典俾百世后知皇朝储蓄之富冠古絶今实宇宙之极观生人之殊际也时不可失芹曝之念恒眷眷于斯云 
