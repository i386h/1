<!-- { "loadSidebar": true } -->
　　明福旗人曾任甘肃大令应是乾隆时人于成辑轩观察瑞处见其指画土尔扈特投诚图驰犬射雁毡裘骆驼携女载妇欣欣然有感慕来王之意长洲顾霁堂掞题七古于上诗云皇威震迭平准夷将军旗纛开伊犁声教暨讫二万里欢声直动昆仑西是时鄂罗斯狡黠比邻控噶鸣征鼙所领部落困争战土尔扈特咸惮之其汗名曰乌巴锡率其台吉哀陈辞愿贡厥契献厥雉望风膜拜心交驰马驼牛羊缀如蚁老幼男妇还提携数万余口尽内附一朝竞渡伊江湄将军奏闻帝曰俞列爵分土赉有差至今受封三十载沐浴圣泽庆恬熙披图如见投诚意鞲鹰逐兔同游嬉飞者走者各殊态弯弓如月生雄姿白发赤颜相映照依稀莫辨妍与媸明驼美人闲且雅襁负其子行迟迟中外一家春满路冰天雪塞祥风吹谁欤画工与古会不数龙眠李伯时
　　陈子昂赠严仓曹乞推命录诗云闻道沈冥客青囊有秘篇九宫探万象三算极重玄为后世子平所始
　　崔骃传庶几夙夜以永众誉众当是诗异文
　　滦京杂咏海红不似花红好杏子何如巴榄良更说高丽生菜美注高丽人以生菜裹饭食之总输山后蘑菰香蘑菰应即磨菇生菜裹饭应即北人以菜叶裹饭食之谓之菜包也巴榄曲洧旧闻云巴榄子如杏核色白扁而尖长来自西番树似樱桃小而极低然究不知为何果湛然居士西游记芭榄城边皆芭榄园故以名其花如杏而微淡叶如桃而差小冬季而花夏季而实
　　元欧阳圭斋诗省垣东畔至公堂十五年前战艺场系天历庚午会试院中作也至公堂已久
　　坊间所刻二十四孝不知所始后读永乐大典乃是郭守敬之弟守正所集谢应芳龟巢集有二十四孝赞序云常州王达善所赞二十四孝以孝经一章冠于编首盖别是一书
　　耆旧续闻李嘉佑诗门临苍茫经年闭身逐嫖姚几日归张祜诗洛水暮天横苍莽邙山落日露崔嵬东坡诗峥嵘依绝壁苍茫瞰奔流苍茫二字古人用皆是平声而此作仄声按庄子释文莽苍近郊之色也莽莫浪反或莫郎反苍七荡反或如字盖苍莽二字有平仄两读茫即莽字
　　元史吕思诚传改景州蓨县尹买羊刘智社民李持酒来见刘智社应是今之刘智庙
　　又曰张复叔母孀居且瞽丐食以活思诚怜其贫令为媒互人以养之媒互人疑官媒也
　　时人称首府县曰首台按裴坦为职方郎中知制诰命下诣丞相口口谢休曰此乃首台谬选非休力也
　　马朴谭误左传公膳日双鸡读者皆误为二鸡诸类书亦误收鸡类中不知双鸡自是一物最为难得注双鸡当即山海经之双鸟头尾并双此说殊非既称难得则何能日为公膳细玩文义瓮人所以窃更者因图一骛减易双鸡故骛不言二也何须更创新解
　　郿县五会寺有碑两面凿佛宝鬘璎珞不能以纸椎拓可辨者数十字有花欢喜三字制造奇古唐初之物无疑花欢喜乃闺秀小名别见历城阿弥陁佛会碑
　　去韦杜南十里有村曰贾里偶过之问诸土人则皆呼加利莫详其义出郭古庙巍然得杨定至元二十七年瓶建遇仙观记乃辨正之县志并其村不载后失碑记恐无考矣
　　药品中有马宝狗宝独不闻羊宝元张仲深诗注同郡黄直夫于河间武清县得一羝刲之肠中所蓄如弹而黑者六十枚尽弃之留一二以视其土人曰羊宝也可以疗肠胃间疾
　　隋宋磨侯造象文曰开皇十二年岁次壬子九月八日佛弟子宋磨侯为已弟伏生造象一区愿亡者托生西方妙乐国苌在佛前及以前生父母合家大小一时成佛普同斯福字刻佛座下又一行佛弟子伏生奉养跪象于傍即伏生也石洁白似玉得之供于玉雨堂中
　　国朝靳文襄置混江龙或谓特为河工留一开销地步其实无益高晋去之甚是观宋实录文彦博传云初选人李公义为铁龙爪以浚河宦官黄怀信更作浚川把天下指笑以为儿戏王安石独信之除范子渊都水外丞置浚川司行其法子渊奏功求赏言疏导水势悉归故道退出民田数万顷朝廷疑其妄下大名府保奏文彦博[时判大名府]言河水汗漫非把可浚虽甚愚之人皆知无益去年退地止因霜降水落今年未尝用把而退地更多臣不敢雷同欺妄奏至上不悦命知制诰熊本与都水主簿陈佑甫河北漕臣陈知俭按视如彦博言是前人皆以为妄矣闻颜鲁愚中丞为延榆绥道亦循故事置爬沙银以治无定河未数年废榆林人尚有言河患由于废爬沙其然岂其然乎
　　张思道墓志出于长武墓中为邠州韩宝臣刺史所得篆盖大唐故处士张君之铭志云君讳思道字勤玉京兆泾阳人也思理清远心境冲虚膺五百之贤臣仕千年之圣主解褐授绵州参军亲连紫禁谴发丹墀望国门而断心瞻岱峰而谢魄自贝州司兵参军事如意元年四月廿八日殒于私第观此是因事而降官何以犹题处士字特遒劲有初唐意趣
　　汉武纪太初三年遣光禄勋徐自为筑五原塞外列城西北至卢朐匈奴传汉使光禄勋徐自为出五原塞数百里远者千里筑城障列亭而卢朐使强弩都尉路博德筑居延泽上按汉五原郡在榆林府直北河套之外其北又千余里喀鲁伦河则卢朐即今卢朐河有疑为怀远芦沟之讹者非也居延泽即额济纳海在榆林府西张晏及颜注以卢朐为山名误
　　黑河即黑水河在怀远县无定河之东离城五十里青冢在其傍元人云夜四鼓时有气直上王逢诗闻道至今魂不返夜深直上气苍然
　　北地冬间多用毡帘取重暖而压风也其制应起于金元乃贤塞上曲双鬟小女玉娟娟自卷毡帘出帐前杨允吉滦京百咏纳宝盘营象辇来画帘毡暖九重开火镰亦辽金物中庵集有咏火镰诗
　　岑参天山雪诗北风夜卷赤亭口一夜天山雪更厚能兼汉月照银山复逐胡风过铁关皆焉耆境地名惟赤亭口莫知所在其地有赤岸或即赤岸之亭
　　西域凡南北两路皆统于伊犁伊犁之境东界安西州东北界阿拉善及喀尔喀蒙古北界科布多西北界哈萨克部西南界布鲁特及霍罕安集延等部南界四藏东南界青海蒙古东西七千余里南北三千余里较汉时幅员尤广
　　今有创为欲弃西北两路者以为岁可省经费百余万闻上颇惑其说询诸臣下文孔修相国奏言南路可弃北路不可弃殊不知南路仅费卅余万岁运布以济北路军饷无南路北路亦不能支北路则驻防万余户已滋生四五万口更有绿营兵数千设若割弃不第玉门以内无安插之所且厄鲁特索伦诸部落必分投他国边患四起何以御之
　　尝闻骨种羊系羊骨所种吴渊颖西域种羊皮书褥歌土城留种羊胫骨四围筑垣闻杵声羊子还从胫骨生青草丛抽脐未断马蹄踣铁绕垣行羊子跳踉却在草鼠王如拳不同老湛然居士诗救旱河为雨无衣垄种羊
　　湛然居士纪西游事诗河中花木蔽春山注西域寻恩子城西辽目为河中府当疑寻恩子为寻斯干之误再读河中春游有感注果云寻思干有西戎梭里檀故宫在焉校刊古籍者地里必先留心
　　周癸子觚未见原器据拓本亚形中癸下作子盖为其父所作祭器中作爵形右子左作供爵形按说文爵礼器也中有鬯酒又持之此作捧爵状正合说文右作立戟左作立矛曰戟曰矛古人铭器用旌武功而谨世守也
　　怀远县出地椒草许有壬诗所谓冻雨催花紫轻风散野香刺沙尖叶嫩敷地乱条长者羊食之肉肥而香故滦京杂咏云地椒生处乳羊肥
　　元稹酬乐天醉别诗好住乐天休怅望匹如元不到京来匹如即譬如
　　江湖上船走半面风谓之折枪项安世岳州诗风颠下枪[去声]刺泥深
　　西湖游船无帆惟灵隐斋饭船用之相传湖水不宜用也按元张天雨词注漫翁新制画舫湖中予为名其舫曰浮家泛宅翁姓李字仁仲湖船用布帆自李始然则湖船旧原有帆矣
　　宋金君卿有题晋羌庐先生庙言先生周威王时庐于山之下号庐君按羌庐即匡庐宋避讳也两湖读匡如羌又朱翼寄胡明仲诗尺一催公甚疾驱盛传今已过羌庐
　　萱茧鹿葱也食之忘忧梁沈约反以作鹿葱诗而死其诗云尔非苹与蒿岂充麚鹿食谗者取白武帝大怒约以忧死
　　水陆商贾聚集之所曰马头何承天传到彦之至马头承天自诣归罪王逢诗有马头曲注云马头者大都名姬也目下马头调所由名
　　祝由科用符箓治病士大夫多不敢延请然考张融传薛伯宗善徙痈疽金楼子中尉何登善能解作外典咒痈疽禹步之法此非祝由科而何
　　南史孔琳之传议铸印曰愚请众官积用一印无烦改作若新置官又官多印少文或零失然后乃铸盖古时授官必铸印任满后人代又更铸故出土官印颇多
　　南史傅隆传迁尚书左丞以族弟亮为仆射缌服不得相临徙太子率更令按此即今之回避
　　唐贾敦颐为瀛州刺史弟敦实为饶阳令旧制大功之嫌不连官朝廷以其兄弟治行相高故不徙以示宠此兄弟不回避之始
　　宋有两昼锦堂一为韩魏公琦一为章文简公得象居浦城作昼锦堂于县南峰刻仁宗赐诗南渡后迁昌化至处士运之迁瀛川重建元舒迪作记
　　故非死之谓汉高祖纪故衡山王吴芮张晏曰汉元年项羽立芮为衡山王后又夺之地谓之番君是以曰故昭帝纪故廷尉王平等五人师古曰前此为官今不居者皆为之故也
　　困学斋杂录撒举字彦举陕人有诗集行于世余每以询关中人无有知者盖撒本非姓或亦金遗
　　宜君县玉华宫为唐太宗避暑之地剩有娑罗二株其子烧灰能止胃痛常欲往游闻败瓦残垣俱无存矣唐令汝成设法购求仅得半砖无年月惟匠人姓字伪者极多
　　蜀徼访碑图嘉兴布衣文后山鼎所作也时年八十有一老笔苍秀虽衡山复生无以过之后山精于赏鉴家藏钟鼎书画颇有云林之风余弱冠即闻其名介人致书求画然未尝一面而后山念余不忘古之所谓神交是矣
　　徐星伯太守松着西夏书将次成就而殁曾见一册较吴氏西夏纪事远胜
　　徐淞桥明府元礼浙之桐庐人淳谨朴实口无雌黄书法直造晋唐与郭兰石大理齐名小楷或胜之以拔贡分发河南卒贫不克敛无子其妾余家婢也苋矢志守节亦以困苦而殁呜呼观淞桥字气厚而味醇何命之薄如是耶其名宦俱不显
　　江西太湖石向不着闻钱直卿上舍师璟舟行偶拾一枚大仅三寸宛如秋后残荷制为小砚余填高阳台一阕纔老残黄重看新翠掌中片叶呈妍醉艳吟红爱伊犹忆当年冷香不到秋深处怎伴他鸳梦双眠有谁怜/袖底携来相赏风前文窗拂拭黛轻研怅搴芳去后露坠江边莫是周郎相逢又惹尘缘专诸巷里人何在这天然不费雕镌擘云笺妙笔争题舌上生莲
　　金石录明以来多传钞惟雅雨堂刻之阮文达有宋椠十卷即读书敏求记所载文达自抚浙至入阁恒携以自随既屡跋之复为其如夫人作记盖窃比诸明诚易安云一日书贾来售惊喜欲狂古香古色真可宝贵余得之亦刻金石录十卷人家小印
　　唐子畏溪山秀远绢本卷高五寸五分长二丈二尺余是真赏斋旧物前有剑光阁锡山华氏补庵家藏印欵溪山秀远正德己巳九月唐寅画南京解元唐子畏二朱印焦墨皴擦极似马远夏珪而溪桥竹木渔舟柳径杖策看云茅亭闲话沙明雁落山转溪来直觉子畏胸中有万壑千山何止笔端秀远也
　　陕西五岳庙有汉玉鼎斑色陆离出于满城土中毕秋帆中丞移置庙内欲雨则先润真汉玉之无上品
　　
　　卷下
