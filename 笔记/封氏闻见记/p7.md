<!-- { "loadSidebar": true } -->
　　钦定四库全书
　　封氏闻见记卷九　　　　　唐　封演　撰
　　刚正
　　狄仁杰为度支员外郎车驾将幸汾阳宫仁杰奉使先脩官顿并州长史李元冲以道出妬女祠俗称有盛衣服车马过必致雷风之异欲别开路仁杰谓曰天子行幸千乗万骑风伯清尘雨师洒道何妬女之敢害而欲避之元冲遂止果无他变上闻之叹曰可谓丈夫也后为冬官侍郎充江南安抚使吴楚风俗时多【一作加】淫祀庙凡一千七百余所仁杰并令焚之有项羽神号为楚王庙祈祷至多为吴人所惮仁杰先致檄书责其防失八千子弟而妄受牲牢之荐然后焚除
　　淳信
　　陆少保字元方曾于东都置小宅家人将受直矣买者求见元方告其人曰此宅子甚好但无出水处买者闻之遽辞不置子侄以为言元方曰汝太竒岂可为钱而诳个人
　　端慤
　　宋璟为广府都督元宗思之使内侍杨思勗驰马往追璟拜恩就马在路竟不与思勗交一言思勗以将军贵幸殿庭因诉元宗嗟叹良久即拜刑部尚书
　　贞介
　　中书侍郎张镐为河南节度镇陈畱后兼统江淮诸道将图进取中官络绎镐起自布素一二年而登宰相正身特立不肯茍媚阉宦去来以常礼接之由是大为羣阉所嫉称其无经略才徴入改为荆府长史未防又除洪府长史江西观察使
　　謇谔
　　相里造为礼部郎中时宦官鱼朝恩用事薫灼内外朝恩称诏集百僚有所评议恃恩陵轹旁若无人宰相元载以下唯唯而已造挺然众中抗言酬对往复数四略无降屈之色朝恩不悦而去朝廷壮之
　　抗直
　　崔祐甫为中书舎人时宰相常衮当国百寮仰止祐甫每见执政论事未尝降屈舎人岑参初掌纶诰屡称疾不宿直承防人情所惮诸人虽咄咄有辞而不能发崔独见谘以舎人职在枢密不冝让事于人岑舎人称疾旣久多有离局衮曰此子羸疾日久诸贤岂不能容之崔曰相公若知岑久抱疾本不当迁授今旣居此地安可以疾辞王事乎衮黙然无以夺之也由是衔之及今上在谅闇衮矫制除崔为河南尹星夜电发今上觉其事遽追还之拜中书侍郎平章事而衮谪于岭外
　　忠鲠
　　李惇为淄青节度判官使王衡弟颇干政惇【一本有惇字】屡言之衡曰兄弟孤遗相长不忍失意惇曰君怜爱只合训之以道何可使其纵恣也衡家又好祈祷车舆出入人吏颇以为弊惇又进諌衡不能用他日衡对诸客别有所问惇曰惇前后颇献愚直大夫不能【一本无能字】用今又问衡作色曰李十五好为诋讦惇曰忠言大夫谓之诋讦久住何益请从此辞再拜趋出命驾而去衡怒甚不使追之时人皆谓惇有古人风
　　诚节
　　权臯为范阳节度掌书记禄山男庆和承恩尚主臯在京亲礼防毕归本道知禄山有异谋出路托疾诈死家人在【一本作载】防以归封丘仅达而关东鼎沸臯微服变姓名至临淮于驿家佣赁欲数知北方动静故也寻过江上【一本作二】京复肃宗发诏褒美拜起居郎辞疾不赴臯以﨑岖防乱脱身虎口遂无宦情在江外七年卒
　　任使
　　李太尉光弼镇徐方北扼贼冲兼緫诸兵马縁征讨之务则自处置仓储府库军州【一本改军中】差补一切并委判官张傪傪明练庶务操割发遣应接如流绰有余地诸将欲见太尉论事太尉輙令与张傪判官商量将校见之礼数如见太尉无异由是上下清肃东方晏然天下皆谓太尉之能任人
　　礼遣
　　张延赏为河南尹官人有过未尝屈辱其所犯旣频灼然不可容者但谢遣之而已先自拜立与辞即令郡官祖送由是士子敬惮各自脩饬而河南大理
　　迁善
　　田神功自平卢兵使授淄青节度旧判官皆偏裨时部曲神功平受其拜及此前使判官刘位已下数人并畱在位神功待之亦无降礼后因围宋州见李太尉与勅使打毬闻判官张傪至太尉与之尽礼荅拜神功大惊呼【一本呼上有幕字】刘位问之曰太尉今日见张郎中与之尽礼荅拜是何礼也位曰判官是幕賔使主无受拜之礼神功曰神功比来受判官拜大是罪过公何不早说遂令屈请诸判官谢之曰神功武将起自行伍不知朝廷礼数比来错受判官拜判官又不言成神功之过今还判官拜一一拜之诸判官避而不敢当逺近闻之莫不称其宏量
　　惠化
　　阎伯屿为袁州时征役烦重袁州先已残破伯屿专以惠化招抚逃亡皆复邻境慕徳襁负而来数年之间渔商阗凑州境大理及移抚州阖州思恋百姓率而随之伯屿未行或已有先发伯屿于所在江津见舟船问之皆云从袁州来随使君往抚州前后相继津吏不能止其见爱如此到职一年抚州复如袁州之盛代宗闻之徴拜戸部侍郎未至而卒
　　推让
　　髙利自濠州改为楚州时江淮米贵职田每得粳米直数千贯准【一本作准】例替人五月五日以前到者得职田利欲以让前人发濠州所在故为淹泊过数日然后到州士子称焉
　　竒政
　　李封为延陵令吏人有罪不加杖罚但令裹碧头巾以辱之随所犯轻重以日数为等级日满乃释吴人着此服出入州乡以为大耻皆相劝励无敢僭违赋税常先诸县去官竟不捶一人
　　掩恶
　　检校刑部郎中程皓性周慎不谈人短每于侪类中见人有所訾毁未曾应对候其言毕徐为分雪之曰此皆众人妄传其实不尔更説其人美事曾生【一本作坐】被人酷骂竟席无怒色皓徐起避之曰彼人醉耳何可与言其雅量如此【一本作重】
　　解纷
　　熊曜为临清尉以干蛊闻太原守宋浑被人告【一本告字在论字下】经采访使论使司差官领告事人就郡按之行至临清曜欲解其事乃令曹官请假而权判司法及告事人至置之县狱曜就加抚慰供其酒馔夜深屏人与语告以情事欲令逃匿其人初致前却见曜有必取之色虑不免遂许之曜令狱卒与脱鎻厚资给送出城并狱卒亦令逃窜天明吏白失囚曜驰赴郡具陈权判司法邂逅失囚太守李澄不之罪也为申采访奉帖牒但令切加捕访而已旣失告者浑竟得无事
　　陵压
　　严安之崔谭俱为赤尉力行猛政谭恐安之名出已右【一本云谭力行猛政恐安之名出已右】每事欲先之安之使伍伯执大杖引前谭则益麄其杖安之越麄谭亦转麄之如此大如椽力不能举安之遂令执小杖谭亦细其杖安之越细谭亦转细之如此至杖大如筋不能用安之患其压已遂都去其杖使伍伯空手而行谭果不能学
　　除蠧
　　崔立【一作丘】为雒县有豪族陈氏为县录事家业殷富子弟复多蜀汉风俗县官初临豪家必先馈饷令丞以下皆与之平交初至陈氏欲循故事立逆呵之丝毫不入録事心有怅惋至衙日恃其豪盛谓立必不敢损己礼数甚倨立叱伍伯曳之初犹负气下杖良久乃称乞命羣官争使人来救立并不聼杖之旣困立料其必死命曳去之出门少顷而卒而一县惊骇陈氏子弟亲属数十人相率号哭阗塞堦屏立使鎻闭衙门一一収録取其子弟尽杖杀之其疏者皆决驱出因自诣郡具言陈氏豪暴日久谨以除之计其资产足充当县一年税租太守知其事以申采访云立不畏【一本云不长豪强】豪强为人除害使司大见褒赏奏立强干特请立充采访判官拜监察御史

　　封氏闻见记卷九
　　钦定四库全书
　　封氏闻见记卷十　　　　　唐　封演　撰
　　务尚
　　萧诚自务札翰李邕恒自【一本云怕书】言别书二人俱在南中萧有所书将谓称意以呈邕邕輙不许萧疾其掩已遂假作古帖数幅朝夕把翫令其故暗见者皆以为数百年书也萧诣邕云有右军真迹寳之已久欲呈大匠李欣然愿见萧故迟回旬日未肯出也后因论及李固请见曰许而不出得非诳乎萧于是令家童归见取不得惊曰前某客来见之当被窃去李诚以为信矣萧良久曰吾置在某处遂忘之遽令走出旣至李寻绎久不疑其诈云是真物平生未见在坐者咸以为然数日萧黙【一本多在黙二字】候邕賔客云集因谓李曰公常不许诚书昨所呈数纸防时书何故呼为真迹鉴将何在邕愕然曰试更取之及见略开视置牀上曰子细看之亦未能好
　　讽切
　　贺知章为秘书监累年不迁张九龄罢相于朝中谓贺曰九龄多事意不得与公迁转以此为恨贺素诙谐应声荅曰知章蒙相公庇防不少张曰有何相庇贺曰自相公在朝堂无人敢骂知章作獠罢相以来尔汝单字稍稍还动九龄大惭
　　欢狎
　　郑昈性通脱与诸甥侄谈笑无间曾被飘瓦所击头血淋漓玉簪俱折家人惶遽来视外甥王在后至曰二十舅今日头璧俱碎昈大呌曰我不痛裹函【一作亟】令【一作命】酒酣兴尽昈后至戸部员外郎滁州刺史云
　　袪【一本作恡】
　　御史大夫邓景山为扬州节度有白岑者善疗发背海外有名而深秘其方虽权要求者皆不与真本景山常急之防岑为人所讼景山故令深加按劾以出其方岑惧死使男归取呈上景山得方写数十本牓诸衢路乃寛其狱
　　脩复
　　顔真卿为平原太守立三碑皆自撰亲书其一立于郡门内纪周时台省擢牧诸郡者十余人其一立于郭门之西纪顔氏曹魏时顔裴髙齐时顔之推俱于平原太守至真卿凡三典兹郡其一是东方朔庙碑镌刻旣毕属幽方起逆未之立也及真卿南渡蕃冦防城州人埋匿此碑河朔克平别驾吴子晁好事之士也掘碑使立于庙所其二碑求得旧文买石镌勒树之都门时顔任抚州子晁拓三碑本寄之顔经艰故对之怆然曰碑者往年一时之事何期大贤再为脩立非所望也即日专使赍书至平原致谢子晁后至相州刺史御史大夫
　　赞成
　　天寳初【一本有成字一本作岁】恊律郎郑防采集异闻著书八十余卷人有窃窥其草藁告防私脩国史防闻而遽焚之由是贬谪十余年方从调选授广文馆博士防所焚书旣无别本后更纂録率多遗忘犹成四十余卷书未有名及为广文博士询于国子司业苏源明源明请名防粹取尔雅防粹旧说也西河大守卢象防诗云书名防粹才偏逸酒号屠苏味更醇即此之谓也
　　讨论
　　著作郎孔至二十传儒学撰百家类例品第海内族姓以燕公张说为近代新门不入百家之数驸马张垍燕公之子也盛承宠眷见至所撰谓弟埱曰多事汉天下族姓何关尔事而妄为升降埱素与至善以兄言告之时工部侍郎韦述谙练士族举朝共推每商姻亲咸就谘访至书初成以呈韦公韦公以为可行也及闻垍言至惧将追改之以情告韦韦曰孔至休矣大丈夫奋笔将为千载楷则奈何以一言而自动揺有死而已胡不可也遂不复改
　　颖悟
　　开元初潞州常敬忠十五明经擢第数年之间遍能五经上书自举并云一遍能诵千言勅付中书考试燕公问曰学士能一遍诵千言能十遍诵万言乎对曰未曽自试燕公遂出一书非人间所见也谓之曰可十遍诵之敬忠依命危坐而读每遍画地记读七遍起曰此已诵得燕公曰可满十遍敬忠曰若十遍即是十遍诵得今七遍诵得何要满十燕公执本临试观览不暇而敬忠诵之已毕不差一字见者莫不叹羡即日闻奏恩命引对赐绿衣一副兼赏礼物【一作袍笏】拜东宫衙佐仍直集贤侍讲毛诗百余日中三度改官特承眷遇为侪类所嫉中毒而卒
　　敏速
