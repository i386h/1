<!-- { "loadSidebar": true } -->
　　忌日请假非古也世说云忌日惟不饮酒作乐防稽王世子以忌日送客至新亭主人欲作乐王便起去持弹往衞洗马墓下弹鸟晋书又载桓元忌日与賔客游宴惟至时一哭而已前代忌日无假之证也沈约荅庾光禄书云忌日制应是晋宋之间其事未久制假前止是不为宴乐本不自封闭如今世自处者也居防再周之内每至忌日哭临受吊【一本作帛】无不见人之义而除服之后乃不见人实由世人以忌日不乐而不能竟日兴感以对賔客故弛懈故【一本放】过自晦不与外接设假之由是在于此顔之推【一本实】亦云忌日感慕故不接外賔不理庶务不能悲怆自居何限于深藏也世人或端坐奥室不好言笑卒有急回宁无尽见之理【一本多不字】其不知礼意乎














　　封氏闻见记卷六
　　钦定四库全书
　　封氏闻见记卷七　　　　唐　封演　撰
　　视物逺近【缺】
　　海潮【缺】
　　北方白虹【缺】
　　西风则雨【缺】
　　松柏西向【缺】
　　蜀无鸽
　　【缺】命左右赍鸽而往今蜀中鸽尚稀而已众戴祚作西征记云开封县二佛寺余至此见鸽大小如鸠戏时两两相对祚江东人晋末从刘裕西征姚至开封县始识鸽则江东旧亦无鸽梁武帝时侯景围台城军士熏鼠捕鸽而食数月之后【缺】殿鼠鸽皆尽然则江东之有鸽亦当自北赍徃耳周礼称橘逾淮北而为枳鸜鹆不逾济汶【一本汶上有渡二字】则死地气然也故春秋书鸜鹆来巢然则禽兽草木中土所无异方而来者众矣汉代张骞自西域得石榴苜蓿之种今海内遍有之太宗朝逺方咸贡珍异草木今有马乳蒲萄一房长二丈余叶【一作万】余国所献也娑婆树一名菩提叶似白杨摩伽陀那国所献也黄桃名金桃大如鵞卵康国所献也波罗防藻叶似红兰实如蒺蔾泥婆罗国所献也又有醏菜似慎火苦菜似苣胡芹浑提葱之属并自西域而来色类甚众异方禽兽象出南越駞出北极今皆育于中国然不如本土之宜也
　　月桂子
　　垂拱四年三月桂子降于台州临海县界十余日乃止司马盖诜安抚使狄仁杰以闻编之史防月中云有蟾蜍玉并桂树相传如此自昔未有亲见之者厯家之说月行者南北道假令此月上当台州之分则他年月桂岂独无子何至此日方始降也且月行一月一周天三百六十五度四分度之一【一本有分字】则行一日当歴十二度有余一度为二千九百三十二里十日之间月行遂逺桂子何得常留此处又月径千里周回三千里桂子若不【一作若下】弥漫三千里内亦不当专在台州咫尺之地日月丽天各有限域岂澒洞无底而有桂子漏乎桂子得下蟾之类何能不落况天与地相去极逺桂子小物从空而下飞扬萦转无所不之蕞尔台州何为独有或者台岭与岭南地接山多桂树桂子多因风而至有若从天而来时人不加详考谓之月桂郭景纯云桂树叶似杞大白叶而不着子据此则桂树无子台州所见其他物乎宋之问台州作诗云桂子月中下天香云外飘文士尚竒非事实也
　　石鼔【缺】
　　歌驿【缺】
　　髙唐馆【缺】
　　【缺】诸【一本标云诸字下有处字另起】轺轩【又云轺轩已下是髙僧馆】来往无不吟讽以为警絶有李和风者至此又题诗曰髙唐不是这髙唐淮畔荆南各异方若向此中求荐枕参差笑煞楚襄王读者方解
　　温汤
　　海内温汤甚众有新丰骊山汤蓝田石门汤岐山凤泉汤同州北山汤河南陆浑汤汝州广成汤兖州干封汤邢州沙河汤此等【以下缺】










　　封氏闻见记卷七
　　钦定四库全书
　　封氏闻见记卷八　　　　　唐　封演　撰
　　歴山
　　齐州城东有孤石平地耸出俗谓之歴山以北有泉号舜井东隔小街又有石井汲之不絶云是舜东家之井乾元中有魏炎者于此题诗曰齐州城东舜子郡邑人虽移井不改时闻汹汹动緑波犹谓重华井中在又曰西家今为定戒寺东家今为练戒寺一边【一本多一边二字】井中投一瓶两井相揺响泙濞又曰济南郡里多沮洳娥皇女英汲井处窃向池中潜甽来浇茒畦上平流去炎虽文士其意如是则诚以为舜之所居也按郑元云厯山在河东应劭云在雷泽皇甫谧云在济隂今东齐地名歴城与舜耕歴山其名相渉故俗人混同其说在河东者近是
　　二朱山
　　密州之东临海有二山南曰大朱北曰小朱相传云仙人朱仲所居也按朱仲汉时人列仙传所载不言所居若尔朱仲未居之前山无名乎此西北数十里有春秋时淳于【一本作淳干】城淳于州国也吴楚之人谓居为于古谓州为朱然则此山当名州山也汉末崔琰于髙密从郑元学遇黄巾之乱泛海而南作述初赋其序云登州山以望沧海据其处所正相合也大朱东南海中有句游防去岸三十里俗云句践曾游此防故以名焉述初赋又云朝发兮楼台回盻兮句榆顿食兮防山暮宿兮郁州郁州今海州东海县在海中晋书石勒使季龙讨青州刺史曹嶷嶷欲死保根余山然则句榆根余皆是一山亦声之讹变耳
　　绎山
　　兖州邹绎山南面平复东西长数十歩广数歩其处生梧桐传以禹贡绎阳孤桐者也土人云此桐所以异于常桐者诸山皆发地兼土惟此山大石攅倚石间周回皆通人行山中空虚故桐木絶响以是珍而入贡也按汉书地里志下邳县西有葛绎山古之绎阳下邳也郭縁生述征记云绎山在下邳西北多生梧桐则禹贡绎阳下邳者是也邹山记云邹山盖古之绎山始皇刻碑处文字分明始皇乗羊车以上其路犹存按此地春秋时邾文公卜迁于绎者也始皇刻石纪功其文字【一本无字字】李斯小篆后魏太武帝登山使人排倒之然而歴代摹拓以为楷则邑人疲于供命聚薪其下因野火焚之由是残缺不堪摹写然犹上官求请行李登渉人吏转益劳弊有县宰取旧文勒于石碑之上凡成数片置之县廨须则拓取自是山下之人邑中之吏得以休息今间有绎山碑皆新刻之碑也其文云刻此乐石学者不晓乐石之意顔师古云谓以泗濵磬石作此碑始皇于琅琊防稽诸山刻石皆无此语惟绎山碑有之故知然也
　　羑里城
　　相州汤隂县北有羑里城周回可三百余歩其中平实髙于城外地丈余北开一门相传文王演易之所曹子建诘纣文云崇侯何功乃用为辅西伯何辜囚之囹圄囹圄旣成负土旣盈兴立炮烙贼害忠贞观此意见文王见囚之地纣使负土实此城也未详子建所据今按此东顿丘临黄诸县多有古小城或周一里或三百歩其中皆实郭縁生述征记云彭城郡有秺城云是崇侯家【一本作冡】自淮迄于淮河上河【一本作城】而实秺丘垄可阻谓之固然则小城而实皆古人因依立家以为保固子建所云负土旣盈或承流俗之传耳大歴中汤隂有一尉姓张与数人同行过羑里城或问此是何城张尉答曰此是郭令公围相州时所筑或曰此是羑里城纣囚文王之处何关郭令公筑张尉曰某此在河南是不知文王与纣事只将谓令公所筑也
　　文宣王庙树
　　兖州曲阜县文宣庙门内并殿西南各有柏叶松身之树各髙五六丈枯槁已久相传夫子手植永嘉三年其树枯死至仁寿元年门内之树忽生枝叶干封二年复枯俗称千年木疗心痛人多窃割削之树身渐细去地丈余皆以泥累累泥封犹不免焉亦有取为笏者色紫而甚光泽肃宗时二树犹在广徳初御史大夫李季卿河南宣慰过曲阜谒文宣王庙因徧防鲁中旧迹县使一老人导引每至一所老人輙指云此是顔子陋巷此是鲁灵光殿阶此是泮宫季卿闻之皆沈吟嗟赏曰此翁真鲁人也次至池水复指之此是钓鱼池季卿问曰何人钓鱼老人对曰鲁人灵光常此钓鱼季卿曰鲁人败矣又于路侧见古碑季卿问是谁碑诸君并不能对有一尉遽至碑下仰读其题云李君徳政碑走还白云李君徳政碑季卿笑曰此与鲁人灵光何异
　　孟尝镬
　　青州城南佛寺中有古铁镬二口大者四十石小者三十石制作精巧又有一釜可受七八石似瓮而有耳相传云是孟尝君家宅镬釜皆是孟尝君之器也至徳初蕃冦南侵司马李伾毁其大镬以造兵仗其小镬及釜僧徒恳请得免至今以镬烧长明灯釜以贮油按孟尝君门【一本多此二字】客三千人当时应有此器然至今千余嵗累经防乱何能使兹二器如甘棠之勿翦乎或恐传者之妄
　　佛图澄姓
　　邢州内丘县西古中丘城寺有碑后赵石勒光初五年所立也碑云太和上佛图澄愿者天竺大国罽賔小王之元子本姓湿所以言湿者思润里【一作理】国泽被无外是以号之为湿按髙僧传名僧传晋书艺术传佛图澄并无此姓今云姓湿亦异闻也大歴中予因行县憩于此寺读碑见之冩寄陆长源长源大喜复书致谢
　　巨骨
　　李司徒勉在汀州曾出异骨一节上【一本作止】可为砚云在南海时有逺方客所赠云是蜈蚣脊骨又太子少师薛萼为邢州畱后亦有大骨面广尺余形圆有两耳髙可三四寸云洺州人掘漳河古堤于瓮中所得刺史魏淩知萼爱竒故封寄焉题云阎老王尾臎骨淩与萼酒徒相狎故有此戏
　　大鱼腮
　　海州土俗工画节度令造海图屏风二十合予时客海上偶于州门见人持一束黒物形如竹予问之其人云海鱼腮中毛拟用作屏风贴因问所得云数十年前东海有大鱼死于岸上收得此惟堪用为屏风贴前后所用无数今官造屏风搜求得此竒文异色泽似水牛角小头似猪鬃大头正方长四五尺广可一寸亦竒物也今人间大鱼腮中翣毛长不盈寸此物乃长四五尺鱼亦大矣交广记云吴时滕循为广州人或言虾须有一丈长循不之信其人后故【一本多故字】至东海取虾须长四丈四尺封以寄循鱼腮长五尺无足怪者
　　窃虫
　　人家有小虫至微而响甚细防之卒不可见俗人以其难见号窃虫云有此者不祥余曾覩此虫大如半胡麻形类鼠妇有两角白色振其头则有声或时暂止须臾复振牀壁牎戸之间暗黒之处多有之拾遗孟匡朝贬贺州作窃虫赋比之鬼魅似都不识此虫
　　霹雳
　　人间往往见细石赤色形如小斧谓之霹雳斧云被霹雳处皆得此物予曾于小朱山僧海徳房中见一石与前后所见者皆相类问将此何用曰房中大石往年被霹雳为两叚于霹雳处得此俗谓之霹雳楔偶然收之无所用也按元中记云玉门之山西有国山山上有庙国人嵗嵗出数千石【一作数千名】曰霹雳给霹雳用从春至秋乃罢诸字书检无字礼记有杂金鑚牛骨鑚音为祖今【一本无今字】合字石傍与金相类读冝同矣盛宏之荆州记亦载南中雷神有洪五之事然则俗传霹雳之石其信然乎夫雷者隂阳薄触之为耳激怒尤盛或当其冲则谓之霹雳若以为神道谴怒而降之罚又何待一拳之石以成其威耶
　　鱼龙畏铁
　　海州南有沟水上通淮楚公私漕运之路也寳应中堰破水涸鱼商絶行州差东海令李知逺主役脩复堰将成輙壊如此者数四用费颇多知逺甚以为忧或说梁代筑浮山堰频有阙壊乃以鐡数万觔坟积其下堰乃成知逺闻之即依其言而塞穴初堰之将壊也輙闻其下殷如雷声至是其声移于上流数里盖金铁味辛辛能害目蛟龙防其目避之而去故堰可成大厯中刑部郎中程皓家在相州宅前有小池有人造劒于池内淬之蛇鱼皆死予家井中有鱼数十头因有急家人以药杵投之于井信宿鱼皆浮出知鱼亦畏铁焉



　　封氏闻见记卷八
