<!-- { "loadSidebar": true } -->
　　贞观中天下丰饶士子皆乐乡土不窥仕进至于官员不充省符追人赴京参选逺州皆率衣粮以相资送然犹辞诉求免选人至省便拜职官考满即授牒请处分吏部候人数满百或二百即引试量书判注拟乃无被放者故吏曹四时提衡略无休暇贞观十年中书令马周检校吏部尚书始奏选人取所由文【一作文由】解十月一日起首三月三十日毕先是侍郎唐皎铨引选人问其稳便对曰家在蜀乃注吴有言亲老在江南即唱陇右有一信都人心希河朔因绐曰愿得淮淝即注漳滏间一尉由是大为选人作法取之往往有情愿者髙宗龙翔【一作朔】之后以不堪任职者众遂出长牓放之冬集俗谓之长名宏道中魏克巳为侍郎放牓遂出得畱者名街路喧哗甚为冬集人授接坐此出为同州刺史同时邓元挺素无藻鉴又患消渴选人作邓渴诗牓之南院亦被贬为寿州则天如意元年李志逺掌选有姓方姓王者并被放私与令史相知减其画方改为丁王改为士拟授官后即加增文字志逺一见便觉曰今年铨覆数万人总知姓字何处有丁士乎此必方王也令史并承伏乆视中侍郎顾琮性公直时多权幸公行属托琮不堪其常因官斋见壁画指谓同位曰此亦至苦何不画天官掌选乎陆元方常任天官侍郎临终曰吾年当寿但以领选之日伤苦心神言讫而殁中宗景龙末崔湜郑愔同执铨管数外倍畱人及注拟不尽即用三考二百日关通夏不了又用两考二百关其或未能处置即且给公騐谓之比冬选人得官有二年不能上者有一人索逺得留乃注校书郎选司纲维紊壊皆以崔郑为口实愔坐赃贬江州司马员外卢藏用承郑氏之后尚有七百余人未授官一切奏至冬处分大遭怨讟开元初宋璟为尚书李乂卢从愿为侍郎大革前弊据阙留人纪纲复振时选人王翰颇攻篇什【一作赋】而迹浮伪乃窃定海内文士百有余人分作九等髙自标置与张说李邕并居第一自余皆被排斥陵晨于吏部东街张之甚于长名观者万计莫不切齿从愿潜察获欲奏处刑宪为势门保持乃止姜晦自兵部侍郎拜吏部从前铨中廊宇布棘以防内外犹不免交通晦至尽去之大开门示无所禁初属置者晦輙知之占论莫不首伏初朝廷以晦革铨司旧制颇忧之既而铨综流品皆得其叙而美声洋溢十四年元宗在东都勅吏部置十铨以礼部侍郎【缺】　工部尚书卢从愿散骑常侍徐坚御史中丞宇文融朝集使蒲州刺史崔材【一作林】魏州刺史崔征郑州刺史王岳荆府长史韦虚心等同掌选分为十铨吏部窄狭乃权寄诸防引注选人喧繁满于省闼明年铨注复归之吏部承前所司注拟皆约官资升降之时难于允惬侍郎裴光庭始奏立条例谓之循资格自后皆率为标准旧良醖署丞门下典仪大乐署丞皆流外之任国初东臯子王绩始为良醖丞太宗朝李义甫始为典仪府中宗时余从叔希顔始为大乐丞三官从此并为清流所处开元中河东薛据自恃才名于吏部参选请授万年县録事吏曹不敢注以谘执政将许之矣诸流外共见宰相诉云醖署丞等三官皆流外之职已被士人夺郤惟有赤县録事是某等清要今又被进士欲夺则某等一色之人无措手足矣于是遂罢选曹每年皆先立版牓悬之南院选人所通文书皆依版様一字有违即被駮落至有三十年不得官者杨国忠为尚书创为押例选深者先授官有文状阙失许续通不令駮放淹滞之流翕然归美其五品已上及清要官吏部不注送名中书门下者各量资次临时勅除歴任有浅深官资有髙下故授任者或称检校或称兼试知摄内供奉之类名目非一自顷诸【以下阙】
　　风宪【阙】



　　封氏闻见记卷三
　　钦定四库全书
　　封氏闻见记卷四　　　　　唐　封演　撰
　　尊号
　　秦汉以来天子但称皇帝无别徽号则天垂拱四年得瑞石于洛水文曰圣母临人永昌帝业号其石为寳图于是羣臣上尊号请称圣母神皇后【一作后】稍加慈氏越古天册金轮圣神等号中宗践祚号应天神龙宗即位号开元神武后稍加为开元天地大寳圣文神武则天以女主临朝茍顺臣子一时之请受尊崇之号自后因为故事允文允武乃圣乃神皇王盛称莫或逾此旣以为祖父之称又以为子孙之号虽颠之倒之时有变易曷曾离此数代之后将无所回避贞元初主上超然觉悟乃下诏去其徽号直称皇帝合于古矣近岁百僚复请加尊号上守谦冲意不之许昔光武皇帝诏群臣上书不得言圣孔子曰若圣与仁则吾岂敢其谦冲之意大矣哉
　　运次
　　自古帝王五运之次凡二说邹衍则以五行相胜为义刘向则以五行相生为义汉魏共遵刘说国家承隋氏火运故为土徳衣服尚黄旗帜尚赤常服赭赤也赭黄黄色之多赤者或谓之柘木染义无所取髙宗时王勃着大唐千年歴国家土运当承汉氏火徳上自曹魏下自隋室南北两朝咸非一统不得承五运之次勃言迂濶未为当时所许天寳中升平旣久上书言事者多为诡异以希进用有崔昌以勃旧说遂以上闻元宗纳焉下诏以唐承汉自隋以前歴代帝王皆屏黜之更以周汉为二王【一作主】后二嵗礼部试天下造秀作土徳惟新赋则其事也又杨国忠秉政自以隋氏之宗乃追贬崔昌并当时议者而复介二公焉
　　降诞
　　近代风俗人子在膝下每生日有酒食之防孤露之后不宜以此日为欢防梁元帝少时每以诞载之晨輙设斋讲经洎阮脩容殁后此事亦絶太宗会以降诞日谓长孙无忌曰今日是朕生日俗云生日可喜乐以吾之情翻感思因泣下中宗常以降诞宴侍臣贵戚于内庭与学士联句柏梁体诗然则国朝以来此日皆有宴防宗开元十七年丞相张说遂奏以八月五日为千秋节百寮有献承露囊者是日皇帝御楼张乐倾城纵观天下士庶皆为赏乐其后又改为天长节肃宗因前事以降诞日为天平地成节代宗虽不为节犹受诸方进献今上即位诏公卿议吏部尚书顔真卿准奏礼经及歴代帝王无降诞日惟开元中始为之又复本意以为节者喜圣寿无疆之庆天下咸贺故号节曰千秋万嵗之后尚存此日以为节假恐乖本意于是勅停之
　　金鸡
　　国有大赦则命衞尉树金鸡于阙下武库令掌其事鸡以黄金为首建之于髙橦之下宣赦毕则除之凡建金鸡则先置鼓于宫城门之左视大理及府县徒囚至则槌其鼓按金鸡魏晋已前无闻焉或云始自后魏亦云起自吕光隋书百官志云北齐尚书省有三公曹赦则掌建金鸡葢自隋朝废此官而卫尉掌之北齐每有赦宥则于阊门前树金鸡三日而止万人竟【一作竞】就金鸡柱下取少土云佩之日利【一作义云日利日一作官】数日间遂成坑所司亦不禁约武成帝即位大赦天下其日设金鸡宋孝王不识其义问于光禄大夫司马膺之曰赦建金鸡其义何也荅曰按海中星占天鸡星动必当有赦由是王以鸡为候其后河间王孝琬为尚书令先是有謡言河南种谷河北生白杨树头金鸡鸣祖孝徴与和士开谮孝琬曰河南河北河间也金鸡言孝琬为天子建金鸡也齐王信之而杀孝琬登封嵩岳大赦改为万嵗登封坛南有大槲树杪置金鸡因名树为金鸡
　　露布
　　露布捷书之别名也诸军破贼则以帛书建诸竿上兵部谓之露布盖自汉以来有其名所以名露布者谓不封检而宣布欲四方速知亦谓之露版魏武奏事云有警急輙露版挿羽是也宋时沈璞【一作沈羡之】为旴眙太守与臧质固拒魏军军退质谓璞城主使自上露版后魏韩显宗大破齐军不作露布髙宗怪而问之荅曰顷闻诸将获贼二三驴马皆为露布臣每哂之近虽仰凭威
　　灵【缺六字】　　　　脱复髙曵长缣虚张功捷尤而效之其罪弥大【一作甚】所以敛毫卷帛解上而已然则露版古今通名也隋文帝时诏太常卿牛宏撰宣露布仪开皇九年平陈元帅晋王以驿上露布兵部请依新礼集百官及四方客使于朝堂内史令称有诏在位者皆拜宣露布讫舞蹈【一作蹈舞】者三又并【一作拜】郡县皆同自后因循至今不改近代诸露布大抵皆张皇国威广谈帝徳动逾数千字其能体要不烦者鲜云
　　匦使
　　则天垂拱元年初置匦使之制为方函四面各以方色东曰延恩匦懐材抱器希于闻逹者投之南曰招谏匦匡政补过禆于政理者投之西曰申寃匦懐寃受屈无辜受刑者投之北曰通元匦进献赋颂涉于元象者投之置匦使一人判官一人谏议大夫或拾遗补阙充其使专知受状每名进入以待处分余付中书及理匦使使常以御史中丞或御史【或御史下有中字】为之初置匦有四门其制稍大难于往来后遂小其制度同为一匦依方色辨之汉时赵广汉为颍川太守设缿筩言事者投书其中匦亦缿筩之流也梁武帝诏于谤木肺石旁各置一函横议者投谤木函求达者投肺石函则今之匦也初则天欲通知天下之事有鱼保宗者颇机巧上书请置匦以受四方之书则天悦而从之徐敬业于广陵作逆保宗曽与敬业造刀车之属至是为人所发伏诛保宗父承暐自御史中丞坐贬义州司马天寳中元宗以匦字声似鬼改匦为献纳使乾元初复其旧名
　　定諡
　　太常博士掌諡职事三品以上薨者故吏録行状申尚书省考功校勘下太常博士拟议讫申省省司议定然后闻奏昔周公文王之子諡曰文公茍有令徳不嫌同諡諡二字者一字为质一字为文或文或质盖出当时礼官之意非定例也自汉魏以来虽道徳之重先无爵者不加諡晋代王遵上疏称武官有爵必諡甚失制度之本自是公卿无爵皆諡太宗朝郑公魏徴元宗朝梁公姚崇燕公张说广平公宋璟郇公韦安石皆諡为文贞二字人臣美諡无以加也非徳望尤重不受此諡有唐以来五人同諡亦无嫌也代宗朝吏部尚书韦涉薨太常博士程皓諡曰忠孝刑部尚书顔真卿駮之出处事殊忠孝不并已为孝子不得为忠臣【一本多已字】为忠臣不得为孝子故求忠于孝岂先亲而后君移孝于忠则出身而事主所以叱【一本作比误】驭而进不惮危险故王尊为忠臣思全而归恐有毁伤故王阳为孝子则知昼之与夜本不相随春之与秋岂冝同日且以为尚书志业髙逺羽仪前朝百行之中能事甚众议行称諡固多美名何必忠孝两施然后表徳歴考前史恐无此事敢率愚见请更商量皓执前议曰天地之性人为贵人之行莫先于孝孝于家则忠于国爱于父则敬于君脱爱敬齐焉则忠孝一矣立君臣定上下不可以废忠事父母承祭祀不可以亏孝忠孝之道人伦大经孔子曰以孝事君则忠又曰夫孝始于事亲中于事君终于立身此圣人之敎也至于忠孝不并有为而言将由亲在于家君危于国奉亲则孰当问主赴君【一本作国】则无能养亲恩义相廹事或难兼故徐庶指心翻然辞蜀陵母刎颈卒令归汉各求所志盖取诸随至若奉慈亲当圣代出事主入事亲忠孝两全谁曰不可岂以不仕为孝舎亲为忠哉况忠孝侯之传鹊印唐尧之代即有此官伏念美名请依前諡有司不能駮
　　明堂
