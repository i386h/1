<!-- { "loadSidebar": true } -->
　　王羲之玉润帖是唐人冷金纸上双钩摹帖云官奴小女玉润病来十余日了不令民知昨来忽发痼至今转笃又苦头痈头痈已溃尚未足忧痼病少有差者忧之燋心良不可言顷者艰疾未之有良由民为家长不能克已勤修训化上下多犯科诫以至于此民惟归诚待罪而已此非复常言常辞想官奴辞已具不复多白上负道徳下愧先生夫复何言此帖连在稚恭帖后字大小一如兰亭想其真迹神妙右军快雪时晴帖云羲之顿首快雪时晴佳想安善未果为结力不次王羲之顿首山隂张侯是真字数字带行今世无右军真字帖末有君倩二字疑是梁秀缝有禇氏字印是禇令所印苏氏有三本在诸房一余易得之一刘泾巨济易得无禇印
　　晋太宰中书令王献之字子敬十二月帖黄麻纸辞云十二月割至否中秋不复不得想未复还恸理为即甚省如何然胜人何庆等庆等大军下一印曰铎书是唐相王铎印后有君倩字前有绢小帖是禇遂良题曰大令十二月帖此帖运笔如火筯画灰连属无端末如不经意所谓一笔书天下子敬第一帖也元与快雪帖相连苏太简家物上有国老才翁子美题跋云卤僧守一所藏先令以命服得之子美子激字志东与余分藏以书画宝玩易之
　　王羲之笔精帖内两字集在诸家碑上缝有贞观半印王献之日寒帖有唐氏杂迹印后有两行谢安批所谓批后为答也唐太宗不敬献之慰问帖故于帖上刮去不次献之白字谓之羊欣以应募而以前帖为薄绍之书跋尾书官姓名云大厯某年月日下刮去古姓名五代人题曰薛邕记之后题一行曰某年和傅遗余押字是薛丞相居正此是和凝丞相改为薛氏故物以遗薛也其后归王文惠家文惠孙居髙邮并收得禇遂良黄绢上临兰亭一本乏赀之官诣余以五十千质之余时迁塟丹徒约王君友壻宗室时监罗务令辊亦欲往别约至彼交帖王君后余五日至余方襄大事未暇见之事竟见云适沈存中借去吾拊髀惊曰此书不复归矣余遂过沈问焉沈曰且勿惊破得之当易公王维雪图其父尝许见与也余因不复言后数日王君携禇书见过大叹曰沈使其壻以二十星资其行请以二十千留禇书余因不复取后十年王君卒其子居髙邮欲成姻事因贺铸持至仪真求以二十千售之后苏颂丞相家与沈之子博毅同会问所在曰分与其弟矣翌日苏舜元子云屡见之
　　王献之送梨帖云今送梨三百颗晚雪殊不能佳上有梨干黎氏印所谓南方君子者跋尾半幅云因太宗书卷首见此两行十字遂连此卷末若珠还合浦劒入延平太和三年三月十日司封员外郎栁公权记后细题一行曰又一帖十二字连之余辨乃右军书云思言叙卒何期但有长叹念告公权误以为子敬也缝有贞观半印世南孝先字跋孝先是本朝王曾丞相字刘季孙以一千置得余约以欧阳询真迹二帖王维雪图六幅正透犀带一条砚山一枚玉座瑚一枝以易刘见许王诜借余砚山去不即还刘为泽守行两日王始见还约再见易而刘死矣其子以二十千卖与王防唐太宗书窃类子敬公权能于太宗书卷辨出而复误连右军帖为子敬公权知书者乃如此其跋冯氏西升经唐经生书也乃谓之禇书者同也葢能书者未必能鉴余既跋定之苏子瞻于是跋诗曰家鸡野鹜同登俎春蚓秋蛇总入奁君家两行十二字气压邺侯三万籖葢以晋史太宗赞贬子敬也然唐太宗力学右军不能至复学虞行书欲上攀右军故大骂子敬耳子敬天真超逸岂父可比也
　　王羲之来戏帖黄麻纸字法清润是少年所书满一幅其间数字难辨六朝写经褊字注之后人复以雌黄涂葢歳乆胶落字见五分在丁晋公孙受绘像恩泽者房卜云晋公故物也欲以二十千见归余即以其直取君以与余来往议此帖书粘于后质于其邻大姓贾氏得二十千葢意其可赎也今十五年矣犹在贾氏曾经人用薄纸搨书墨迹透数行仍汚净地深可叹息其家又有韩择木八分一卷唐人薄纸摹五帖一幅
　　王羲之桓公破羌帖有开元印唐懐充跋笔法入神在苏之纯家之纯卒其家定直久许见归而余使西京未还宗室仲爰力取之且要约曰米归有其直见归即还余遂典衣以增其直取回仲爰已使庸工装背剪损古跋尾参差矣痛惜痛惜
　　王右军笔阵图前有自写真纸薄如金叶索索有声赵竦得之于一道人章惇借去不归王右军书家谱在山隂县王氏右军东方朔画賛糜破处欧阳询补之在丁讽学士家归宗室令畤刘泾以僧繇画梁武帝像易云
　　乐毅论智永跋云梁世摹出天下珍之其间书误两字遂以雌黄治定然后用笔今世无此改误两字本流传余于杭州天竺僧处得一本上有改误两字又不阙唐讳是梁本也
　　晋庾翼稚恭真迹在张丞相齐贤孙直清汝钦家古黄麻纸全幅无端末笔势细弱字相连属古雅论兵事有数翼字上有窦审定印后连张芝王廙草帖是唐人伪作薰纸上深下淡笔势俗甚语言无伦遂使至宝杂于瓦砾可叹余屡言与汝钦不肯拆也
　　濮州李丞相家多书画其孙直秘阁李孝广收右军黄麻纸十余帖一様连成卷字老而逸暮年书也略记其数帖辞一云白石枕殊佳物深感卿至一云卿事时了甚快羣凶日夕云云此使邺下一日为战塲极令人惆怅岂复有庆年之乐耶思卿一面无縁可叹可叹一云九日以当力见一云重熈八日过信安一云祠物当治防信到便遣来忽忽善错也一云谢书云云今送一云鹘等不佳令人弊见此辈吾衰老不复堪此余不记也后有先君名印下一印曰尊徳乐道今印见在余家先君尝官濮与李柬之少师以碁友善意其奕胜之余时未生此帖一卷世未见其比故是右军名扎也又有欧阳询故事十余帖老笔相连其子通书评书一卷张颠绢帖一卷七八帖乃少时书并在李孝广处
　　中贵髙楼杨氏收数帖萧思话表一思话字有钟法此乃无而武帝批答四字君臣笔气一同纸古后破前完此是唐人所为然亦佳作今人不能为也又王珉书真草是真迹有钟张法张翼当是作宋翼魏人非真有阮研草帖奇古非伪又一帖如竹片书亦好事者为之并无古印跋可考
　　陈僧智永真草书归田赋在襄阳魏泰处后有一跋题云开成某年白马寺临一过潭记白麻纸书世人收智永书未有若此真也虞世南出于此书魏误题曰虞世南书耳
　　唐彭王傅徐浩书赠张九龄司徒告浩九龄之甥在其孙曲江仲容处用一尺绢书多渴笔有锋芒辞云正大厦者柱石之力匡帝业者辅相之功生则保其雄名殁犹称其盛徳饰终未允于人望加赠特至于国章故荆州大都督张九龄维岳降神济川作相开元之际寅亮成功谠言定于社稷先觉合于蓍蔡永懐贤相可谓大臣束帛所加樵苏必禁荆州之赠相府未崇爰从八命之秩更重三台之位可特赠司徒尝借留余家半月唐中书令褚遂良枯木赋是粉蜡纸榻书后有未能二字余辨是双钩唐人不肯欺人若无此双钩二字则皆以为真矣在承议郎夀春魏纶处余于润州见之
　　智永千文唐粉蜡纸榻书内一幅麻纸是真迹末后一幅上有双钩摹字与归田赋同意也料是将真迹一卷各以一幅真迹在中榻为数十轴若末无钩填一字固难辨也是贾安公物作润笔送王荆公其弟安国得之今在叶涛处安国婿也有古跋云契濶艰难不敢失坠学欧阳询行体
　　唐越国公钟绍京书千文笔势圆劲在丞相恭公孙陈并处今为宗室令穰所购诸贵人皆题作智永余验出唐讳阙笔及以遍学寺碑对之更无少异大年于是尽剪去诸人防余始跋之
　　吕夏卿子通直君有欧阳询草书千文蔡相跋为智永通直出示余欲跋答以必改评乃跋君欣然遂于古纸上跋正通直君失其名字
　　唐人临智永千文半卷在丞相苏颂家
　　苏耆家兰亭三本一是参政苏易简题賛曰有若像夫子尚兴阙里门虎贲类蔡邕犹旁文举尊昭陵自一闭真迹不复存今余获此本可以比璵璠第二本在苏舜元房上有易简子耆天圣歳跋范文正王尧臣参政跋云才翁东斋书尝尽览焉苏治才翁子也与余友善以王维雪景六幅李王翎毛一幅徐熙梨花大折枝易得之毫发备尽少长字世众本皆不及长字其中二笔相近末后笔钩回笔锋直至起笔处懐字内折笔抹笔皆转侧褊而见锋蹔字内斤字足字转笔贼毫随之于斫笔处贼毫直出其中世之摹本未尝有也此定是冯承素汤普彻韩道政赵模诸葛正之流榻赐王公者碾花真玉轴紫锦装背在苏氏舜元房题为褚遂良摹余跋曰乐毅论正书第一此乃行书第一也观其改误字多率意为之咸有褚体余皆尽妙此书下真迹一等非深知书者未易道也赞曰熠熠客星岂晋所得养器泉石留腴翰墨戏着标谈书存焉式郁郁昭陵玉盌已出戎温无类谁宝真物水月非虚移模夺质绣缲金鐍琼机锦綍猗欤元章守之勿失第三本唐粉蜡纸摹在舜钦房第二本所论数字精妙处此本咸不及然固在第一本上也是其族人沂摹葢第二本毫发不差世当有十余本一绢本在蒋长源处一纸本在其子之文处是舜钦本一本在滕中处是归余家本也一本在之友处
　　泗州南山杜氏父为尚书郎家世杜陵人收唐刻板本兰亭与余家所收不差有锋势笔活余得之以其本刻板回视定本及近世妄刻之本异也此书不亡于后世者赖存此本遇好事者见求即与一本不可再得世谓之三米兰亭
　　宗室叔盎收兰亭遂不及吾家本在舜钦本上因重背易其后背纸遂乏精采然在都门最为佳本王巩见求余家印本曰此汤普彻所摹与赠王诜家摹本一同今甚思之欲得此以自解尔钱塘闗景仁收唐石本兰亭佳于定本不及余家板本也
　　唐太师颜真卿不审乞米二帖在苏澥处背缝有吏部尚书铨印与安师文家争坐位帖责峡州别驾帖缝印一同争坐位帖是唐畿县狱状磓熟纸韩退之以用生纸録文为不敏也生纸当是草上所用内小字是于行间添注不尽又于行下空纸边横写与刻本不同此帖在颜最为杰思想其忠义愤发顿挫郁屈意不在字天真罄露在于此书石刻粗存梗槩尔余少时临一本不复记所在后二十年宝文谢景温尹京云大豪郭氏分内一房欲此帖至折八百千众乃许取视之缝有元章戏笔字印中间笔气甚有如余书者面喻之乃云家世收久不以公言为然
　　峡州别驾帖白麻纸真字云疎拙抵罪圣慈含犹佐列藩不逺伊迩是也字类纠宗碑清甚又祭濠州使君文鹿肉帖并是鲁公真迹
　　山阳簿张君齐贤丞相之后收鲁公二帖云奏事官至又曰为宪之功后帖张溆郎官求类帖乞米帖及李太保帖
　　朱巨川告颜书其孙灌园屡持入秀州崇徳邑中不用为防余以金梭易之又一告类徐浩书在邑人王处亦巨川告也刘泾得余颜告背纸上有五分墨至今装为秘玩然如徐告粗有徐法尔王诜与余厚善爱之笃一日见语曰固愿得之遂以韩马易去马寻于刘泾处换一石也此书至今在王诜处
　　送刘太冲序碧牋书王钦臣故物后有王参政名印王云因与唐坰两出书各误收卷去坰以将才不偶命而徳其无邻字剪去碧牋宜墨神彩艳发龙蛇生动覩之惊人不装背揭去背纸以厚纸散卷之略一出即卷去其子云与智永千文栁公权书栁尊师志欧阳鄱阳帖并同塟矣亦可叹息也或谓密为王诜购去
　　苏之才收碧牋文殊一幅鲁公妙迹又有与夫人帖一幅当是其防今在王诜家
　　鲁公寒食帖绫纸书在钱勰处世多石刻
　　鲁公一轴五帖见石裔言在兄处副车之孙也
