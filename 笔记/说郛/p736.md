<!-- { "loadSidebar": true } -->
　　进曰乞陛下割恩忍断以宁国家逡巡上入行宫抚妃子出于防门至马道北墙口而别之使力士赐死妃泣涕呜咽语不胜情乃曰愿大家好住妾诚负国恩死无恨矣乞容礼佛帝曰愿妃子善地受生力士缢之于佛堂前之梨树下才絶而南方进荔枝至上覩之长号数息使力士曰与我祭之祭后六军尚未解围以绣衾覆牀置驿庭中勑礼等入驿视之元礼擡其首知其死曰是矣而围解瘗于西郭之外一里许道北坎下妃时年三十八上持荔枝于马上谓张野狐曰此去劔门鸟啼花落水绿山青无非助朕悲悼妃子之由也初上在华清宫日乗马出宫门欲幸虢国夫人之宅礼曰未宣勑报臣天子不可轻去就上为之回辔他年在华清宫逼上元欲夜游礼奏曰宫外即是旷野须有预备若欲夜游愿归城阙上又不能违谏及此马嵬之诛皆是敢言之有便也先是术士李遐周有诗曰燕市人皆去函闗马不归若逢山下鬼环上系罗衣燕市人皆去禄山帅蓟门之士而来函闗马不归哥舒翰之败潼闗也若逢山下鬼嵬字即马嵬驿也环上系罗衣贵妃小字玉环及其死也力士以罗巾缢焉又妃常以假髻为首饰而好服黄裠天寳末京师童謡曰义髻抛河里黄裙逐水流至此应矣初禄山尝于上前应对杂以谐谑妃常在座禄山心动及闻马嵬之死数日叹惋虽林甫养育之国忠激怒之然其有所自也是时虢国夫人先至陈仓之官店国忠诛问至县令薛景仙率吏人追之走入竹林下以为贼军至虢国先杀其男徽次杀其女国忠妻裴柔曰娘子何不借我方便乎遂并其女刺杀之已而自刎不死载于狱中犹问人曰国家乎贼乎狱吏曰防有之血凝其喉而死遂并坎于东郭十余步道北杨树下上发马嵬行至扶风道道傍有花寺畔见石楠树团圆爱玩之因呼为端正树盖有所思也又至斜谷口属霖雨涉旬于栈道雨中闻铃声隔山相应上既悼念贵妃因采其声为雨霖铃曲以寄恨焉至徳二年既收复西京十一月上自成都还使祭之后欲改葬李辅国等皆不从时礼部侍郎李揆奏曰龙武将士以杨国忠反故诛之今改葬故妃恐龙武将士疑惧肃宗遂止之上皇密令中官潜移葬之于他所妃之初瘗以紫缛裹之及移葬肌肤巳涣释矣胷前犹有锦香囊在焉中官葬毕以献上皇置之懐袖又令画工写妃形于别殿朝夕视之而歔欷焉上皇既居南内夜阑登勤政楼凭栏南望烟月满目上因自歌曰庭前琪树已堪攀塞外征人殊未还歌歇闻里中隠隠如有歌声者顾力士曰得非梨园旧人乎迟明为我访来翌日力士潜求于里中因召与同去果梨园弟子也其后上复与妃侍者红桃在焉歌凉州之词贵妃所制也上亲御玉笛为之倚曲曲罢相视无不掩泣上因广其曲今凉州留传者益加焉至徳中复幸华清宫从官嫔御多非旧人上于望京楼下命张野狐奏雨霖铃曲曲半上四顾凄凉不觉流涕左右亦为感伤新丰有女伶谢阿蛮善舞凌波曲旧出入宫禁贵妃厚焉是日诏令舞舞罢阿蛮因进金粟装臂环曰此贵妃所赐上持之凄然垂涕曰此我祖大帝破高丽获二寳一紫金带一红玉支朕以岐王所进龙池篇赐之金带红玉支赐妃子后高丽知此寳归我乃上言本国因失此寳风雨时民离兵弱朕寻以为得此不足为贵乃命还其紫金带唯此不还汝既得之于妃子朕今再覩之但兴悲念矣言讫又涕零至乾元元年贺懐智又上言曰昔上夏日与亲王棊令臣独弹琵琶【缺】其琵琶以石为槽鹍鸡筋为弦用铁拨弹之【缺】　贵妃立于局前观之上数枰子将输贵妃放康国猧子上局乱之上大悦时风吹贵妃领中于臣巾上良久回身方落及归觉满身香气乃卸头帻贮于锦囊中今辄进所贮幞头上皇发囊且曰此瑞龙脑香也吾曽施于暖池玉莲朶再幸尚有香气宛然况乎丝缕润腻之物哉遂凄怆不巳自是圣懐耿耿但吟刻木牵丝作老翁鸡皮鹤发与真同须臾舞罢寂无事还似人生一世中有道士杨通幽自蜀来知上皇念杨贵妃自云有李少君之术上皇大喜命致其神方士乃竭其术以索之不至又能游神驭气出天界入地府求之竟不见又旁求四虚上下东极絶大海跨蓬壶忽见最高山上多楼阁洎至西厢下有洞户东向阖其门额署曰玉妃太真院方士抽簮叩扉有双鬟童女出应问方士造次未及言双鬟复入俄有碧衣侍女至诘其所从来方士因称天子使者且致其命碧衣云玉妃方寝请少待之逾时碧衣延入且引曰玉妃出冠金莲帨紫绡佩红玉曳凤舄左右侍女七八人揖方士问皇帝安否次问天寳十四载已还言讫悯然指碧衣女取金钗钿合折其半授使者曰为我谢太上皇谨献是物寻旧好也方士将行色有不足玉妃因征其意乃复前跪致词请当时一事不闻于他人者验于太上皇不然恐金钗钿合负新垣平之诈也玉妃忙然退立若有所思徐而言曰昔天寳十载侍辇避暑骊山宫秋七月牵牛织女相见之夕上凭肩而望因仰天感牛女事密相誓心愿世世为夫妇言毕执手各呜咽此独君王知之耳因悲曰由此一念又不得居此复堕下界且结后缘或为天或为人决再相见好合如旧因言太上皇亦不久人间幸惟自爱无自苦耳使者还具奏太上皇皇心震悼及至移入大内甘露殿悲悼妃子无日无之遂辟谷服气张皇后进樱桃蔗浆圣皇并不食常玩一紫玉笛因吹数声有双鹤下于庭徘徊而去圣皇语侍儿宫爱曰吾奉上帝所命为元始孔升真人此期可再防妃子耳笛非尔所寳可送大收
　　大收代宗小字
　　即令具汤沐我若就枕慎勿惊我宫爱闻睡中有声起而视之已崩矣妃之死日马嵬妪得锦袎袜一只相传过客一玩百钱前后获钱无数悲夫宗在位久倦于万机常以大臣接对拘检难徇私欲自得李林甫一以委成故絶逆耳之言恣行燕乐衽席无别不以为耻由林甫之赞成矣乗舆迁播朝廷陷没百僚系颈妃王被戮兵满天下毒流四海皆国忠之召祸也
　　史臣曰夫礼者定尊卑理家国君不君何以享国父不父何以正家有一于此未或不亡唐明皇之一误贻天下之羞所以禄山叛乱指罪三人今为外传非徒拾杨妃之故事且惩祸阶而已

　　梅妃传【曹邺】
　　梅妃姓江氏莆田人父仲逊世为医妃年九嵗能诵二南语父曰我虽女子期以此为志父竒之名曰采苹开元中高力士使闽粤妃笄矣见其少丽选归侍明皇大见宠幸长安大内大明兴庆三宫东都大内上阳两宫几四万人自得妃视如尘土宫中亦自以为不及妃善属文自比谢女淡妆雅服而姿态明秀笔不可描画性喜梅所居阑槛悉植数株上榜曰梅亭梅开赋赏至夜分尚顾恋花下不能去上以其所好戏名曰梅妃妃有萧兰梨园梅花凤笛玻杯剪刀绮八赋是时承平嵗久海内无事上于兄弟间极友爱日从燕间必妃侍侧上命破橙往赐诸王至汉邸潜以足蹑妃履登时退阁上命连宣报言适履珠脱缀缀竟当来久之上亲往命妃妃拽衣迓上言胸腹疾作不果前也卒不至其恃宠如此后上与妃鬭茶顾诸王戏曰此梅精也赐白玉笛作惊鸿舞一座光辉鬭茶今又胜我矣妃应声曰草木之戏悮胜陛下设使调和四海烹餁鼎鼐万乗自有宪法贱妾何能较胜负也上大悦会太真杨氏入侍宠爱日夺上无疎意而二人相疾避路而行上尝方之英皇议者谓广狭不类窃笑之太真忌而智妃性柔缓亡以胜后竟为杨氏迁于上阳东宫后上忆妃夜遣小黄门灭烛密以戏马召妃至翠华西阁叙旧爱悲不自胜继而上失寤侍御惊报曰妃子已留阁前当奈何上披衣抱妃藏夹幙间太真既至问梅精安在上曰在东宫太真曰乞宣至今日同浴温泉上曰此女已放屏无并往也太真语益坚上顾左右不答太真大怒曰肴核狼籍御榻下有妇人遗舄夜来何人侍陛下寝懽醉至于日出不视朝陛下可出见羣臣妾止此閤以俟驾回上愧甚拽衾向屏复寝曰今日有疾不可临朝太真怒甚径归私第上顷覔妃所在巳为小黄门送令步归东宫上怒斩之遗舄并翠钿命封赐妃谓使者曰上弃我之深乎使曰上非弃妃诚恐太真恶情耳妃笑曰恐怜我则动肥婢情岂非弃也妃以千金寿高力士求词人拟司马相如为长门赋欲邀上意力士方奉太真且畏其势报曰无人解赋妃乃自作楼东赋略曰
　　玉鉴尘生凤奁香殄懒蝉鬓之巧梳闲缕衣之轻练苦寂寞于蕙宫但凝思乎兰殿信标落之梅花隔长门而不见况乃花心飏恨栁眼弄愁暖风习习春鸟啾啾楼上黄昏兮聴凤吹而回首碧云日暮兮对素月而凝眸温泉不到忆拾翠之旧游长门深闭嗟青鸾之信修忆太液清波水光荡浮笙歌赏燕陪从宸旒奏舞鸾之妙曲乗画鹢之仙舟君情缱绻深叙绸缪誓山海而常在似日月而无休奈何嫉色庸庸妬气冲冲夺我之爱幸斥我乎幽宫思旧欢之莫得想梦着乎朦胧度花朝与月夕羞懒对乎春风欲相如之奏赋奈世才之不工属愁吟之未尽已响动乎疎钟空长叹而掩袂踌躇步于楼东
　　太真闻之诉明皇曰江妃庸贱以庾词宣言怨望愿赐死上黙然防岭表使归妃问左右何处驿使来非梅使耶对曰庶邦贡杨妃果实使来妃悲咽泣下上在花萼楼防夷使至命封珍珠一斛密赐妃妃不受以诗付使者曰为我进御前也曰
　　栁叶双眉久不描残妆和泪污红绡长门自是无梳洗何必珍珠慰寂寥
　　上览诗怅然不乐令乐府以新声度之号一斛珠曲名始此也后禄山犯阙上西幸太真死及东归寻妃所在不可得上悲谓兵火之后流落他处诏有得之官二秩钱百万捜访不知所在上又命方士飞神御气潜经天地亦不可得有宦者进其画真上言似甚但不活耳诗题于上曰
　　忆昔娇妃在紫宸铅华不御得天真霜绡虽似当时态争奈娇波不顾人
　　读之泣下命模像刋石后上暑月昼寝髣髴见妃隔竹间泣含涕障袂如花朦雾露状妃曰昔陛下尘妾死乱兵之手哀妾者埋骨池东梅株傍上骇然流汗而寤登时令往太液池发视不获上益不乐忽悟温泉汤池侧有梅十余株岂在是乎上自命驾令发视才数株得尸裹以锦裀盛以酒槽附土三尺许上大恸左右莫能仰视视其所伤脇下有刃痕上自制文诔之以妃礼易葬焉
　　赞曰明皇自为潞州别驾以豪伟闻驰骋犬马鄠杜之间与侠少游用此起支庶践尊位五十余年享天下之奉穷奢极侈子孙百数其阅万方美色众矣晩得杨氏变易三纲浊乱四海身废国辱思之不少悔是固有以中其心满其欲矣江妃者后先其间以色为所深嫉则其当人主者又可知矣议者谓或覆宗或非命均其媚忌自取殊不知明皇耄而忮忍至一日杀三子如轻断蝼螘之命奔窜而归受制昬逆四顾嫔嫱斩亡俱尽穷独茍活天下哀之传曰以其所不爱及其所爱盖天所以酬之也报复之理毫忽不差是岂特两女子之罪哉
　　汉兴尊春秋诸儒持公谷角胜负左传独隠而不宣最后乃出盖古书歴久始传者极众今世图画美人把梅者号梅妃泛言唐明皇时人而莫详所自也盖明皇失邦咎归杨氏故词人喜传之梅妃特嫔御擅美显晦不同理应尔也此传得自万卷朱遵度家大中戍年七月所书字亦端好其言时有涉俗者惜乎史逸其説略加修润而曲循旧语惧没其实也惟叶少蕴与予得之后世之传或在此本又记其所从来如此

　　长恨歌传【陈鸿】
