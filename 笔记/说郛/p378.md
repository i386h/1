<!-- { "loadSidebar": true } -->
　　淳熙丙申十一月二十九日诏待制敷文阁张子政假试户部尚书充贺金国生辰使皇叔祖右监门卫大将军士褒假明州观察使知东上閤门兼客省四方舘事副之明年正月七日陛辞出国门初九日离行在二十一日至淮隂二十六日燕舘习仪二十八日北行引接传衔使副即舘坐受其谒上中莭序立其傍金遣接伴使昭武大将军尚书户部郎中李佾广威将军尚书兵部员外郎完顔宗卞僎賔立饮引接三杯而退二十九日旴置酒饯使介度淮午至泗州津亭使副望拜如仪接伴戎服陪立义带银牌牌様如方响上有蕃书急速走递四字上有御押其状如主字金法出使皆带牌有金银木之别朝服对立于庭至展起居状三莭人讲叅礼使副陞防茶酒三行金法先汤后茶少顷聫辔入城夹道甲士执兵直抵于舘旋供晩食果饤如南方斋筵先设茶筵一般若七夕乞巧其瓦垅桂皮鸡肠银铤金刚镯西施舌取其形蜜和麫油煎之金甚珍此【茶食谓未行酒先设此品进茶一盏又谓之茶筵】次供馒头血羮毕罗肚羮荡羊饼子解粥肉羮索面头盘子自后大同小异酒味甚漓食毕即锁门内外不通二月一日甫交睫间接伴所晨衙三莭谓北家声喏各相呼而起时犹未至三鼔旋覔杯水洗潄冠栉毕防心已至灌肺油饼枣糕面粥有供糕麋处或未暇举筯忽一人呼官员认马三莭出门马已预定上一上二贴于背上以防差误马科于民谓之户马御者不俟据鞍即防盖防与之话言泄秽事也细车四辆奉南北使副亦以序行车之形制既不美观出舘各有细纱二烛笼为导气象甚不佳亦有羌管従后声顿凄怨永夜修途行人为之感怆车每辆用驴十五头把车五六人行差迟以巨梃击驴谓之走车其震荡如逆风上下波涛间麤车三十六辆每辆挽以四牛礼物私觌使介三莭行李皆在焉自起程至三许折车【真定汴京燕山也】盖常先一两程而往来人夫及挽车牛驴至州县更易六十里至临淮县县有徐城本徐国有徐君墓季札挂剑处即此是日循行汴河河水极浅洛口即塞理固应然承平漕江淮米六百万石自杨子达京师不过四十日五十年后乃成汚渠可寓一笑隋堤之柳无复彷佛矣二日至虹县晩宿灵璧县汴河自此断流自过泗地皆荒瘠两岸竒石可爱【石产于县凤凰山以小爲贵】或云花石纲所弃者虞姬墓在西岸虽无碑却有村墅名隂陵灵璧旧爲镇亦名献齿头虹本红阳夏邱二县地汉书红阳侯立是也讹而不改遂名曰虹五日至永城县县本敬邱县地汉更敬邱曰太邱陈寔为之长县北有芒山与砀山相接六日至谷熟县十八里至南京入阳熙门市楼榜曰睢阳夹道甲兵甚盛张廵许逺庙在西门外谓之防忠庙其傍则宋玉台此地髙辛氏子阏伯所居商邱也武王封微子啓为宋国后唐归徳军本朝王业所基陞为南京诏即衙域以为大内以归徳为名后陞应天府太上皇于此登位上今改归徳府及门数妓来迓北使率皆骑驴不约束歩武便乘骑也入境男子衣皆小窄妇女衫皆极宽大有位者便服立止用皁纻丝或番罗系版縧与皁畧无分别縧反挿垂头于腰谓之有礼无贵贱皆着尖头靴所顶之巾谓之蹋鸱七日至宁陵县县本寗城古葛伯国六国时属魏为信陵君无忌之封宿拱州襄陵驿今改曰濉州濉河在十里外本襄邑县宋襄公于此故曰襄陵八月至雍邱县县故杞国武王封禹后东楼公县东有葵邱齐桓公所会也行二十里过空桑伊尹所生之地又里许即伊尹墓地名三家次过范郎庙其地名孟庄庙塑孟姜女隅坐配享者恬将军也又六十里至陈留县县本郑邑为陈所并故名实张良之封邑或云陈思王亦生于此九日至东京今改曰南京未到城先过皇城寺宜春苑使副易朝服三莭更衣带従跨马入新宋门旧曰朝阳一名洪仁楼橹濠堑甚设次入瓮城次入大城人烟极凋残至会同舘旧贡院也接伴所得私觌尽货于此行户倍偿都穷晚食酒贮以黄缸味差胜有以柑子饷承应人得之甚喜云谓之孔果子按东京春秋卫陈郑三国之境古大梁城也十三日至黄河浮航以渡自南抵北用船八十五只各濶一丈六七尺其布置相去又各丈余上实筭子木复覆以草曵车牵马而过如履平地一以顺天名桥予观骈头巨舰繂以寸金规制坚壮扫兵守护甚严不日我国家恢复河朔过师枕席上云当知此桥为利之博焉十八里至建津津即袁绍渡处十四日至汤隂县汤隂本荡隂晋侍中绍死莭之所又有羑里城羑河羑市文王所囚之地十五日至相州阛阓繁盛观者如堵二楼曰康乐曰月白风清又二楼曰翠楼曰秦楼时方卖酒其上牌书十洲春色酒名也或云韩魏公昼锦堂今为一贵人宅石记犹在好事者扣门打碑不禁也相出茜草故缬名天下铜雀台讲武城章河纣之朝歌城皆在境内讲武南有塔闻是旧邺于髙邱相望名七十二冡世谓曺孟徳狙诈惑后人使迷其所其实古邺都魏文侯始封之地十六日至邯郸县县古赵国邯山名郸尽也邯山至此而尽凡城郭字従邑故字皆従邑赵王丛台在县之北闻每年三月二十四日空巷上简子冡冡形如砚世谓砚子冡程婴公孙杵臼墓亦在焉路逢一细车葢以青氊头叚人家也头叚者谓贵族及将相之家十七日至邢州古钜鹿郡故邢侯国也秦兼天下于此置信都县十八日至内邱县内邱本汉之中邱未至内邱西望太行山冈峦北走崕谷秀杰如昔所闻山延袤八十里十九日至柏鄊县县本春秋晋郭邑之地汉光武即位于鄗之南六十里至赵州道经光武庙有二石人首横于路俗传光武欲渡河二人致饷虑泄其踪乃除之又云遇二人问途不答怒而斩之已而皆石也未至城五里渡石桥桥従空架起工极坚致南北长十三丈濶四之一实隋人李春所造元祐间赐名安济有张果老驴迹二十日至真定府未至城先过滹沱河河流不甚濶闻当春涨时殊湍急也真定在春秋时属鲜虞国二十二日至新乐县县古鲜虞国汉中山孝王母马昭仪随王就国王于是建宫于乐里而呼为西乐城语讹西为新四十五里至中山府尧始封于此二十四日至安肃军过白沟河二十五日至涿州黄帝战蚩尤于涿鹿即此地二十六日至良鄊县入内通侍郎李庆和赐银合汤药贴用红绫书云勅某卿逺持庆币来贺诞辰驰华隰以良劳次郊亭而伊迩宜有莭宣之餽以彰眷遇之优二十七日遇卢沟河即卢龙也燕人呼水为龙呼黑为卢亦谓黑水河色黑而浊其急如箭至燕山府外燕賔舘赴班荆宴少定传衔舘伴使昭武大将军太子少詹事富察眀少中大夫侍御史邓俨为之副南使与之互展起居状继与接伴互展辞状天使敬昊赐宴单仲赐酒果酒九行礼毕趋入城初入端礼门次入南门次入丰宜门次过龙津楼楼亦分三道通用套玉石扶阑上琢为婴儿状极工巧次入宣阳门由驰道西南入防同馆甫就次有天使完颜汴传宣抚问二十八日忠勇校尉刘彦忠忠翊校尉何彦来交礼物天使乌库哩赐酒果宣威将军充东上閤门副使郭喜説朝见仪二十九日辨色副使率三莭入见行司捧国书于马上前行初出馆横过驰道而行御廊东西曲尺各二百五十间至掖门下马自敷徳门由会通承眀二门入左嘉会门趋而南至幕次少顷鸣钟钟罢卫士山呼百官里见时方辰正斯须于幕间见曵玉带者五人先出后知为东宫亲王平章令公也继独引副使捧国书顷之閤门绿衣吏来引都辖以下【都辖三莭之长】先入宣眀门次仁政门于隔门上面北序立门之里即殿庭隔门见副使舞蹈之节俟礼物过副使由右出三节自东入拜于大氊上上有一品至七品黑漆黄字牌子葢其朝署也一氊可容数百人遍地制成鸾鳯殿九楹前设露台柱衣文绣两廊各三十间中有钟鼓楼内外垂金漆帘额饰以绣廊之西马有韛红绣鞍者数疋乃髙丽所进殿门外卫士二三百人分两傍立尽戴金花防锦袍宣眀门外直至外廊皆甲士青縚甲居左旗执黄龙红縚甲居右旗执红龙外廊皆银鎗左掖门入皆金鎗人依一柱以立焉仁政门左门用甲士讫见无一人跛倚者凡门屋下皆青队执弓矢人数各有差若乃经従之处宫殿门名兹不具载北宫营缮之制初虽取则东都而竭民膏血终殚土木之费瓦悉覆以琉璃日色晖映楼观翚飞图画莫克摹写佐治之初役民兵一百二十万数年方就死者不计其数三莭既出副使疾作依柱以立扶策至幕次未毕余礼小底入报【小底二百人】传旨免礼数至于殿门外受衣带三莭继之是日丽夏使人同见少留俟其礼竟閤门来引复旧路出至嘉会门驻立久之以丽人在门外受赐未毕也归馆久之宣威将军客省使兼东上閤门卢玑到舘押伴置酒殿上近例止就赐副使免坐第拜表谢三莭各受衣带五事尚书公独以病辞馆伴所服以礼例应给使副衣带各七事有靴而无笏亦无象简所用皆木赝也三十日就舘宴天使李显全赐宴并酒果燕山酒固佳是日所饷极为醇厚名金盖用金水以酿之也三月一日雨免入贺不尔必致沾服失容有习来此者言虽雨立移时不恤也二日天使完颜奕赐分食者分御膳以赐之也九日入辞使副受书而归十日离馆燕古冀州地武王封尧后于蓟即蓟县也隋立涿郡唐为幽州天寳间曰范阳郡陞为卢龙军辽曰燕京名析津府皇朝改曰燕山府一曰大兴府二十三日至东都未至城三二里车夫指一土冈云是名愁台乃晋少帝北狩之路二十四日押宴镇国上将军镇南军节度使兼懐州管内观察使高苏赐宴并酒果天使赵泳食毕啓行四月十六日至家是行往返凡九十六日

　　西使记【刘郁】
