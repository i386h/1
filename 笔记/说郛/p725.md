<!-- { "loadSidebar": true } -->
　　大业十二年炀帝将幸江都命越王侑留守东都宫女半不随驾争泣留帝言辽东小国不足以烦大驾愿择将征之攀车留借指血染鞅帝意不囘因戏飞白题二十字赐守宫女云我梦江都好征辽亦偶然但存顔色在离别只今年车驾既行师徒百万前驱大桥未就则命云屯将军麻叔谋濬黄河入汴堤使胜巨舰叔谋衔命甚酷以铁脚木鵞试彼浅深鵞止谓濬河之夫不忠队伍死氷下至今儿啼闻人言麻胡来即止其讹言畏人皆若是帝离都旬日幸宋何妥所进车车前只轮高广踈钉为刃后只轮庳下以柔榆为之使滑劲不滞使牛御马【车名】自都抵汴郡日进御女车车垂鲛绡网杂缀片玉鸣铃行揺玲珑以混车中笑语冀左右不闻也长安贡御车女袁宝儿年十五腰肢纤堕騃憨多态帝宠爱之特厚时洛阳进合蔕迎辇花云得之嵩山坞中人不知名采者异而贡之会帝驾适至因以迎辇名之花外殷紫内素腻菲芬粉蘃心深红跗争两花枝榦烘翠类通草无刺叶圆长薄其香气秾芬馥或惹襟袖移日不散嗅之令人不多睡帝令宝儿持之号曰司花女时诏虞世南草征辽指挥德音敕于帝侧宝儿注视久之帝谓世南曰昔传飞燕可掌上舞朕常谓儒生饰于文字岂人能若是乎及今得宝儿方昭前事然多憨态今注目于卿卿才人可便嘲之世南应诏为絶句曰学画鵶黄半未成垂肩亸袖太憨生缘憨却得君王惜长把花枝傍辇行上大悦至汴帝御龙舟萧妃乗凤舸锦防防防穷极侈靡舟前为舞台台上垂蔽日帘帘即蒲泽国所进以负山蛟睫幼莲根丝贯小珠间睫编成虽晓日激射而光不能透毎舟择妙丽长白女子千人执雕板镂金檝号为殿脚女一日帝将登凤舸凭殿脚女吴綘仙肩喜其柔丽不与羣辈齿爱之甚久不移步綘仙善画长蛾眉帝色不自禁囘辇召绛仙将拜婕妤适値绛仙下嫁为玉工万羣妻故不克谐帝寝兴罢擢为龙舟首檝号曰崆峒夫人由是殿脚女争效为长蛾眉司宫吏日给螺子黛五斛号为蛾绿螺子黛出波斯国每颗値十金后征赋不足杂以铜黛给之独绛仙得赐螺黛不絶帝每倚帘视绛仙移时不去顾内谒者云古人言秀色若可餐如绛仙眞可疗饥矣因吟持檝篇赐之曰旧曲歌桃叶新妆艶落梅将身傍轻檝知是渡江来诏殿脚女千辈唱之旹越溪进耀光绫绫纹突起有光彩越人乗樵风舟泛于石帆山下收野茧缲之缲丝女夜梦神人吿之禹穴三千年一开汝所得野茧即江淹文集中壁鱼所化也丝织为裳必有奇文织成果符所梦故进之帝独赐司花女洎绛仙它姬莫预萧妃恚妬不怿由是二姬稍稍不得亲幸帝尝醉游诸宫偶戏宫婢罗罗者罗罗畏萧妃不敢迎帝且辞以有程姬之疾不可荐寝帝乃嘲之曰个人无頼是横波黛染隆颅簇小蛾幸得留侬伴成梦不留侬住意如何帝自达广陵宫中多效吴言因有侬语也帝昏湎滋深往往为妖祟所惑尝游吴公宅鸡台恍惚间与陈后主相遇尚唤帝为殿下后主戴车纱皂帻靑绰褏长裾绿锦纯缘紫纹方平履舞女数十许罗侍左右中一女逈美帝屡目之后主云殿下不识此人耶即丽华也毎忆桃叶山前乗战舰与此子北渡尔时丽华最恨方倚临春阁试东郭防紫毫笔书小砑红绡作答江令璧月句未终见韩擒虎跃靑骢车拥万甲直来冲人都不存去就至今日俄以绿文测海蠡酌红粱新酿劝帝帝饮之甚欢因请丽华舞玉树后庭花丽华白后主辞以抛掷岁久自井中出来腰肢已巨无复往时姿态帝再三索之乃徐起终一曲后主问帝萧妃何如此人帝曰春兰秋菊各一时之秀也后主复诵诗十数篇帝不记之独爱小窻诗及寄侍儿碧玉诗小窻云午醉醒来晩无人梦自惊夕阳如有意偏傍小窻明寄碧玉云离别肠应断相思骨合销愁防若飞散凭仗一相招丽华拜求帝一章辞以不能丽华笑曰尝闻此处不留侬会有留侬处安可言不能帝强为之操觚曰见面无多事闻名尔许时坐来生百媚实个好相知丽华捧诗頳然不怿后主问帝龙舟之游乐乎始谓殿下致治在尧舜之上今日复此逸游大抵人生各图快乐曩时何见罪之深邪三十六封书至今使人怏怏不悦帝忽悟叱之云何今日尚目我为殿下复以往事讯我邪随叱声恍然不见
　　帝幸月观烟景淸朗中夜独与萧妃起临前轩帘栊不开左右方寝帝凭妃肩说东宫时事适有小黄门映蔷薇樷调宫婢衣带为蔷薇罥结笑声吃吃不止帝望见腰肢纤弱意为宝儿有私帝披单衣亟行擒之乃宫婢雅娘也回入寝殿萧妃诮笑不知止帝因曰往年私幸妥娘时情态正如此此时虽有性命不复惜矣后得月宾被伊作意态不彻是时侬伶心不减今复对萧娘情态曾效刘孝绰为杂忆诗常念与妃妃记之否萧妃承问即念云忆睡时待来刚不来缷妆仍索伴解佩更相催博山思结梦沈水未成灰又云忆起时投籖初报晓被惹香黛残枕隐金钗袅笑动上林中除却司晨鸟听之咨嗟云日月遄逝今来已是几年事矣妃因言闻说方外羣盗不少幸帝图之帝曰侬家事一切已托杨素了人生能几何纵有他变侬终不失作长城公汝无言外事也帝尝幸昭明文选楼车驾未至先命宫娥数千人升楼迎侍微风东来宫娥衣被风绰直泊肩项帝睹之色荒愈炽因此乃建迷楼择下俚稚女居之使衣轻罗单裳倚槛望之势若飞举又爇名香于四隅烟气霏霏常若朝雾未散谓为神仙境不我多也楼上张四宝帐帐各异名一名散春愁二名醉忘归三名夜酣香四名延秋月妆奁寝衣帐各异制帝自达广陵沉湎失度毎睡须揺顿四体或歌吹齐鼔方就一梦侍儿韩俊娥尤得帝意每寝必召令振耸支节然后成寝别赐名为来梦儿萧妃常密讯俊娥曰帝体不舒汝能安之岂有他媚俊娥畏威进言妾从帝自都城来见帝尝在何妥车车行高下不等女态自摇帝就摇怡悦妾今幸承皇后恩德侍寝帐下私效车中之态以安帝耳非他媚也他日萧后诬罪去之帝不能止暇日登迷楼忆之题东南柱二篇云黯黯愁侵骨绵绵病欲成须知潘岳鬂强半为多情又云不信长相忆丝从鬂里生闲来倚楼立相望几含情殿脚女自至广陵悉命备月观行宫由是绛仙等亦不得亲侍寝殿有郎将自瓜州宣事回进合欢水果一器帝命小黄门以一双驰骑赐绛仙遇马急揺解绛仙拜赐不然因附红笺小简上进曰驿骑传双果君王宠念深宁知辞帝里无复合欢心帝省章不悦顾黄门曰绛仙如何来辞怨之深也黄门惧拜而言曰适走马揺动及月观果已离解不复连理帝意乃解因言曰绛仙不独貌可观诗意深切乃女相如也何谢左贵嫔乎帝于宫中尝小会为拆字令取左右离合之意时杳娘侍侧帝曰我取杳字为十八日杳娘复解罗字为四维帝顾萧妃曰尔能拆朕字乎不能当醉一杯妃徐曰移左画居右岂非渊字乎时人望多归唐公帝闻之不怿乃言吾不知此事岂为非圣人邪于是奸蠧起于内盗贼攻于外直阁裴防通虎贲郎将司马德勤等引左右屯卫将军宇文化及将谋乱因请放官奴分直上下帝可奏即宣诏云门下寒暑迭用所以成岁功也日月代明所以均劳逸也故士子有游息之谈农夫有休劳之节咨尔髦众服役甚勤执劳无怠埃溢于爪发虮虱结于兠鍪朕甚悯之俾尔休畨从便亿戏无烦方朔滑稽之请而从卫士递上之文朕于侍从之间可谓恩矣可依前件事是有焚草之变
　　右大业拾遗记者上元县南朝故都梁建瓦棺寺阁阁南隅有双閤闭之忘记岁月会昌中诏拆浮图因开之得笋笔千余头中藏书一帙虽皆随手靡书而文字可纪者乃隋书遗稿也中有生白藤纸数幅题为南部烟花录僧志彻得之及焚释氏羣经僧人惜其香轴争取纸尾拆去视轴皆有鲁郡文忠顔公名题云手写是录即前之笋笔可不举而知也志彻得录前事及取隋书校之多隐文特有傅会而事颇简脱岂不以国初将相争以王道辅政顔公不欲华靡前迹因而削乎今尧风已还得车斯驾独惜斯文湮没不得为词人才子谈柄故编云大业拾遗记本文缺落凡十七八悉而补之矣

　　元氏掖庭记【天台陶宗仪】
　　元祖肇建内殿制度精巧题头刻螭形以檀香为之螭头向外口中衔珠下垂珠皆五色用防金丝贯串负柱融滚霞沙为猊怒目张牙有欲动之状瓦滑琉璃与天一色朱砂涂壁红重胭脂彤橑华棁金桷雕务穷一时之丽殿上设水精帘堦琢文绕以曲槛槛与堦皆白玉石为之太阳东升殿中灿烂堦更飞辉古谓天子有金殿玉墀名不虚也又有紫檀殿以紫檀香木为之光天玉德七宝揺光通云凝翠广寒等殿其余不可一一数也
　　元妃静懿皇后旦日【一作诞日】受贺六宫嫔妃以次献庆礼时南朝宫人亦有选入后庭者亦以所珍进献一人献寒光水玉鱼一人献靑芝双虬如意一人献柳金简翠腕阑【似今之手镯类但彼扁而用臂者耳】鱼是太真润肺物如意是六朝宫人所遗阑又建业景阳宫胭脂井物【疑是丽华所坠】后不悦宫中以玉板笋及白兔胎作羮极佳名换舌羮【玉板笋吉州土产】备载尤良名馔录及高迪诗叙
　　大内有德寿宫兴圣宫翠华宫择胜宫连天楼红鸾殿入霄殿五花殿【亦名五华】殿东设吐霓缾曰玉华西设七星云板曰金华南设火齐屏风曰珠华北设百蘂龙脉曰木华并中央木莲花紫香琪座千钧案九朶云葢为五华
　　大内又有迎凉之所曰淸林阁四面植乔松脩竹南风徐来林叶自鸣远胜丝竹旁立二亭东名松声西名竹风又有温室曰春熈堂以椒涂壁被之文绣香桂为柱设乌骨屏风鸿羽帐规地以罽宾毺
　　九引堂【台】七夕乞巧之所至夕宫女登台以五采丝穿九尾鍼先完者为得巧迟完者谓之输巧各出资以赠得巧者焉
　　至大中洪妃宠于后宫七夕诸嫔妃不得登台台上结防为楼妃独与宫官数人升焉剪防散台下令宫嫔拾之以色艶淡为胜负次日设宴大会谓之鬭巧宴负巧者罚一席
　　刺绣亭冬至则候日于此亭边有一线竿竿下为缉衮堂至日命宫人把刺以验一线之功
　　九龙墀龙形九曲金髯玉鳞绕罗亭植红梅百株延香亭春时宫人各折花传杯于此拱璧亭亭六角六璧旋拱中置夜光珠一颗晦夜灿若白昼光烛数十步外又名夜光亭探芳径旁为逍遥市集贤堂【台】径除御道外植垂丝海棠指甲花径中十步起一亭皆松栢竹树为之中每一花开携置亭下以备观玩市上铺陈九州四方珍异掲锦为招又立庖人烹鲜餁香以供倦游之饮集宝台凡远夷贡献上古所遗器物一皆贮之又有眺远阁留连馆万年宫并在禁又有龙泉井码碯石为井牀雨花台石为井湫香檀为葢离朱锦为索云母石为汲缾
　　宫中饮宴不常名色亦异碧桃盛开举杯相赏名曰爱娇之宴红梅初发携尊对酌名曰浇红之宴海棠谓之暖妆瑞香谓之拨寒牡丹谓之惜香至于落花之饮名为恋春催花之设名为夺秀其或缯楼幔阁淸暑囘阳佩兰采莲则随其所事而名之也
　　酒有翠涛饮露囊饮琼华汁玉团春石凉春葡萄春凤子脑蔷薇露绿膏浆醋有杏花酸脆枣酸润肠酸苦苏浆盐有水晶盐荟霜盐五色盐酱有蚁子酱鹤顶酱提苏酱油有苏合油片脑油腽肭脐油猛火油【得水愈炽】后妃侍从各有定制后二百八十人冠步光泥金帽衣翻鸿兽锦袍妃二百人冠悬梁七曜巾衣云肩绛缯袍嫔八十人冠文縠巾衣青丝缕金袍并谓之控鸾昭仪熊嫔性耐寒尝于月夜游梨花亭露袒坐紫斑石元帝见其身与梨花一色因名其亭曰联缟亭
