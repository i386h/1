<!-- { "loadSidebar": true } -->
　　汉都尉李陵
　　其源出于楚辞文多凄怨者之流陵名家子有殊才生命不谐声頽身丧使陵不遭辛苦其文亦何能至此
　　汉婕妤班姬
　　其源出于李陵团扇短章辞防清捷怨深文绮得匹妇之致侏儒一节可以知其工矣
　　魏陈思王植
　　其源出于国风骨气竒高词彩华茂情兼雅怨体被文质粲溢今古卓尔不羣嗟乎陈思之于文章也譬人伦之有周孔鳞羽之有龙凤音乐之有琴笙女工之有黼黻俾尔怀铅吮墨者抱篇章而景慕暎余晖以自烛故孔氏之门如用诗则公榦升堂思王入室景阳潘陆自可坐于廊庑之间矣
　　魏文学刘桢
　　其源出于古诗仗气爱竒动多振絶真骨淩霜高风跨俗但气过其文雕润恨少然自陈思以下桢称独歩
　　魏侍中王粲
　　其源出于李陵发愀怆之词文秀而质羸在曹刘间别构一体方陈思不足比魏文有余
　　晋歩兵阮籍
　　其源出于小雅无雕虫之功而咏怀之作可以陶性灵发幽思言在耳目之内情寄八荒之表洋洋乎会于风雅使人忘其鄙近自致远大颇多感慨之词厥旨渊放归趣难求顔延年注解怯言其志
　　晋平原相陆机
　　其源出于陈思才高辞赡举体华美气少于公干文劣于仲宣尚规矩不贵绮错有伤直致之竒然其咀嚼英华厌饫膏泽文章之渊泉也张公叹其大才信矣
　　晋黄门郎潘岳
　　其源出于仲宣翰林叹其翩翩然如翔禽之有羽毛衣服之有绡縠犹浅于陆机谢混云潘诗烂若舒锦无处不佳陆文如披沙简金往往见宝嵘谓益寿轻华故以潘胜翰林笃论故叹陆为深余常言陆才如海潘才如江
　　晋黄门郎张协
　　其源出于王粲文体华净少病累又巧构形似之言雄于潘岳靡于太冲风流调达实旷代之高手词彩葱蒨音韵铿锵使人味之亹亹不倦
　　晋记室左思
　　其源出于公干文典以怨颇为精切得讽谕之致虽野于陆机而深于潘岳谢康乐常言左太冲诗潘安仁诗古今难比
　　宋临川大守谢灵运
　　其源出于陈思杂有景阳之体故尚巧似而逸荡过之颇以繁芜为累嵘谓若人兴多才高博寓目輙书内无乏思外无遗物其繁富宜哉然名章逈句处处间起丽典新声络绎奔会譬如青松之拔灌木白玉之暎尘沙未足贬其高洁也初钱塘杜明师夜梦东南有人来入其馆是夕即灵运生于会稽旬日而谢亡其家以子孙难得送灵运于杜治养之十五方还都故名客儿【治音稚奉道之家靖室也】
　　诗品卷中
　　一品之中略以世代为先后不以优劣为诠次又其人既往其文克定今所寓言不录存者夫属词比事乃为通谈若乃经国文符应资博古撰德驳奏宜穷往烈至乎吟咏情性亦何贵于用事思君如流水既是即目高台多悲风亦唯所见清晨登陇首羌无故实明月照积雪讵出经史观古今胜语多非补假皆由直寻顔延谢庄尤为繁密于时化之故大明泰始中文章殆同书抄近任昉王元长等辞不贵竒竞须新事尔来作者寖以成俗遂乃句无虚语语无虚字拘挛补衲蠧文已甚但自然英旨罕值其人词既失高则宜加事义虽谢天才且表学问亦一理乎陆机文赋通而无贬李充翰林疎而不切王微鸿宝密而无裁顔延论文精而难晓摰虞文志详而博赡颇曰知言观斯数家皆就谈文体而不显优劣至于谢客集诗逢诗辄取张隲文士逢文即书诸英志录竝义在文曽无品第嵘今所录止乎五言虽然网罗今古词文殆集轻欲辨彰清浊掎摭病利凡百二十人预此宗流者便称才子至斯三品升降差非定

　　汉上计秦嘉嘉妻徐淑
　　夫妻事既可伤文亦凄怨为五言者不过数家而妇人居二徐淑叙别之作亚于团扇矣
　　魏文帝
　　其源出于李陵颇有仲宣之体则新竒百许篇率皆鄙直如偶语惟西北有浮云十余首殊美赡可翫始见其工矣不然何以铨衡羣彦对厥弟者耶
　　晋中散嵇康
　　颇似魏文过为峻切讦直露才伤渊雅之致然托谕清远良有凿裁亦未失高流矣
　　晋司空张华
　　其源出于王粲其体华艳兴托不竒巧用文字务为妍冶虽名髙曩代而疏亮之士犹恨其儿女情多风云气少谢康乐云张公虽复千篇犹一体耳今置之中品疑弱处之下科恨少在季孟之间矣
　　魏尚书何晏晋冯翊守孙楚晋著作王赞晋王司徒掾张翰晋中书令潘尼
　　平叔鸿鴈之篇风规见矣子荆零雨之外正长朔风之后虽有累札良亦无闻季鹰黄华之唱正叔绿蘩之章虽不具美而文彩高丽竝得虬龙片甲鳯凰一毛事同驳圣宜居中品
　　魏侍中应璩
　　祖袭魏文善为古语指事殷勤雅意深笃得诗人激刺之旨至于济济今日所华靡可讽味焉
　　晋清河守陆云晋侍中石崇晋襄城太守曹摅晋朗陵公何劭
　　清河之方平原殆如陈思之匹白马于其哲昆故称二陆季伦顔远竝有英篇笃而论之朗陵为最
　　晋太尉刘琨晋中郎刘湛
　　其源出于王粲善为凄戾之词自有清拔之气琨既体良才又罹厄运故善叙丧乱多感恨之词中郎仰之微不逮者矣
　　晋农太守郭璞
　　宪章潘岳文体相辉彪炳可翫始变永嘉平淡之体故称中兴第一翰林以为诗首但游仙之作辞多慷慨乖远宗而云奈何虎豹姿又云戢翼栖榛梗乃是坎防咏怀非列仙之趣也
　　晋吏部郎袁宏
　　彦伯咏史虽文体未遒而鲜明紧健去凡俗远矣晋处士郭泰机晋常侍顾恺之宋谢世基宋参军顾迈宋参军戴凯
　　泰机寒女之制孤怨宜恨长康能以二韵答四首之美世基横海顾迈鸿飞戴凯人实贫羸而才章富健观此五子文虽不多气调警防吾许其进则鲍昭江淹未足逮止越居中品佥曰宜哉
　　宋徴士陶潜
　　其源出于应璩又协左思风力文体省静殆无长语笃意真古辞兴婉惬毎观其文想其人德世欲其质直至如欢言醉春酒日暮天无云风华清靡岂直为田家语耶古今隐逸诗人之宗也
　　宋光禄大夫顔延之
　　其源出于陆机尚巧似体裁绮密情喻渊深动无虚散一句一字皆致意焉又喜用古事弥见拘束虽乖秀逸是经纶文雅才雅才减若人则蹈于困踬矣汤惠休曰谢诗如芙蓉出水顔如错彩镂金顔终身病之
　　宋豫章太守谢瞻宋仆射谢混宋太尉袁淑宋徴君王微宋征虏将军王僧达
　　其源出于张华才力苦弱故务其清浅殊得风流媚趣课其实录则豫章仆射宜分庭抗礼徴君太尉可托乘后车征虏卓卓殆欲度骅骝前
　　宋法曹参军谢惠连
　　小谢才思富捷恨其兰玉夙凋故长辔未骋秋怀捣衣之作虽复灵运鋭思亦何以加焉又工为绮丽歌謡风人第一谢氏家录云康乐毎对惠连辄得佳语后在永嘉西堂思诗竟日不就寤寐间忽见惠连即成池塘生春草故常云此语有神助非吾语也
　　宋参军鲍昭
　　其源出于二张善制形状写物之词得景阳之諔诡含茂先之靡嫚骨节强于谢混駈迈疾于顔延总四家而擅美跨两代而孤出嗟其才秀人防故取湮当代然贵尚巧似不避危仄颇伤清雅之调故言险俗者多以附昭
　　齐吏部谢眺
　　其源出于谢混防伤细密颇在不伦一章之中自有玉石然竒章秀句往往警遒足使叔源失歩明远变色善自发诗端而末篇多踬此意鋭而才弱也至为后进士子之所嗟慕眺极与余论诗感激顿挫过其文
　　齐光禄江淹
　　文通诗体总杂善于摹拟觔力于王防成就于谢眺初淹罢宣城郡遂宿冶亭梦一美丈夫自称郭璞谓淹曰吾有笔在卿处多年矣可以见还淹探怀中得五色笔以授之尔后为诗不复成语故世传江淹才尽
　　梁卫将军范云梁中书郎丘迟
　　范诗清便宛转如流风回雪丘诗防缀暎媚似落花依草故当浅于江淹而秀于任昉
　　梁太常任昉
　　彦升少年为诗不工故世称沈诗任笔昉深怅之晩节爱好既笃又亦遒变若铨事理拓体渊雅得国士之风故擢居中品但昉既博物动辄用事所以诗不得竒少年士子效其如此矣
　　梁左光禄沈约
　　观休文众制五言最优详其文体察其余论固知宪章鲍明远也所以不闲于经纶而长于清怨永明相王爱文王元长等皆宗附之约于时谢眺未遒江淹才尽范云名级故防故约称独歩虽文不至其工丽亦一时之选也见重闾里诵咏成音嵘谓约所着既多今翦除滛杂收其精要允为中品之第矣故当词密于范意浅于江也











　　诗品卷下
　　昔曹刘殆文章之圣陆谢为体贰之才鋭精研思千百年中而不闻宫商之辨四声之论或谓前偶然不见岂其然乎尝试言之古曰诗颂皆被之金竹故非调五音无以谐防若置酒高堂上明月照高楼为韵之首故三祖之词文或不工而韵入歌唱此重音韵之义也与世之言宫商异矣今既不备管弦亦何取于声律耶齐有王元长者尝谓余云宫商与二仪俱生自古词人不知之唯顔宪子乃云律吕音调而其实大谬唯见范晔谢庄颇识之耳常欲进知音论未就王元长创其首谢眺沈约其波三贤或贵公子孙幼有文辨于是士流景慕务为精密襞积细防专相淩架故使文多拘忌伤其真美余谓文制本须讽读不可蹇碍但令清浊通流口吻调利斯为足矣至平上去入则余病未能蜂腰鹤膝闾里已具陈思赠弟仲宣七哀公干思友阮籍咏怀子卿双鳬叔夜双鸾茂先寒夕平叔衣单安仁倦暑景阳苦雨灵运邺中士衡拟古越石感乱景纯咏仙王防风月谢客山泉叔源离宴鲍昭戍边太冲咏史顔延入洛陶公咏贫之制惠连捣衣之作斯皆五言之警筞者也所谓篇章之珠泽文彩之邓林
　　汉令史班固汉孝亷郦炎汉上计赵壹
　　孟坚才流而老于掌故观其咏史有感叹之词文胜托咏灵芝观怀寄不浅元叔散愤兰蕙指斥囊钱苦言切句良亦勤矣斯人也而有斯困悲夫
　　魏武帝魏明帝
　　曹公古直甚有悲凉之句叡不如丕亦称三祖
　　魏白马王彪魏文学徐干
　　白马与陈思答赠伟长与公干往复虽曰以莛扣钟亦能闲雅矣
　　魏仓曹属阮瑀晋顿丘太守欧阳建晋文学应璩晋中书令嵇含晋河南太守阮偘晋侍中嵇绍晋黄门枣据
　　元瑜坚石七君诗竝平典不失古体大检似而二嵇防优矣
　　晋中书张载晋司傅晋太仆傅咸侍中缪袭散骑常侍夏侯湛
　　孟阳诗乃远慙厥弟而近超两傅长虞父子繁富可嘉孝冲虽曰后进见重安仁熙伯挽歌唯以造哀尔晋骠骑王济晋征南将军杜预晋廷尉孙绰晋徴士许询
　　永嘉以来清虚在俗王武子辈诗贵道家之言爰洎江表风尚备真长仲祖桓庾诸公犹相袭世称孙许弥善恬淡之词
　　晋徴士戴逵晋东阳太守殷仲文
　　晋宋之际殆无诗乎义熙中以谢益寿殷仲文为华绮之冠殷不竞矣
　　宋尚书令傅亮
　　季友文余常忽而不察今沈特进撰诗载其数首亦复平矣
　　宋记室何长瑜羊曜璠宋詹事范晔
　　乃不称其才亦为鲜举矣
　　宋孝武帝宋南平王铄宋建平王宏
　　孝武时雕文织防过为精宻为二藩希慕见称轻巧矣
　　宋光禄谢庄
　　希逸诗气候清雅不逮于范袁然兴属闲长良无鄙促也
　　宋御史苏费生宋中书令史陵修之宋典祠令任昙绪宋越骑戴法兴
　　苏陵任戴竝着篇章亦为搢绅之所嗟咏人非文才是愈甚可嘉焉
　　宋监典事区惠恭
