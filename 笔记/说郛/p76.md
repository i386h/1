<!-- { "loadSidebar": true } -->
　　辨亩字音【德补切】
　　各安厥位训厥甿畮【周礼畒字】正月元日初见宗祖诗南山蓻麻如之何衡从其亩取妻如之何必告父母易林归妹之坤曰喘牛伤暑弗能成亩班固西都赋士食旧德之名氏农服先畴之畎亩商修族世之所鬻工用髙曽之规矩
　　辨垢厚字
　　帝车回来日正当午御丹凤门大赦天下涤濯刬磢【初雨切】磨灭瑕垢续功臣嗣拔贤任耉孩养无告仁滂施厚皇帝神圣通达先古下与厚【皆下五切】垢与耉【皆果羽切】诗南山有台南山有枸【俱甫切】有楰【勇主切】耉为【果羽切】崔骃慰志赋辟四门以博延兮彼幽牧之我举分画定而计决兮岂云贲乎鄙耉陆机愍懐太子文当究遐德登兹黄耉缉熈有晋克壮常宇
　　辨写字音【赏羽切】
　　末乃取辟骇汗如写挥刀纷纭争切脍脯诗蓼萧零露湑兮我心写兮是以有誉处兮写【赏羽切】谚云书三写鱼成鲁帝成虎
　　辨间字音【居贤切】
　　退之诗孟东野失子诗彼于女何有乃令蕃且延此独何罪辜生死旬日间诗还十亩之间兮桑者闲闲兮行与子还兮汉李广传自以大黄射其裨将服注曰黄肩弩也晋灼曰黄肩即黄间也上林赋赤瑕驳荦杂臿其间鼂采琬琰和氏出焉班固西都赋裛以绣络以编连【一作纶】随侯明月错落其间曹植瑟瑟歌东西经七陌南北越九阡卒遇回风起吹我入云间
　　辨渴字音【巨列切】
　　送文畅师下开迷惑胷庨【音哮】豁【呼括切】斸株橜【音屈】僧时不听莹若饮水救渴列子黄帝之所听莹也诗君子于役日之夕矣牛羊下括君子于役茍无饥渴易林豫之贲曰泉闭泽竭黄庭经时念太仓不饥渴役使六丁神女谒渴【巨列切】括【古活切】
　　辨乖字音【公回切】
　　猛虎行自矜无当对气性纵以乖朝怒杀其子暮还食其妃六月蓼萧废则恩泽乖矣湛露废则万国离矣汉苏武诗胡马失其羣思心常依依何况双飞龙羽翼临当乖汉律厯叙传官失学微六家分乖一彼一此庶研其几崔骃达防淳朴散离人物错乖髙辛攸降厥趣各违王逸九思纷载矩兮髙驰将咨询兮皇羲道何臯兮周流路变易兮时乖【乖瞪切】
　　辨稼字音【古护切】
　　送李愿归盘谷序盘之中维子之宫盘之土维子之稼诗七月九月筑圃十月纳禾稼易林丰之未济曰沾洽时澍生我禾稼小过之大畜曰雨溢过度伤害禾稼圃【音溥故】稼【古护切】
　　辨角字音【卢谷切】
　　赠唐衢虎有爪兮牛有角虎可搏兮牛可触诗麟之趾麟之角振振公族汉律厯志角触也物触地而出戴芒角也又曰角【于斛切】东方朔传曰臣以为龙又无角谓之为蛇又有足仲长统腾蛇弃鳞神龙丧角至人能变达士拔俗郭璞共工賛共工赫怒不周是触地亏巽维天缺干角【角卢谷切见资暇集】
　　辨蛇字音【唐河切】
　　东方朔诗方朔闻不喜褫身络蛟蛇瞻相北斗柄两手自相挼诗羔羊素丝五紽委蛇委蛇易林曰长尾委蛇画地成河扬雄反离骚既亡鸾车之幽蔼兮驾八龙之委蛇临江濒而掩涕兮何有九招与九歌张衡西京赋感河冯懐湘娥惊蝄蜽【皆水神】惮蛟蛇郭璞流沙賛经带西极頽塘委蛇注于黒水永溺余波
　　辨降字音【乎攻切】
　　刘统军碑琳后来降公不有功诗草虫忧心忡忡我心则降孟子曰洚水者洪水也楚辞四用降刘歆徐邈【皆胡郎切】扬雄河东赋云防防而来迎兮泽渗漓而下降郁萧条其幽蔼兮滃【乌孔切】泛沛以丰隆马融笛赋无相夺伦以宣八风律吕既和哀声五降阮籍寄懐诗阳精蔽不见隂光代为雄亭亭在须防厌厌将复降
　　辨售字音
　　送刘师服诗赍财入市卖贵者常难售岂不乆憔悴为功忌中休诗谷风贾用不售乐府垅头水歌将顿楼兰厀就解月支裘勿令如李牧功多信不售【时周切】卖物出手也
　　正餐字音【须伦切】餐【音素餐千安切】
　　祭嫂郑夫人文念寒而衣念饥而餐【音孙】疾疹水火无灾及身诗伐檀彼君子兮不素餐兮宋玉九辨窃慕诗人之遗风愿托乎素餐蹇充诎而无端兮汩莽莽而无垠易林谦之坎曰悬鹑素餐餐非其任失亡逺民实劳我心餐餔也
　　哀字音【于希切】
　　祭周氏侄女文今当长归与一世违凡汝亲戚孰能不哀诗采薇我心伤悲莫知我哀説文从口衣声尔雅哀哀懐报德也裴瑜音衣国语各娶其所有以待所归兮猗兮违兮心之哀兮宋玉九辨觌杪秋之遥夜兮心憭悷而有哀春秋逴逴而日髙兮愀然惆怅而自悲刘向九叹欲迁志而改操兮心帉结而未离外仿偟而游覧兮内恻隠以含哀张衡南都赋布绿叶之萋萋敷华蘂之蓑蓑云合而重隂谷风起而増哀
　　壹似字
　　退之圣德诗壹似尧禹壹似葢用礼记夫子之言【檀弓孔子过泰山侧有妇人哭于墓者而哀夫子使子路问之曰子之哭也壹似重有忧者】
　　用泐字
　　荆公常夷甫志文石可泐也用考工记石有时以泐郑司农注读为再扐而后挂之扐谓石解散也
　　荆公押而字
　　荆公在欧公坐分韵送裴如晦知吴江以黯然消魂唯别而已分韵时客与公八人荆公子美圣俞平甫老苏姚子张焦伯强也时老苏得而字押谈诗究乎而荆公乃又作而字二诗采鲸抗波涛风作鳞之而葢用周礼考工记梓人深其爪出其目作其鳞之而【注之而颊也】又云春风垂虹亭一杯湖上持傲兀向宾客两忘我与而最为工君子不欲多上人王苏之憾未必不稔于此也
　　正老杜自平诗
　　杜诗自平宫中吕太一按唐史有两吕宦官吕太一为广南市舶使反故下云收兵南海千余日复何疑而説诗者纷纷不可暁至谓唐有自平宫开元中中书舍人吕太一与张嘉正号四优者又吕寜为太一宫使尤谬
　　作诗下字来厯
　　史记秦虎狼之国也唐史太宗龙凤之姿而子美昭陵诗云防归龙凤质威定虎狼都各易一字最为妙处洪氏辨证谓急急能鸣鴈轻轻不下鸥能鸣用庄子不下用列子语于此见其用出处下字之法
　　杜诗古今本不同
　　王仲言自宣城归得杜甫诗三帙有南唐澄心堂纸有建邺文房印沈思逺印及勑赐印笔法精妙殆能书者试考一二诗多与今本不同如忆李白诗白也诗无数飘然意不羣清新庾开府豪迈鲍参军渭北春天树江东日暮云何时一樽酒重与话斯文九日诗乃云今朝醉里为君欢笑倩傍人为正冠又再把茱茰子细防又芹泥随燕觜蘂粉上蜂须宫草霏霏随委佩云近蓬莱常五色酒醒思汗簟已近苦寒夜长贫怪妇愁雨映行宫辱赠诗骑马谁家白面郎不通姓字麤疎甚忍待江山丽之类不可槩举也
　　荆公用麦气字
　　荆公晴日晚风生麦气麦气葢用何逊新林分别诗麦气始清和
　　老杜秦城字
　　三辅黄圗长安故城城南为南斗形城北为北斗形故号斗城何逊咸阳诗云城斗疑连汉老杜秦城近斗杓秦城北斗邉北斗故临秦而秦中诗春城依北斗郢树发南枝乃秦城耳刘梦得望赋亦云城依斗兮阑干春亦无义亦不可对郢树也
　　乐天诗
　　醉翁迂叟东坡之名皆出于白乐天诗云
　　荆公用归字
　　荆公诗绿搅寒芜出红争暖树归妙甚归字葢用老杜红入桃花嫩青归栁叶新李白寒雪梅中尽春风栁上归意
　　老杜用受字进字逗字
　　老杜受字进字逗字最用工夫吹面受和风脩竹不受暑飞燕受风斜野航恰受两三人树湿风凉进山谷进风凉残生逗江汉逺逗锦江波隂铿诗有行舟逗逺树
　　作诗祖述有自
　　谢灵运有云中辨烟树天际识归舟王僧孺有岸际树难辨云中鸟易识梁元帝有逺村云里出遥船天际归隂铿诗有天际晚帆孤天邉防逺树大江静犹浪老杜所以有江流静犹涌云中辨烟树铿诗有薄云岩际出初月波中上杜诗薄云岩际宿孤月浪中飜铿有中川闻棹讴杜有中流闻棹讴铿有花逐下山风杜有云逐度溪风祖述有自青出于蓝也
　　作诗得意句
　　陈去非尝语先君云吾平生得意十字云开门知有雨老树半身湿先君故效之作感兴诗云夜半微雨湿凌晨春草长谓頥正云吾十字似有味后读河岳英灵集阎访诗荒庭人何许老树半空腹殷璠谓皎然可佳殆亦有所祖云
　　唐朝酒价
　　丁晋公对真庙唐酒价以三百亦出于一时耳若李白金樽清酒斗十千白乐天共把十千酤一斗又软美仇家酒十千方得斗又十千一斗犹賖饮何况官供不着钱又崔辅国与酤一斗酒恰用十千钱
　　八十为八秩
　　礼年八十日有秩故以八十为八秩又道家流用此语白乐天屡用之自注行开第八秩可谓尽天年【时俗谓七十以上为开第八秩】又云已开第七秩屈指几多人
　　蒲【仄声】桃　琵【仄声】琶　调【仄声】笑　司【仄声】马
　　乐天诗羌管吹杨栁燕姬酌蒲桃【蒲桃太原酒名】银含凿落盏金屑琵琶槽秦再思记异录温州朱史君有一妓善胡琴忽亡念之追悼诗云魂飞寥濶归烟只住人间十八年昨日施僧裙带上断肠犹系琵琶弦琵字亦从仄声【晋书阮咸传唐元行冲传琵琶字并无音唐书音训外戚传调笑音调】打嫌调笑易饮讶卷波迟【调笑抛打曲名卷白波酒令】烛泪连盘罍蒲桃又对东溪野枇杷上林赋枇杷蒲桃皆无音四十着绯军司马男儿官职未蹉跎一为州司马三见岁重阳武元衡亦有唯有白须张司马不言名利尚相从
　　乐天用渊明诗
　　渊明诗弱女虽非男慰情良胜无故乐天云衰病四十身娇痴三岁女非男犹胜无慰情时一抚
　　东坡德星句
　　东坡诗斯人乃德星遣出虚危间用乐天德星降人福时雨助岁功福似岁星移望如时雨至意
　　东坡用乐天诗格
　　乐天诗去岁暮春上巳共泛洛水中流今岁暮春上巳独立香山下头东坡用之为海外上元诗【东坡惠州上元夜诗前年侍玉辇端门万枝灯云云今年江海上云房寄山僧】
　　乐天与子美诗一意
　　老杜安得广厦千万间大庇天下寒士俱欢顔呜呼何时眼前突兀见此屋吾庐独破受涷死亦足乐天百姓多寒谁可捄一身虽暖亦何情安得大裘长万丈一时都葢洛阳城
　　李商隠诗
　　商隠有防窜尭典舜典字涂改清庙生民诗乐天有毛诗三百篇后得文选六十卷中无
　　诗中用爱闲字
　　多病爱闲始见南史王俭传乐天有经忙始爱闲刘梦得有功成却爱闲杜牧之有爱闲能有几人来
　　老杜乐天诗语
　　诗中用而今匹如些些耳冷妬他欺我生似勿留羸垂温暾皆乐天语相【仄声】欺有底也自也知差底斩新遮莫皆老杜诗
　　太史公司马相如赞
　　太史公作司马相如赞曰春秋推见至隠易本隠以之显大雅言王公大人德逮黎庶小雅讥小巳之得失其流及上所以言虽外殊其合德一也而自序曰易着天地隂阳四时五行故长于变礼经纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辨是非故长于治人
　　鱼千里
　　山谷用鱼千里事葢出关尹子以盆为沼以石为坞鱼环游之不知其几千万里也【山谷屡用鱼千里字寻师访道鱼千里葢世功名黍二炊又小池已筑鱼千里隙地仍裁芋百区又争名朝市鱼千里观道诗书豹一斑】
　　北征诗
