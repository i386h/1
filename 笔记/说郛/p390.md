<!-- { "loadSidebar": true } -->
　　顿琦至孝母丧感慕哀声不絶有飞鳬白鸠栖庐侧见人即去见琦而留又丁宻遭父艰致飞鳬一双游庐旁小池见人则驯附如家所畜后遭母丧宻归至所居一宿故双鳬复游戏池中
　　廖冲
　　廖冲明经修行武帝好儒学招天下名士冲与焉比上耄荒诸子皆嚚汰冲叹曰根本拨矣天下能久治乎
　　梅鋗
　　梅鋗家浈水上从吴苪定百粤有功梅岭因鋗封地得名后鋗将庾胜兄弟居守又名太庾岭非谓岭上有梅也
　　罗威
　　罗威性至孝遇寒常以身温蓆母乃寝夏月必撤帐而卧曰吾供蚊蚋恐去齧老母也遇老稚负戴于途即为代其任邑人化之

　　闽川名士传【黄璞】
　　周匡物
　　周匡物字几本漳州人为元和十二年王播榜下进士及第时以歌诗著名初周以家贫徒步应举落魄风尘怀刺不偶路经钱塘江乏僦船之资久不得济乃于公馆题诗云万里茫茫天堑遥秦皇底事不安桥钱塘江口无钱过又阻西陵两信潮郡牧出见之乃罪津吏至今天下津渡尚传此诗讽诵舟子不敢取举选人钱者自此始也
　　林藻
　　贞元中杜黄裳知举试珠还合浦赋进士林藻赋成凭几假寝梦人谓之曰君赋甚佳但恨未叙珠来去之意尔藻悟视其草乃足四句其年擢第谢恩黄裳谓曰唯林生叙珠来去之意若有神助
　　王播
　　王播年五十始登第同年陈通方年最少因戱拊播背曰王老王老奉赠一第言日暮途逺便同赠官也播曰拟应三篇通方曰一之谓甚其可再乎王衔之及为相通方竟为所困而终

　　西州后贤志【常璩】
　　闻之善志者述而不作序事者实而不华是以史迁之记详于秦汉班生之书备乎哀平皆以世及事迩可得而言也西州自奉圣晋后俊玮倜傥之士或修德让行止从时或播功立事羽仪上京策勲王府甄名史録侔于先贤防遇丧乱轧遘华夏颠坠典籍多族祖武平府君愍其若斯乃操简援翰拾其遗阙然但言三蜀巴汉未列又务在举善不必珍异揆之耆旧竹素宜阐今更撰次损益足铭后观凡二十人缀之斯篇虽行故坠没大较举其一隅
　　卫尉散骑常侍文立广休
　　散骑穆穆诚感圣君
　　西河太守柳隠休然
　　西河烈烈秉义居真
　　汉嘉太守司马胜之兴先
　　汉嘉克让谦德之伦
　　郫令州主簿常助修业
　　郫君謇谔自固底身
　　江阳太守何随季业
　　江阳皎皎命世清淳
　　梓潼太守王化伯逺
　　梓潼矜矜在险能平
　　太子中庻子陈寿承祚
　　庻子稽古迁固并声
　　汉中太守李宓令伯
　　汉中韪才盖羣生
　　犍为太守杜轸超宗
　　犍为卬卬友于是令
　　给事中任熈伯逺
　　给事温恭尚德蔑荣
　　中书郎王长文德隽
　　中书渊识寳道韬明
　　大长秋寿良文淑
　　长秋忠肃明允笃诚
　　大司农西城公何攀惠兴
　　司农运筹思侔良平
　　少府成都威侯李毅允刚
　　少府果壮文武是经
　　衡阳内史杨邠岐之
　　衡阳固节隠然不倾
　　尚书三州都费立建熙
　　尚书凖绳古之遗直
　　湘东太守常骞季慎
　　湘东泛爱仁以接物
　　武平太守常寛季恭
　　武平亹亹氷清玉嶷
　　扬烈将军梓潼内史谯登慎明
　　【阙】
　　江阳太守侯馥世明
　　【阙】
　　五公
　　司空何武　　司空赵戒
　　太尉赵谦　　司徒赵温
　　司空张皓

　　文士传【张隠】
　　成公绥
　　成公绥口不能谈而有剧问以笔答之见其湥智
　　张俨
　　张俨朱异张纯三人共诣骠骑将军朱据据闻三人才名告各为赋然后乃坐纯乃赋席曰席为冬设簟为夏施揖让而坐君子攸宜
　　孔融
　　孔融年四嵗与诸兄食梨辄取其小者人问其故答曰我小儿法当取小者由此宗族竒之
　　江统
　　江统召补洗马每有凝滞大事章奏驳议辄为同官所推常为之作草
　　束晳
　　束晳晚应司空除著作佐郎撰晋书草创三帝纪及十志
　　孙盛
　　孙盛为秘书监笃尚好学自少长常手不释卷既居史官乃着三国阳秋
　　张纯
　　吴郡张纯少有令名尝谒镇南将军朱据据令赋三物然后坐纯应声便成文不加防
　　王肃
　　王肃对明帝曰司马迁记事不虚美不隠恶刘向扬雄服其叙事有良史之才谓之实録
　　贾谧
　　贾谧与愍怀太子争道成都王厉声曰皇帝太子国之储君贾长渊何得无礼
　　张衡简
　　张衡拜侍中恒居帷幄从容风议拾遗左右
　　刘桢
　　刘桢字公干少有才辨常预魏文帝座见甄后不伏武帝尝怒配上方武帝辇至上方观作署桢故匡坐正色磨石不仰武帝问曰石何如桢因得喻已自理乃跪曰石出自荆山岩之巅外有五色之章内有含和之性磨之不莹雕之不増美禀气坚贞受兹自然顾其理枉屈纡绕犹不得申武帝顾左右大笑即日还官赦桢复署吏
　　潘尼
　　潘尼与同僚饮主人有瑠璃椀使客赋之尼于座立成
　　武帝
　　初武帝招延后进二十余人置酒赋诗不成罚酒一斗臧盾饮尽顔色不变言笑自若萧介染翰便成文无加防帝两美之曰臧盾之饮萧介之文即席之美
　　张秉
　　张秉自知短命乃作千年歌诗以自伤
　　孔炜
　　孔炜字正忠解音律弹琵琶
　　桓驎
　　桓驎字元凤伯父焉官至太尉精察好学年十三四在焉坐有宿年客焉告之曰吾此弟子颇有异才令已涉猎书殊能作诗赋爲口赋诗与之客乃为诗曰甘罗十二杨乌九龄昔有二子今则桓生参差等踪异世齐名驎即答曰邈矣甘罗超等絶伦卓彼杨乌世称贤人嗟予惷弱殊才弃年仰慙二子俯愧前言
　　顾荣
　　顾荣兼侍中安慰河北以前后功封嘉兴伯求急还既造江渚欣然自得

　　列女传【皇甫谧】
　　齐孤逐女其状甚恶又齐宿留女项有大瘤梁鸿之妻孟光丑黒而肥力能举石臼
　　防稽翟素者翟氏之女也受聘未及配适遭贼欲犯之临以白刅素婢名青青乞代素贼杀素后欲犯青青曰向欲代素恐被耻获害耳今素尚死何以生为贼复杀之
　　鲁漆室女倚柱而啸隣妇谓之曰何啸之悲也子欲嫁乎吾为子求偶女曰吾岂嫁哉吾忧鲁君老而太子少也隣妇曰此乃鲁大夫之忧也且鲁国虽有事妇人何与女曰子知其一不知其二也
　　鲁漆室之女曰昔有客系马园中马逸践葵使予终嵗不饱葵
　　汤妃有莘之女也择德髙如伊尹者为之臣佐汤致王训正后宫嫔御有序咸无嫉妬逆理之人生三子太丁外丙仲壬敎诲有成太丁早卒丙壬嗣登大位
　　有虞二妃帝尧之二女也长曰娥皇次曰女英尧举舜为相摄行王政舜每事常谋于二女舜既受禅为天子娥皇为后女英为妃事瞽瞍犹若初焉天子称二妃聪明贞仁舜陟方死苍梧二妃死于江湘之间故谓之湘君齐人杞梁袭莒战而死其妻就夫之死城下哭之七日而城崩
　　楚江乙母者当恭王之时乙为大夫有入王宫盗者令尹以罪乙请于王而黜之处无几其母亡布八寻言令尹盗之王曰令尹在上而寇盗在下令尹不知有何罪焉母曰昔日妾子为郢大夫人盗王宫中之物妾子坐之而黜令尹独何不以是为过也王曰善令吏偿母之布因赐金十镒母让金而曰妾岂贪货而干王哉怒令尹之治也遂不肯受王曰母智若此其子必不愚乃复召江乙而用之
　　鲁黔娄先生死曽子与门人往吊焉曰何以为谥其妻曰以康为谥昔先王尝赐之粟三十钟先生辞而不受是其余富也君尝欲授之以国相先生辞而弗为是其余贵也彼先生者【阙】　　之淡味安【阙】　之【阙】位不戚戚于贫贱不急急于富贵求仁而得仁求义而得义其諡为康不亦宜乎
　　广汉汝归者汝敦之妻也居世殷富兄弟早孤而嫂贪悋敦以所受田宅奴婢三百余万悉让与兄裁留园地数十畆起舍耕作土中得金一器敦以示妻妻曰本言让先祖所有也此金非其有耶敦曰固吾意也乃俱担金与兄嫂嫂初谓叔穷乏来欲借贷有不悦之色见金而喜兄乃恻然感悟弃妻还金
　　邹氏孟轲之母见孟子少而学归母方织问之曰子之废学若吾断织孟子惧因更勤不息遂成大儒

　　说郛卷五十八上
<子部,杂家类,杂纂之属,说郛>
　　钦定四库全书
　　说郛卷五十八下　　　　元　陶宗仪　撰梓潼士女志【常璩】
　　文齐字子竒梓潼人也孝平帝末以城门校尉为犍为属国迁益州太守造开稻田民咸頼之公孙述时拒郡不服述拘其妻子许之公侯招之不应乃遣使由交趾贡献河北述平世祖嘉之征拜镇逺将军封成义侯南中咸为立祠子忳有令德为北海太守
　　李业字巨游梓潼人也少执志清白太守刘咸慕其名召为功曹不诣咸怒欲杀之业径入狱咸释之公孙述累聘不应述怒遣鸿胪尹融持毒药酒逼之业笑曰名不可毁身可杀不可辱也遂饮药死述耻杀名士赙赠百匹子翚逃辞不受建武中蜀平光武下诏表其闾景毅字文坚梓潼人也太守丁羽察举孝亷司徒举治剧为沇阳侯相髙陵令立文学以礼让化民迁太守上计吏守阙请之三年不絶以子顾师事少府李膺膺诛自免久之拜成都令迁益州太守上计吏民涕泣送之至沮者七百人白水县者三百人值益州乱后米斗千钱毅至恩化畅洽比去米斗八钱鸠鸟巢其防孕育而去三府表荐征拜议郎自免归牧州刘焉表拜都尉为人亷正疾淫祠敇子孙惟修善为祷仁义为福年八十一而卒
　　杨克字盛国梓潼人也少好学求师遂业受古学于扶风马季长吕叔公南阳朱明叔颍川白仲职精究七经其朋友则颍川荀慈明李元礼京兆罗叔景汉阳孙子夏山阳王叔茂皆海内名士还以敎授州里常言图纬空说去事希畧疑非圣不以为敎察孝亷为郎卒景鸾字汉伯梓潼人也少与广汉郝伯宗蜀郡任叔本颍川李仲渤海孟元叔游学七州遂明经术还乃撰礼畧河洛交集风角杂书月令章句凡五十余万言太守某贶命为功曹察孝防举有道博士征不诣然上陈时政言经得失又戒子孙人纪之礼及遗令期死不设衣襟务在节俭甚有法度卒终布衣
　　张寿字伯禧涪人也少给事县丞杨放家放为梁贼所得寿求之积六年始知其生存乃卖家盐井得三十万市马五匹往蜀放道为羌所刼掠尽凡往三年计道逺不可得数乃单身诣【阙】涕泣自说【阙】衣其屡求遣放随还郡召为中诏书除巫尉以身佩印尽来所有财物与三弟复为郡掾章平赋役嵗出三百五十万迁功曹吏徙五官掾卒
　　李余涪人父早世兄夷杀人亡命母慎当死余年十三问人曰兄弟相代能免母否人曰趣得一人耳余乃诣吏乞代母死吏以余年小不许余因自死吏以白令令哀伤言郡郡上尚书天子与以财币图画府廷
　　寇祺字宰朝梓潼人也与邑子矦蔓俱学凉州蔓后为渤海王象所杀祺仗剑至象家值象病象谢曰君子不掩人无备安有为友报讐杀病人也祺乃还久之复往杀象由是察孝防为灞陵令济隂相
　　王晏字叔博涪人也与广汉张昌叔受业太学昌为河南吕条所杀晏叔杀条事在叔解
　　李助字翁君涪人也通名方校医术作经方颂说名齐郭王【以上多阙文】
