<!-- { "loadSidebar": true } -->
　　营未央宫因龙首山以制前殿至孝武以木兰为棼橑文杏为梁柱金铺玉戸华榱璧珰雕楹玉磶重轩镂槛青琐丹墀左磩右平黄金为璧间以和氏珍玉风至其声玲珑然也
　　长信
　　后宫在西秋之象也秋主信故宫殿皆以长信长秋为名又永寿永宁殿皆后所处也
　　骀荡
　　骀荡宫春时景物骀荡满宫中也
　　集灵宫
　　集灵宫集仙宫存仙殿存神殿望仙台望仙观俱在华隂县界皆武帝宫观名也
　　步髙
　　京兆有步髙宫
　　宣室
　　宣室未央前殿正室也淮南子曰周武王杀纣于宣室汉取旧名也汉书曰文帝受厘宣室夜半前席贾生问鬼神之事即此也
　　温室
　　温室殿武帝建冬处之温暖也
　　唐中
　　武帝太初元年栢梁殿灾于是作建章宫前殿下视未央其西则唐中殿受万人又有疏圃鸣銮奇华铜柱函徳二十六殿
　　八区
　　武帝时后宫八区有昭阳飞翔増成合欢兰林披香凤凰鸳鸯等殿后有増修安处常宁若椒风发越蕙草等殿为十四位
　　灵波
　　甘泉宫南有昆明池池中有灵波殿皆以桂为殿柱风来自香
　　昭阳
　　成帝赵皇后居昭阳殿
　　首山
　　汉武元封元年封禅后梦髙祖坐明堂朝羣臣于是祀髙祖于明堂以配天还作首山宫以为髙灵馆
　　石渠
　　石渠阁萧何造其下礲石为渠以导水若今御沟因为阁名所藏入闗所得秦之图籍至于成帝又于此藏秘书焉
　　天禄
　　天禄阁藏典籍之所
　　白虎
　　未央宫有白虎阁属车阁




　　三辅旧事【袁郊】
　　凤凰阙
　　建章宫东起别风阙髙二十五丈乗髙以望逺又于宫门北起圆阙髙二十五丈上有铜凤凰赤眉贼壊之西京赋云圆阙耸以造天若双碣之相望是也
　　髙灵馆
　　上自封禅后梦髙祖坐明堂羣臣亦梦想于是祀髙祖于明堂以配天还作髙灵馆
　　复道
　　桂宫周回十里内有复道横渡西至神明台
　　藁街
　　甘延寿陈汤上疏云斩郅支首及名王以下宜县头藁街蛮夷邸间
　　九逵
　　长安城面三门四面十二门皆通达九逵以相经纬衢路平正可并列车轨十二门三涂洞辟隐以金椎周以林木左右出入为往来之径行者升降有上下之别
　　横桥
　　秦造横桥汉承秦制广六丈三百八十步置都水令以掌之号为石柱桥











　　西都杂记【韦述】
　　金吾禁夜
　　西都京城街衢有金吾晓暝传呼以禁夜行惟正月十五日夜勑许金吾弛禁前后各一日
　　青梧
　　五柞宫有青梧观观前有三梧桐树树下有石麒麟二枚刋其脇为文字是秦始皇郦山墓上物也头髙一丈三尺东边者前左脚折折处有赤如血父老谓其有神皆含血属筋焉
　　三馆
　　平津侯自以布衣为宰相乃开东阁营客馆以招天下之士其一曰钦贤馆以待大贤次曰翘材馆以待大才次曰接士馆以待国士其有徳任毘賛佐理隂阳者处钦贤之馆其有才堪九列将军二千石者居翘材之馆其有一介之善一方之艺居接士之馆而躬自菲薄所得俸禄以奉待之
　　望春亭
　　南北望春亭在禁苑东南髙原之上
　　饮马
　　丞相夏侯婴墓在饮马桥东大道南人谓之马冢












　　太康地记【阙名】
　　并州不以卫水为号又不以恒山为名而云并者盖以其在两谷之间乎韩魏赵谓之三晋并冀二州是其地也
　　曲阿本名云阳秦始皇以有王气凿北阬山以败其势截其直道使其阿曲故曰曲阿也吴还为云阳今复名曲阿
　　梁孝王筑睢阳城方十三里鼓倡节杵而后下和之者称睢阳曲今踵以为故今之乐家睢阳曲是其遗音
　　吴有太初宫方三百丈权所起也昭明宫方五百丈皓所作也
　　武昌南湖通江夏有水冬则涸于时靡所产植陶太尉立塘以遏水于此常自不竭因取琅琊郡隔湖鱼菱以着湖内菱甚甘美异于他故所产鲋鱼乃长三尺
　　龙目湖秦王东游观地势云此有天子气使赭衣徒凿湖中长流使断因改名为丹徒今水北注江也














　　炖煌新录【刘昞】
　　索充宋桶
　　索充梦一虏脱上衣来诣充索紞占曰虏去上半下男字也
　　又宋桶梦内中有一人着衣桶一手把两杖极打之索紞占曰内中有人是肉字也两杖着之象极打肉食也过三日过三家皆得肉食矣
　　出血
　　玉琴卒后墓门前有石人狮子子贤寒微卖与汜氏致车破牛死汜氏就打破皆血出
　　天仙
　　胡苏割刺在答鲁之右大泽中髙百寻然无草木石皆赭色山产椒椒大如弹丸燃之香彻数十里每然椒则有鸟自云际蹁跹五色名赭尔鸟盖凤凰种也时汉武帝遣将军赵破奴逐匈奴得其椒不能解使问东方朔朔曰此天仙椒也塞外千里有之能致凤武帝植之太液池至元帝时椒生果有异鸟翔集
　　髙昌壁
　　髙昌壁故属炖煌下绕蒲海肥美良白水草沃衍
　　宋质
　　宋质直破虏有威名儿啼恐之即止虏相恚曰使汝行逢宋都督
　　李暠
　　晋安帝隆安元年凉州牧李暠微服出城逢虎道边虎化为人遥呼暠为西凉君暠因弯弧待之又乃遥呼暠曰有事告汝无疑也暠知其异投弓于地人乃前曰炖煌空虚不是福地君之子孙王于西凉不如从酒泉言讫乃失暠乃移都酒泉
　　张存
　　张存善针存有奴好逃亡存宿行针缩奴脚欲使则针解之
　　索丞宗
　　索丞宗伯夷成善鼓筝悲歌能使喜者堕泪改调易讴能使戚者起舞时人号曰雍门调
　　汜固
　　汜固字孔完大将军掾纯之孙也推家财百万与寡弟妇二百万与孤兄子于是三府竞辟皆不就











　　扶南土俗【康泰】
　　蒲罗中国
　　扶南土俗曰东行极﨑头海边有居人人皆有尾五六寸名蒲罗中国其俗食人
　　优钹国
　　优钹国在天竺之东南可五千里国土炽盛城郭珍玩谣俗与国同
　　横趺国
　　横趺国在优钹之东南城郭饶乐不及优钹也
　　比攎国
　　诸薄之东南有比攎洲出锡转卖与外徼
　　马五洲
　　诸薄之东有五洲出鸡舌香树木多华少实
　　薄叹洲
　　诸薄之西北有薄叹洲土地出金常以采金为业转卖与诸贾人易粮米杂物
　　躭兰洲
　　诸薄之西北有躭兰之洲出铁
　　巨延洲
　　诸薄之东北有巨延洲人民无田种芋浮船海中截大蚶螺杯往扶南
　　滨郍専国
　　滨郍専国出马及金俗民皆有衣被结发也
　　乌文国
　　乌文国昔混滇初载贾人大泊入海所成此国
　　斯调国
　　斯调洲湾中有自然盐累如细石子国人取之一车输王余自入
　　林阳国
　　扶南之西南有林阳国去扶南七千里土地奉佛有数千沙门持戒六斋日鱼肉不得入国一日再市朝市诸杂米甘菓石蜜暮中但香花
　　南宋市肆纪【泗水潜夫辑】
　　诸市
　　药市【炭桥】　　　花市【官巷口】　　珠子市【融和坊南官巷】
　　米市【北关门外黒桥头】肉市【大瓦脩义坊】　菜市【新门外东青门霸子头】鲜鱼行【潮门外】　鱼行【北闗门外水氷桥】南猪行【潮门外】
　　北猪行【打猪巷】　布行【便门外横河头】　蟹行【新门外南土门】
　　花团【官巷口钱塘门内】青菓团【候潮门内泥路】柑子团【后市街】
　　鮝团【便门外浑水闸】　书房【橘园亭】
　　瓦子勾栏
　　南瓦【清泠桥熙春楼】　中瓦【三元楼】　　大瓦【三桥街亦名上瓦】
　　北瓦【众安桥亦名下瓦】蒲桥瓦【亦名东瓦】　便门瓦【便门外】
　　潮门瓦【潮门外】小偃门瓦【小偃门外】新门瓦【亦名四通馆瓦】
　　荐桥门瓦【荐桥门外】菜市门瓦【菜市门外】钱湖门瓦【省马院前】
　　赤山瓦【后军寨前】　行春桥瓦　　北郭门瓦【又名人通店】米市桥瓦　　旧瓦【石板头】　　嘉防门瓦【嘉防门外】
　　北闗门瓦【又名新瓦】艮山门瓦【艮山门外】羊坊桥瓦
　　王家桥瓦　　龙山瓦【城内修内司城外殿前司】
　　如北瓦羊棚楼等谓之邀棚外又有勾栏甚多北瓦内勾栏十三坐最盛或有路岐不入勾栏只在要閙寛濶之处做塲谓之打野呵此又艺之次者酒楼
　　和乐楼【升旸宫南库】和丰楼【武林园上库】中和楼【银瓮子中库】
　　春风楼【北库】　　太和楼【东库】　　西楼【金文库】
　　太平楼　　　丰乐楼　　　南外库
　　北外库　　　西溪楼
　　已上并官库属戸部防检所每库设官妓数十人各有金银酒器千两以供饮客之用每库有只直者数人名曰下畨饮客登楼则以名牌防唤侑樽谓之防花牌元夕诸妓并番互移他库夜卖各戴杏花冠儿危坐花架然名娼皆深藏邃阁未易招呼肴核杯盘亦各随意携至库中初无庖人官中趂课初不借此聊以粉饰太平耳往往皆学舍士夫所据外人未易登也
　　熙春楼　　　三元楼　　　五间楼
　　赏心楼　　　严厨　　　　花月楼
　　银马杓　　　康沈店　　　翁厨
　　任厨　　　　陈厨　　　　周厨
　　巧张　　　　日新楼　　　沈厨
　　郑厨【只卖好食虽海鲜头皆有之】　　　　虼防眼【只卖好酒】
　　张花
　　已上皆市楼之表表者每楼各分小阁十余酒器悉用银以竞华侈每处各有私名妓数十辈皆时妆袪服巧笑争妍夏月茉莉盈头香满绮陌凭槛招邀谓之卖客又有小鬟不呼自至歌吟强聒以求支分谓之擦坐又有吹箫弹院息气锣板歌唱散耍等人谓之赶趂又有老妪以小炉炷香为供者谓之香婆有以法制青皮杏仁半夏缩砂荳小蜡茶香药韵姜砌香橄榄薄荷至酒阁分俵得钱谓之撒又有卖玉面貍鹿肉糟决明糟蟹酒蛤蜊柔鱼鰕茸干者谓之家风又有卖酒浸江章举蛎肉脚锁管蜜丁脆螺鲎酱法鰕子鱼防鱼诸海味者谓之醒酒口味凡下酒羮汤任意索唤虽十客各欲一味亦自不妨过卖铛头记忆数十百品不劳再四喝如流便即制造供应不许少有违悮酒未至则先设看菜数楪及举杯则又换细菜如此屡易愈出愈竒极意奉承或少忤客意及食次少迟则主人随逐去之歌管欢笑之声每夕达旦往往与朝天车马相接虽暑雨风雪不少减也
　　歌馆
　　平康诸坊如上下抱剑营漆器墙沙皮巷清河坊融和坊新街太平坊巾子巷狮子巷后市街荐桥皆羣花所聚之地外此诸处茶肆
　　清乐茶坊　　八仙茶坊　　珠子茶坊
　　潘家茶坊　　连三茶坊　　连二茶坊
