<!-- { "loadSidebar": true } -->
　　林谞着闽中记述风土所生竹二十许类笋附而云何光逺作广政録记孟氏有蜀时翰林学士徐光溥刘侍郎羲度分直忽覩庭中笋迸出徐因题之刘性多讥诮徐托土本是蜀人徐诗曰迸出班犀数十株更添幽景向蓬壶出来似有凌云势用作丹梯得也无刘诗曰徐徐出土非人种枝叶难投日月壶为是因縁生此地从他长养譬如无二学士从此不睦
　　程崇雅者遂州蓬山县人有孝誉母患冬月思笋焚香入林中哭泣感生大笋数株
　　范旻着邕管记有鹿头笋诸色笋名类甚多不能备述其名
　　五之杂説
　　凡草木受隂阳之气从元和之主苟无范围何大钧铸形而相肖故云木实从核以求其种【柤为梨属枳为橘属】草荂从秀以求其丑【苇丑苕】竹之丑节种【同蔗属也】厥性弱于木而强于草知非木实草木中之别类故尔雅曰如竹箭曰苞【见释木也】篠箭【见释草也】亦言菜【笋为人之所采取也】民间说竹有生日即五月十三日也移竹栽取宜此日或于雨土虚鞭行明年笋萌交出偷笋闾阎人隔垣篱必埋猫于家墙下明年笋迸过矣
　　笋皮扇今江东人取苦竹笋皮厚可三分磔开一尺五寸杉木为柄漆纸饰縁内书画适意止不受彩耳笋皮僧家多取苦笋殻裁为鞋屐中屉可隔足汗耳昔王子猷暂寄人家便令种竹或问暂居何烦子猷笑曰何可一日无此君后代人谓竹都为此君今作谱者可命笋为此君之子也
　　吾侪中有利口薄徒喜诋诃贤达曰汝是玉吾见汝作石时汝是竹吾见汝作笋时
　　俗闻呼笋为龙孙若然者龙未闻化竹竹化为龙岂宜言龙孙今详理实竹为龙龙且不生笋故嘉言巧论呼为龙孙耳
　　或问笋有五色彰采否对曰江东黄筀闲居赋有青笋闽中赋有素笋赤笋钱塘多紫桂笋自余班狸缃缥不可胜言大约不过青緑色
　　本草木性甲乙气
　　愚着物类相感志常寄书问天目旧友问山中所出伊僧嗜笋却回诗云山中人事违天眼中修定【天目一名天眼】我本无根株只将笋为命
　　谚曰腊月煮笋羮大人道便是昔有新妇不得舅姑意凡所须索必昔时而逆意其妇善承须不违所要皆巧图与夫求变而副舅姑无以取责姑一日歳暮而索笋羮妇答即煮供上妯娌问之曰今腊且尽何处求笋妇曰且譍为贵以顺攘逆责耳其实何从得笋姑闻而后悔倍怜新妇故又谚曰恭敬不如从命受训莫如从顺

　　说郛卷一百六上
　　钦定四库全书
　　说郛卷一百六下　　　　元　陶宗仪　撰茹草纪事【林洪】
　　孟子曰舜之饭糗茹草也若将终身焉
　　晋书曰昔张季鹰为齐王从事有莼菜鲈鱼之思遂解官归
　　东观汉记曰王莽末南方枯旱民多饿羣入野泽掘鳬茨食之
　　荆楚岁时记曰九月九日事称菰菜地菌之流作羮甚美
　　又曰宗测字敬微南阳人宋徴士炳之孙自少静退不乐人间量腹而进松术度形而衣薜萝淡然已足屡徴不就
　　北齐书曰王收字子深少孤独种葵三亩被人盗之王收密令人书葵叶下明旦市中看之遂得偷者
　　吴録曰陆逊诸葛瑾攻襄阳逊遣亲人韩扁抄掠瑾闻之欲急去逊方催人种葑豆与诸将奕棊射戏如常齐书曰武陵王煜性清简尚书令王俭诣煜煜留俭设食盘中菘菜防鱼而已
　　又曰周颙清贫寡欲终年蔬食虽有妻子独处小舍甚机辩文惠太子问颙菜食何味最胜颙曰初春早韭秋末晚菘
　　晋书曰石崇奴胜白奴常种罗勒胡荽不亲不疎杜工部秋日阮隐居诗曰致薤三十束
　　汉书曰秦破赵迁卓氏曰吾闻防山之下沃壄下有踆鸱至死不饥乃求逺迁致之临邛富至童八百人
　　崔鸿蜀録曰李雄克成都众甚饥馁乃将民就谷于郪掘野芋而食之
　　崔瑗爱士好賔客盛脩肴膳殚极滋味不问余产居常疏食菜羮而已
　　吴书曰赵咨使魏魏人曰江东有耑蹄菜作若为食咨曰当得仓鲦以作羮
　　晋书曰桓温性俭毎防唯下尊伴菜菓而已
　　齐书曰周颙隐钟山王俭谓曰卿在山中何所食答曰赤米白盐緑葵紫蓼
　　庾杲之字景行为世祖征虏功曹清贫食唯韭葅杂菜之属戏之曰谁言庾郎贫食葅常有二十七种韭言三九也
　　列仙传曰务光服蒲薤根
　　世说曰苏峻乱庾公南奔见陶侃雅相重及食庾噉薤因留白陶问用此何为庾云故可种食陶尤叹
　　梁书曰沈顗逢齐末兵荒家人并日而食或有馈其粱肉者闭门不受唯采莼荇根供食以樵采自资
　　左传曰王使周公阅来聘飨有昌歜
　　抱朴子曰韩终服菖蒲三十年身生毛日视书万言皆诵之冬袒不寒
　　风俗通曰南阳郦县有甘谷谷水甘美云其山有大菊水从山上流下得其滋液谷中有三十余家不复穿井悉饮此水上寿百二三十中寿百余下寿七八十者宋玉赋主人女为炊雕胡饭
　　唐卢怀慎为相召客食曰烂蒸去毛莫拗折项客以为非鹅即鸭也已而下粟米饭惟葫芦一枚而已
　　三十国春秋曰刘殷字长盛七嵗丧其父哀毁逾礼曽祖母王氏盛冬思堇殷入泽中恸哭有堇生焉得斛余青牛先生者字正方客三辅晓知星歴风角鸟情常食青葙莞花年似五六十者

　　药谱【侯寜极】
　　苾刍清本良于医药数百品各以角贴所题名字诡异余大骇究其源底答言天成中进士侯宁极戏造药谱一卷尽出新意改立别名因时多艰不传于世余以礼求假録一通用娱闲暇
　　假君子【牵牛】　　　　昌明童子【川乌头】
　　淡伯【厚朴】　　　　　木叔【胡椒】
　　雪眉同气【白扁豆】　　金丸使者【椒】
　　馘毒仙【预知子】　　　贵老【陈皮】
　　逺秀卿【沈香】　　　　化米先生【神麯】
　　九日三官【吴茱萸】　　焰叟【硫黄】
　　三闾小玉【白芷】　　　中黄节士【麻黄】
　　时美中【莳芦】　　　导河掾【木猪苓】
　　神【五味子】　　　　曲方氏【防风】
　　削坚中尉【三棱中一作都】　　白天寿【吴术】
　　洞庭奴隷【枳殻】　　　黄英石【檀香】
　　緑剑真人【菖蒲】　　　魏去疾【阿魏】
　　禹孙【泽防】　　　　　槖籥尊师【僊灵脾】
　　风棱御史【史君子】　　雪如来【白蔗】
　　风味团头【缩砂】　　　郝肺侯【款冬花】
　　骨鲠元君【萆薢】　　　苦督邮【黄芩】
　　调睡参军【酸枣仁】　　黒司命【从容】
　　知微老【白薇】　　　　太清尊者【朴硝】
　　既济公【升麻】　　　　冷翠金刚【石楠叶】
　　脱桃婴儿【桃仁】　　　□翁【诃梨勒】
　　抱灵居士【香附子】　　随阳给事中【甘遂】
　　斜枝大夫【草龙胆】　　野文【白头翁】
　　建阳八座【蛇床子】　　房仲长统【皂荚】
　　藂生药王【覆盆子】　　仁枣【川练子】
　　石仲宁【滑石】　　　　命门録事【安息香】
　　隐上座【郁李仁】　　　水状元【紫苏】
　　飞风道者【牙】硝　　　帝膏【苏合香】
　　毕和尚【毕澄茄】　　　金山力士【自然铜】
　　麝男【甘松】　　　　　冰喉尉【薄荷】
　　草东牀【大腹皮】　　　肾曹都尉【葫芦巴】
　　寿祖【威灵仙】　　　　玲珑霍去病【藿香】
　　千眼油【蕤人】　　　　延年卷雪【桑白皮】
　　水银腊【轻粉】　　　　黄香影子【栀子】
　　六亭剂【五味子】　　　显明犯【阿胶】
　　出様珊瑚【木通】　　　中央粉【蒲黄】
　　疮帚何首乌　　　　支解香【丁香】
　　洗瘴丹防榔　　　　海腊【麒麟竭】
　　水磨橄防【金铃子】　　无名印【地榆】
　　无忧扇【枇杷叶】　　　鬼木串【槐角】
　　黒煞星【夜明砂】　　　续命筒【干漆】
　　蛮龙舌血【没药】　　　羽化魁【五加皮】
　　清凉种【香薷】　　　　度厄钱【连翘】
　　汤主【山茱茰】　　　　圣茏松【瞿麦】
　　翻胃木【常山】　　　　醒心杖【逺志】
　　玉皇瓜【马兠铃】　　　偷蜜珊瑚【甘草】
　　徳儿【杏仁】　　　　　混沌螟蛉【寄生】
　　永嘉圣脯【干姜】　　　红心石【赤石脂】
　　药本【五灵脂】　　　　静风尾【荆芥】
　　正坐丹砂【附子】　　　迎阳子【兔丝子】
　　山屠【黄蘗】　　　　　脾家瑞气【肉荳防】
　　甜面淳于【蜜陀僧】　　剔骨香【青皮】
　　痰宫霹雳【半夏】　　　玉虚饭【龙脑】
　　鎻眉根【苦参】　　　　黒龙衣【鼈甲】
　　小帝青【青盐】　　　　百辣云【生姜】
　　缕带米【麦蘖】　　　　半夏精【天南星】
　　夜金【雄黄】　　　　　沙田髓【黄精】
　　无声虎【大黄】　　　　小昌明【草乌头】
　　草兵【巴豆】　　　　　巢烟九助【乌梅】
　　百子堂【草果子】　　　皱靣还丹【人参】
　　琥珀孙【松脂】　　　　贼参【荠苨】
　　不死面【茯苓】　　　　火泉【竹汁】
　　比日沈香【乌药】　　　陆续丸【蔓荆子】
　　地白【瓜娄根】　　　　天豆【破故纸】
　　滴胆芝【黄连】　　　　新罗白肉【白附子】
　　痩香娇【丁黄一作丁香】　　　破闗符【蓬莪术】
　　王丝皮【杜仲一作王孙犮】　　血柜【牡丹皮】
　　川元蠢【川芎一作几元】　　　九女春【鹿茸】
　　百药绵【黄耆】　　　　英华库【益智】
　　通天拄杖【牛膝】　　　赤天佩【姜黄】
　　丹田霖雨【巴防】　　　百丈须【石斛】
　　飞天蕊【旋蕧花】　　　安神队杖【麦门冬】
　　郓芝【天麻】　　　　　锦绣根【芍药】
　　草鱼目【薏苡仁】　　　茅君宝【箧苍术】
　　尉陀生【桂】　　　　　链形松子【柏子仁】
　　芦头豹子【柴胡】　　　丑宝【牛黄】
　　肚里屏风【艾】　　　　九畹菜【泽兰】
　　女二天【当归】　　　　天通緑【木香】
　　旱水晶【鹏归一作硼砂】　　　还元大品【地黄】
　　两平章【羌活】　　　　死冰【白僵蚕】
　　一寸楼台【蜂窠】　　　三尺箓【枸杞】
　　无情手碙砂　　　　抜萃团【麝香】
　　緑须姜【细辛】　　　　笑靥金【菊花】
　　走根梅【干葛】　　　　八月珠【茴香】
　　银条徳星【山药】　　　埋光乌药【良姜】
　　椹圣【毕拨】　　　　　破军杀【大防】
　　吉祥杵【桔梗】　　　　金母蜕【鬰金】
　　线子檀【芽香】　　　　良医首【葶苈】
　　产家大器【秦艽】　　　滴金卯【延胡索】
　　鬼丹【芦苓一作卢防鬼一作鬼】　　宜州様子【白荳防】
　　瓦垅班【贝母】　　　　孝梗【知母】
　　万金茸【紫菀】　　　　秦尖【蒺蔾】
　　西天蔓【前胡】　　　　蕨臣【卷栢】
　　五福脔【白敛】　　　　保生藂【藁本】
　　狨奴【狗脊】　　　　　蒜脑藷【百合】
　　备身弩【芫花】　　　　玉灵片【石膏】

　　药録【李当之】
　　防榔一名賔门
