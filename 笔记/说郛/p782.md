<!-- { "loadSidebar": true } -->
　　炖煌公李太尉徳防一旦有老叟诣门引五六辈舁巨木请谒焉阍者不能拒之公异而见之叟曰某家藏此桑实三世矣某已耄矣感公之好竒搜异是以献尔木中有奇宝若能者斵之必有所得洛邑有匠计其年齿且老或身已殁子孙亦当得其旨诀非洛匠无能斵之者也公如其言访于洛下匠已殂矣其子应召而来睨而视之曰此可徐而斲之矣因解为二琵琶槽曰然有白鸽羽翼爪足巨细毕备匠料之微失厚薄不中一鸽少其翼公以形羽全者进之自留其一今犹在民间水部员外卢延让见太尉之孙道其事
　　宣州节使赵锽额上亦有肉隐起时人疑其有珠既为淮南攻夺其郡县锽为乱兵所害有卒访其首级剖额得珠而去货与商胡胡云此人珠既死矣不可复用乃售与塑画之人爲佛额珠而已
　　吉州东山有观焉隔灨江去州六十里咸通中有杨尊师居焉师有道术能飞符救人观侧有三井一井出盐一井出茶一井出豉毎有所阙师令取之皆得食之能疗众疾师得道之后取之无复得矣
　　杨太博资州人也年十六庐父母墓三年有神灯照墓猛虎驯伏有白兔之异蜀相王公上闻降敕褒表其门闾
　　蜀庚午岁金州刺史王宗朗奏洵阳县洵水畔有青烟庙数日庙上烟云昏晦昼夜奏乐忽一旦水波腾跃有羣龙出于水上行入汉江大者数丈小者丈余或黄或黑或赤或白或青有如牛马驴羊之形大小五十累累相次行入汉江却囘庙所徃复数里或隐或见二日乃止
　　成都书台坊武侯宅南乗烟观内古井中有鱼长六七寸徃徃游于井上水必腾涌相传井有龙
　　六时水在青城山崇观南二里已来有峭崖面对观中高五百余尺其山崖上有授道坛昔寗真君与轩辕黄帝授道之所下涧底有石龛宗皇帝御真毎日六时从崖上自然有水出至今不絶时人游礼见焉
　　婺州永康县山亭中有枯松树因断之误堕水中化为石取未化者试于水随亦化焉其所化者枝干及皮与松无异但坚劲有未化者数段相兼留之以旌异物焉蜀州晋源县山亭中有二大石各径二尺已来出地七八寸人或坐之心痛徃徃不救又是落星石东邉者生即灵验西邉者死与诸石无异色并青白
　　房州上庸界有伏羲女娲庙云是搏土爲人民之所古迹在焉又华陜界黄河中有小洲岛古树数根河水泛涨终不能没云是女娲墓大厯年中连日风雨晦雷电不已晴霁之后忽失此墓不知所在
　　宣州当涂县之东南有横山焉山下有八墓形甚高大干符中有盗发之得一穴续绢爲绳凡七十匹缒一人以观之爲黒蜂所虿蜂既甚多缒者惊惧而去竟无所得相传云是陶广州墓莫知其名及年代矣

　　纂异记【宋李玫】
　　白沃庙
　　古老相传湖初陷白沃史君跃马疾走不及遂驻马以鞭指得湖东南一角水至不没因立庙迨今此地独高又云兄弟三人一在沙腰一在乍浦皆称白沃庙
　　氷花
　　元丰末秀州人家屋瓦霜后氷自成花片于瓦上工如畵家所爲折枝有大花如牡丹花叶者细花如萱草海棠者皆有枝叶无毫发不具虽巧笔不能爲之以纸摹之无异石刻
　　德藏寺钟
　　徳藏寺前钟乃铜所铸音极洪响尝见古老云初铸钟时有匠者云此钟未可便扣俟吾至六十里乃击之及既去方至新坊十八里寺僧遽扣之匠人闻其声叹曰声止于此今寺中钟自新坊十八里外不复闻矣怪哉
　　地裂涛声
　　嘉禾志頥亭林庵中有忠烈二祠近岁忽地裂数尺常有风涛声以物应之应手火起至今尚然
　　苏小墓
　　嘉兴县西南六十步地志云晋歌妓苏小小墓今有片石在道判防曰苏小小墓徐凝寒食诗云嘉兴郭外逢寒食落日家家拜扫归只有县前苏小小无人送与纸钱灰
　　紫藤
　　上舎伯祖巽旧葬惹山后忽卜兆于丁村遂迁葬焉其中紫藤蟠固棺上或云穴有紫藤此吉征也遂斫藤迁之自后其家浸衰
　　天王
　　秀州子城有天王楼建炎间金人犯顺苏秀大扰将毁之有天王现于城上若数间屋大兵卒望之怖惧遂引去一州之境获免及乱平建楼西北隅见今事之
　　金虾蟇
　　陈宏泰家富于财有人假贷钱一万宏泰征之甚急其人曰请无虑吾先养虾蟇万余头鬻之足以奉偿泰闻之恻然已其偿仍别与钱十千令悉放之江中经月余泰因夜归马惊不进前视之乃一金虾蟇跃出也
　　乞长生
　　有人好道不知其方朝夕拜一枯树辄云乞长生如此二十八年不倦一旦木生紫花甘津如蜜食之即仙去
　　水物
　　李主簿夜泊舟临舷濯足忽有物在水中掣其足众力救之李号呼曰痛彻心骨不可忍吾宁死也遂随入水明日求其尸不获
　　辟邪
　　有赵小子纳凉水濵见行贾掬水盥潄俯身潭上一鬼自潭引手至项上三进三止赵呌呼鬼即随没贾曰头髻中有少雄黄辟邪之效也
　　雷公
　　雷州西有雷公庙百姓岁纳雷鼓车人有以黄鱼与彘肉同食立遭雷震毎大雷人多于野中掘得防石号雷公墨光莹如漆
　　引金
　　有人得青石大如砖背有鼻穿铁索长数丈循环无相断处海商见之以数十千易之云此协金石垂于海中经夕引出上必有金

　　采异记【宋陈达叟】
　　伏龟山铁铭
　　江南保大中秋八月伏龟山圯得一石函长三丈阔八寸中有鐡铭文云梁天监十四年秋八月塟宝于是铭背有引曰宝公尝爲此偈大书于木版之上以白巾幕之人或欲读者必施钱方得一读读毕覆之当时名臣自陆倕王筠姚容而下皆莫知其防或问其意答云事在五百年后非今也至卒日乃书其偈同塟之以志其事铭曰莫问江南事江南自有凭乗鸡登宝位跨犬出金陵子建司南位安仁秉夜灯东隣家道阙随虎遇明征其字皆小篆体势完具无缺落处当日二徐韩张之徒亦不能解其意至李氏国亡好事者稍稍寻见其意盖应在江浙也后主丁酉生又以辛酉年即伪位是乗鸡登宝位之应至甲戌年国破是跨犬出金陵之应时曹侯翰按甲于城南是子建司南位之应潘太师美统兵于城北是安仁秉夜灯之应后二句亦未见其防至戊寅年淮海王钱氏举国入觐方验其东隣之句俗谚云家道阙者是无钱也所云随虎者盖戊寅年矣又淮海王小字虎子
　　江陵鐡铭
　　高氏专江陵日干祐中于山庭后凿一大池爲游嬉之所掘地丈余得一大石匣长丈余阔数寸扄鐍甚固主者不敢啓之具事以献高氏大神之乃屏去左右唯与亲僚属三五人焚香而啓之匣中惟金篆铭一首云此去遇龙即歇于是秘之至太祖龙飞改号建隆高氏下国
　　铭记
　　庐山康王观道士李谷神言沈彬郎中袁州宜阳人即谷神乡里之隣伍也趋尚高邈尝谓簮组爲梏身具状卒年自卜葬地子孙不敢违既兆穴开之下至七尺间得大石数片既啓之下有隧道渐次辟之乃造成石墓一所其中高九尺前后一丈二尺阔与高等灵座前有青石莲花台三树上有石青莲花灯碗三枝皆覆之后列数树如前者其镌镵之工妙絶于世灵席中又得青石铭记一片朱字篆若方塡云开成二年开虽开不塟埋漆灯犹未防留待沈彬来乃就塟之

　　乗异记【宋张君房】
　　安第三等眼
　　陶糓少时梦爲吏追去云奉符换眼吏附糓耳求钱安第一等眼糓不应又安第二等眼又不应吏曰只得第三等眼矣既觉眼睛深碧色后遇善相道士陈紫阳相糓曰一双鬼眼固当清贵然不至大位也后果然
　　论雌雄龙
　　刘洞彻善畵龙一日有夫妇二人造门观畵因谓刘曰龙有雌雄其状不同雄者角浪凹峭目深鼻豁鬐尖鳞宻上壮下杀朱火雌者角靡浪平目肆鼻直鬐圎鳞薄尾壮于腹刘不能平作色问何以名之其人曰身乃龙也请公观之遂化作双龙而去
　　沈彬石墓
　　郎官沈彬既塟掘地得石墓中有石莲花灯三碗无他物傍有铭云开成一年开虽开即不埋漆灯犹不防留待沈彬来因就塟之
　　化鹤丹
　　许遨有幻术每爲人烧丹必厚取其资云市药造炉使其人自守而候之毎烧四十九日将成必有犬逐猫触其炉破双鹤飞去屡如此时人呼爲化鹤丹

　　广异记【戴君字】
　　太岁地
　　晁良正性刚不怖鬼毎年常掘太岁地掘后忽见一白物良正打之三日送于河其夜使人视之三更后车马甚众来至河所问太岁何故受此屈辱不讐报之太岁曰彼正荣盛无奈之何暨明失所在
　　白头老人
　　乾元中张守一爲大理少卿平反折狱死囚出免者甚多后有白头老人诣前拜谢曰某非生人明公所出死囚之父也无以报徳倘有急切之求或能致耳俄有诏赐酺城中纵观之守一见士人家女甚美悦之计无从出试呼前鬼问曰能爲我致否鬼曰此易事然不得久才可七日而已遂营静处设帷帐女有顷而至惊曰此何处守一见鬼在傍绐云此是天上因与欵眤情爱甚至七日鬼复掩其目送还守一私觇女家云女郎卒中恶不识人七日而醒
　　送
　　刘彦囘父爲湖州刺史有下僚于银坑得一长一尺持献彦囘父郡官毕贺云得此夀千岁使君谢己非其人自骑马送却至坑所后彦囘父亡彦囘爲房州司士之官属山水泛溢平地尽没一家惶惧俄有大引路随而行悉是浅处厯十余地得免水难其夕彦囘梦曰昔在银坑防先使君之惠故此报恩
　　神降诗
　　有神降于郑洚家吟诗曰忽然湖上片云飞不觉舟中雨湿衣折得莲花浑忘却空将荷叶盖头归
　　野狸奴
　　曲沃县尉孙缅家奴年六岁忽视缅母笑云娘子总角时曽养一野狸今忆否母亦省之奴云尔时野狸即奴身也鹰逐走入古冡后爲猎人击殪见阎罗王王以无罪当得人身遂生海州爲乞人子苦饥寒二十而死又见王王曰与汝作贵人家奴遂得至此今已三生矣
　　芝圃
　　仙都有芝圃悉种灵芝或如车骑或如华盖或如楼阁或如飞鸟五色

　　独异志【宋李元】
　　李德裕
　　李德裕奢侈毎食一桮羮其费约钱三万杂珠玉宝贝雄黄硃砂煎汁爲之过三煎即弃其滓
　　王元宝
　　明皇问富人王元宝家财多少对曰请以一缣系南山一树南山树尽臣缣未穷
　　贺知章
　　贺知章乗醉赋诗问左右纸多少纸尽思穷
　　彭乐
　　北齐将彭乐勇猛无双时神武率乐等十余万人于沙苑与宇文防战时乐饮酒乗醉深入被刺腹肠俱出内之不尽截去之复入战防兵遂败相枕藉死者三万余人
　　高开道
　　隋末高开道被箭镞入骨命一医工防之不得开道问之云畏王痛开道斩之更命一医云我能防之以一小斧子当刺下疮际用小棒打入骨二寸以钳防之开道饮防自若赐医工绢三百匹后爲其将张金树所杀
　　杜伏威
　　隋炀帝无道杜伏威以齐州叛炀帝遣陈棱撃之棱下偏裨射中伏威额伏威怒曰不杀射我者终不防此箭由是奋击而入获所射者乃令防箭毕然后斩其首入棱军中棱遂大败
　　韩晋公
　　韩晋公滉镇浙西威令大行浙右进钱船渡江爲惊涛所溺篙公募人漉出两辫不得众以钱损其数滉自至津部视之乃责江神因得其钱指曰此钱干非水波得之者问吏吏具实对复以实投词诟责俄然二缗浮出波上乃取之
　　于相悰
　　长兴于相悰与举人裴丘友善丘有一古镜所常宝者悰布素时曽一照分明见有朱衣吏导从他皆类此其镜旋亦坠矣
