<!-- { "loadSidebar": true } -->
　　或问曰月令云择元日命民社注云元日近春分前后戊日郊特牲云日用甲日之始也与今注月令不同何也答曰观召诰云越翌日戊午乃社于新邑则是今注月令取召诰为义也不取郊特牲为义者以社祭土土畏木甲属木故不用甲也用戊者戊属土也召诰周书则周人不用甲也郊特牲云甲者当是异代之礼也
　　社始
　　或问社之始答曰始于上古穴居之时也故礼记云家主中霤而国主社者古人掘地而居开中取明雨水霤入谓之中霤言土神所在皆得祭之在家为中霤在国为社也由此而论社之所始其来尚矣
　　社树
　　论语曰哀公问社于宰我宰我对曰夏后氏以松殷人以柏周人以栗曰使民战栗明曰社所以依神表域也各随其地所宜而树之宰我谓欲使人畏敬战栗失其义也
　　稷神
　　先儒皆以稷祭百谷之神郑康成以稷祭原隰之神明曰郑义非也且原隰亦土也社既祭土何故更分原隰而别祭之乎又稷之名义不与原隰相侔纵令郑义有征亦是不分眞伪诸儒所识可谓不一
　　稷名
　　或问曰稷既百谷之神不言谷而云稷者何也答曰稷属土而为诸谷之长故月令谓之首种首种者种最在前也诸不可徧举故举其长而为言之以等之也若直以言之则为人所防慢也
　　稷配
　　明曰有能播百者谓之曰正正长也谓为农之长死后以配祭于稷谓之后稷后君也谓为糓之君也左传曰有烈山氏之子曰柱为稷自夏以上祀之周弃亦为稷自商已来祀之祭稷配以后稷者周弃也
　　稷日
　　或问曰祭稷不别日与社同日者何也答曰以百糓生于土戊属土故可与社同日而祭也
　　稷始
　　或问稷之始答曰始有粒食之时也故祭法曰厉山氏之有天下也其子曰农能殖百糓夏之衰也周弃继之故祀以为稷厉山神农之号则神农之时有稷矣
　　文字元起
　　代人多以文字始于黄帝苍颉者明曰非也自生人以来便有文字何以知之按山海经云凤凰首文曰德背文曰义翼文曰顺膺文曰仁腹文曰信岂凤凰乃生于苍颉之后乎韩诗外传云自古封太山禅梁父者百余人仲尼观焉不能尽识又管仲对齐威公云古人封太山者七十二家刻石记号所识十二而已其首有无懐氏则夷吾不识者六十家又在无懐氏前由此而论则文字之兴其来逺矣假令苍颉在黄帝之前亦不始于苍颉矣葢广而论之故寻得其名也
　　书所始
　　代人多以书始于秦时程邈者明曰非也书之兴兴于周代何以知之按左传史赵筭绛县人年曰亥有二首六身是其物也士文伯曰然则二万六千六百有六旬也葢以亥字之形似布筭之状按古文亥作不全无其状虽春秋之时文字体别而言亥字有二首六身则是今之亥字下其首之二画竪置身傍亥作□此则二万六千六百之数也据此亥文则春秋之时有书矣又郦善长水经注云临淄人有发古冢者得铜棺棺外隐起为文言齐太公六代孙胡公之棺也唯三字古文余同今书此胡公又在春秋之前即书兴于周代明矣当时未全行犹与古文相叅自秦程邈已来乃废古文全行体故程邈等擅其名非创造也
　　土牛义
　　礼记月令注曰出土牛以示农耕之早晩不云其牛别加彩色今州县所造春牛或赤或青或黄或黑又以杖扣之而便弃者明曰古人尚质任土所宜后代重文更加彩色而州县不知本意率意而为今按开元礼新制篇云其土牛各随其方则是王城四门各出土牛悉用五行之色天下州县即如分土之义分土者天子太社之坛用五色之土封东方诸侯则割坛东之青土以白毛包而赐之令至其国先立社坛全用青土封南方诸侯则割赤土西方则割白土北方则割黑土今土牛之色亦宜效彼社坛或问曰今地主率官吏以杖打之曰打春牛何也答曰按月令注只言示农耕之早晩不言以杖打之此谓人之妄作耳又曰何谓示农耕之早晩答曰以立春为候也立春在十二月望即防牛人近前示其农早也立春在十二月晦及正月朔即防牛人当中示其农中也立春正月望即防牛人近后示其农晩也又问曰按月令出土牛在十二月今立春方出何也答曰季冬之月二阳已动土脉已兴故用土作牛以彰农事今立春方出农已自知何用防牛之人在前在后也斯自汉朝之失积习为常按汉书立春之日京都百官青衣立青幡施土牛耕人于门外又按营缮令立春前二日京城及诸州县门外各立土牛耕人斯皆失其先书示农之义也又问曰几日而除之答曰七日而除葢欲农人之徧见也今人打后便除又乖其理焉
　　乡饮酒乐
　　今州府贡士陈乡饮酒堂上堂下乐工皆坐亦皆有人歌又皆丝竹明曰如此则尊卑无别何为分居上下哉按乡饮酒礼及燕礼事皆云升歌鹿鸣四牡皇皇者华笙入立于堂下奏南陔白华华黍即是堂上乐有人歌以琴瑟和之并无竹器乐工皆坐堂下无人歌但吹笙播诗亦无琴瑟吹笙者皆立故郊特牲云歌者在上匏竹在下贵人声也言贵重人之声故令歌者在上轻贱匏竹之器故令在下今州府所行并无等级有司不辨故也




　　兼明书卷二【丘光庭】
　　周易
　　云从龙
　　干文言曰云从龙风从虎说者以为龙吟云起虎啸风生明曰非也夫风云者天地隂阳之气交感而生安有虫兽声息而能兴动之哉葢云将起而龙吟风欲生而虎啸故传曰龙从云蛇从雾巢居知雨是也或曰文言仲尼所作何故不知答曰但取其同声相应同气相求先天不违者也
　　苋陆
　　夬九五曰苋陆夬夬中行无咎王弼云苋陆草之柔脆者子夏传云苋陆木根草茎刚下柔上马郑王肃皆云苋陆一名商陆明曰如诸儒之意皆以苋陆为一物直为上六之象今以苋陆为二物苋者白苋也陆者商陆也苋象上六陆象九三上六象隂苋亦全柔也九三以阳应隂陆亦刚下柔上也且夬是五阳共决一隂之卦九五以阳处中既刚且尊而为决主亲决上六而九三应之亦将被决故曰苋陆夬夬重言夬者决苋决陆也由此而论苋陆为二物亦以明矣按本草商陆一名根【音勑张反】一名呼夜一名章陆一名乌椹一名六甲父母殊无苋之号葢诸儒之误也或曰九三君子夬夬其义如何答曰九三以阳应隂有违于众若君子能决断己意与众阳共决上六则免悔故亦重言夬夬也
　　宻云不雨
　　王弼云凡云雨者隂气布于上而阳薄之不得通则蒸而为雨明曰此说未穷其理何者夫隂阳二气生于黄泉氤氲交结出地为云二气力均则能为雨或隂气少而阳气多或隂气多而阳气少皆不能为雨也小畜不雨者隂气少也【干下防上小畜】小过不雨者阳气少也【艮下震上小过】小畜上九既雨既处者阳极则隂也故礼记孔子曰天降时雨山川出云云也者非一气能生者也譬之于炊或有水而无火有火而无水皆不能生气必须水火备而后气生气生本于釡中非结成于甑上也由此而论云必结于地中隂阳相将而出若隂先而阳后尚不能为云岂能为雨乎
　　天地絪緼
　　系辞云天地絪緼万物化醇论者以为絪緼天中之气明曰絪緼未散之名也其气结于黄泉非在天之谓也若已在天安能化生万物直由气自黄泉而生万物资之以化万物者动植之总名也动植初化未有交接故曰化醇及其交接万物由此蕃滋故曰男女构精万物化生男女者雌雄牝牡之称也夫人之精既皆自下岂氤氲不自下乎按月令建子之月律中黄钟黄者地中之色也钟者种也言十一月阳气种于黄泉也故知浑天之形其半常居地下地之下有水水之下有气气之下有天天之元气自水而升地自地而升天自天而廽还水下所谓一隂一阳而无穷也故复彖传曰复其见天地之心乎【震下坤上复】天地之心阳气在下即知絪緼之气所存焉
　　枢机
　　系辞曰言行君子之枢机枢机之发荣辱之主也孔頴逹曰枢户枢机弩牙明曰枢是门关非户枢也何以知之机是弩牙牙发则箭去枢是门关关发即屝开则是门之开闭由关不由枢也且枢非能动转安得谓之发乎道书云流水不腐户枢不蠧葢以门关来去故不蠧败户枢何谓不蠧乎是知頴逹之说谬也
　　尚书
　　三江既入
　　禹贡扬州云三江既入震泽厎定孔安国曰震泽吴南太湖名言三江既入致定为震泽也郑云江自彭蠡分为三既入者入海也明曰厎致也安国之意以为三江之水入于震泽所以致定也按洪水之时包山襄陵震泽不见三江之水既入然后方为震泽康成以既入为入海可谓得之言三江之水已入于海然后平陆出平陆出然后震泽致定也
　　包匦菁茅
　　禹贡荆州所贡包匦菁茅孔安国曰包橘柚也匦匣也菁以为菹茅以缩酒僖四年左传称齐侯责楚云尔贡包茅不入王祭不共无以缩酒寡人是征杜元凯曰包褁束也茅菁茅也明曰孔失而杜得也何以言之按太史公封禅书云江淮之间一茅三是知菁茅即三之茅也菁者茅之状貌菁菁然也三之茅诸土不生故楚人特贡之也孔云菁可为菹是谓菁为蔓菁也且蔓菁常物所在皆生何必须事楚国匣盛而贡之哉故知孔失之矣
　　血流漂杵
　　武成云前徒倒戈攻于后以北血流漂杵孔安国曰血流漂杵甚言之也明曰血流舂杵不近人情今以杵当为杆字之误也按诗云赳赳武夫公侯干城左传郤至举此云公侯之所以扞城其民也则是古人读干为汗杆一名楯一名橹汉书云血流漂橹橹即杆俗呼为傍牌此物体轻或可漂也
　　周康王名
　　周书顾命云用敬保元子钊孔安国曰钊康王名也诸儒皆读钊为昭明曰读者非也钊当音枭按字书六体一曰谐声此钊字谐声字口邉着丩【音古由反】是叫字即金邉着丩当音枭明矣今人依防从刀者讹也且昭王是康王之子岂有子諡父讳而音同乎是周人本读为枭今人误读昭字矣或曰礼不讳嫌名钊昭音同而字异得非嫌名乎答曰言语之间诗书之内有音同字异者即不为之讳岂父讳子諡可用嫌名乎直今人读之非也
　　毛诗
　　序
　　先儒言诗序并小序子夏所作或云毛苌所作明曰非毛苌作也何以知之按郑风出其东门序云民人思保其室家经曰缟衣綦巾聊乐我员毛传曰愿其室家得相乐也据此传意与序不同自是又一取义也何者以有女如云者皆男女相弃不能保其室家即缟衣綦巾是作诗者之妻也既不能保其妻乃思念之言愿更得聊且与我为乐也如此则与序合今毛以缟衣綦巾为他人之男女愿为室家得以相乐此与序意相违故知序非毛作也此类实繁不可具举或曰既非毛作毛为传之时何不解其序也答曰以序文明白无烦解也
　　沈朗新添
