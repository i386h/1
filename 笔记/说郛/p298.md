<!-- { "loadSidebar": true } -->
　　唐百官入阁有待制次对官德宗兴元中日令常参官三两人奏事后唐天成中废待制次对官五日一次内殿百官转对长兴二年停晋天福七年复汉干祐二年陶谷奏罢之淳化二年十一月丙申太宗皇帝再复旧制诏百官次对每日两次
　　淳化贡举人数
　　诸州贡士国初未有限制来者日増淳化三年正月丙午太宗命诸道贡举人悉入对崇政殿凡万七千三百人时承平未久也不知其后极盛之时其数又几倍也
　　严禁蒱博
　　世有恶少无頼之人肆凶不逞小则赌博大则屠牛马销铜钱公行不忌其输钱无以偿则为穿窬若党类颇多则为刧盗纵火行奸杀人不防其微必为大患淳化二年闰二月己丑诏相聚蒱博开柜坊屠牛马驴狗以食私销铜钱为器用并令开封府严戒坊市捕之犯者定行处斩隐匿不以闻与同罪所以塞祸乱之源驱斯民纳之善也其后刑名寖轻而法不足以惩奸犯之者众尝怪近世士大夫莅官视此三者为不急之务知而不问者十常七八因诉到官有不为受理者是开盗贼之门也毋乃不思之甚乎
　　许封本生父母
　　皇朝以孝治天下笃厚人伦子之出继他位者得封赠其本身父母此前所未闻也李昉为宰相上言臣叔父超故任工部郎中集贤殿学士叔母谢氏故陈留郡君是臣本生父母臣不报罔极之恩为名教罪人今郊祀覃恩望与追荣太宗皇帝嘉之淳化四年二月乙丑诏赠超为太子太师谢氏郑国太夫人然此犹因昉有请而从之也至真宗天禧元年八月辛未诏文武陞朝官父不在无嫡母继母者许叙封本生父母则四海之内均沾宠惠虽于古礼违悖亦忠厚之至也
　　为出母服
　　士大夫之家不幸出妻为之子者非其亲生犹可不服茍其所亲生而视之恝然则非人类矣张永德父頴先娶马氏生永德为頴所出永德知邓州于州廨作二堂左继母刘氏居之右马氏居之不敢以出母加于继母永德事二母如一人无间言时大臣母妻皆得入谒刘氏存日马不敢同入禁中刘氏卒马始得入谒太宗劳问嘉叹封莒国太夫人此可为人子事出母之法仁宗景祐三年九月集贤校理郭稹乞为嫁母服诏两制御史太常寺礼院议诏自今并许解官申心丧
　　褒前贤后
　　前代名贤之后累圣褒表最显著有四人一曰狄梁公仁杰二曰张曲江公九龄三曰段太尉秀实四曰郭汾阳王子仪真宗景德三年正月丙戌张公九世孙元吉诣阙献明皇墨迹并张公写真告身诏以为韶州文学大中祥符四年八月丙辰以段公孙亮为三班借职仁宗天圣六年七月张公九世孙锡又以公告身并明皇批荅来献补试国子四门助教庆厯三年三月壬辰诏以狄公孙华州明法狄国賔为本州助教四年正月丙戌以郭公裔孙元亨为永兴军助教元丰五年四月复以段公八世孙文酉为陇州助教复其家国家非靳一命于先贤也谨惜名器虽贤者犹尔况亵用之乎
　　禁侈靡
　　咸平景德以后粉饰太平服用寖侈不惟士大夫之家崇尚不已市井闾里以华靡相胜议者病之大中祥符元年二月诏金箔金银线贴金销金间金蹙金线装贴什器土木玩之物并行禁断非命妇不得以金为首饰许人紏告并以违制论寺观饰塑像者赍金银并工价就文思院换易四年六月又诏宫院苑囿等止用丹白装饰不得用五防皇亲士庶之家亦不得用春幡胜除宣赐外许用绫绢不得用罗诸般花用通草不得用缣帛八年三月庚子又诏自中宫以下衣服并不得以金为饰应销金贴金缕金间金戭金圏金解金剔金撚金陷金明金泥金榜金背金影金阑金盘金织金金线皆不许造然上之所好终不可得而絶也仁宗继统以俭朴躬行于庆厯二年五月戊辰申严其禁上自宫掖悉皆屏絶臣庶之家犯者必置于法然议者犹有憾以为有未至焉自是以后此意冺矣
　　陞应天府为南京
　　真宗皇帝东封西祀思显先烈大中祥符七年正月乙卯诏陞应天府为南京建行宫正殿以归德为名以圣祖殿为鸿庆宫奉太祖太宗像侍立于圣祖之旁其后遂开高宗皇帝中兴之祥此举殆非偶然者矣
　　杀欺罔僧
　　僧徒奸狡虽人主之前敢为欺罔江东有僧诣阙乞修天台国清寺且言如寺成愿焚身以报太宗从之命中使卫绍钦督役戒之曰了事了来绍钦即与俱往不日吿成绍钦积薪如山驱使入火僧哀鸣乞囘阙下面谢皇帝而后自焚绍钦怒以义义入烈焰僧宛转悲号而絶归奏太宗曰臣已了事太宗颔之茍非就焚太宗必以欺罔戮之于市矣
　　禁民庶宫观寄褐
　　黄冠之教始于汉张道陵故皆有妻孥虽居宫观而嫁娶生子与俗人不异奉其教而诵经则曰道士不奉其教不诵经惟假其冠服则曰寄褐皆游惰无所业者亦有凶嵗无所给食假寄褐之名挈家以入者大抵主首之亲故也太祖皇帝深疾之开宝五年闰二月戊午诏曰末俗窃服冠裳号为寄褐杂居宫观者一切禁断道士不得畜养妻孥已有家者遣出外居止今后不许私度须本师知观同诣长吏陈牒给公凭违者捕系抵罪自是宫观不许停着妇女亦无寄食者矣而黄冠之兄弟父子孙侄犹依凭以居不肯去也名曰亲属大中祥符二年二月庚子真宗皇帝诏道士不得以亲属住宫观犯者严惩之自后始与僧同其禁约矣
　　国忌行香
　　国忌行香本非旧制真宗皇帝大中祥符二年九月丁亥诏曰宣祖昭武皇帝昭宪皇后自今忌前一日不坐羣臣进名奉慰寺观行香禁屠废务着于令自后太祖太宗忌亦援此例累朝因之今惟存行香而已进名奉慰久已不有亦不禁屠双忌则休务单忌亦不废务矣
　　扬州彰武殿
　　太祖征李重进还以御营建寺所御之榻存焉后僧徒共建一殿申严崇奉名彰武殿且请降御容使民庶瞻仰真宗皇帝命翰林画工图写严卫而徃仍赐供具景德二年八月癸巳命中使前往奉安遇朔望州郡率官僚朝礼六飞南渡荡为煨烬后虽建殿不复奏请御容姑存遗迹而已
　　兰亭天章寺
　　太宗皇帝命内侍裴愈与山阴县令李易直访王羲之兰亭旧迹其流杯修褉处在越州僧子谦因请建寺于旧地以藏御札至道二年二月壬辰诏从子谦之请赐寺名天章仍以御书赐之
　　东京相国寺
　　东京相国寺乃瓦市也僧房散处而中庭两庑可容万人凡商旅交易皆萃其中四方趋京师以货物求售转售他物者必由于此太宗皇帝至道二年命重建三门为楼其上甚雄宸墨亲填书金字额曰大相国寺五月壬寅赐之
　　尼不得于僧寺受戒
　　僧寺戒坛尼受戒混淆其中因以为奸太祖皇帝尤恶之开宝五年二月丁丑诏曰僧尼无间实紊敎法应尼合度者只许于本寺起坛受戒令尼大德主之如违重置其罪许人吿则是尼受戒不须入戒坛各就其本寺也近世僧戒坛中公然招诱新尼受戒其不至者反诬以违法尼亦不知法令本以禁僧也亦信以为然官司宜申明禁止之
　　万寿观金银像
　　万寿观本玉清昭应宫也宫为火所焚惟长生崇寿殿存殿有三像圣祖真宗各用金五千两余昊天玉皇上帝用银五千余两仁宗天圣七年诏玉清昭应宫更不复修以殿为万寿观葢明肃太后尚有修营之意宰臣犹带使令领至是始去之示不复修营也
　　册寳法物用涂金
　　真宗皇帝朝盛礼缛仪屡举费金最多金价因此顿长人以为病仁宗明道二年正月癸未诏册寳法物凡用金者并改用银而以金涂之自此十省其九至今惟寳用金余皆金涂也












　　燕翼贻谋录卷三
　　无为军灾异祥瑞
　　太宗皇帝以海内混一四方无虞乃于江南置太平军江北置无为军取太平无为之义太平后改为州无为之建在淳化四年十二月戊戌至大中祥符二年建军方十有六年灾异变恠忽发八月中有靑蛇长数丈出郡治十六日风雨林木城门营垒尽坏压死千余人夜三鼓方止九月乙亥奏至真宗皇帝亟命中使张景宣驰驿恤视民坏屋者无出来年夏租压死者家赐米一斛无主及贫乏者官收瘗之令长史就宫观精防设醮为民祈福是时方尚祥瑞宰相甚怒加谴郡守真宗不从其后守臣惩艾于五年三月壬午奏甘露降桐树七年七月庚寅奏圣祖殿丛竹内获毛屦二以为圣祖降九年四月奏瑞气覆巢湖画图来上皆奉承上意也洎至皇祐三年仁宗皇帝在位三十年矣六月丁亥守臣茹孝标奏城内小山生芝三百五十本悉以上进改名其山曰紫芝山蕞尔一培塿不应一时所产若是之多也上怒曰朕以丰年为瑞贤臣为寳草木虫鱼之异乌足尚哉茹孝标与免罪戒州县自今无得以闻大哉王言足以警臣子之进谀者矣
　　凤凰麒麟见瑞
　　虞书载箫韶九成凤凰来仪三代以后无传焉惟汉宣帝时尝见史不载其形状如何真宗景德元年五月七日午时白州有鳯凰三自南入城众禽周绕至万岁寺前栖髙木上身如龙长九尺髙五尺其文五色冠如金盏至申时飞向北去遂不复见州画图来上是时天下承平日久可谓治世宜其览德辉而下也若麟惟先圣识之汉武获一角兽当时以为麟太史公不以为然也太平兴国九年十月癸巳岚州献兽一角似鹿无斑角端有肉性驯善诏羣臣参验徐滕中正王佑等上奏曰麟也宰相宋琪等贺
　　设法卖酒
　　官酒酤其来久矣太宗皇帝深恐病民淳化五年三月戊申诏曰天下酒先遣使者监筦宜募民掌之减常课之十二使其易办吏勿复预葢民自鬻则取利轻吉凶聚集人易得酒则有为生之乐官无讥察警捕之劳而课额一定无敢违欠公私两便然所入无赢余官吏所不便也新法既行悉归于公上散靑苖钱于设防而置酒肆于谯门民持钱而出者诱之使饮十费其二三矣又恐其不顾也则命娼女坐肆作乐以蛊惑之小民无知争竞鬭殴官不能禁则又差兵官列枷杖以弹压之名曰设法卖酒此设法之名所由始也太宗之爱民宁损上以益下新法惟剥下奉上而且诱民为恶陷民于罪岂为民父母之意乎今官卖酒用妓乐如故无复弹压之制而设法之名不改州县间无一肯厘正之者何耶
　　岁限度僧数
　　江南李主佞佛度人为僧不可数计太祖既下江南重行沙汰其数尚多太宗乃为之禁至道元年六月己丑诏江南两浙福建等处诸州僧三百人岁度一人尼百人岁度一人自昔岁度僧道惟试经且因寺之大小立额如进士应举然虽奸猾多窜身其中而庸蠢之甚者无所容自朝廷立价鬻度牒而仆厮下流皆得为之不胜其滥矣
　　州长吏亲决徒罪
　　州长吏不亲监决中唐以来为然遇引断皆牙校监决于门外太宗恤刑虑有寃滥至道元年六月己亥诏诸州长吏凡决徒罪并须亲临因太常博士王枤有请也今州郡杖罪悉委职幕官而徒罪必自监决帅府则以徒罪委通判圣朝谨严于用刑葢以人命为重也
　　丧葬不得用僧道
　　丧家命僧道诵经设斋作醮作佛事曰资福也出葬用以导引此何义耶至于铙钹乃蛮乐也蛮俗燕乐则击之而可用于丧柩乎世俗无知至用鼔吹作乐又何忍也开寳三年十月甲午诏开封府禁止士庶之家丧葬不得用僧道威仪前引太平兴国六年又禁送葬不得用乐庶人不得用方相魌头今犯此禁者所在皆是也祖宗于移风易俗留意如此惜乎州县间不能举行之也
　　铁钱权铜钱
