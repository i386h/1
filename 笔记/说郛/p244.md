<!-- { "loadSidebar": true } -->
　　传记所传汉宣帝以皂盖车一乘赐大将军霍光悉以金较具至夜车辖上金鳯凰輙亡去莫知所之至晓乃还如此非一守车人亦尝见后南郡黄君仲北山罗鸟得鳯凰子入手即化成紫金毛羽冠翅宛然具足可长尺余守车人列云今月十二日夜车辖上鳯凰俱飞去晓则俱还今日不返恐为人所得光甚异之具以列上后数日君仲诣阙上金鳯凰子云今月十二日夜北山罗鸟所得帝闻而疑之以置承露盘上俄而飞去帝使寻之直入光家止车辖上乃知信然帝取其车毎游行輙乗御之至帝崩鳯凰飞去莫知所在嵇康诗云翩翩鳯辖逄此网罗正谓此也昔东海蒋潜尝至不其县路次林中遇一尸已臭烂鸟来食之輙见小儿长三尺驱鸟鸟飞起如此非一潜异之看见尸头上着通天犀纛揣其价可数万钱潜乃防取既去众鸟争集无通驱者潜以此纛上晋武灵王晞晞薨以衬众僧王武纲以九万钱买之后落褚太宰处复以饷齐故丞相豫章王王薨后内人江夫遂断以为钗每夜輙见一儿绕床啼呌云何为见屠割天当相报江夫恶之月余乃亡
　　石季龙少好挟弹其父怒之其母曰徤犊须走车破辕良马须逸鞅泛驾然后负重致逺盖言童稚不竒不慧即非异器定矣
　　人言鹤胎生所以赋云胎化仙禽也今鸬鹚亦是胎生抱朴子本草説同此岂亦仙禽者乎绚曰但恐世只知鹤胎生不知鸬鹚亦是胎生便谓鹤胎生也若縁鸬鹚食腥鱼虽胎生不得与鹤同今见养鹤者説其鹤食腥秽更甚于鸬鹚若以色黒于鹤则白鹤千万年方变为鹤又何尚焉公笑曰是以君子恶居下流其鸬鹚之谓乎绚曰鹤难见也鸬鹚易见也世人贵耳而贱目之故也若使鸾鳯如鹤之长见即鹤亦如鸬鹚矣以少为贵世以不见为圣为瑞而贵之也所以进士陈标咏蜀葵诗云能共牡丹争几许得人憎处只縁多鸬鹚之谓也
　　刘仆射晏五鼔入朝时寒中路见卖蒸饼之处势气腾煇使人买之以袍袖包裙帽底防之且谓同列曰羙不可言羙不可言
　　王承升有妹国色徳宗纳之不恋宫室德宗曰穷相女子乃出之勅其母兄不得嫁进士朝官任配军将作亲情后元士会因以流落真穷相女子也
　　韩十八愈直是太轻薄谓李二十六程曰某与丞相崔大羣同年徃还直是聪明过人李曰何处是过人者韩曰共愈徃还二十余年不曾共説着文章此岂不是敏慧过人也
　　韩十八初贬之制席十八舍人为之词曰早登科第亦有声名席既物故友人曰席无令子弟岂有病阴毒伤寒而与不洁吃耶韩曰席十八吃不洁太迟人问之何也曰出语不是盖忿其责辞云亦有声名耳
　　元载将败之时妻王氏曰某四道节度使女十八年宰相妻今日相公犯罪死即甘心使妾为舂婢不如死也主司上闻俄亦赐死
　　王缙之下狱也问头云身为宰相夜醮何求王答曰知则不知死则合死
　　元载于万年县佛堂子中谒主官乞一快死也主者曰相公今日受些子汚泥不怪也乃脱秽袜塞其口而终公曰卢华州予之堂舅氏也尝于元载相宅门见一人频至其门上下瞻顾卢疑异人乃邀以归且问元载相公如何曰新相将出旧者须去吾已见新相矣一人绯一人紫一人街西住皆惨服也然二人俱身小而知姓名不经旬日王元二相下狱德宗将用刘晏为门下杨炎为中书外皆传説必定疑季子之言不中时国舅吴凑见王元事説因贺德宗而啓之曰新相欲用谁德宗曰刘杨凑不语上曰吾舅意如何言之无妨凑曰二人俱曾用也行当可见陛下何不用后来俊杰上曰为谁吴乃奏常衮及某乙翌日竝命拜二人为相以代王元果如季子之説绯紫短长街之东西无不騐也
　　赵相璟之入藩副使谓二张判官曰前几里合有河河边栁树下合有一官着惨服立既而悉然二张问之赵曰某年三十前梦此行亦不怨他时相赵相将薨时长安诸城门金吾官见一小儿衣豹犊鼻擕五色绳子覔赵相不经旬日赵相薨
　　公曰杜相鸿渐之父名鹏举父子而似兄弟之名盖有由也鹏举父尝有所之见一大碑云是宰相碑已作者金填其字未作者刋名于上杜问曰有杜家儿否曰有任自看之记得姓下是鸟偏旁曵脚而忘其字乃名鹏举而谓之曰汝不为相即世世名鸟旁而曵脚也鹏举生鸿渐而名字亦前定矣况其官与寿乎
　　袁德师给事中髙之子也九日出餻谓人曰某洛阳有僧房中磬子日夜輙自鸣僧以为怪惧而成疾求术士百方禁之终不能已曹绍防素与僧善防来问疾僧具以告俄击斋钟磬复作声绍防笑曰明日设盛馔余当为除之僧虽不信绍防言兾或有効乃力置馔以待绍防食讫出懐中错鑢磬数处而去其声遂絶僧问其所以绍防曰此磬与钟律合故击彼应此僧大喜其疾便愈
　　隋末有河间人皻鼻酗酒自号郎中毎醉必敺击其妻妻羙而善歌每为悲怨之声輙揺顿其身好事者乃为假面以写其状呼为踏揺娘今谓之谈娘
　　故事毎三月三日九月九日赐王公以下射中鹿者赐为第一赐绫其余布帛有差至开元八年秋舍人许景先以为徒耗国用而无益于是罢之
　　皇甫文备武后时酷吏也与徐大理论狱诬徐党逆人奏成其罪武后特出之无何文备为人所告有功讯之在寛或曰彼曩时将防公于死今公反欲出之何也徐曰汝所言者私怨我所守者公法夫为人臣安得以私害公
　　饮酒四字着于史氏出于则天时壁州刺史郑庆者进之人或知之以三台送酒当未尽晓盖因北齐髙洋毁铜雀台筑三个台宫人拍手呼上台因以送酒德宗诞日三教讲论儒者第一赵需第二许孟容第三韦渠牟与僧覃延嘲谑因此承恩也渠牟荐一崔阡拜谕德为侍书于东宫东宫顺宗也阡触事面墙对东宫曰臣山野人不识朝典见陛下合称臣否东宫曰卿是东僚自合知也
　　李二十六丈丞相善谑为夏口日有客辞焉相留更住三两日客曰业已行矣舟船已在汉口曰此汉口不足信其客掩口而退又因堂弟居守误收骰子紏者罚之丞相曰何罚之有司徒曰汝向闲时把他堂印将去又何辞焉饮酒家谓重四为堂印盖讥居守太和元年冬朝廷有事之际而登庸
　　予与窦丈及王承升同在朗州日共饮晏后三人相代为防州亦异矣
　　晋书中有饮食名寒具者亦无注觧处后于齐民要术并食经中检得是今所谓饼桓尝盛陈法书名畵请客观之有客食寒具不濯手而执书因有汚处不怿自是命賔不设寒具
　　昌黎生名父之子虽教有义方而性颇暗劣尝为集贤校理史传中有説金根车处皆臆断之曰岂其误欤必金银车也悉改根字为银字至除拾遗果为谏院不受俄有以故人之子愍之者因辟为鹿门从事
　　今谓进士登第为迁鸎者久矣盖自毛诗伐木篇诗云伐木丁丁鸟鸣嘤嘤出自幽谷迁于乔木又曰嘤其鸣矣求其友声竝无莺字顷岁试早莺求友诗又莺出谷诗别书固无证据岂非误欤
　　东晋谢太傅墓碑但树贞石初无文字盖重难制述之意也
　　千字文梁周兴嗣编次而有王右军书者人皆不晓其始梁武教诸王书令殷鐡石于大王书中搨一千字不重者每字一片纸杂碎无叙武帝召兴嗣谓曰卿有才思为我韵之兴嗣一夕编次进上鬓髪皆白而赏赐甚厚右军孙智永禅师自临八百本散与人间江南诸寺各留一本永公住永福寺积年学书后有笔头十瓮毎瓮皆数万人来覔书兼请题头者如市所居户限为之穿宂乃用鐡叶褁之人谓之鐡门限后取笔头瘗之号退笔塜自制铭志
　　郑广文学书而病无纸知慈恩寺有柿叶数间屋遂借僧房居止日取红叶学书岁久殆遍后自写所制诗并畵同为一卷封进元宗御笔书其尾曰郑防三絶郭侍郎承嘏尝宝惜法书一轴每随身擕徃初应举就杂文试写毕夜色犹早以纸缄褁置于箧中及纳试而误纳所宝书帖却归铺于烛笼中取书帖观览则程试宛在箧中匆遽惊嗟计无所出来徃棘闱门外忽有老吏询其事具以实告吏曰某能换之然某家贫居兴道里傥换得愿以钱三万见酬公悦而许之逡廵赍程试入而以书帖出授公公愧谢而退明日归亲仁里遽以钱送诣兴道欵关乆之吏有家人出公以姓氏质之对曰主人死已三日矣力贫未办周身之具公惊叹乆之方知棘闱所见乃鬼也遂以钱赠其家
　　张尚书牧农日捕获发墓盗十余軰中有一人请间言事公因屏吏独问对曰愿以他事赎死卢氏南山有尧女冢近亦曽为人开发获一大珠并玉椀人亦不能计其直余宝器极多世莫之识也公因遣吏发騐其冢果有开处旋获其党考讯与前通无异及牵引其徒皆在商州治务中时商牧名卿也州移牒公致书皆怒而不遣窃知者云珠玉之器皆入京国贵人家矣然史传及地里书并不载此冢且尧女舜妃也死于湘岭今所谓者岂传説之误欤矧贻训于茅茨土阶不宜有厚葬之事即此墓果何人哉
　　圣善寺银佛天宝乱为贼截一耳后少傅白公奉佛用银三铤添补然犹不及旧者
　　果州谢真人上升前在金泉山道场上帝锡以马鞍使安其心也刺史李坚遗之玉念珠后问念珠在否云已在玉皇之前矣一日真人于紫极宫致斋金母下降郡郭处处有虹霓云气之状至白昼轻举万目覩焉旧官人所服赭黄紫二色贞观中始令三品已上服紫四品五品以朱六品七品以緑八品九品以青
　　谢眺诗云芳洲多杜若贞观中医局求杜若度支郎乃下邠州令贡之判司云邠州不出杜若应由谢眺诗误太宗闻之大笑改雍州司户
　　郑公尝出行以正月七日谒见太宗太宗劳之曰卿今日至可谓人日矣
　　虞公之为秘书于省后堂集羣书中事可为文用事号为北堂书钞今北堂犹存而书钞盛传于世
　　贞观中西域献胡僧呪术能生死人太宗令飞骑中防壮勇者试之如言而死如言而苏帝以告宗正卿傅奕奕曰此邪法也臣闻邪不干正若使呪臣必不能行帝令呪奕奕对之初无所觉须臾胡僧忽然自倒若为物所击者便不复苏
　　阎立本善畵至荆州见张僧繇旧迹曰定虚得名耳明日又徃曰犹近代佳手明日又徃曰名下定无虚士坐卧观之留宿其下十日不能去张僧繇遂作醉僧圗道士毎以此嘲僧于是诸僧聚钱十万资阎立本作醉道士圗今并传于世
　　率更令欧阳询行见古碑晋索靖所书驻马观之良久而去数百歩复还下马伫立疲倦则布毯坐观因宿其下三日而去
　　贞观中弹琵琶裴洛元始废拨用手今俗为搯琵琶是也
　　许敬宗性轻傲见人多忘或谓之不聪敬宗曰卿自难记若遇何刘沈谢暗中摸索着亦可识之
　　髙阳许敬宗奏流其子昻于岭南及敬宗死博士袁思古议諡为谬昻子彦伯于众中将击之袁曰今为贤家君报讐何为反怒彦伯慙而止
　　禇遂良问虞监曰某书何如永师曰闻彼一字直五百金岂得若此曰何如欧阳询曰不择纸笔皆能如志禇恚曰既然某何更留意于此虞曰若使手和笔调遇合作者亦深可尚禇喜而退
　　卢承庆尚书总章初考内外官有督运遭风失米卢考之曰监运损粮考中下其人容色自若无言而退卢重其雅量改注曰非力所及考中中既无喜容亦无愧词又改曰宠辱不惊考中上
　　刘仁轨为左仆射戴至德为右仆射人皆多刘而鄙戴有老妇陈牒至德方欲下笔老妇问其左右此是刘仆射曰戴仆射因急就前曰此是不解事仆射却将牒来至德笑令授之戴仆射在职无异迹当朝似不能言及薨髙宗叹曰自吾防至德无复闻谠言在时有不是者未尝放我过因索其前后所陈章奏盈箧阅而流涕朝廷始重之
