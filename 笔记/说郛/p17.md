<!-- { "loadSidebar": true } -->
　　夫卦者时也爻者适时之变者也夫时有否泰故用有行藏卦有小大故辞有险易一时之制可反而用也一时之吉可反而凶也故卦以反对而爻亦皆变是故用无常道事无轨度动静屈伸唯变所适故名其卦则吉凶从其类存其时则动静应其用寻名以观其吉凶举时以观其动静则一体之变由斯见矣夫应者同志之象也位者爻所处之象也承乗者逆顺之象也逺近者险易之象也内外者出处之象也初上者始终之象也是故虽逺而可以动者得其应也虽险而可以处者得其时也弱而不惧于敌者得所据也忧而不惧于乱者得所附也柔而不忧于断者得所御也虽后而敢为之先者应其始也物竞而独安于静者要其终也故观变动者存乎应察安危者存乎位辨逆顺者存乎承乘明出处者存乎外内逺近终始各存其防辟险尚逺取时贵近比复好先干壮恶首明夷务暗丰尚光大吉凶有时不可犯也动静有适不可过也犯时之忌罪不在大失其所适过不在深动天下灭君主而不可危也侮妻子用顔色而不可易也故当其列贵贱之时其位不可犯也遇其忧悔吝之时其介不可慢也观爻思变变斯尽矣
　　明象
　　夫象者出意者也言者明象者也尽意莫若象尽象莫若言言生于象故可寻言以观象象生于意故可寻象以观意意以象尽象以言着故言者所以明象得象而忘言象者所以存意得意而忘象犹蹄者所以在兔得兔而忘蹄筌者所以在鱼得鱼而忘筌也然则言者象之蹄也象者意之筌也是故存言者非得象者也存象者非得意者也象生于意而存象焉则所存者乃非其象也言生于象而存言焉则所存者乃非其言也然则防象者乃得意者也防言者乃得象者也得意在忘象得象在忘言故立象以尽意而象可忘也重画以尽情而画可忘也是故触类可为其象合义可为其征义茍在健何必马乎类茍在顺何必牛乎爻苟合顺何必坤乃为牛义茍应健何必干乃为马而或者定马于干案文责卦有马无干则伪说滋漫难可纪矣互体不足遂及卦变变又不足推致五行一失其原巧喻弥甚纵复或值而义无所取葢存象忘意之由也忘象以求其意义斯见矣
　　辩位
　　案象无初上得位失位之文又系辞但论三五二四同功异位亦不及上何乎唯干上九文言云贵而无位需上六云虽不当位若以上为隂位邪则需上六不得云不当位也若以上为阳位邪则干上九不得云贵而无位也隂阳处之皆云非位而初亦不说当位失位也然则初上者是事之终始无隂阳定位也故干初谓之潜过五谓之无位未有处其位而云潜上有位而云无者也歴观众卦尽亦如之初上无隂阳定位亦以明矣夫位者列贵贱之地待才用之宅也爻者守位分之任应贵贱之序者也位有尊卑爻有隂阳尊者阳之所处卑者隂之所履也故以尊为阳位卑为隂位去初上而论位分则三五各在一卦之上亦何得不谓之阳位二四各在一卦之下亦何得不谓之隂位初上者体之终始事之先后也故位无常分事无常所非可以隂阳定也尊卑有常序终始无常主故系辞但论四爻功位之通例而不及初上之定位也然事不可无终始卦不可无六爻初上虽无隂阳本位是终始之地也綂而论之爻之所处则谓之位卦以六爻为成则不得不谓之六位时成也
　　畧例下
　　凡体具四德者则转以胜者为先故曰元亨利贞也其有先贞而后亨者由于贞也凡隂阳者相求之物也近而不相得者志各有所存也故凡隂阳二爻率相比而无应则近而不相得有应则虽逺而相得然时有险易卦有小大同救以相亲同辟以相疎故或有违斯例者也然存时以考之义可得也
　　凡彖者綂论一卦之体者也象者各辩一爻之义者也故履卦六三为兑之主以应于干成卦之体在斯一爻故彖叙其应虽危而亨也象则各言六爻之义明其吉凶之行去六三成卦之体而指说一爻之德故危不获亨而见咥也讼之九二亦同斯义
　　凡彖者通论一卦之体者也一卦之体必由一爻为主则指明一爻之美以綂一卦之义大有之类是也卦体不由乎一爻则全以二体之义明之丰卦之类是也凡言无咎者本皆有咎者也防得其道故得无咎也吉无咎者本亦有咎由吉故得免也无咎吉者先免于咎而后吉从之也或亦处得其时吉不待功不犯于咎则获吉也或有罪自己招无所怨咎亦曰无咎故节六三曰不节若则嗟若无咎象曰不节之嗟又谁咎也此之谓矣
　　卦畧【凡十一卦】
　　屯此一卦皆隂爻求阳也屯难之世弱者不能自济必依于彊民思其主之时也故隂爻皆先求阳不召自往马虽班如而犹不废不得其主无所冯也初体阳爻处首居下应民所求合其所望故大得民也
　　蒙此一卦隂爻亦先求阳夫隂昧而阳明隂困童蒙阳能发之凡不识者求问识者识者不求所告闇者求明明者不谘于闇故童求我匪我求童也故六三先唱则犯于为女四逺于阳则困吝初比于阳则发也
　　履杂卦曰履不处也又曰履者礼也谦以制礼阳处隂位谦也故此一卦皆以阳处隂为美也
　　临此刚长之卦也刚长则柔危矣柔其有德乃得免咎故此一卦隂爻虽美莫过无咎也
　　观之为义以所见为美者也故以近尊为尚逺悔吝
　　大过者栋桡之世也本末皆弱栋已桡矣而守其常则是危而不扶凶之道也以阳居隂拯弱之义也故阳爻皆以居隂位为美济衰救危唯在同好则所赡褊矣故九四有应则有它吝九二无应则无不利也遯小人浸长难在于内亨在于外与临卦相对者也临刚长则柔危遯柔长故刚遯也
　　大壮未有违谦越礼能全其壮者也故阳爻皆以处隂位为美用壮处谦壮乃全也用壮处壮则触藩矣明夷为闇之主在于上六初最逺之故曰君子于行五最近之而难不能溺故谓之箕子之贞明不可息也三处明极而征至闇故曰南狩获其大首也
　　睽者睽而通也于两卦之极观之义最见矣极睽而合极异而通故先见怪焉洽乃疑亡也
　　丰此一卦明以动之卦也尚于光显宣扬发畅者也故爻皆以居阳位又不应隂为美其綂在于恶闇而已矣小闇谓之沛大闇谓之蔀闇甚则明尽未尽则明昧明尽则斗星见明防故见沬无明则无与乎世见沬则不可以大事折其右肱虽左肱在岂足用乎日中之盛而见沬而已岂足任乎



　　周易古占【程迥】
　　太极第一
　　太极者乾坤未列无象可见大衍未分无数可数其理谓之道其物谓之神庄子谓道在太极之先而不为髙者非也太极与道不可以差殊观也是故道之超乎象数则为太极行乎象数则为乾坤一出一入皆道也虽然以时论之不必求诸天地开辟之先今一昼一夜阳生于子隂生于午葢有不倚于隂阳而生隂阳者也太极者大中也非若日之中而有昃国之中而有外位之中而有上下太极无方无体其所谓中者因隂阳倚于一偏而后见也先儒谓天地未分元气混而为一老子谓道生一是也故说者谓太极已见气也非无也胡不以在物者验之乎当干未资始恶可谓之有气未丽夫一恶可谓之有一故一物具天地之理明乎此则可以探易之原矣
　　两仪第二
　　两仪者乾坤之初画也大衍三变而得之者也尔雅曰仪匹也言隂阳之相匹也自太极而生两仪两仪生四象四象生八卦因而重之为六十四其丽于数者皆递升而倍之则两仪为乾坤之初画可知矣刘牧以一二三四为两仪既两矣而四之可乎先儒以天地为两仪或谓天地为乾坤之象四象所生八卦之二尔葢不知两仪为乾坤之初画八卦为乾坤三画之相变故也
　　四象第三
　　四象者乾坤初与二相错而成也大衍六变而得之者也所以配隂阳老少之分也刘牧以九六七八为四象夫物生而后有象象而后有滋滋而后有数谓之九六七八矣即数也非象也先儒以金木水火为四象夫见乃谓之象形乃谓之器是四者既有定形尝以配干巽坎离矣即器也非象也或以神物变化垂象图书为四象然上与两仪下与八卦不相连属故曰四象者乾坤初与二相错而成也
　　八卦第四
　　八卦者乾坤初二三相错而成也大衍九变而得之者也既已小成则三才之理备矣配之以八物位之以八方所以通神明之德类万物之情者具矣
　　重卦第五
　　隂阳之运极六月而反此八卦不得不重也今每卦之下曰某下某上是三画之卦相配而六也然丽于数者亦递升而倍故以两仪乗八卦至四则其别一十有六此大衍十有二变得之以四象乗八卦至五则其别三十有二此大衍十有五变得之以八卦乗八卦至上则其别六十有四此大衍十有八变而成卦也
　　变卦第六
　　六画既成六十四卦既具若夫极数之占则有变卦存焉其初列六十四卦以两仪乗之其别一百二十八其二以四象乗之其别二百五十六其三以八卦乗之其别五百一十二其四列内卦之数复以两仪乗之其别一千二十四其五复以四象乗之其别二千四十八其上复以八卦乗之其别四千九十六故朱震曰周易以变者占一卦变六十四卦六十四卦变四千九十有六此皆出于加一倍法也
　　占例第七
　　六爻不变以卦彖占内卦为贞外卦为悔
　　春秋左氏传昭七年孔成子筮立卫元遇屯曰利建侯僖十五年秦伯伐晋卜徒父筮之遇蛊曰贞风也其悔山也者是也
　　一爻变以变爻占
　　闵元年毕万筮仕遇屯之比初九变也蔡墨论干曰其同人九二变也僖二十五年晋侯将纳王遇大有之睽九三变也庄二十二年周史筮陈敬仲遇观之否六四变也昭十二年南蒯之筮遇坤之比六五变也僖十五年晋献公筮嫁伯姬遇归妹之睽上六变也他仿此
　　二爻三爻四爻变以本卦为贞之卦为悔
　　国语重耳筮尚得晋国遇贞屯悔豫皆八葢初与四五凡三爻变也初与五用九变四用六变其数不纯其不变者二三上在屯为八在豫亦八故举其纯者而言皆八也下章详出
　　五爻变以不变爻占
　　襄九年穆姜始往东宫筮之遇艮之八史曰是谓艮之随葢五爻皆变唯八二不变也刘禹锡谓变者五定者一宜从少占是也然谓八非变爻不曰有所之史谓艮之随为茍悦于姜者非也葢他爻变故之随惟之随然后见八二之不变杜征南引连山归藏以七八占其失逺矣
　　六爻变以乾坤二用为例此占法之大畧也若神而明之则存乎其人
　　昭二十九年蔡墨对魏献子曰在干之坤曰见群龙无首吉此六爻皆变也
　　占説第八
　　重耳筮尚得晋国遇贞屯悔豫皆曰利建侯屯初九无位而得民重耳在外之象九五虽非失位而所承所应者皆向初九惠怀无亲之象至豫则九四为众隂所宗无有分其应者震为诸侯坤为国土重耳得国之象利行师一战而霸之象九四总众隂以安土如簪之总髪以庄首重耳率诸侯以尊周室之象
　　穆姜比于叔孙侨如欲废成公侨如败迁穆姜于东宫筮之遇艮之八史曰是谓艮之随其辞曰艮其腓不极其随其心不快腓附下体六二随九三当艮止之时上下不相与不见极者也艮之随亦随之艮其辞曰系小子失丈夫应九五顺也宜应而失乗初九逆也宜失而系且诸爻皆动以明八二之不动不可出矣
　　闵元年初毕万筮仕遇屯之比辛廖占之曰吉屯固比入吉孰大焉昭七年孔成子筮立卫絷遇屯之比史朝曰嗣吉何建建非嗣也孟将不列于宗其筮同而占异者事不同故也非忠信之事遇黄裳元吉反以为凶则占法大槩可知己矣
