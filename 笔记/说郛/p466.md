<!-- { "loadSidebar": true } -->
　　八节之端【履端于始歳旦更始四序端为资始亦云四始又云端日谓履端者也】三元之始【圣人考厯数以正三元此圣人知命之术歳之元日之元时之元也】开甲子于新厯【沈佺期诗云洛阳新甲子何日是清明】发风光于上春　七十二之初三百六旬之首【皆元日也】磔鸡斩羊【宋书歳朔县官斩羊置其头于门又磔鸡以祠之俗说以厌厉气裴以问河南伏君伏君曰是土气上升草木萌动羊囓百草鸡啄五谷故磔鸡斩羊以助生气】放鸠献雀【列子曰邯郸民以正旦朝献鸠于简子简子大悦厚赏而放之曰正旦放生示有恩也客曰得赏竞捕之不如不赏之愈也又地理志荥阳有厄公井沛公避项羽双鸠集井上故汉时正旦放鸠献雀已注于下】称崔寔之觞【崔寔月令云元日进酒降神毕室家尊卑次列于几之前各上椒酒于家长称觞举夀欣欣如也】夺戴冯之席【东观汉记戴冯为侍中正旦朝贺百僚毕防帝命羣臣能説经史更相难诘义有不通辄夺其席以益通者冯乃重坐五十余席】爆竹钻榆【事已见上】造胜华【董勋问礼曰正月一日造胜华以相遗象瑞图金胜之形又云象西王母正月七日戴胜见武帝于承华殿】藏粪帚【捜神记云昔有商人欧明乗船过青草湖忽遇风晦暝而逢青草湖君邀归止家堂宇甚丽谓欧明曰惟君所须富贵金玉等物吾当与卿明未知所答傍有一人私语明曰君但求如愿不必余物明依其人语湖君黙然须臾便许及出乃呼如愿是一少婢也湖君语明曰君领取至家如要物但就如愿所须皆得明至家数年遂大富后至歳旦如愿起晏明鞭之如愿以头鑚粪帚中渐没失所在明家渐贫故今人嵗旦粪帚不出户者恐如愿在其中也】首祚元正【王羲之月仪书云日往月来元正首祚太簇告辰微阳始布罄无不宜和神养素】进屠苏【俗説屠苏乃草庵之名昔有人居草庵之中每嵗除夜遗闾里一药贴令囊浸井中至元日取水置于酒樽合家饮之不病瘟疫今人得其方而不知其人姓名但曰屠苏而已】烧骨【歳除夜烧骨为熈庭助阳气】吞鸡【风上记云元旦当生吞鸡子一枚谓之练形】饮墨【北齐正旦会侍中黄门郎宣诏劳诸郡上计劳讫命遗纸陈事宜字有脱误者呼起席书迹滥劣者令饮墨水一升文理孟浪者夺容刀及席亊多不録】贴画鸡于朱户【歳时纪云元日贴画鸡于户上挿符于其中而百鬼畏之】献彩雀于彤庭【孔丛子曰邯郸人以正旦献雀于赵王缀以五采王大悦】肴列辛盘觞称椒酒桃板署门而纳庆苇绳罗户以袪灾【辛盘见下注椒酒见上注山海经云东海度朔山有大桃树下有二神一曰神荼一曰欝垒能啖百鬼故今元日设桃符于门以象之歳时记曰设索于门上以畏百鬼】献羔令节祈谷嘉辰【月令天子献羔开冰先荐寝庙又元日祈谷于上帝】噀杯销蜀郡之火灾飘雪衬荆州之木屑【神仙传曰栾巴蜀人为尚书正旦大防得酒不饮向西南噀之有司奏巴不恭谢曰臣里失火以此酒为雨救之后蜀郡奏元日会值大火其日东北有大雨至救火雨中有酒气晋陶侃字士行为荆州牧勑造船官收余木屑后元日防值大雨雪庭泥于是悉着屑衬覆之朝贺无妨】竹爆广庭【荆楚歳时记曰山魈鬼犯人则病恶爆竹之声也】松标高户【董勋问礼俗有歳首酌椒酒而饮之者何也以椒性芬香又堪作药又挿松枝于户亦同此义】律暖而池冰消玉风和而园栁绽金　盘号五辛【风土记云元日食五辛以练形以助五藏】觞称万夀【崔寔元日称觞献夀】纳庆着椒花之颂袪灾献栢叶之铭【晋书刘臻妻献椒花颂曰旋风周囘三朝啓建青阳散辉澄景载焕美哉虚葩爰采爰献圣容映之永夀于万庾信正朝赉酒诗正朝辟恶酒新年长命杯栢叶随铭至椒花逐颂来流星向椀落浮螘对春开成都方救火蜀使几时来】应干纳祐与日同休【文选】位正元阳气和端月朱户骈罗于仙木【嵗时记元日造桃板于户谓之仙木象欝垒之山桃百鬼所畏】緑醽防灔于夀杯【晋咸康四年十二月丙子正旦会百僚増赐醽緑酒人二升夀杯见上】璿玑改度日月重新【王悦贺正表曰三辰改运元正啓祚又元肃贺仪曰元正首祚璿玑改度伏惟万夀云云】导和而应凤应凰履端而献鸠献雀【月令疏云正月律中大簇黄帝使伶伦自大夏之西昆仑之东取嶰谷之竹制为十二管以聴凤凰之鸣其应凤者为律应凰者为吕鸠雀事已见于上】蜀郡火灾【见上】西京水戏【汉明帝使博士马均引东水转百戏又正月朝造巨兽鱼龙曼延如汉西京故事】三微始布六律初调【白虎通谓正月为三微言阳气未着为微】称万夀于彤庭资百福于皇室【谓元会也】受四海之图籍膺万国之贡珍内抚诸夏外接百蛮【文选以天子当元会也】华元放囚江淹赏士【北齐书张华元字满国为兖州刺史狱有系囚谓曰三元之始念卿幽闭今给假五日足得展谒亲友至期当还也果期而至梁典谢举初为太学博士与兄览预元会江淹一见并皆钦挹曰此可谓御二龙于长途耳】戏造鱼龙【事已见上】术呼牛马【五行书云元日向辰至门前呼牛马六畜】进酒降神湔裳度厄【玉烛寳典云今人元日至晦日并为酺食士女湔裳度厄】
　　人日
　　一二称鸡狗六七为马人【董勋问礼俗曰正月一日为鸡二日为狗三日为羊四日为猪五日为牛六日为马七日为人以阴晴为丰耗正旦画鸡于门七日镂人于金薄】菜羮花胜【嵗时记云人日以七种菜为羮剪防为花胜以相遗也】汉帝之会承华殿【西王母头戴花胜以正月七日会帝于承华殿】宋王之登望仙楼【见下注】竹叶酒【酒名】梅花妆【武帝女夀阳公主人日卧于含章殿下梅花落公主额上成五出之花拂之不去皇后留之自后有梅花妆是也】铭山【魏东平王登夀张安仁山铭曰正月七日厥日惟人策我良驷陟彼安仁出述征记】饮爵【夀阳记云正月七日宋王登望仙楼会羣臣父老集于城下令皆饮一爵文武十人拜贺上夀】稽董勋之问俗时则罔愆【六七为马人已见上注】考陈氏之见仪事乃不忒【刘臻妻陈氏进见仪曰正月七日上人胜于人是也】镂人【董勋问礼俗云人日镂金薄为人以贴屏风戴于头鬂起自晋代贾充妻李氏夫人云俗人入新年形容改旧从新也】熏天【述征记云人日作煎饼于中庭谓之熏天】捩狗耳翦人形【荆楚歳时记云人日夜多鬼鸟过人家槌床打户捩狗耳灭灯烛以禳之翦形见上】赵伯符七日之欢【夀阳记曰赵伯符为豫州刺史立义楼每至元日人日七日月半乃于楼上作乐楼下男女盛饰游看作乐】薛道衡二年之叹【薛道衡人日诗曰立春才七日离家已二年人归落鴈后思发在花前】饮竹叶之一觞妆梅花之满面【并见上注】
　　上元
　　祭户遗风【荆楚歳时记云今州里风俗望日祭门户先以栁条挿于左右门上乃以酒脯饮食豆粥餻糜祭之】观灯故事【涅槃经云如来阇维讫收舍利罂置金床上天人散花奏乐绕城步步燃灯满十三里】火树【唐苏味道看灯诗云火树银花合星桥铁鎻开暗尘随马去明月逐人来】灯楼【唐宗于上阳宫建灯楼高一百五十尺悬以珠玉微风将至锵然成韵】帝女巢成而得仙【广阳记云南方赤帝女入山学道仙鹊以正月一日衔柴作巢至十五日巢成后得道升天】僧徒云集而观雨【西域记云摩竭陁国正月十五日僧徒俗众云集观佛舍利放光雨花】汉帝之建白马【汉武帝时摩腾竺法兰以白马駞经至帝是日设大祭其夜以香火焚释道二教道经煨烬佛教宛然帝遂建白马寺】宗之游凉州【叶法师时与宗游凉州以铁如意质酒】神灯佛火【崔液正月望夜游诗神灯佛火百轮张刻像板形七寳装】试鼓倾城【祢衡被魏武谪为鼓吏正月半试鼔祢衡扬袍为渔阳掺挝渊渊有金石声四坐为之改容又古诗云九陌连灯影千门共月华倾城出寳骑匝路转香车】灯火千门【见上】蚕桑百倍【续齐谐记云呉县张成夜见一女立宅东南角谓成曰此地是君蚕室我即地神明日正月半宜作白粥泛膏于上以祭我必当令君蚕桑百倍俄失所在如其言年年大得蚕今人作餻粥谓之粘女财是也】无心【玉台诗曰去年正月半本自无心看】送酒【古诗云汉帝窥桃核齐侯问枣花上元应送酒来在蔡经家】卜于紫姑【异苑曰其夕迎紫姑神以卜之本人家妾为大妇所妒其日感激而死故世人至是日作其形迎于厠云子胥不在曹姑已行小姑可出子胥壻也曹姑姑也】祀其太乙【史记乐书曰汉家祀太乙以昏时祀到明】南油西漆【梁简文帝看灯赋云何解冻之嘉月值蓂荚之尽开草含春而色动云飞防以皆来又云南油俱满西漆争然】渔阳操【曲名见上】龙川蜡【赋又云苏徴安息蜡出龙川斜晖交映倒影澄鲜苏香名也】
　　晦日
　　孟春晦日【晦者灰也言尽无光是如灰色者月之尽也】酺聚【大饮之名】行乐【荆楚歳时记云元日至晦日并行乐饮酒】送穷【金谷园记云昔颛顼帝时宫中生一子性好着浣衣人作新衣与之即裂破以火烧穿着宫人共号穷子其后以正月晦日死人之曰今日送穷子也因此相承号送穷也】酹酒【玉烛寳典曰元日至晦日并皆酺饮渡水士女悉湔裳酹酒于水濵又临河渡厄】阶蓂雕【尭阶】月桂尽【谓月晦也】犯天【阵不违晦以犯天忌故战阵避晦日】提月【公羊传提月六鶂退飞提月者何逮是月晦日也何休注提月边也鲁人语也在提月之几尽】朒朓有警春秋不书【选云朒朓警阙朔而月见东方为朒晦而月见西方为朓春秋之例不书晦也】月晦之初年【荆楚歳时记云每月皆有望以正月为初年时俗重之以为节】时俗以为节【见上】当酺聚之时值蓂枯之日【见上】大酺小尽【月有小尽有大尽三十日为大尽二十九日为小尽】
　　二月
　　日在营室律中夹钟【二月律也】栁舒西掖【汉武西掖瑞栁又晋书云二月尽三月初华生防藩栁叶舒】雷鸣东隅【陶潜诗云仲春遘时雨始雷东隅】惊蛰之日桃始华【二月节也后五日仓庚鸣后五日鹰化为鸠】春分之日鷰乃至【二月节气也后五日雷发声后五日始电】东郊祭日【祀朝日于东郊】献羔开冰【先荐寝庙也】杨花风【已见上】榆荚雨【庾信汤池碑云仲春则榆荚同流三月则桃花共下】无焚山修阖扇【皆顺阳助气也】巢人乞子以得富【昔巢氏时二月二乞得人子归养之家便大富后以此日出野田采桑叶向门前以祭之云迎富】豳人击鼓以迎春【周礼仲春昼击土鼓以迎春也】同度量【平权衡谓昼夜平则正之云】养防少【月令养防少存诸孤】无作事以妨农【注典兵役之事时将耕虑妨农功】顺阳气以养物【无竭川泽无漉陂池无焚山林顺阳气以养物也又云去桎梏正狱讼】献鸠【周礼罗氏仲春献鸠以养国老郑注云春鹰化为鸠变旧为新宜以养老助生养】集鷰【谓鷰至也】暖日融天和风扇物杏压园林之香气栁笼门巷之晴烟　上丁【二月上丁舍奠于国学】后戊【春分前后戊日为社日月令命民社云云】兰芽吐玉栁眼挑金　仲阳【梁元帝纂要云二月仲春仲阳中春】淑景【亦曰媚景】刚日祭马【祭马祖用刚日】
　　中和节
