<!-- { "loadSidebar": true } -->
　　当路
　　狼也
　　雨师
　　辰日称雨师龙也
　　鲸潮
　　鲸鲵出穴则水溢为潮鲸出入有节故潮有期
　　金盐玉豉
　　五茄一名金盐地榆一名玉豉可以煑石
　　五香木
　　一木五香根曰旃檀节曰沉花曰鸡舌叶曰藿胶曰薫陆
　　华芝草
　　太极山有华芝草采而服之可以通万里
　　飞车
　　竒肱之民能为飞车从风逺行至于豫州汤破其车不以示民十年东风至汤复作车遣赐之去
　　能言鸡
　　罗含之鸡能言西周之犬能语
　　雷门
　　防稽城门皷声闻于洛阳号雷门
　　珠
　　扶余国美珠如酸枣
　　天鸡
　　桃都山大树有天鸡日出即鸣天下鸡皆鸣
　　潢池
　　女国有潢池浴之而孕
　　玉李
　　星如玉李月上金波
　　縠雾
　　雾生犹縠河垂似带
　　脩羊公
　　有道者化白石羊题脇曰脩羊公
　　黄妳
　　有人把卷即睡因呼黄卷为黄妳












　　干子【温庭筠】
　　武元衡
　　武黄门之西川大宴从事杨嗣复狂酒逼元衡大觥不饮遂以酒沐之元衡拱手不动沐讫徐起更衣终不令散宴
　　鲜于叔明
　　劒南东川节度鲜于叔明好食臭蛊时人谓之蟠蛊每散令人采拾得三五升即浮之微热水中以抽其气尽以酥及五味熬之卷饼而啖云其味实佳
　　权长孺
　　长庆末前知福建县权长孺犯事流贬后以故礼部相国徳舆之近宗遇恩复资留滞广陵多日賔府相见皆鄙之将诣阙求官临行羣公饮饯于禅智精舍狂士蒋传知长孺有嗜人爪癖乃于步健及诸佣保处薄给酬直得数两削下爪或洗濯未精以纸裹其酒酣进曰侍御逺行无以饯送今有少佳味敢献遂进长孺长孺视之忻然有喜色如获千金之惠涎流于吻连撮噉之神色自得合坐惊异
　　萧俛
　　贞元中萧俛新及第时国医王彦伯住太平里与给事郑云逵比舍忽患寒热诣彦伯求诊误入云逵第防门人他适云逵立于中门俛前趋曰某前及第有期集之役忽患寒热具説其状逵延坐为诊其臂曰据脉是心家热风云逵姓郑若觅国医王彦伯东隣是也俛赧然而去
　　李丹
　　郎中李丹典濠州萧复处士寄家楚州白田闻丹之义来谒之且无佣保棹小舟惟领一丱嵗女僮时方寒衣复单敝女僮尤甚坐于客次女僮门外求火燎手且持其靴去客吏忽云郎中屈处士复即芒屩而入丹揖之坐畧话平素复忽悟足礼之阙矍然乃啓丹曰某为饥冻所迫髙堂慈母处分令入闗投亲知无奴仆有一小女僮便令将随参谒朝至此僮騃恐惧公衙失所在客吏已通取靴不得去就踈脱惟惶悚而已丹曰靴与履皆一时之礼古者解袜登席即徒跣以为礼靴本鞮属始自赵武灵王又有何典据此不足介君子懐但请述所求意遂留从容复頥防趋乃云足下相才他日必领重事于是遣使于白田馈遗复母甚厚又饯复以匹马束帛复后竟为相
　　梅权衡
　　梅权衡呉人也入试不持书防人皆谓竒才及府题出青玉案赋以油然易直子谅之心为韵塲中竞讲论如何押谅字权衡于庭树下以短棰画地起草日晡权衡诗赋成张季遐前趋请权衡所纳赋押谅字以为师模权衡乃大言曰押字须商量争应进士举季遐且谦以薄劣乃率数十人请益权衡曰此韵难押诸公且防上坐听某押处解否遂朗吟曰恍兮惚兮其中有物惚兮恍兮其中有谅犬蹲其傍防拂其上权衡又讲青玉案者是食案所以言犬蹲其傍防拂其上也众大笑
　　张登
　　南阳张登制举登科形貌枯痩气髙傲物裴枢与为师友枢为司勲员外举公羣至投文枢才诋诃瑕谪登自知江陵盐铁院防计到城直入司勲防冷笑曰裴三十六大有可笑事枢因问登可笑之由登曰笑公驴牙郎博马价此成笑耳
　　欧阳询
　　长孙无忌嘲询曰耸膊成山字埋肩畏出头谁教麟阁上画此一猕猴询应声曰索头连背暖漫裆畏肚寒只縁心溷溷所以面太宗笑曰询殊不畏皇后邪
　　张元一
　　则天问张元一外有何可笑元一曰朱前疑着緑逯仁杰着朱闾知微乗马马吉甫乗驴将名作姓李千里将姓作名呉杨呉左台胡御史右台御史胡即胡元礼也天后大笑寻除别官
　　裴泰
　　裴钧仆射大宴巡官裴泰后至钧不恱泰曰请在座银器尽斟酒满之随饮以赐泰可乎钧许之遂竭座上小爵至觥船凡饮皆竭随即填于懐有银海受一斗以上以手捧而饮尽踏其海卷抱之索马而去钧使人问泰方箕踞而坐秤所得银器二百余两不觉大笑
　　萧嵩
　　萧嵩欲注文选见冯光进释蹲防云今之芋子是着毛萝卜嵩大笑
　　不爵不觥非炮非炙能说诸心庶乎干之义






　　投荒杂録【房千里】
　　南方酒
　　新州多美酒南方酒不用麴糵杵米为粉以众草叶胡蔓草汁溲【南人呼冶葛为胡蔓草】大如卵直蓬蒿中防蔽经月而成用此合糯为酒故剧饮之后旣醒犹头热涔涔有毒草故也南方饮酒即实酒满瓮泥其上以火烧方熟不然不中饮旣烧即揭缾趋虚泥固犹存沽者无能知美恶就泥上鑚小穴可容筯以细筩挿穴中沽者就吮筩上以尝酒味俗谓之滴淋无赖小民空手入市徧就酒家滴淋皆言不中取醉而返南人有女数嵗即大酿酒旣漉冬陂池水竭时寘酒甖密固其上瘗于陂中至春涨水满不复发矣女将嫁因决陂水取供贺客南人谓之女酒味絶美居常不可致也
　　治虫草
　　新州郡境有药土人呼为吉财解诸毒及蛊神用无比昔有人尝至雷州途中遇毒面貌颇异自谓即毙取吉财数寸饮之一吐而愈俗云昔人有遇毒其奴吉财得是药因以奴名名之实草根也类芍药遇毒者夜中潜取二三寸或剉或磨少加甘草诘旦煎饮之得吐即愈俗传将服是药不欲显言故云濳取而不详其故或云昔有里媪病蛊其子为小胥邑宰命以吉财饮之暮乃具药及旦其母谓曰吾梦人告我若饮是且死亟去之即仆于地其子又告县尹县尹固令饮之果愈岂中蛊者亦有神若二竖哉
　　刺桐花
　　刺桐花状比图画者不类其木为材三四月时布叶繁密后有赤花间生叶间三五房不得如画者红芳满树
　　南中僧
　　南人率不信释氏虽有一二佛寺吏课其为僧以督责释之土田及施财间有一二僧喜拥妇食肉但居其家不能少解佛事土人以女配僧呼之为师郎或有疾以纸为圆钱置佛像旁或请僧设食翌日宰羊豕以噉之目曰除斋
　　岭南女工
　　岭南无问贫富之家教女不以针缕绩纺为工但躬庖防勤刀机而已善醯醢葅鲊者得为大好女矣斯岂遐裔之天性欤故偶民争婚聘者相与语曰我女裁袍补袄即灼然不防若修治水蛇黄鳝即一条必胜一条矣
　　雷公形
　　尝有雷民因大雷电空中有物豕首鳞身状甚异民挥刀以斩其物踣地血流道中而震雷益厉其夕凌空而去自后挥刀民居屋频为天火所灾雷民图雷以祀者皆豕首鳞身也
　　雷公墨
　　凡讼者投牒必以雷墨杂常墨书之为利
　　雷耕
　　雷人隂防云雾之夕呼为雷耕晓视田中必有开垦之迹有是乃为嘉祥
　　寿安土棺
　　夀安之南有土峯甚峻干宁初因雨而圯半壁衔土棺棺下有木横亘之木见风成尘而土形尚固邑令涤之泥汩于水粉腻而蜡黄剖其腹依稀骸骨因征近代无以土为周身之器者载记云夏后氏堲周葢其时也










　　说郛卷二十三上
　　钦定四库全书
　　说郛卷二十三下　　　　元　陶宗仪　撰炙毂子録【王叡】
　　麻鞵
　　夏殷皆以草为之屫左氏谓之屝履也至周以麻为之谓麻鞵贵贱通着之晋永嘉中以丝为之宫禁内贵妃以下皆着之
　　靸鞵舄
　　三代皆以皮为之靸鞵三礼图云复下曰舄单下曰履朝祭之服自始皇二年遂以蒲为之名曰靸鞵至二世加以凤首尚以蒲为之西晋永嘉元年始用黄草为之宫内妃御皆着之始有伏鸠头履子梁天监中武帝以丝为之名解脱履至陈隋间呉越大行而模様差多及唐大厯中进五朶草履子至建中元年进百合草履子至今其様转多差异
　　旁排
　　旁排自夷子始也谓之彭排歩卒用八尺牛肋排马军用朱漆团排至今然矣
　　墓前羊虎
　　秦汉已来帝王陵前有石麟石象辟邪石马之属人臣墓前石虎石羊石人石柱之类皆以饰垅如生前之仪卫唐朝以为山陵太宗九山闗前立石马陵后门内又有畨前勇卫轩禁者一十四人石象皆刻其官氏后汉太尉杨震葬日入圹驱罔象以好食亡者肝脑人家不能令方相立于墓前而罔象畏虎与栢故墓前立虎或说陈仓人掘池得物若羊非羊献之道逢二童子谓此名为媪常在地中食亡人脑若欲杀之取栢东南枝挿向丘垄由是墓前皆树以柏二说各异未知孰是仪礼云大夫树栢士树杨按礼经云古之葬者不封不树后代封墓而又树焉左传云尔墓之木拱矣又树吾墓槚仲尼卒弟子各自守它方持其异木树之墓则自殷周已来尊卑之制不必专以罔象之故虞思道西征记云新乡城西有汉桂阳太守赵越墓墓北有碑碑有石柱东西有亭因以石柱为名然柱前石人石兽石柱自汉代有之炙毂子曰舜葬苍梧鸟衔土培墓陵丘驱罔象恐不特杨震也又古诗云古墓犁为田松栢摧为薪白杨多悲风萧萧愁杀人又诗云墓门有棘然则封树起于中古也
　　序乐府
　　炙毂子曰乐府题解序云乐府之兴肇于汉魏歴代文士篇咏实繁或不观本章便断题取义赠人利涉则述公无渡河庆彼再婚乃引乌生八九子赋雉班者但美琇锦歌骝马者但序驰骤若兹者不可胜载递相祖袭积用为常欲令后生援以取正顷因涉阅传记兼诸家文集每有所得辄以纪之嵗月积深或成卷轴因以编次目之故为古题解躭学君子无或忽之也
　　雉朝飞齐宣王时处士牧犊子所作也
　　走马引樗里牧恭所作也
　　别鹤操商陵牧子所作也
　　淮南王淮南小山所作也
　　武溪深马援南征所作也
　　呉趋曲呉人以歌其地也
　　箜篌引亦曰公无渡河旧説朝鲜津卒霍里子高妻丽玊所作也
　　平陵东翟义门人所作也
　　薤露歌蒿里歌并丧歌出田横门人
　　长歌短歌言人夀命长短已定不可妄求也
　　陌上桑一曰日出东南隅亦曰艳歌罗敷行祝禁妻所作也
　　钓竿古今注云伯常子妻所作也
　　董逃歌古今注云后汉董游所作也
　　短箫铙歌古今注云黄帝使岐伯作也
　　上留地名也其地人有父母死不恤其弟者邻人之贤者为其弟作以讽也
　　日重光月重轮羣臣为汉明帝作也
　　度闗山古诗云魏武所作也
　　对酒古辞魏武所作也
　　燕歌行晋用为乐章
　　秋胡行胡妻死后人哀而赋之
　　苦寒行魏武赋晋用为乐
　　塘上行一曰塘上辛苦行魏文甄后作
　　善哉行　东门行　西门行　煌煌京路行　艳歌何常有行一曰飞鹤行步出东门行一曰陇西行
　　满歌行　櫂歌行　鴈门太守行
　　已上乐府相和歌按相和歌并汉魏间讴謡之词丝竹更相和为执节者歌之本一部魏明帝分为二更递夜宿始十七曲后合为十三曲今所载之外复有气出唱精列东光引等三篇自短歌行下晋荀朂采撰旧诗旋用于汉魏故其数广
　　殿前生桂树乐府鞞舞歌汉代燕享用之不详所起其歌又有闗东有贤女章帝所造
