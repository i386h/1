<!-- { "loadSidebar": true } -->
　　国初时天下县令多是资髙选人年各已老故所临多贪阘几与民为等列然多晓田里间事又既不自尊大则民间情伪利病得以上逹故下亦颇安之称得人者亦十四五然当时议者靳笑而病之久矣自范文正公始建请举县令佐有出身三考无出身四考有举主始得作令自此旧弊尽革为令多新进士不然则人家子弟所临渐渐暁文法皆洁已求进吏民畏仰之矣人皆以为便某在洛中时见一二老成所论异于此其説以谓旧令虽无峻整治状而与民意亲上下相安往往蒙利今令徒文具可以为美观耳于民无甚益往时虽有求于民而民乐输不以为费比之事鞭棰以急税赋扰田里以督期会则大异矣自举令以来民不敢仰视令矣何利哉此説亦有理
　　王文恪以风节文词著称而性好吏事以察为明留守西京日长水县申请买木钱数百千王视其状便亟呼吏作教下县令迫买木一行人吏九十余人皆械送府既至皆以属吏吏莫知所以致罪久之不得情乃请其故王曰凡公文皆先书押而后用印故印在书上今此状乃先印后书字在印上必有奸也于是鞫之果重叠冐请盗印为之者洛人皆服其精明
　　某平生见人多矣惟见苏循州不曾忙范丞相不曾疑苏公虽事变纷纭至前而举止安徐若素有处置范公见事便洞逹情实各有部分未尝疑惑此皆过人者吕子进説其父正献公平生清淡无嗜好学问至老不衰博习本朝典故而不治其细有司之事尝曰贤者当识其大者
　　嘉祐中尝欲除张尭佐节度陈秀公作中丞与仝台上殿争之仁宗初盛怒作色待之既进见迎谓之曰岂欲论张尭佐不当授节度使耶节度使本麤官何用甚争时唐质肃公作御史里行最在众人后越次而前曰节度使太祖太宗縂曾作来恐非麤官上竦然而尭佐此命竟罢
　　范蜀公不信佛説大苏公尝与公论佛法其所以不信之説范公云镇平生事非目所见者未尝信苏公曰公亦安能然哉设公有疾令医切脉医曰寒则服热药曰热则饵寒药公何尝见脉而信之如此何独至于佛而必待见耶
　　刘儿字伯夀洛阳人自言唐文静之后登进士髙科后换武官数守边号知兵某尉河南夀安时遇几时年已七十余精神不衰体干轻健犹剧饮无日不饮酒听其论事有过人者余素闻其善养生又见其年老不衰因问谘之几挈余手曰我有术欲授子以是房中补导之术余应之曰方困小官家惟一妇何地施此遂不复授然见几饮酒每一饮酒辄一吸口虽醉不忘也曰此可以无齿疾晡后食少许物便已一夕与余饮各大醉就寝五更余觉觉饥甚呼人作粥几亦起曰幸留粥待我粥成几曰待我畧遣宿酒余起观之见几以被自覆渐起两足久之乃兴进粥谈笑至旦畧无少苦几最晓音数为余言之余亦未尝学钟律不能尽记其説犹记其一説颇有理几言有士人陈昭素者颇以知音自许欲自言朝廷愿定大乐几问其説昭素讲之已备几谓之曰此不足恃也定乐之要在心通而耳晓今乐发黄钟之钟用铜若干今具以三若干铜火齐金汁无少异者铸为三黄钟举而扣之为三声耶一声也昭素曰金火虽均声不能无变几曰此须子心与耳知黄钟而后可法不足恃也此语有理后数年几遇余于陈几病矣无几何而卒几有子婿陈令者佳士也颇知其妇翁之术曰暖外肾而已其法以两手下而暖之黙坐调息至千息两肾融液如泥沦入腰间此术至妙几有弟忱所言亦如此
　　右史张公凡三至黄诗文载诸郡志多矣及观明道杂志其间纪黄事尤详相刻板道院亦以补郡志之阙庆元庚申三月既望郡守东嘉陈升识

　　説郛卷四十三下
　　钦定四库全书
　　说郛卷四十四上　　　　元　陶宗仪　撰燕翼贻谋录卷一【晋阳王栐】
　　进士特奏
　　唐末进士不第如王仙芝辈唱乱而敬翔李振之徒皆进士之不得志者也葢四海九州之广而嵗上第者仅一二十人茍非才学超出伦辈必自絶意于功名之涂无复顾借故圣朝广开科举之门俾人人皆有觊觎之心不忍自弃于盗贼奸宄开寳二年三月壬寅朔诏礼部进贡士十五举以上曽经终场者具名以闻庚戌诏曰贡士司马浦等一百六人困顿风尘潦倒场屋学固不讲业亦难专非有特恩终成遐弃宜各赐本科出身此特奏所由始也自是士之潦倒不第者皆觊觎一官老死不止至景德二年三月丁巳因赐李迪等进士第赐特奏名五举以上本科六十四人三传十八人同学究二十二人三礼四十四人年老授将作监主簿三十一人此特奏之名所由立也至景祐元年正月癸未诏进士诸科十取其二进士三经殿试诸科五经殿试或进士五举年五十诸科六举年六十虽不合格特奏名此特奏名所以渐多也至大中祥符八年二月丙子则命进士六举诸科九举特奏名并赴殿试则又以人多而裁抑之也况进士入官十倍旧数多至二十倍而特奏之多自是亦如之英雄豪杰皆汨没消靡其中而不自觉故乱不起于中国而起于外夷岂非得御天下之要术欤苏子云纵百万虎狼于山林而饥渴之不知其将噬人艺祖皇帝深知此理者也岂汉唐所可仰望哉
　　御试不称门生
　　自唐以来进士皆为知举门生恩出私门不复知有人主开寳六年下第人徐士廉挝登闻鼓言久困场屋乃诏入策进士终场经学并试殿庭三月庚午御讲武殿覆试新进士宋凖以下一百二十七人是岁礼部所放进士十一人而已五经止二十二人艺祖皇帝以初御试特优与取放以示异恩而御试进士不许称门生于私门一洗故习大哉宏模可谓知所先务矣
　　吏铨试书判
　　国初承五季之乱吏铨书判拔萃科久废建隆三年八月因左拾遗髙锡上言请问法书十条以代试判诏今后应求仕及选人并试判三道仍复书判防萃科先是诸道州府参选者每年终集于吏铨干德二年正月甲申诏选人四时参选待之者甚厚责之者甚至真得驭臣之柄矣后因铨部姑应故事不分臧否虽文纰缪书不成字者亦令注官故真宗景德元年八月令铨司引对赍所试书判以备奏御仁宗卽位之初以诸路阙官凡守选者并与放选以示特恩至景祐元年正月遂废书判为铨试议者以为奏补人多令人假手故更新制曽不思书判犹如今之帘引虽有假手不可代书若铨试之则又甚矣虽他人代书可也省试犹可况铨试乎承平时假手者用薄纸书所为文揉成团名曰纸毬公然贷卖亦由朝廷施刑寖寛故也
　　复置县尉
　　五代时尉职以军校为之大为民患建隆三年十二月癸巳诏诸县置尉一员在主簿之下俸与主簿同始令初赐第人为之从赵普之请也
　　选人服绯紫
　　国初选人有服绯紫或加阶至大夫故人以为荣虽老于选调不悔干德二年六月庚寅中书详定陶谷等议防御团练军事推官军事判官【今从事郎】三考加将仕郎试秘书省校书郎留守两府节度推官【今文林郎】三考加承奉郎试大理评事掌书记防御团练判官【今儒林郎】二考加宣德郎依前试大理评事兼监察御史留守两府节度观察判官【今承直郎】一考加朝散大夫试大理司直依前监察御史又转而为诸府少尹申奏加检校官或加宪衔观察判官以上服绯又十五年服紫但不佩鱼谓之阶绯阶紫非有劳绩而歴任无过失者并不改官故改官之法亦优
　　借绯紫佩鱼
　　旧制借绯借紫皆不佩鱼王诏为刑部侍郎上奏云与胥吏无别非所以示观瞻乞与赐服人同佩鱼从之然既许其佩鱼袋则当改其防为借紫金鱼袋借绯鱼袋今尚仍旧衔此有司失于申明也诏化基之孙举元之子终工部尚书享年七十九
　　盗赏不改官
　　旧制县尉捕盗无改官者干德六年三月庚寅诏尉逐贼被伤全火赐绯三分之二者减三选加三阶五分之二者减二选加二阶三分之一者减一选加一阶县令获全火陞朝人改服色余如尉赏身死者录用的亲子弟又诏捕冦立定日限已罹限外之责而终能获贼者与除其罚不得书为劳绩赏罚非不重也若遽令改官亲民则过矣
　　置司理参军
　　今之司理参军五代之马步军都虞候判官也以牙校为之州镇专杀而司狱事者轻视人命太宗皇帝开寳六年七月壬子诏州府并置司防参军以新及第九经五经及选人资序相当者充其后改为司理参军
　　因阙官増进士额
　　国初进士尚仍唐旧制每歳多不过二三十人太平兴国二年太宗皇帝以郡县阙官颇多放进士几五百人比旧二十倍正月己巳宴新进士吕正等于开寳寺赐御制诗二首故事唱第之后醵钱于曲江为闻喜之饮近代于名园佛庙至是官为供帐嵗以为常
　　进士解褐衣绿
　　先是进士参选方解褐衣绿是嵗锡宴后五日癸酉诏赐新进士并诸科人绿袍靴笏自后以唱第日赐之惟赐袍笏不复赐靴
　　堂吏用士人
　　世传堂吏旧用士人吕夷简改用吏人非也太祖皇帝
<子部,杂家类,杂纂之属,说郛,卷四十四上>以堂吏擅中书事权多为奸赃开寳六年四月癸巳诏流内铨于前任令录判司簿尉选谙练公事一十五人补堂后官三年一替令录除陞朝官余上县五月庚辰以姜寅亮任能夏德崇孔崇煦为之此太祖开基立国之宏规也不特此尔冦凖为宰相刑部大理寺三司法直副法直官旧例以令史迁补凖悉用士人景德二年三月诏铨司选流内官一任三考无遗阙者引对试断案授之葢仰体太祖谨重堂后官之意而推广之也然改制之初不能一扫而清之新旧杂用士大夫耻与为伍又三年为任人旡固志旧吏长子孙为世业一齐不胜众楚之咻太祖皇帝美意数传之后寂然无闻是可恨也
　　进士试礼部给公劵
　　逺方寒士预乡荐欲试礼部假丐不可得则宁寄举不试良为可念谨按开寳二年十月丁亥诏西川山南荆湖等道所荐举人并给来徃公劵令枢密院定例施行葢自初起程以至还乡费皆给于公家如是而挟商旅干关节绳之以法彼亦何辞今不复闻举此法矣
　　置递卒代递夫
　　前代邮置皆役民为之自兵农既分军制大异于古而邮亭役兵如故太祖即位之始即革此弊建隆二年五月诏诸道州府以军卒代百姓为递夫其后特置递卒优其廪给遂为定制
　　陞节度使班
　　五季武夫悍卒以军功进秩为节度使者不可数计而班在卿监之下太祖皇帝以节度使受禅遂重其选陞其班于六曹侍郎之上此建隆三年三月壬午诏书也故恩数同执政官而除拜鎻院宣麻尤异焉非宗室近属外戚国壻年劳久次不得为此官此外则殿帅而已前宰执亦时有除拜者崇宁以来始有滥恩其后宦者皆得为之殊失太祖改制之本防矣
　　赐常参官时服
　　前代赐时服惟将相翰林学士至诸军大校而止建隆三年太祖皇帝谓宰相曰时服不赐百官甚无谓也宜并赐之乃以冬十月乙酉朔赐文武常参官时服自后遂为定制
　　知州借绯紫
　　唐制为刺史者并借绯太平兴国二年二月戊戌诏常参官知节镇并借紫防御团练刺史知州借绯候回日依旧服色其服绯人任诸州亦借紫惟军垒则否
　　定试衘官为七选
　　国初假试官乃以恩泽补授不理选限太宗皇帝即位牧伯皆遣子弟奉方物为贺悉以试七选吏部南曹赴调引对始授以官自后假试方得齿仕版矣
　　置参知政事
