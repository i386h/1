<!-- { "loadSidebar": true } -->
　　迃叟曰学者所以求治心也学虽多而心不治安以学为
　　治心
　　迃叟曰小人治迹君子治心
　　文害
　　或谓迃叟子于道则得其一二矣惜夫无文以发之迃叟曰然君子有文以明道小人有文以发身夫变白以为黒转南以为北非小人有文者孰能之
　　道大
　　迃叟曰圣人之道如天地天地之间靡所不有众人之道如山川如陵谷如鸟兽如艸木如虫沙各尽其分不知其外天地则无不包也无不徧也
　　母我知
　　孔子曰殷有三仁焉葢孔子之前为比干者则非微子矣为微子者则非比干矣为箕子者则非比干与微子矣至孔子然后人知三子者皆仁人也孔子曰微管仲吾其被发左袵矣如其仁如其仁孟荀氏之言曰仲尼之门五尺童子羞称五伯以是观之孟荀氏之道槩诸孔子其隘甚矣
　　道同
　　迃叟曰合天下而君之之谓王王者必立三公三公分天下而治之曰二伯一公处乎内皆王官也周衰二伯之职废齐桓晋文纠合诸矦以尊天子天子因命之为矦伯修旧职也伯之语转而为覇覇之名自是兴自孟荀氏而下皆曰由何道而王由何道而覇道岂有二哉得之有浅深成功有小大耳譬诸水为畎为浍为谷为谿为川为渎若所钟则海也大夫士畎浍也诸矦谿谷也州牧川也方伯渎也天子海也小大虽殊水之性奚以异哉
　　絶四
　　或问子絶四何以始于毋意迃叟曰吉凶悔吝未有不生乎事者也事之生未有不本乎意者也意必自欲欲既生于此矣于是乎有从有违从则有喜有乐有爱违则有怒有哀有恶此人之常情也爱实生贪恶实生暴贪暴恶之大者也是以圣人除其萌塞其源恶奚自而至哉或曰毋意于恶既闻矣敢问圣人亦毋意于善乎曰不然圣人之为善岂有意乎其间哉事至而应之以礼义耳礼者履也循礼则事无不行义者宜也守义则事无不得圣人执礼义以待事不为善而善至矣圣人岂有意乎其间哉或曰然则圣人之心其犹死灰乎曰不然圣人之心如宿火耳夫火宿之则晦发之则光引之则然鼓之则炽既而复掩之则乃晦矣深而不消久而不灭者其宿火乎圣人之心亦然治其心以待物物至而应事至而辨岂若死灰哉灰死则不复然矣奚所用哉或曰毋固毋必奚以异乎曰在我为固在人为必圣人出处语黙惟义所在无可无不可奚其固成败祻福系命所遭谁得而知之奚其必或曰然则何以终于毋我曰有意有必有固则有我有我则私私实生蔽是故泰山触额而不见雷霆破柱而不闻无意无必无固则无我无我则公公实生明是故秋毫过目无不见也飞蚊歴耳无不闻也其得失岂不逺哉
　　求用
　　或曰士不好富贵则为士者不得其用刑赏不行矣迃叟曰小人有才必求用于世以利其身不赏不劝不刑不惩君子有才亦求用于世以行其道劝不待赏惩不待刑自古乱臣贼子未有不出于好富贵者也为上者亦何利哉
　　负恩
　　迃叟曰受人恩而不忍负者其为子必孝为臣必忠
　　羡厌
　　迃叟曰人情苦厌其所有羡其所不可得未得则羡已得则厌厌而求新则为恶无不至矣
　　老释
　　或问老释有取乎迃叟曰有或曰何取曰释取其空老取其无为自然舍是无取也或曰空则人不为善无为则人不可治奈何曰非谓其然也空取其无利欲之心善则死而不朽非空矣无为取其因任治则一日万几有为矣
　　凿龙门
　　或问禹凿龙门辟伊阙有诸迃叟曰龙门伊阙天所为也禹治之耳非山横其前水壅其流禹始凿而辟之然后通也或曰何以知之曰孟子云禹之行水行其所无事若凿山以通水不可谓之无事矣
　　无为賛
　　学黄老者以心如死灰形如槁木为无为迃叟以为不然作无为賛
　　治心以正保躬以静进退有义得失有命守道在已功成在天夫复何为莫非自然
　　圣教
　　圣人专以利人为心于术无不知也谷而可辟则不教人耒耜也死而可违则不教人棺椁矣夫岂非天使民食且死虽圣人不能违乎
　　讳有
　　人之情讳有而不讳无离娄之明人谓之瞽不愠矣柳下惠之和人谓之汚不怍矣
　　斥庄
　　或曰庄子之文人不能为也迃夫曰君子之学为道乎为文乎夫唯文胜而道不至者君子恶诸是犹朽屋而涂丹雘不可处也眢井而羃绮缋不可履也乌喙而渍饴糖不可尝也而子独嗜之乎或曰庄子之辩虽当世宿学不能自解迃夫曰然则佞人也尧之所畏舜之所难孔子之所恶是青蝇之变白黒者也而子独悦之乎
　　辨扬
　　或曰扬子之謟也以王莽为可以继周公轶阿衡迃夫曰得已哉扬子之为书也品藻当世蜀庄子真仲元靡不及焉莽宰天下而自况于伊周敢遗诸乎何鲍之死不可不畏也虽然莽自况伊周则与之况黄虞则不与也其志将曰为伊周而止斯可矣不止而至于簒伊周岂然哉
　　无党
　　或曰吾子摈庄而引扬或者为党乎曰无党也使庄为扬书斯与之矣扬为庄言斯拒之矣孰党哉
　　兼容
　　或曰甚矣子道之隘也奚容之不兼迃夫曰沱潜之于江也榛楛之于山也兼容焉可也莠之于苖也氷之于火也欲兼得乎哉
　　指过
　　或曰有人于此人指其过而告之则喜何如迃夫曰君子也或曰曷若无过而指诸迃夫曰君子履中正而行者也故有过则人得而指诸若夫不中不正之人终日所为皆过也又安得而指之
　　难能
　　或曰尧舜之徳何以为难能迃夫曰舜自修于畎畆之中而闻于尧此舜之难也舜在畎畆之中而尧知之此尧之难也
　　三欺
　　迃夫曰鞠躬便辟不足为恭长号流涕不足为哀弊衣粝食不足为俭三者以之欺人可矣感人则未也君子所以感人者其惟诚乎欺人者不旋踵人必知之感人者益久而人益信之
　　官失
　　迃叟曰世之人不以耳视而目食者鲜矣闻者骇曰何谓也迃叟曰衣冠所以为容观也称体斯美矣世人舍其所称闻人所尚而慕之岂非以耳视者乎饮食之物所以为味也适口斯善矣世人取果饵而刻镂之朱绿之以为盘案之玩岂非以目食者乎
　　天人
　　迃叟曰天之所不能为而人能之者人也人之所不能为而天能之者天也稼穑人也丰歉天也




　　新书【诸葛亮】
　　兵机第一
　　夫兵权者是三军之司命主将之威势将能执兵之权操兵之势而临羣下譬如猛虎加之羽翼而翺翔四海随所遇而施之若将失权不操其势亦如鱼龙脱于江湖欲求游洋之势奔涛戏浪何可得也
　　逐恶第二
　　夫军国之弊有五害焉一曰结党相连毁谮贤良二曰侈其衣服异其冠带三曰虚夸妖术诡言神道四曰专察是非私以动众五曰伺得失隂结敌人此所谓奸伪悖徳之人可逺而不可亲也
　　知人性第三
　　夫知人之性莫难察焉美恶既殊情貌不一有温良而为诈者有外恭而内欺者有外勇而内怯者有尽力而不忠者然知人之道有七焉一曰间之以是非而观其志二曰穷之以词辨而观其变三曰咨之以计谋而观其识四曰告之以祸难而观其勇五曰醉之以酒而观其性六曰临之以利而观其廉七曰期之以事而观其信
　　将才第四
　　道之以徳齐之以礼知其饥寒察其劳苦此谓之仁将事无茍免不为利挠有死之荣无生之辱此谓之义将贵而不骄胜而不恃贤而能下刚而能忍此谓之礼将竒变莫测动应多端转祸为福临危制胜此谓之智将进有厚赏退有严刑赏不逾时刑不择贵此谓之信将足轻戎马气葢千夫善固疆长于剑防此谓之步将陵高歴险驰射若飞进则先行退则后殿此谓之骑将气凌三军志轻强虏怯于小战勇于大敌此谓之猛将见贤如不及从谏若顺流寛而能刚勇而多计此谓之大将
　　将器第五
　　将之器其用大小不同若乃察其奸伺其祸为众所服此十夫之将夙兴夜寐言词密察此百夫之将直而有虑勇而能鬭此千夫之将外貌桓桓中情烈烈知人勤劳惜人饥寒此万人之将近贤进能日慎一日诚信寛大闲于理乱此十万人之将仁爱洽于下信义服隣国上晓天文中察人事下识地理四海之内视如家室此天下之将
　　将弊第六
　　夫为将之道有八弊焉一曰贪而无厌二曰妬贤嫉能三曰信谗好佞四曰料彼不自料五曰犹豫不自决六曰荒淫于酒色七曰奸诈而自怯八曰狡言而不以礼
　　将志第七
　　兵者凶器将者危任是以器刚则缺任重则危故善将者不恃强不怙势宠之而不喜辱之而不惊见利不贪见美不淫以身殉国一意而已
　　将善第八
　　将有五善四欲五善者所谓善知敌之形势善知进退之道善知国之虚实善知天时人事善知山川险阻四欲者所谓战欲竒谋欲密众欲静心欲一
　　将刚第九
　　善将者其刚不可折其柔不可卷故以弱制强以柔制刚纯柔纯弱其势必削纯刚纯强其势必亾不柔不刚合道之常
　　将骄第十
　　将不可骄骄则失礼失礼则人离人离则众叛将不可恡恡则赏不行赏不行则士不致命不致命则无功军无功则国虚国虚则寇实矣子曰如有周公之才之美使骄且吝其余不足观也已
　　将强第十一
　　将有五强八恶高节可以励俗孝悌可以扬名信义可以交友沉虑可以容众力行可以建功此将之五强也谋不能料是非礼不能任贤良政不能正刑法富不能济穷厄知不能备未形虑不能防微密达不能举所知败不能无怨谤此谓之八恶也
　　出师第十二
　　古者国有危难君简贤能而任之斋三日入太庙南面而立将北面太师进钺于君君持钺柄以授将曰从此至军将军其裁之复命曰见其虚则进见其实则退勿以身贵而贱人勿以独见而违众勿恃功能勿失忠信士未坐勿坐士未食勿食同寒暑等劳逸齐甘苦均危患如此则士必尽死敌必可亾将授词凿凶门引军而出君送之跪而推毂曰进退惟时军中事不由君命皆由将出若此则无天于上无地于下无敌于前无主于后是以智者为之虑勇者为之鬭故能战胜于外功成于内扬名于后世福流于子孙矣
　　择材第十三
　　夫师之行也有好鬭乐战独取强敌者聚为一徒名曰报国之士有气冠三军才力勇防者聚为一徒名曰突阵之士有轻足善步走如奔马者聚为一徒名曰搴旗之士有骑射若飞发无不中者聚为一徒名曰争锋之士有射必中中必死者聚为一徒名曰飞驰之士有善发强弩逺而必中者聚为一徒名曰摧锋之士此六军之善士各因其能而用之
　　智用第十四
　　夫为将之道必顺天因时依人以立胜也故天作时不作而人作是谓逆时时作天不作而人作是谓逆天天作时作而人不作是谓逆人智者不逆天亦不逆时亦不逆人也
　　不阵第十五
　　古之善理者不师善师者不阵善阵者不战善战者不败善败者不亾昔者圣人之致理也安其居乐其业人至老不相攻伐可谓善理者不师舜修典刑臯陶作士师人不干令行无可施可谓善师者不阵若禹伐有苗舜舞干羽而苖民格可谓善阵者不战齐桓南服强楚北伐山戎可谓善战者不败楚昭遭祸奔秦请救卒能返国可谓善败者不亾矣
　　将诫第十六
