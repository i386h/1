<!-- { "loadSidebar": true } -->
<子部,杂家类,杂纂之属,说郛>
　　钦定四库全书
　　说郛卷七十三上　　　　元　陶宗仪　撰袪疑说【储】
　　易占说
　　筮易以蓍古法也近世以钱掷爻欲其简便要不能尽卜筮之道自昔以钱之有字者为隂无字者为阳故两背为拆二画也两字为单一画也朱文公以为钱之有字者为面无字者为背凡物面皆属阳背皆属隂反旧法而用之故建安诸学者悉主其说或谓古者铸金为贝曰刀曰泉其隂或纪国号如镜隂之有款识也一以为隂一以为阳未知孰是大抵筮必以蓍求为简便必尽其法余尝以木为三弹丸丸各六面三面各刻三画三面刻二画呵而掷之以尽老少隂阳之变三丸各六面十有八变之义也三面为三干之九也三面为二坤之六也此用九用六之义也三者干之一画函三也二者坤之一画分二也此三天两地之说也三丸掷之皆三则成九老阳数也三丸皆二则成六老隂数也两二一三则成七少阳数也两三一二则成八少隂数也所用者乾坤之画以成八卦是乾坤生六子之象也丸象太极之一也三三为干二二为坤象两也三丸者象天地人之三才也每丸得数十五洛书皇极数也合三丸之数而为四十有五河圗九宫数也上二则下三上三则下二动静皆五故五藏于用参以四十五数太衍之数五十也三丸成九于上则三丸伏六于下此老阳变隂之体也三丸成六于上则三丸伏九于下此老隂变阳之体也二三相对每丸各具三五此三五以变错综其数之防也体圆而转变动不居也六位相乘周流六虚也三丸六掷而成卦亦十有八变之义也既无钱背钱面隂阳之疑又合老少隂阳之变尝于舟中以语同志朱子美大以为然因着其法与好事者同其用
　　辨脉
　　医者可以生人可以杀人所系尤重故世子拜医重之至也切脉之际沉微之小差投药之间表里汗下之小误则不复有再生之理此世之所通患然亦在所未暇论夫所谓脉者世皆知王叔和之脉诀矣左心小肠肝胆肾右肺大肠脾胃命此五脏六腑一定之位也医者于一指之间以前半指为心后半指为小肠他部皆然而或者以六腑乃五脏之应以轻取重按之间为五脏六腑之别切脉之法其说有二彼是则此非彼非则此是部位未定况望其不缪于证耶又有大可疑者妇人之脉惟以尺脉之常盛常弱与男子为相反而脉诀谓反此背看切疑其有说也夫男子妇人形体絶异隂阳殊途也故男生而覆女生而仰男则左旋女则右转凡阳气则自下而上隂气则自上而下男主施与隂主翕受而男子之主命在肾而处五脏六腑之极下女人之命在乳而处五脏六腑之极上气形皆异脉传于气形之间者也何乃男子之与女人略不少异耶况背看二字殆必有说既言反此又言背看必不止于常弱常强之分而已也及观褚澄尊生经而前之疑者始以自信世未始有以女人之脉背看如褚澄之说者尊生经曰脉分两手手分三部隔寸尺者命之曰闗去肘度尺曰尺闗前一寸为寸左手之寸极上右手之尺极下男子顺自下生上故极下之地右尺为受命之根本如天地未分元气混沌也既受命矣万物从土而出惟脾为先故尺上之闗为脾脾土生金故闗上之寸为肺肺金生水故右手之寸越左手之尺为肾肾水生木故左手尺上之闗为肝肝木生火故闗上之寸为心女子隂逆自上生下故极上之地左手之寸为受命之根本既受命矣万物从土而出惟脾为先故左手寸下之闗为脾脾土生金故闗下之尺为肺肺金生水故左手之尺越右手之寸为肾肾水生木故右手寸下之闗为肝肝木生火故闗下之尺为心男子右手尺脉常弱初生微之气也女子右手尺脉常强心火之位也非男非女之身感以妇人则男脉应诊动以男子则女脉顺指不察乎此难与言医褚澄尚主为宋驸马都尉察脉如神著书十篇曰尊生秘经此其一也
　　辨鍼
　　隂阳家之说尚矣其间得失是否未易轻议要亦验诸事折诸理而已地理之学莫先于辨方二十四山于焉取正以百二十位分金言之用丙午中针则差西南者两位有半用子午正针则差东南者两位有半吉凶祸福岂不大相逺哉此而不明他亦奚取曩者先君卜地日者一以丙午中鍼为是一以子午正鍼为是各自执其师传之学世无先觉何所取正而两者之说亦各有理主丙午中鍼者曰狐首古书専明此事所谓自子至丙东南司阳自午至壬西北司隂壬子丙午天地之中继之曰针虽指南本实恋北其说葢有所本矣又曰十二支辰以子午为正厥后以六十四卦配为二十四位丙实配午是午一位而丙共之丙午之中即十二支单午之中也其说又有理矣主子午正针者曰自伏羲以八卦定八方离坎正南北之位丙丁辅离壬癸辅坎以八方析为二十四位南方得丙午丁北方得壬子癸子午实居其中其说有理亦不容废又曰日之度次丙位则为丙时次午则为午时今丙时前二定之位良亦劳止因着其说与好事者共之但用丙午中鍼亦多有验适得本位耳
　　墨说
　　制墨之法取烟不过欲其轻逺而水之重轻胶之分两随时增减大槩不甚相逺世人往往入他药以助其黒色发其光焰不知天下至黑何以加于油烟入药一分减色一分耳惟当事治胶法煎胶之次恐其滞也有药以醒之恐其烈也有药以败之故药去而性存胶成而体不杂胶烟之外不用一药此墨之所谓胶法也夫烟之所以黑者捣练之功也今之制墨者以手捜剂缓则燥裂一再蒸之已失其性况敢捣练千杵耶得制胶之法又能缓胶之性则入铁石臼中捣之一二千下胶性如饴惟意所适然后作铤出烟之黒色发烟之光焰未有过于此者区区秦皮紫草之类适为胶法累耳雅意文房者不可不知此理
　　行持是正心诚意之学
　　道家之行持即吾儒格物之学也葢行持以正心诚意为主心不正则不足以感物意不诚则不足以通神神运于此物应于彼故虽万里可驱摄于呼吸间非至神孰能与此呜呼广大无际者心也隔碍潜通者神也然心不存则不明神不养则不灵正以存之久而自明诚以养之极而自灵世之学者不务存养于平时而遽施行于一旦亦犹汲甘泉于枯井采英华于槁木吾见其不可得矣及其气索神惊取侮致败乃归怨神之不灵法之不验良可悲也
　　符印呪诀不灵　祭将召邪
　　符印呪诀行持之文具也精神运用行持之妙也感应乃其枝叶炼养乃其根本不知其根本妙而徒倚符印呪诀为事虽甚灵验亦徒法耳葢符印本不能自灵依神通而感应茍得感通之道何假符印呪诀哉彼时师不达深妙持将祭则灵之说以愚后人遂使后学一意祭赛损物伤生召引无依求食之鬼日至月增结成徒党自谓驱摄指挥如意不知以邪攻邪实有损于行持者之身也余自总角爱行持授殆徧法书数箱印几百颗意谓法止于此道心坚猛天诱其忽遇至人授以口诀不出数旬遂纵横于诸法中方知将吏只在身中神明不离方寸符印呪诀皆符合之具也世之志尚清髙雅意道法者不可不知此理
　　呪水自沸　移景法
　　正法出于自然故感应亦广大邪法出于人为故多可喜之术余旧见呪水者不施药物立使腾沸始甚竒之及得其说乃以猪囊藏袖中用手法助之耳如移景之法类多髣髴惟一法如烈日中影人无不见视诸家移景之法特异及得其说乃隠像于镜设灯于旁灯镜交辉影于纸此术近多施之摄召良可笑也大抵行持正法不过正心诚意而物格本无心于竒怪之应非如邪法之専于愚世骇俗耸动见闻也至于召雷而雷祷雨而雨此亦诚通物格之玅自然而已岂容以人伪参之哉
　　叱劒斩鬼
　　防时尝闻一道士有斩鬼之法每置劒空室中以水潠之叱其斩妖对众封闭来日啓之流血满地数年后旅寓中得亲见此道士既久闻名厚加礼遇而求其法始甚珍秘久之许传乃出示一草实密以擦劒含水大喷经夕视之水皆血色一见释然葢人之与鬼隂阳一气耳一气受形而为人一气离形而为鬼血因形而生既不受形何从有血天下未有无形而有血者君子可欺以方难罔以非其道惟达理者不受非道之欺
　　呪枣烟起　呪枣自焦
　　旧闻呪枣而烟起或呪而枣焦者心虽知其为术不知其所以为术也后因叩之道师乃知枣之烟者藏药于枣托名以呪撚之则药如烟起其枣之焦者藏镜于顶感召阳精举枣就镜顷之自焦是知竒怪之事非药则术不足也
　　烧香召雷神　钱入水即化
　　向有行雷法者以夜游艾纳数药合而为香每烧则烟聚炉上人身鸟翼恍如雷神所至敬向不知其为药术也师巫多挟术以欺世向见一女巫应有祈祷必纳香钱使自投于净盂中随即不见人多神之后得其术乃用荸荠水银杂草药数种埋之地中七七药成每密投少许于水中钱入即化挟邪术托鬼神以欺世如此类者甚多不欲尽纪姑叙数端以袪后来者之惑
　　请封书仙
　　降笔之法甚多封书降笔者最异其封愈多而牢其拆愈易而疾惑而信者多矣不动全封可随意而书写或以天麻子油书之不见其迹此实唯拆书之术耳然有挟此资身者故不欲着其所以拆云
　　呼鹤自至
　　向遇一道友能呼鹤雀之类从而求之几月乃许传授其法用活雄鸠血书符杀命助灵心已不喜先授七字呪约旦日教以作用阅其呪语尽从反犬有狐狸等字方知此为岭南妖术耳遂不卒受其说彼察知不恱亦就辞去戏已无益况左道乎好怪伤生尤非仁人君子之事
　　呼防　袪蚊
　　自防爱接道友有一人能呼防羣聚久之遣去亦能袪蚊自谓以法追禁始亦疑之久相与处察其动静悉非呪法每欲呼防必先期收市狼粪黑犬皮之类惟袪蚊之术不可知一夜醉寝取其箧中香末试烧蚊悉逺去但不知其用药然正作荷花香来日叩之微笑不答想亦荷花之须耳
　　覆射
　　覆射之法甚多如覆命认钱之类无非暗号如左右多少之类出于算法此不足道惟一法用七言诗两首括天下字凡有音者皆包罗而不遗两诗各四十九字分前后片前片四十九字内以三字分上去入声一字为叠实四十五字耳此四十五字分喉齿唇舌四音后四十九字总括诸韵合成反切故天下字无不可知人但见其或击锣鼓或用片纸反覆以钱不知其以四十九字寄幸于此也然可求者字之音难穷者字之体必能通文理而后可学否则亦徒然尔然立法简玅不可得以智识推度因着此以广好事者之见
　　知术
　　欺世之术君子之未达者固多察之察而知其所以为邪足矣如知其邪而邪之非上善之用心也故余特叙其术之大槩而不言其全正虑是也
　　邪正
　　人惟一觉性耳觉之一字可以断疑情袪邪妄一杂乱返真常人茍气宇清明心神虚爽邪魅何从而入惟其昏扰浊乱自生颠倒见解故外邪客气乘之然外邪客气即我之颠倒见解而已非外来也由内不自正故曰外邪心无所主故曰客气当知觉性易昏惟诚以养之则明定以持之则清清明之极道乃可成尽敬事神不若还以事其性天之神也
　　鬼神之理
