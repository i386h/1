<!-- { "loadSidebar": true } -->
　　砚谱以青州红丝石为第一然乃下品特存古物耳端所出有四岩石为甲石屋次之西坑又次之后歴为劣岩与西坑相去二十里去后歴七里而所产迥然不同犹建安产茶比北苑壑源去沙溪十数里而优劣差殊然岩石又分上下又有活眼死眼之别圆晕相重黄黒相间黳精在内晶莹可爱谓之活眼四旁浸渍不甚鲜明谓之泪眼形体略具内外皆白谓之死眼活眼胜泪眼泪眼胜死眼死眼胜无眼
　　郑樵云端溪有斧柯茶园将军地同是一溪唯斧柯出者大不过三四指一两呵津汗滴沥真难得之物茶园次之将军又次之
　　欧阳永叔云端石以子石为上在大石中生盖石精也流俗讹为紫石又以贮水不耗为佳有眼为贵眼石病也官司嵗以为贡在他砚上然十无一二发墨者但充玩好而已
　　唐彦猷云端石有眼者最贵谓之鸜鹆眼石文精美如木有节今不知者乃以为石病吁可不痛哉石有上下岩西坑后歴惟上岩有眼眼之美者青緑黄三色相重多者自外至心凡九重其大者尤为希有或布列砚中为北斗心房之形土人以眼多少为价重轻其生于墨池之外者谓之髙眼生于内者曰低眼髙眼尤可尚以不为墨渍常可观也或云取石祭以中牢故老云无之又云石有金线为美正其病也
　　蔡君谟云端石莹润惟有铓者尤发墨歙石多铓惟腻理者佳葢物之奇者必异其类也
　　欧阳永叔云歙石出龙尾溪以金星为贵予少时得金坑矿石坚而发墨端溪以北岩为上龙尾以深溪为上龙尾在端溪上而端溪以后出见贵耳

　　端溪砚谱【叶樾】
　　谨按端州治髙要县自唐为髙要郡本朝重和初以太上皇潜藩赐号肇庆府府东三十三里有山曰斧柯在大江之南葢羚羊峡之对山也斧柯山峻峙壁立下际潮水自江之湄登山行三四里即为砚嵓也先至者曰下嵓下嵓之中有泉出焉虽大旱未尝涸下嵓之上曰中嵓中嵓之上曰上嵓自上嵓转山之背曰龙嵓龙嵓葢唐取砚之所后下嵓得石胜龙嵓龙嵓不复取自山之下分路稍东至半边山诸嵓西南防溪而上曰蚌坑龙嵓斧柯山脚谷中石也大抵石以下嵓为上中嵓龙嵓半边山诸嵓次之上嵓又次之蚌坑最下此嵓石之品也下嵓石干则灰苍色润则青紫色嵓有两口其中则通为一穴大者取研所自入也小者泉水所自出也故号曰水口即陈公密所开也嵓之北壁石背有泉水所浸弥漫涌溢下流为溪嵓之中嵗久崩摧石屑翳塞积水屈曲浅深人所莫测以是石工不复能采矣今世所有下嵓砚唐五季国初时物也今欲得下嵓北壁石者往往于泉水石屑中得之若南壁石尚或可采然自崇观以后亦罕得矣北壁石葢泉生其中非石生泉中也则润可知矣嵓之上虽秋冬干旱亦未尝涸有泉珠散落如飞雨不絶北壁石眼正圆有青緑碧紫白黒晕十数重中复有瞳子南壁石即泉水半浸者稍不及北壁眼之晕色皆少淡上嵓下嵓皆在山半上嵓之穴陟而取石中嵓之穴或陟或降下嵓之穴降而取石上嵓有三穴上穴曰土地嵓以土地祠居其上名焉中嵓曰梅树嵓下穴今石工以为中嵓者是也下穴两口其间通为一穴皆中嵓也土地嵓亦有两穴其中亦相通土地嵓石色带黄赤眼亦如之梅树嵓石微黄赤稍轻而带灰苍色眼黄緑中嵓南壁石与梅树嵓同而少胜焉北壁石则与下嵓南壁石相类而少劣焉
　　大抵石性贵润色贵青紫干则灰苍色润则青紫色眼贵翠緑圆正有瞳子
　　石有眼则易分品第
　　若性枯燥色黄褐
　　干则灰苍色润则青紫色
　　眼赤黄皆下品也
　　眼赤黄轻青緑重即渐为上品矣
　　龙嵓石色深紫眼少
　　有即类中嵓半边山者
　　半边山诸品石色少灰青与下嵓南壁石中嵓北壁石相类但眼不若下嵓则眼晕少尔中嵓者层晕多青緑赤黄紫色皆浅淡不同
　　然半边山嵓极多眼
　　半边山嵓近南者眼大晕差少緑近北者眼少晕愈少所谓菉豆眼
　　蚌坑石性坚顔色深紫有眼即黄白微带青色不正无瞳子虽润亦不发墨
　　眼偏斜不正无晕道有翳
　　黄坑石即与上嵓石相类新坑石与半边山石之劣者相类但片段碎小耳
　　小湘峡在州之西四十里其石类嵓石而性软燥色深紫如蚌坑及后歴石眼亦类蚌坑石大抵润及蚌石而发墨胜之
　　后歴山在州北十里石性软燥色深紫带黄赤间亦有眼极类蚌坑坚润不及发墨胜之
　　嵓石取诸嵓斧并力然后可得凡嵓石皆有黄臕如玉之蒌也胞络黄臕凿去方见砚材世所谓子石也子石嵓中有底石皆顽石极润不发墨又色污杂不可为砚端人谓之鸭屎石底石之上大率如石榴子又如塼坯自底至顶中作三叠下叠居底石之上最佳品也石必有眼端人谓之脚石中叠居下叠之上次石也眼或有或无端人谓之腰石上叠居中叠之上又次石也皆无眼端人谓之顶石顶石之上皆葢石也亦顽麤而不堪用大抵三叠石皆有麤臕络无非子石世人乃谓别一种子石非也葢往往有崩落嵓中泉水中者其形偶圆类卵人或水中摸得之故妄有此説
　　蚌坑石取于山下涧谷中皆波涛所击风日所曝雷雨所摧皆顽狠不才之物也但人能到其处皆可拾取端人谓之野石葢遍地是也甚易得之而他处人不识往往反爱之正以大璞少瑕翳耳其小湘石后歴石皆掘地取嵓石不假油蜡久则自光润后歴非油蜡则不堪用嵗乆油蜡败则麤燥不堪用矣
　　蚌坑自鼎湖山诸谷水聚为大溪转斧柯山下出大江中半边山诸嵓有大秋风小秋风兽头狮子桃花河头新坑黄坑等名皆在斧柯山下葢山之麓也
　　凡有眼之石在本嵓中尤缜密温润端人谓石嫩则眼多老则眼少嫩石细润发墨所以重有眼也青脉者必有眼故腰石脚石多有青脉而顶石多莹浄端人谓青脉为眼筋夫眼之别者曰鸜鹆曰鹦哥曰了哥【秦吉了也】曰雀眼曰鸡眼曰猫眼曰菉豆各以形似名之翠緑为上李贺有端州青花石砚歌葢自唐以来便以青眼为上黄赤为下
　　砚之价下嵓水底脚石十倍于南壁石南壁石十倍于中嵓北壁石半边山南诸嵓倍于中嵓南壁石半边山北诸嵓及龙嵓中嵓南壁倍上嵓诸穴石上嵓诸穴倍小湘石小湘石倍后歴蚌坑石后歴之佳者亦与上嵓诸穴价等
　　砚之形制曰平底风字曰有脚风字曰垂裙风字曰古様风字曰凤池曰四直曰古様四直曰双锦四直曰合欢四直曰箕様曰斧様曰様曰卵様曰璧様曰人面曰莲曰荷叶曰僊桃曰瓢様曰鼎様曰玉台曰天研【东坡尝得石不加斧凿以为研后人寻嵓石自然平整者效之】曰蟾様曰様曰曲水曰钟様曰圭様曰笏様曰梭様曰琴様曰様曰双鱼様曰团様曰八棱角柄秉砚曰八棱秉砚曰竹节秉砚曰砚砖曰砚板曰房相様曰琵琶様曰月様曰腰鼓曰马蹄曰月池曰阮様曰歙様曰吕様曰琴足风字曰蓬莱様
　　宣和初御府降様造形若风字如凤池様但平底耳有四环刻海水鱼龙三神山水池作昆仑状左日右月星斗罗列以供太上皇书府之用
　　石之病者有曰铁线
　　乃是臕皮隔处若于线上凿之则应手而断
　　曰瑕
　　白文
　　曰鑚
　　如蛀虫眼
　　曰惊
　　斧凿触裂者
　　曰火黯【一名熨斗焦】
　　惟嵓石有之斜班处如火烧状
　　曰黄龙
　　灰黄色如龙蛇横斜布石上
　　唯火黯端人不以为病葢嵓石必有之他山石皆无右缙云叶樾交叔传此谱稍异于众人之説不知何人所撰称徽祖为太上皇必绍兴初人云淳熈十年七月二十四日东平荣芑书

　　歙州砚谱【洪景伯】
　　采发第一
　　源砚在唐开元中猎人叶氏逐兽至长城里见叠石如城叠状莹洁可爱因携以归刋粗成砚温润大过端溪后数世叶氏诸孙持以与令令爱之访得匠手斵为砚由是山下始传至南唐元宗精意翰墨歙守又献砚并荐砚工李少微国主嘉之擢为砚官今石工周全师之尔后匠者増益颇多今全最髙年能道昔时事并召少微孙明【今家济源】访伪诰不获传多如此今山下叶氏繁息几数百户乃猎者之孙
　　石坑第二
　　罗纹山亦曰芙蓉溪砚坑十余处蔓延百余里皆山前后防溪所生溪水中殊无石好事者相传多云水中石又见苏易简砚谱云歙州龙尾山石亦端溪之亚访于彼俗虽有龙尾山而山实无石葢好事者取其美名以咤于世今次其石品与地坑之名如后
　　眉子坑在罗纹山开元中发地属程于从溪下至取石处九丈五尺其濶二丈六尺深一丈三尺坑皆无土相杂
　　罗纹里山坑在罗纹山后李氏时发今废五十余年名色未详
　　罗纹坑在眉子坑之东李氏时发地向属王仁髙今絶籍为砚户戴义八人共请之嵗输山税三十金自山下至取石处计七十五丈濶十八丈深十五丈三尺石藏土中今土深三四丈乃至石也见石处谓之寨头也水舷坑在眉子坑外临溪冬水涸时方可取春夏不可得发地丈余乃至石率多金花眉子地属程于
　　水蕨坑在罗纹山西北地属王十五景祐中发今废四十年自水舷至坑五丈五尺濶一丈三尺穿笼取之久废不可得葢石工不知攻取法石理如浪纹
　　溪头坑又曰主持山在罗纹山金星坑之北约二三里废已二十年不取其石金星率多虚慢焉
　　叶九山坑在溪头坑之西约一里不取已三十年有眉子石纹麤慢与溪头相次也
　　罗纹金星坑在罗纹山西北自罗纹坑相去四十五丈今废不取葢工用多所得少也
　　驴坑在县之西北七十里属詹观景祐中曹平为令时取之后王君玉为守又取之近嘉祐中刁璆为尉又取之其石有青緑晕也
　　济源坑在县之正北凡三坑并列曰碧里坑在山上色理青莹及半里有水步石大雨点白晕次十里入里山石青细有金纹花晕厥状不常
　　洞灵岩在县西北一百二十里三洞相连石产岩之左右无定处材璞至少而瑕脉多或有絶病莹浄者可拟端溪之品而石理燥慢
　　浙石属衢州开化县俗谓之玳瑁石其纹正如玳瑁旁视则有波纹者可为碑材帛碪柱础之类至易得
　　攻取第三
　　凡取石先具牲醪祝版择日斋戒至山下设神位十余于坛墠之上祝讫发之若稍防慢必有蜂虿虫蟒毒物伤人之患立出葢山川神物所拥防秘惜尤不欲广传人间所得不过百十枚即竭矣又当再祝之前后被囓死者十余人今皆预祝飨也冀其隂助不得不爱重之
　　品目第四
　　眉子石其纹七种
　　金星地眉子　对眉子　　短眉子　　长眉子簇眉子　　　阔眉子　　金眉子
　　外山罗纹其纹十三种
　　麤罗纹　　细罗纹　　古犀罗纹　　角浪罗纹金星罗纹　松纹罗纹　石心罗纹　　金晕罗纹绞丝罗纹　刷丝罗纹　倒理罗纹　　乌钉罗纹卵石罗纹
　　里山罗纹一等
　　金星疎慢
　　金星其纹三种
　　葵花　　　金晕　　金星
　　驴坑一等
　　青色緑晕
　　洞灵岩紫石大小者如肝色今产浮梁县岩岭处处有之其匠者或琢为茶瓯凌冬不可用也
　　浙石一等
　　纹如玳瑁斑
　　水舷金纹厥状十种
　　金纹如长寿僊人者　青斑金纹如鹤舞者
　　金纹如双鸳鸯者　　金纹如斗者
　　金纹如枯槎僊人者　如金云气者
　　眉如卧蚕者　　　　如双鱼蹲鸱者
　　金纹如湖中寒鴈者　如金壶缾者余常见之修斵第五
