<!-- { "loadSidebar": true } -->
　　张崇帅庐江好爲不法士庶苦之尝入觐江都庐人幸其改任皆相谓曰渠伊必不复来矣崇归闻之计口徴渠伊钱明年再入觐盛有罢府之耗人不敢指实皆道路相目捋髭相庆輙归又徴捋髭钱尝爲伶人所戏使一伶假为人死有遣当作水卒者阴府判曰焦湖百里一任作獭崇亦不惭
　　冯谧朝堂待漏因话及明皇赐贺监三百里镜湖今不敢过望但恩赐武湖三十里亦当足矣徐公曰国家不惜武湖所乏者贺知章耳
　　徐公撰江南录议者谓之不直盖不罪宋国老故也国老当淮甸失律之后援引门人陈觉李徴吉掌枢宻之任且授其意曰天命已去元宗当深居此苑国老监国元宗诏之将行陈高草诏诤之而止举国皆闻爲臣之道余可知矣
　　文献太子兾旣正储闱颇专国事而又率多不法元宗一旦甚怒挞之以毬杖且曰当命太弟遂兾有惧色它日宻使持酖付昭庆宫宫使袁从范未几范子干为遂嬖臣宋何九防搆遂讦寘之法范乃惧而且怨防遂击鞠暑渴范进浆遇酖卽日未殡而体已溃矣
　　元宗诛戮大臣之后暮年于禁中往往见宋齐丘陈觉李徴吉如生叱之不去甚恶之因议太子南幸太子兾旣病数见太弟遂为祟于昭庆宫中
　　前进士韩熈载江北行止云熈载本贯齐州隐居嵩岳虽叨科第且晦姓名今则慕义来朝假身为贾旣及疆境合贡行藏某闻钓巨鼇者不投取鱼之饵断长鲸者非用割鸡之刀是故有经邦治乱之才可以践股肱辅弼之位得之则佐时成绩救万姓之焦熬失之则遁世藏名卧一山之苍翠某爰思防稚便异诸童竹马蒿弓固罔亲于好弄杏坛槐里寜不倦于修身但励志以为文每栖身而学武得麟经于泗水宁怪异图授豹畧于邳垠方酣勇战占惟竒骨梦以生松敢期坠印之文上媿担簦之路于是撄龙颔编虎须缮献防之师徒筑受降之城垒争雄笔阵决胜词锋运陈平之六奇飞鲁连之一箭塲中就敌不攻而自立降旗天下鸿儒遥望而尽推坚垒横行四海高歩出羣姓名遽列于烟霄行止遂离于尘俗且口有舌而手有笔腰有劒而袖有锤时方乱离迹犹飘泛徙以术精韬畧气激云霓箕口张而阴电摇怒呼发而暑雷动神驱鬼殿天盖地车鬬霹雳于云中未为蹻防喝樗蒲于筵上不是酋豪蕴机权而自有英雄仗劲节而岂甘贫贱但攘袂叱咤防劒长嗟不偶良时孰能言志旣逢昭代合展壮图伏闻大吴肇基聿修文教联显懿于中上走明恩于外疆万邦咸贞四海如砥燮和天地岩廊有禹稷臯陶洒扫烟尘藩翰有韩彭卫霍岂独汉称三杰周举十人凝王气于神都吐祥光于丹阙急贤共理侔汉氏之悬科待旦旁求类周人之设学而又隣邦接畛敌境连封一条鸡犬相闻两岸马牛相望彼则待之以力数年而频见倾亡此则礼之以贤一坐而更无骚动由是见盛衰之势审吉凶之机得不上顺天心次量人事且向明背暗舍短从长圣贤所图古今一致然而出靑山而裹足渡长淮而弃繻遥终赴于天池星远须环于帝座是携长防来诣大朝伏惟司空楚劒倚天秦松发地言雄武则平窥绛灌语兵机则高掩孙吴经受素王书传女莫不鞭挞宇宙驱役风雷劳愁积而防肉生愤气激而臂脔起一怒而豺狼窜慑再呼而神鬼愁惊捶蛮鼓而簸朱旗雷奔电走掉燕锤而挥白刃斗落星飞命将拉龙使兵合虎可以力平鲸海可以拳击鼇山破坚每自于先登敌无不克防马尝时于后殿功乃非矜国家赖如股肱边境用为堡障勲藏盟府名镂景钟今则化举六条地方千里示之以寛猛化之以温恭缮甲兵而耀武威缓戸口而防农事漫洒随车之雨洗活嘉田轻摇逐扇之风吹消沴气可谓仁而有断谦而逾光贤豪向义以归心奸宄望风而屏迹伫见秉旄仗钺列土分茅修职贡以勤王控临四海率诸侯而定覇弹压八方遐迩具瞻威名洽着况复设庭燎以待士开雪宫以礼贤前席请论其韬钤危坐愿闻于兴废古今英杰孰可比方某才越通津已观至化及陈上谒罔弃謏才是敢輙述行藏铺尽毫幅况闻鸟有鳯鱼有龙草有芝泉有醴斯皆嘉瑞出应昌期某幸处士伦谬知人理足以副明君之奬善恢圣代之乐贤昔娄敬布衣上言于汉祖曹刿草泽陈谋于鲁公失范增而项氏不兴得吕望而周朝遂覇使逺人之来格实至德之克昭谨具行止如前伏请准式顺义六年七月归明进士韩熈载状
　　后主讳煜字重光母曰钟太后太子兾薨后主当立钟谟以其德轻志放请立弟从谦嗣主不可遂以太子总百揆嗣主南幸洪州后主留居守金陵数月嗣主殂遗诏就金陵卽位称北朝正朔建隆壬戌岁也后主天性纯孝孜孜儒学虚怀接下賔对大臣向奉中朝唯恐不及加以留心著述勤于政事至于书畵皆尽精妙然颇晓竺干之教果于自信所以奸邪得计排斥忠谠土地日削贡奉不充越人肆谍遂为敌国又求援于北土行人泄谋兵遂不解矣二十六卽位十四年己亥国亡封陇西公赠吴王葬北邙郑国夫人周氏祔【起建隆三年终开宝八年】
　　皇子
　　清源郡公仲遇　　　　岐王【少亡】
　　宰相
　　严续　　　徐游　　　游简言　　汤悦
　　使相
　　林仁肇　　王崇文　　何洙　　　汤悦
　　朱邺　　　陈海　　　黄延谦　　严续
　　柴克贞　　皇甫续贞　郑彦华
　　枢宻使
　　严续　　　朱巩　　　陈高
　　将帅
　　陈谦　　　陈德成　　孙彦祥　　李彦虬
　　沙万金　　刘存忠　　胡则　　　宋克明
　　高彦　　　林益　　　张粲　　　张遇
　　马仁信　　蔡振　　　穆坚　　　谭宗
　　张进勍　　张仁煦　　李雄　　　吴翰
　　龚愼仪　　罗彦原　　马承俊　　谢彦质
　　谢文节
　　文臣
　　徐铉　　　徐锴　　　韩熈载　　王克贞
　　张洎　　　龚頴　　　张佖　　　汤净
　　朱铣　　　乔舜　　　潘佑　　　汤澥
　　汤滂　　　郭照度　　孙举　　　伍乔
　　孟拱臣　　高远　　　高越　　　冯谧
　　李牛　　　张绍　　　贾彬　　　田霖
　　顾彜　　　赵宣辅
　　后主嗣复之初夜梦有羊据文德殿御榻而坐甚恶之洎乙亥冬太祖吊伐之初首命吏部郎中杨克让知府事故已阴数定也柳宣为监察御史居韩熈载门下韩以帷薄不修责授太子右庻子分司南都议者疑柳宣上言宣无以自明乃上章雪熈载后主叱曰尔不是魏徴频好直言宣曰臣非魏征陛下亦非太宗
　　韩熈载上表其畧云无横草之功可禆于国有滔天之过自累其身又老妻伏枕以呻吟稚子环床而坐泣三千里外送孤客以何之一叶舟中泛病身而前去遂免南行后卧疾终于城南戚家山后主赐衾被以殓赠同平章事所司以为无赠宰相之故事后主曰当自我始徐铉祭文所谓黔娄之衾赐从御府季子之印佩入泉扄
　　后主奉竺干之教多不茹荤尝买禽鱼谓之放生北苑水心西有清辉殿学士院太子太傅徐辽太子太保文安郡公徐游别置一院于后谓之澄心堂临汝侄元楀元枢为员外郎及秘书郎皆在后出入内庭宻画中防多出其间中书宻院皆同散地用兵之际降御札移易兵士宻院不知皇甫继勲伏诛之后夜出万人斫寨招讨分兵署宇不知何往皆出于澄心堂直承宣命者谓之澄心堂承防政出多门皆效此也
　　宋齐丘为儒日修啓投姚洞天畧云城上之呜呜晓角吹入愁肠树头之飒飒秋风结成离绪又云其如干恳万端无奈饥寒两字时有识者云当须殍亡后果如其言
　　胡则守江州坚壁不下曹翰攻之危急忽有旋风吹文学之纸坠于城中其词曰由来秉节世无双独守孤城死不降何似知机早囘顾免教流血满长江翰攻陷江州杀戮殆尽谓之洗城焉
　　开宝中将兴兵革吉州城头有一大面方三尺睨目多鬂状如方相自旦至申酉时郡人观覩众所惊异明年国亡之应也
　　霓裳羽衣曲自兵兴之后絶无传者周后按谱寻之尽得其声
　　二庙父子为相者严可求严续父子为将者刘信刘彦贞王绾王崇周本周业陈德诚皇甫晖皇甫继勲弟兴彦贞侄存忠亦为将兄弟承恩遇者冯延巳延鲁兄弟有大名者徐铉徐锴二人连呼文笔则韩熈载徐铉正直则萧常权势则钟谟李德明建康受围二岁斗米十数千死者相籍人无叛心后主殂于大梁江左闻之皆巷哭焉
