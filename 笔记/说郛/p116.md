<!-- { "loadSidebar": true } -->
　　王介甫用事富郑公罢政过南京谓张文定公曰不料其如此亦尝荐之文定操南音谓公曰富七独不慙惶乎公问吾丈待之如何文定曰某则不然初见其读书亦颇有意于彼既而同在试院见其议论僻自此疎之
　　黄鲁直盛称梅圣俞诗不容口公曰梅诗不逮君鲁直甚喜
　　晁无咎作东臯记公见之曰古人之文也
　　侄孙元老呈所为文一卷公曰似曽子固少年时文陈恬题防城北极观铁脚道人诗诗似退之
　　公大称任象先之文以为过其父徳翁
　　徐献书公曰甚佳但波澜不及李方叔
　　公每语籀云闻吾言当记之勿忘吾死无人为汝言此矣
　　公曰庄周多是破执言至道无如五千文
　　公言班固诸叙可以为作文法式
　　公曰六郎作诗髣髴追前人畵墨竹过李康年逺矣或问公陈莹中公曰英俊人也但喜用字説尚智公曰李太白诗过人其平生所享如浮花浪蘂其诗云罗帏卷舒似有人开明月直入无心可猜不可及公觧诗时年未二十初出鱼藻兎罝等説曽祖编扎以为先儒所未喻作夏商周论才年十有六古人所未到公读新经义曰干纒了湿纒做杀也不好谓介甫曰色取仁而行违居之不疑乃仲尼所谓闻者也
　　公曰唐士大夫少知道知道惟李习之白乐天喜复性书三篇尝写入渐偈于屏风
　　易曰一阴一阳之谓道坡公以为阴阳未交公以坡公所説为未允公曰阴阳未交元气也非道也政如云一龙一蛇之谓道也谓之龙亦可谓之蛇亦可
　　公曰张文定死而复苏自言所见地位清髙又曰吾得不做宰相气力
　　公论唐人开元燕许云文气不振倔强其间自韩退之一变复古追还西汉之旧然在许昌观唐文粹称其碑颂往往爱张苏之作又览唐皇甫湜持正谕业云所誉燕许文极当文奇则涉怪施之朝廷不须怪也葢亦取燕许
　　公巾嵗归自江南过宋闻铁山人善术数邀至舟中问休咎云此去十年如飞腾升进前十年流落已过然尚有十年流落也后皆如其言
　　曽祖母蜀国太夫人梦蛟龙伸臂而生公【王子年拾遗记孔子当生之夜二苍龙亘天而下来附徴在之房诚吉兆也】
　　籀年十有四侍先祖颍昌首尾九年未尝暂去侍侧见公终日燕坐之余或看书籍而已世俗药饵玩好公漠然忘懐一日因为籀讲庄子二三段讫公曰顔子箪瓢陋巷我是谓矣所闻可追记者若干语传诸笔墨以示子孙
　　公令籀作诗文五六年后忽谓籀曰汝学来学去透漏矣尝与文氏家姑言之亦如此
　　公谓籀曰苏瓌训颋常令衣青布襦伏于床下出其颈受榎楚汝今懒惰可乎
　　马公知节诗草一卷公防云马公子元临事敢为立朝敢言以将家子得读书之助作诗葢其余事耳蚤知成都以抑强扶弱为蜀人所喜然酷嗜图畵能第其髙下成都多古畵壁每至其下或终日不转足蜀中有髙士孙知微以畵得名然实非畵师也公欲见之而不可得知微与夀宁院僧相善尝于其阁上畵惠逺送陆道士药山见李习之一壁僧宻以告公公径往从之知微不得已掷笔而下不复终畵公不一为忤礼之益厚知防亦愧其意作蜀江出山图俟其罢去追至劒门赠之葢公之喜士如此阳翟李君方叔公之外孙也以此诗相示因记所闻于后辛巳季春丙寅眉山苏辙子由题【李名豸】
　　颍昌太祖书阁有厨三只春秋説一轴解注以公谷左氏其复卷末后题丙申嘉祐元年冬寓居兴国浴室东坐第二位读三传次年夏辰时坡公书名押字少年亲书此卷压积蠧简中未尝开缄籀偶开之一一对拟今黄门春秋集传悉皆有指定之説想尔时与坡公同学潜心稽考老而著述大成遗书具在当以黄门集传为证据坡公晚嵗谓春秋传皆古人未至故附记之于斯大悲圜通阁记公偶为东坡作坡云好个意思欲别作而卒用公所着和陶诗拟古九首亦坡代公作
　　范淳父雒中问公求论题公以庄子孝未足以言至仁令范作范论诋斥庄子公曰曽闵匹夫之行尧舜仁及四海
　　公云王介甫解佛经三昧之语用字説示关西僧法秀秀曰相公文章村和尚不会介甫悻然又问如何秀曰梵语三昧此云正定相公用华言解之误也公谓坐客曰字説穿凿儒书亦如佛书矣
　　公与关西文长老相善公晩年自政府谪官筠州既而复谪雷州威命甚峻时文老特来唁公留宿所寓宅中公被命即登轿出郭外文老亦相随去叹曰克文处之尚恐不能公眞大过人者
　　东坡病殁于晋陵伯达叔仲归许昌生事萧然公笃爱天伦曩嵗别业在浚都鬻之九千数百缗悉以助焉嘱勿轻用时公方降三官谪籍夺俸
　　公言吕微仲性闇边事河事皆乖戾故子孙不逺公言易云精义入神以致用不是要説脱空
　　崇宁丙戌十一月八日四鼓梦中及古菖蒲诗云一人得饱满余人皆不恱之句王介甫在侧借观示之赧然有愧恨之色
　　公言屋之敝曰昔南省赋题官韵于字举子程文云何以加于其文中选后诗韵有同者或曰何以更加于大抵屋多此类也
　　公言张文潜诗云龙惊汉武英雄射山笑秦王烂漫游晩节作诗似稍失其精处
　　公蚤嵗教授宛丘或者屡以房中术自鬻于前公曰此必晩损止传其养气啬神之法
　　公言近世学问濡染陈俗却人虽善士亦或不免葢不应乡举无以干禄但当谨择师友湔洗之也
　　公读易谓人曰有合讨论处甚多但来理会籀辈弱龄驽怯惮公严峻不敢发问今悔之无及
　　东坡遗文流传海内中庸论上中下篇墓碑云公少年读庄子太息曰吾昔有见于中口不能言今见庄子得吾心矣乃出中庸论其言微妙皆古人所未喻今后集不载此三论诚为阙典
　　公讲论语至畏大人曰如文潞公亦须是加敬所言信重之
　　先王议事以制不为刑辟东坡有人法兼用之説公以为勑令不可不具二公之论不同坡外集有策题一首乃此意
　　公云晋史唐贤房杜辈所作议论可据籀思之本朝新唐书欧宋诸公一代贤杰所作以文字浩博人不能该览惜哉必有笃于此学者
　　公语韩子苍云学者观儒书至于佛书亦可多读知其器能也
　　公妙龄举方闻见在朝两制诸公书云其学出于孟子而不可诬也有解説二十四章老年作诗云近存八十一章注从道老聃门下人葢老而所造益妙録録者莫测矣
　　公悟悦禅定门人有以渔家傲祝生日及济川者以非其志也乃赓和之七十余年眞一梦朝来夀斝儿孙奉忧患已空无复痛心不动此间自有千钧重蚤嵗文章供世用中年禅味疑天纵石塔成时无一缝谁与共人间天上随他送
　　箴眼医王彦若在张文定公门下坡公于文定坐上赠之诗引喻证据博辩详切髙深后学读之茫然坡公敏于著述如此先祖屡云
　　坡撰富公碑以拟寇公公稍不甚然之作德威堂铭居士集叙公极赏慨其文咨嗟不已
　　公颍昌牡丹时多作诗前后数四有共传青帝开金屋欲遣姚黄比玉眞之句又曰造物不违遗老意一枝颇似雒人家称道雒家殷勤不已敬想富郑公文潞公司马温公范忠宣公皆看花耆德伟人也风流追忆不逮后生茫然耳先祖葢叹前哲云或曰嵇康广陵散亦叹也东坡求龙井辩才师塔碑于黄门书云兄自觉谈佛不如弟今此文见栾城后集又天竺海月塔碑以坡与之游故铭云我不识师面知其心中事儒者谈佛为坡公所取因火失其书翰
　　公言秦火后汉叔孙通贾谊董仲舒诸人以诗书礼乐弥缝其阙西汉之文后世莫能髣髴今朝廷求魁伟之才黜谬妄之学可以追两汉之余渐复三代之故后学当体此説
　　説郛卷十六下
<子部,杂家类,杂纂之属,说郛>
　　钦定四库全书
　　説郛卷十七上　　　　　元　陶宗仪　撰爱日斋藂抄【宋叶】
　　称帝
　　太史公夏本纪自禹即天子位以后云帝禹至于帝履癸又曰帝桀殷本纪自太甲书帝太甲至于帝纣孔氏杂说言二王亦得称帝引史记夏纪称帝桀是也何独桀云帝哉商纪云周武王为天子其后世贬帝号号为王索隠曰按夏殷天子亦皆称帝代以徳薄不及五帝始贬帝号号为王故本纪皆帝而总曰三王也又谯周云夏殷之礼生称王死称庙主皆以帝名配之见索隠国语云王勤商帝甲乱之又云商王帝辛大恶于民帝辛纣也然而易曰帝乙书亦曰帝乙夏殷之称帝莫信于此
　　释奠释菜
　　释奠释菜古礼仅存而行于学欧阳公记襄州谷城县夫子庙有云释奠释菜经之畧者也古之见师以菜为贽故始入学者必释菜以见其先师其学官四时之祭乃皆释奠奠有乐无尸而释菜无乐则其又畧也祭之以礼以迎尸酌鬯为盛释奠荐馔直奠而已故曰祭之畧者余读其文因考之礼凡学春官释奠于其先师秋冬亦如之凡始立学者必释奠于先圣先师及行事必以币凡释奠必有舍也天子视学适东序释奠于先老三圣见文王世子出征执有罪反释奠于学以讯馘告见王制凡皆言释奠而释奠必于学春官大祝大防同皆造于太庙宜于社过大山川则用事焉反行舎奠甸祝掌四时之田表貉之祝号舎奠于祖祢亦如之师甸致禽于虞中乃属禽及郊馌兽舍奠于祖祢亦云舍奠也始立学者既兴器用币然后释菜见文王世子仲春上丁命乐正习舞释菜见月令大学始教皮弁祭菜示敬道也见学记大胥春入学舎菜合舞见春官凡皆言释菜也而亦莫不于学士婚礼舅姑既殁则妇入三月乃奠菜士丧礼君释菜入门丧大记大夫士既殡而君往焉释菜于门内春官簭人乃舎萌于四方以禳恶梦注谓犹释菜萌菜始生则凡祭礼皆有释菜也郑氏以释菜奠者设荐馔酌奠而已无迎尸以下之事又以县释菜奠币孔氏以为直奠置于物方氏以为释其所执之物而祭之故其字或作舍奠言物就可荐以菜则特用菜而已仪礼疏奠之为言停停馔具而已又按周礼注郑司农云舎菜谓舞者皆持有香之菜或曰古者士见于君以雉为贽见于师以菜为贽菜直为蔬食菜羮之菜或曰学者皆人君卿大夫之子衣服采饰舍采者减损解释盛服以下其饰也谓舍即释也采读为菜苹菜之属吕氏春秋注舍犹置也初入学宫必礼先师置采帛于前以贽神采菜两音而异义其说惟议礼之家有以折衷也
　　妇拜礼
