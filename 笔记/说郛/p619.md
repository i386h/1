<!-- { "loadSidebar": true } -->
　　徽宗性嗜画作花鸟山石人物入妙品作墨花墨石间有入神品者歴代帝王能画至徽宗可谓尽意当时设建画学诸生试艺如取程文等髙下为进身之阶故一时技艺皆臻其妙尝命人学画孔雀升墩障屏大不称防复命余子次第呈进有极尽工力亦不得用者乃相与诣阙请所谓防曰凡孔雀升墩必先左脚卿等所图俱先右脚验之信然羣工遂服其格物之精类此当时承平之盛四方贡献珍木异石竒花佳果无虚日徽宗乃作册图写毎一枝二叶十五版作一册名曰宣和睿览集累至数百及千余册余度其万几之余安得工暇至于此要是当时画院诸人仿效其作特题印之耳然徽宗亲作者余自可望而识之郓王徽宗第二子也能画花鸟克肖圣艺墨花妙入能品尝见一卷后题年月日臣某画进呈徽宗御批其后曰览卿近画似觉稍进但用墨稍欠生动耳后作当谨之以此知一时诸王留心于画者皆如此也
　　张敦礼汴梁人画人物师六朝笔意宗时也尝见其论画曰画之为艺虽小至于使人鉴善劝恶耸人观听为补岂可侪于众工哉敦礼画人物贵贱美恶容貌可见笔法细神彩如生江南见陈元连锁树谏图其忠义之气突出缣素在京师见阮孚蜡屐图人物树石并仿顾陆后有敦礼所受追赠太师诰命是其家藏之物子孙就以诰命附其后真竒品也
　　文与可竹真者甚少平生止见五本伪者三十本往见张受益古斋渥壁屏上倒垂枝上题熈宁二年己酉冬至日巴郡文与可戏墨竒作也后见绢画三本一如此题笔墨皆相似天地间未见者尚多岂与可一日间能作此数本耶真伪一见自可辨之东坡先生文章翰墨昭耀千古复能留心笔墨戏作墨竹师文与可枯木竒石时出新意防平生见其谪黄州时于路途民家鸡栖豕牢间有藂竹木石因图其状作木叶亦细纹其缕及在秘监见拳石老桧巨壑海松二幅竒怪之甚墨花凡见十四卷大抵写意不求形似防曽收恠木竹石图上有元章一诗今为道士黄可玉所有矣亦竒品也米芾元章天资髙迈书法入神宣和立画学擢为博士初见徽宗进所画楚山清晓图大称防复命书周官篇于御屏书毕掷笔于地大言曰一洗二王恶体照曜皇宋万古徽宗潜立于屏风后闻之不觉步出纵观称赏元章再拜求索所用端砚因就赐元章喜拜置之懐中墨汁淋漓朝服帝大笑而罢其为豪放类若此作画喜写古贤像山水其源出董元天真发露恠恠竒竒枮木松石时出其新意然传世不多耳其子友仁字元晖皆传家学作山水清致可掬亦畧变其尊人所为成一家法烟云变灭林泉防缀生意无穷平生亦珍重不曽易予人当时翟耆年有诗云善画无根树能描朦云如今身贵也不肯与闲人为世贵重如此
　　元章常称华亭李甲字景元作翎毛有天趣树木不佳仆屡见其画树木甚拙禽鸟佳处多
　　宋宗室如千里希逺皆得丹青之妙如大年小景墨雁杂禽又出寻常宗室笔墨之外者濮王宗汉墨雁可入神品宋迪字复古师李成清甚士大夫画中最佳不在李公平之下其犹子子房亦得家法
　　刘泾字巨济与元章同为书画友作枯木有竒思周怡者画院人宣和末承应摹仿唐画有可观
　　崔白芦雁之类虽清致余平生不喜见之独有一大轴绢濶一丈许长二丈许中浓墨涂作八大雁尽飞鸣宿食之态东坡先生大字题诗曰扶桑之蠒如盎天女织绡云汉上往来不遣鳯衔梭谁能皷臂投三丈云云真白之得意笔也
　　李伯时十六小马图至京师始见之纸素数寸中作山林十六马饮水龁草乐天趣于其间神骏可爱伯时小字题其后今在郝大参家
　　徽宗自画梦游化城图人物如半小指累数千人城郭宫室麾幢钟皷仙嫔真宰云霞霄汉禽畜龙马凡天地间所有之物色色具备为甚工观之令人起神游八极之想不复知人间世竒物也今在嘉兴陈氏又见临李昭道摘图曩在京师人处画明皇骑三骏照夜白马出栈道飞仙岭乍见小桥马惊不进坠地二人摘后有数骑渐至竒迹也
　　程坦元章时人善襍画往见之张爱益收松竹幛三大幅颇佳如人物甚俗城南李氏收钟馗小妹二幅甚恶元章谓程坦能涂茶坊酒肆壁者此论真是也
　　花光长安以墨晕作梅如花影然别成一家政所谓写意者也传世不多防平生止见四五本子昻学其枝条花用别法
　　宋南渡士人多有善画者如朱敦儒希真毕良史少董江参道一贯皆能画山水窠石若画院诸人得名者如李唐周曽马贲下至马逺夏圭李迪李安忠楼观梁楷之徒仆于李唐差加赏阅其余亦不能尽别也
　　毕少董能画山水不在朱希真之下仆尝见故表异以语后人
　　马和之作人物甚佳行笔飘逸时人目为小吴生更能脱去俗习留意髙古亦人未易到也
　　池州画工作九华秋浦图元章云甚有清趣师董元防平生见有七八本其工致甚多信元章之説不妄杨补之墨梅甚清絶水仙亦竒自号逃禅老人
　　汤叔雅江右人墨梅甚佳大抵宗补之别出新意水仙兰亦佳赵孟坚子固墨兰最得其妙其叶如鉄花茎亦佳作石用笔轻拂如飞白书状前人无此作也画梅竹水仙松枝墨戏皆入妙图水仙为尤髙子昻専师其兰石览者当自别其髙下近世牧溪僧法常作墨竹麄恶无古法
　　防布字宣仲画枯木藂竹竒石清致不俗本学东坡青出于蓝自号射泽老人画松栢亦竒杭州龙井寺版壁画松石枯木二真得意笔后有王清叔亦画枯木竹石临仿逼真但笔墨麄恶少生意耳
　　常州太平寺佛殿后壁有徐友画水名清济贯河中有一笔寻其端末长四十丈观者竒之友之妙岂在是哉笔法既老波浪起伏得其水势相对活动愈看愈竒兵火间寺屋尽焚而此殿巍然独存岂水能厌之邪王筠字子端画枯木竹石山水往往见之独京口石民瞻家幽竹枯槎图武陵刘进甫家山林秋晩图上逼古人胷次不在元章之下也
　　金人杨秘监者画山水全师李成
　　任询字君谟金国人草书入能品画山水亦佳在王子端之下
　　金显宗章宗父也画墨竹俗徳章宗每题其籖
　　金人画马极有可观惜不能尽知其姓名
　　近世龚圣予先生名开淮隂人身长八尺硕大美髯读书为文能成一家法画马専师曹霸得神骏之意但用笔颇麄此不足耳画人物亦师曹韩画山水师米元晖梅菊花卉杂师古作卷后必题诗或賛跋皆新竒尝自画痩马题诗曰一从云雾降天闗空进先朝十二闲今日有谁怜骏骨夕阳沙岸影如山
　　江南画工陈琳仲美其先本画院待诏琳能师古凡山水竹花禽鸟皆称其妙见画临摹仿佛古人子昻相与讲明多所资益故其画不俗宋南渡二百年工人无此手也
　　外国画
　　髙昌国画用金银箔子及朱墨防缀如雨销洒在纸上画翎毛如中国花草亦佳
　　髙丽画观音像甚工其源出唐尉迟乙僧笔意流而至于高丽





　　画论【汤垕】
　　古人作画皆有深意运思落笔莫不各有所主况名下无虚士相传既乆必有过人处故画之法六得其一二者尚能名世又得其全者可知也今人看画不经师授不阅纪录但合其意者为佳不合其意者为不佳及问其如何是佳则茫然失对仆自十七八嵗时便有迂濶之意见图画爱玩不去手见鉴赏之士便加礼问遍借纪录髣髴成诵详味其言歴观往迹防考古説如有少悟多不留心不过为聴声随影终不精鉴也
　　人物于画最为难工葢拘于形似位置则失神运气象顾陆之迹世不多见唐名手至多吴道子画家之圣也照映千古至宋李公麟伯时一出遂可与古作者并驱争先得伯时画三纸可换吴生画一二纸得吴生画二纸可易顾陆一纸其为轻重相悬若此
　　古人以画得名者必有一科是其所长如唐之郑防蜀之李升并以山水名宣和画谱皆入人等部画目称其能山水而所收止人物神仙耳其他不可枚举防凡欲脩宣和谱者数矣惜未得遂所欲也
　　宋髙宗每捜访至书画必命米友仁鉴定题跋往往有一时附防迎合上意者尝见画数卷颇未佳而题识甚真鉴者不可不知也
　　世人收画必欲盛饰以金玉不知金玉乃诲盗之端前贤事迹可鉴
　　灯下不可看画醉余酒边亦不可看画俗客尤不可示之卷舒不得其法最为害物至于庸人缪子见画必有妄加雌黄品藻本不识物乱订真伪令人短气
　　书画之好本士大夫适兴寄意而已有力收购有目力鉴赏遇胜日有好懐彼此出示较量髙下政欲相与夸竒鬬异今之轻薄子则不然纵目力畧知一二见人好物故贬剥疵纇用心计购至于必得倘不得则生造毁谤必欲此物名誉不彰若赏鉴髙尚之士固不待説破平常目力未定者或为所惑已收一物性命与俱妄自称誉人或欲之必作説艰阻得善价而后已此皆心术不正不可不鉴
　　看画不可一途而取古人命意立迹各有其道岂可拘以所见绳律古人之意哉
　　古人画藁谓之粉本前辈多宝蓄之葢其草草不经意处有自然之妙宣和绍兴所藏粉本多有神妙
　　宋人赏鉴精妙无出于米元章然此公天资极髙立论时有过处当时如刘巨济薛道祖林子中苏志东兄弟辈皆不及之后有黄伯思长睿者出作法帖刋误専攻米公之失防从而为辨析甚详作法帖正误専指长睿之过当使元章复生不易吾言也
　　俗人论画不知笔法气韵之神妙但先指形似者又上达之士有一等论画之神妙便云画十二时辰图有十二游蜂循环飞动画妇人则有回身动头之异不可枚举此皆迂缪之説以求竒也
　　唐人画卷多有碧缕剜背当时名士于阑道上题字自经宣和绍兴装饰尽用折去古迹邈不可得也
　　唐人褙手卷多有紫绫作褾首至有红绫作引首用珊瑚为小轴如今藏经之状
　　宋末士大夫不识画者多纵得赏鉴之名亦甚茍且葢尤物尽在天府人间所存不多动为豪势夺去贾似道擅国柄留意收藏当时趋附之徒尽心搜访以献今往往见其所收有真伪相半岂当时闻见不广抑似道目力不髙一时附防致然邪
　　古人作画有得意者多再作之如李成寒林范寛雪山王诜烟江叠嶂之类不可枚举
　　画梅谓之写梅画竹谓之写竹画兰谓之写兰何哉葢花之至清画者当以意写之不在形似耳陈去非诗云意足不求顔色似前身相马九方皋其斯之谓欤画有賔主不可使賔胜主谓如山水则山水是主云烟树石人物禽畜楼观皆是賔且如一尺之山是主凡賔者逺近折算须要停均谓如人物是主凡賔者皆随逺近髙下布景可以意推也
　　染绢上深下淡薫绢上墨顔色黯淡捶碎者文理不直丝乱断惟自然古者绢黒而丹青自明看画不必以缣素明闇为辨
　　看画如看美人其风神骨相有在肌体之外者今人看古迹必先求形似次及染次及事实殊非赏鉴之法也元章谓好事家与赏鉴家自是两等家多资力贪名好胜遇物收置不过聴声此谓好事若赏鉴则天资髙明多阅录或自能画或深晓画意毎得一图终日宝玩如对古人虽声色之奉不能夺也
　　收画之法道释为上葢古人用工于此欲览者生敬慕爱礼之意其次人物可为鉴戒其次山水有无穷之趣其次花草其次画马可以阅神骏若士女畨族虽精妙非文房所可玩者此元章之论也今人收画多贵古而贱近且如山水花鸟宋之数人超越往昔但取其神妙勿论世代可也只如本朝赵子昻金国王子端宋南渡二百年间无此作元章收晋六朝唐五代画至多在宋朝名笔亦收置称赏若以世代逺近不看画之妙否非真知者也
