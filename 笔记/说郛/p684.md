<!-- { "loadSidebar": true } -->
　　瑞云红千叶肉红花也开头大尺余色类魏花微深然碎叶差大不若魏之繁密也叶杪微卷如云气状故以瑞云目之然与魏花迭为盛衰魏花多则瑞云少瑞云多则魏花少意者草木之妖亦相忌嫉而势不并立欤岳山红千叶肉红花也本出于嵩岳因此得名色深于瑞云浅于状元红有紫檀心鲜洁可爱花唇微淡近蕚渐深开头可八九寸
　　间金千叶红花也微带紫而类金系腰开头可八九寸许叶间有黄蕊故以间金目之其花葢必黄蕊之所变也
　　金系腰千叶黄花也类间金而无蕊每叶上有金线一道横于半花上故目之为金系腰其花本出于缑氏山中
　　一捻红千叶粉红花也有檀心花叶叶之杪各有深红一防如美人以胭脂手捻之故谓之一捻红然开头差小可七八寸许初开时多青拆开时乃变成红耳九蕚红千叶粉红花也茎叶极髙大其苞有青趺九重苞未拆时特异于众花花开必先青拆数日然后色变红花叶多皱蹙有类揉草然多不成就偶有成者开头盈尺
　　刘师阁千叶浅红花也开头可八九寸许无檀心本出长安刘氏尼之阁下因此得名微带红黄色如美人肌肉然莹白温润花亦端整然不常开率数年乃见一花耳
　　寿安有二种皆千叶肉红花也出寿安县锦屏山中其色似魏花而浅淡一种叶差大开头不大因谓之大叶寿安一种叶细故谓之细叶寿安云
　　洗妆红千叶肉红花也元丰中忽生于银李圃山箆中大率似寿安而小异刘公伯寿见而爱之谓如美妇人洗去朱粉而见其天真之肌莹洁温润因命今名其品第葢寿安刘师阁之比欤
　　蹙金毬千叶浅红花也色类间金而叶杪皱蹙间有黄棱断续于其间因此得名然不知所出之因今安胜寺及诸园皆有之
　　探春毬千叶肉红花也开时在谷雨前与一百五相次开故曰探春毬其花大率类寿安红以其开早故得今名
　　二色红千叶红花也元丰中出于银李园中于接头一本上岐分为二色一浅一深深者类间金浅者类瑞云始以为有两接头详细视之实一本也岂一气之所钟而有浅深厚薄之不齐欤大尹潞公见而赏异之因命今名
　　蹙金楼子千叶红花也类金系腰下有大叶如盘盘中碎叶繁宻耸起而圆整特髙于众花碎叶皱蹙互相粘缀中有黄蕊间杂于其间然叶之多虽魏花不及也元丰中生于袁氏之圃
　　碎金红千叶粉红花也色类间金每叶上有黄防数星如黍粟大故谓之碎金红
　　越山红楼子千叶粉红花也本出于会稽不知到洛之因也近心有长叶数十片耸起而特立状类重台莲故有楼子之名
　　彤云红千叶红花也类状元红微带绯色开头大者防盈尺花唇微白近蕚渐深檀心之中皆莹白类御袍花本出于月波堤之福严寺司马公见而爱之目之为彤云红也
　　转枝红千叶红花也盖间嵗乃成千叶假如今年南之千叶北之多叶明年北之千叶南之多叶每嵗互换故谓之转枝红其花大率类寿安云
　　紫丝旋心千叶粉红花也外有大叶十数重如盘盘中有碎叶百许簇于瓶心之外如旋心芍药然上有紫粉数十茎髙出于碎叶之表故谓之曰紫粉旋心元丰中生于银李圃中富贵红不晕红寿妆红玉盘妆皆千叶粉红花也大率类寿安而有小异富贵红色差深而带绯紫色不晕红次之寿妆红又次之玉盘妆最浅淡者也大叶微白碎叶粉红故得玉盘妆之号
　　双头红双头紫皆千叶花也二花皆并蔕而生如鞍子而不相连属者也唯应天院神御花圃中有之亦有多叶者盖地势有肥瘠故有多叶之变耳培壅得地力有簇五者然开头愈多则花愈小矣
　　左紫千叶紫花也色深于安圣然叶杪微白近蕚渐深突起圆整有类魏花开头可八九寸大者盈尺此花最先出国初时生于豪民左氏家今洛中传接者虽多然难得真者大抵多转枝不成千叶惟长寿寺弥陀院一本特佳嵗嵗成就旧谱所谓左紫即齐头紫如碗而平不若左紫之繁密圆整而有夫含棱之异云
　　紫绣毬千叶紫花也色深而莹泽叶密而圆整因得绣毬之名然难得见花大率类左紫云但叶杪色白不如左紫之唇白也比之陈州紫袁家紫皆大同而小异耳安胜紫紫花也开头径尺余本出于城中千叶安胜院因此得名延嵗左紫与綉毬皆难得花唯安胜紫与大宋紫特盛嵗嵗皆有故名圃中传接甚多
　　大宋紫千叶紫花也本出于永宁县大宋川豪民李氏之谱因谓大宋紫开头极盛径尺余众花无比其大者其色大率类安胜紫云
　　顺圣千叶花也色深类陈州紫每叶上有白缕数道自唇至蕚紫白相间浅深同开头可八九寸许熙宁中方有
　　陈州紫袁家紫一色花皆千叶大率类紫绣毬而圆整不及也
　　濳溪绯本千叶绯花也有皂檀心色之殷美众花少与比者出龙门山濳溪寺本后唐相李潘别墅今寺僧无好事者花亦不成千叶民间传接者虽众大率皆多叶花耳惜哉
　　玉千叶白花无檀心莹洁如玉温润可爱景祐中开于苑上书宅山箆中细叶繁密类魏花而白今传接于洛中虽多然难得花不嵗成千叶也
　　玉楼春千叶白花也类玉蒸饼而髙有楼子之状元丰中生于河清县左氏家献于潞公因名之曰玉楼春玉蒸饼千叶白花也本出延州及流传到洛而緐盛过于延州时花头大于玉千叶杪莹白近蕚微红开头可盈尺每至盛开枝多低亦谓之软条花云
　　承露红多叶红花也每朶各有二叶每叶之近蕚处各成一个鼓子花样凡有十二个唯叶杪拆展与众花不同其下玲珑不相倚着望之如雕镂可爱凌晨如有甘露盈个其香益更旖旎与承露紫大率相类唯其色异耳
　　玉楼红多叶花也色类彤云红而每叶上有白缕数道若雕缕然故以玉楼目之
　　一百五者千叶白花也洛中寒食众花未开独此花最先故此贵之











　　陈州牡丹记【张邦基】
　　洛阳牡丹之品见于花谱然未若陈州之盛且多也园【户】植花如种黍粟动以顷计政和壬辰春予侍亲在郡
　　时园户牛氏家忽开一枝色如鵞雏而淡其面一尺三四寸髙尺许柔葩重疉约千百叶其本姚黄也而于葩英之端有金粉一晕缕之其心紫蕋亦金粉缕之牛氏乃以缕金黄名之以籧篨作棚屋围幛复张青帟防之于门首遣人约止游人人输千钱乃得入观十日间其家数百千予亦获见之郡守闻之欲剪以进于内府众园户皆言不可曰此花之变易者不可为常他时复来索此品何以应之又欲移其根亦以此为辞乃已明年花开果如旧品矣此亦草木之妖也
　　苏长公记东武旧俗每嵗四月大会于南禅资福两寺芍药供佛而今嵗最盛凡七千余朶皆重跗累蕚繁丽丰硕中有白花正圆如覆盂其下十余叶稍大承之如盘姿格絶异独出于七千朶之上云得之于城北苏氏园中周宰相莒公之别业此亦异种与牛氏家牡丹并足传异云














　　天彭牡丹谱【陆游】
　　花品序第一
　　牡丹在中州洛阳为第一在蜀天彭为第一天彭之花皆不详其所自出土人云曩时永宁院有僧种花最盛俗谓之牡丹院春时赏花者多集于此其后花稍衰人亦不复至崇宁中州民宋氏张氏蔡氏宣和中石子滩杨氏家尝买洛中新花以归自是洛花散于人间花户始盛皆以接花为业大家好事者皆竭其力以养花而天彭之花遂冠两川今惟三并李氏刘村母氏城中苏氏城西李氏花特盛又有余力治亭舘以故最得名至花户连畛相望莫得其姓氏也天彭三邑皆有花惟城西沙桥上下花尤超絶由沙桥至堋口崇宁之间亦多佳品自城东抵蒙阳则絶少矣大抵花品近百种然著者不过四十而红花最多紫花黄花白花各不过数品碧花一二而已今自状元红至欧碧以类次第之所未详者姑列其名于后以待好事者
　　状元红　祥云　　绍兴春　胭脂楼　玉腰楼金腰楼　双头红　富贵红　一尺红　鹿胎红文公红　政和春　醉西施　迎日红　彩霞
　　叠罗　　胜叠罗　瑞露蝉　干花　　大千叶小千叶
　　右二十一品红花
　　紫绣毬　乾道紫　泼墨紫　葛巾紫　福严紫右五品紫花
　　禁苑黄　庆云黄　青心黄　黄气毬
　　右四品黄花
　　玉楼子　刘师哥　玉覆盆
　　右三品白花
　　欧碧
　　右一品碧花
　　转枝红　朝霞红　洒金红　瑞云红　寿阳红探春毬　米囊红　福胜红　油红　　青丝红红鵞毛　粉鵞毛　蹙金毬　间緑楼　银丝楼六对蝉　洛阳春　海芙蓉　腻玉红　内人娇朝天紫　陈州紫　袁家紫　御衣紫　靳黄
　　玉抱肚　胜琼　　白玉盘　碧玉盘　界金楼楼子红
　　右三十一品未详
　　花释名第二
