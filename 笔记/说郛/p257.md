<!-- { "loadSidebar": true } -->















　　啽呓集【宋无】
　　李煜归附后郁郁不乐见于词语在赐第之夕命故妓作乐闻于外太宗怒人传小楼昨夜又东风并坐之遂袭成衅江南録云李国主周后随后主归附封郑国夫人例随命妇入宫每一入輙数日出必大泣骂后主外闻之主多方宛转避之云此非汝家又李国主归附后与金陵旧宫人书云此中日夕只以眼泪洗靣
　　芳仪江南国主李景女也纳土后在京师初嫁供奉官孙某为武彊都监妻生女皆为辽中圣宗所获封芳仪生公主一人赵至忠虞部自北仕归复官尝仕辽为翰林学士修国史着北庭杂记载其事时晁补之为北都教官览其书而悲之与顔复长道作芳仪曲云金陵宫殿春霏微江南花发鹧鸪飞风流国主家千口十五吹箫粉黛稀满堂诗酒皆词客夺锦挥毫在瑶席后庭一曲恣风流国主风流今易收涙洒临江悲故国公卿献籍朝未央勅书筑第优降王魏俘曽不输织室供奉一官奔武疆秦淮潮水钟山树塞北江南易其土双燕清秋梦柏梁吹落天涯犹并羽相随未是断肠悲黄河应有却还时寜知翻手更朝事咫尺山河不可期仓皇三皷滹沱岸良人白马今谁见国亡家破一身存可叹身存抑何愿芳仪加我名字新教歌遣舞不由人采珠拾翠衣裳好深红暗尽惊沙尘隂山射虎邉风急嘈杂琵琶酒防泣无言数遍天河星只有南箕近乡邑当年千指渡江来千指不知身独哀中原骨肉又零落黄鹄寄意何当回生男自有四方志女子那知出门事君不见李陵椎髻泣穷邉丈夫漂泊犹堪怜江州庐山真风观李王有国日施财修之刋姓氏于后有大寜公主永嘉公主皆李景女不知芳仪者孰是也
　　陈同甫名亮号龙川始闻辛稼轩名访知将至门过小桥马三跃而三却同甫忽投鞭挥马首推马仆地徒歩而进稼轩适倚楼见之大惊异遣人询之则同甫已及门遂定交稼轩帅淮时同甫与时落落家甚贫访稼轩于治所相与谈天下事酒酣稼轩言南北之利害南之可以并北者如此北之可以并南者如此且言钱唐非帝王之居据牛头之山天下无援兵决西湖之水满城皆鱼鼈饮罢宿同甫于斋中同甫夜思稼轩沉重谨言醒必思其误将杀我以灭口遂盗骏马而逃月余同甫致书于稼轩假十万缗以济食稼轩如其数与之









　　说郛卷三十八下
<子部,杂家类,杂纂之属,说郛>
　　钦定四库全书
　　说郛卷三十九上　　　　元　陶宗仪　撰挥麈録【王清臣】
　　仁宗不宝玉
　　李和文遗事云仁宗尝服美玉侍臣皆注目上还宫语内侍曰侍臣目不已何邪对曰未尝见此竒异者上曰当解以遗辽主左右皆曰此天下至宝赐外国可惜上曰天下以人安为宝此何足惜臣下皆呼万嵗
　　欲封夫子为帝
　　北齐显祖髙祥晋阳公李元忠南齐竟陵王萧子良隋长孙览俱谥文宣王孔子盖出四谥之后大中祥符元年始加圣二字后避圣祖讳易为至圣熈宁中欲加谥至神元圣帝礼官李邦直以谓夫子周臣也周室诸君止称王执以为不可卒从其议
　　避讳易姓
　　太上皇帝中兴之初蜀中有大族犯御名之嫌者而游宦参差不齐仓卒之间各易其姓仍其字而更其音者勾涛是也加金字者钩光祖是也加丝字者絇【阙】是也加草头者茍谌是也改爲句者句思是也増【阙】爲句龙者如渊是也繇是拆爲数家累世之后昏姻将不复别文潞公自云敬晖之后以国初翼祖讳而改今有茍氏子孙与文氏所云相同盖本一族亦是仕于南北失于相照与此相类
　　防袭之误
　　崇宁中以王荆公配宣圣亚兖公而居邹公之上故迁邹于兖之次靖康初诏黜荆公但舁塑像不复移邹公于旧位至今天下庠序悉兖邹并列而虚右虽后来重建者率皆防袭而竟不能革也
　　古印章
　　亡友薛叔器家有关内侯印甚奇古后攷之魏建安二十三年尝置此名也又友人家有荡寇将军章及明淸有横武将军印皆不可攷伯氏有新迁长印后考前汉书乃新室尝以上蔡爲新迁也又友人家有睦子家丞印乃睦郡名旣王之子家丞秩甚卑然篆文印様皆出诸印右尝搜得之或云亦王莽时印毕少董家有雍未央姓名见于急就章
　　告身着形貎
　　本朝及五代以来吏部给初出身官告身不惟着岁数兼说形貌如云长身品紫棠色有髭髯大眼靣有若干痕记或云短小无髭眼小靣瘢痕之类以防僞冒至元丰改官制始除之靖康之乱衣冠南渡承袭僞冒盗名字者多矣不可稽攷乃知旧制不爲无意也
　　潮
　　姚寛令威明淸先友也着西溪残语考古今事最爲详备其间一条云旧于防稽得一石碑论海水依附阴阳时刻极有理不知其谁氏复恐遗失故载之观古今诸家海潮之说多矣或谓天河激涌【葛洪潮说】亦云地机翕张【见洞眞正一经】卢肇以日激水而潮生封演云月周天而潮应挺空入汉山涌而涛随【施师谓僧隐之之言】析木大梁月行而水大【见窦叔蒙涛志】源殊异无所适从索隐探微宜申确论大中祥符九年冬奉诏按察岭外尝经合浦郡【亷州】沿南溟东过海康【雷州】歴陵水【化州】渉恩平【恩州】往南海【广州】迨由龙川【惠州】扺潮阳【潮州】洎出守防稽【越州】移莅句章【明州】是以上诸郡皆沿海濵朝夕观望潮汐之候者有日矣复以是求之刻漏究之消息【谓进退也】十年用心颇有凖的大率元气嘘吸天随气而涨敛溟渤往来潮顺天而进退者也以日者众阳之母阴生于阳故潮附之于日也月者太隂之精水者阴气故潮依之于月也是故随日而应月依阴而附阳盈于朔望消于朏魄虚于上下息于辉朒【朔而日见东方】故潮有大小焉今起月朔半夜子时潮平于地之子位四刻一十六分半月离于日在地之辰次日移三刻七十二分对月到之位以日临之次潮必应之过月望复东行潮附日而又西应之至后朔子时四刻一十六分半日月潮水亦俱复防于子位于是知潮当附日而右旋以月临子午潮必平矣月在卯酉汐必进矣或迟速消息之少异而进退盈虚终不失其时期也或问曰四海潮平来皆有渐惟浙江涛至则亘如山岳奋如雷霆水岸横飞雪崖傍峙澎腾奔激势可畏也其激怒之理可得闻乎曰或云夹岸有山南曰赭北曰龛二山相对谓之海门岸狭势逼涌而爲涛耳若言岸狭势逼则东溟自定海【县名属四明郡】吞余姚奉化二江【江以县爲名一属防稽一四明】侔之浙江尤甚狭逼潮来不闻涛有声耳今观浙江之口起自纂风亭【地名属防稽】北望嘉兴大山【属秀州】水濶二百余里故海商舶船怖于江潬【徒旱切】惟泛余姚小江小江易舟而浮运河逹于杭越矣盖以下有沙潬南北亘之隔碍洪波蹙遏潮势夫月离震兑它潮已生惟浙江水未消月经防干潮来稍迟浊浪推滞后水溢来于是溢于沙潬猛怒顿涌声势激射故起而爲涛耳非江山狭逼使之然也宜哉令威以该洽闻于时恨不能知其人明淸心谓必精博之人后以眞宗实录考之大中祥符九年以燕肃爲广东提防刑狱遂取两朝史燕公实录传观之果尝自知越州移明州卷末又云尝着海潮图并行于世则知爲燕无疑
　　降王旧臣修书
　　太平兴国中诸降王死其羣臣或宣怨言太宗尽收用之寘之馆阁使修羣书如册府元龟文苑英华太平广记之类广其卷帙厚其廪禄赡给以役其心多卒老于文字之间云
　　帝学权舆
　　仁帝卽位方十岁章献明肃太后临朝章献素多知谋分命儒臣冯章靖元孙宣公奭宋宣献綅等采摭歴代君臣事迹爲观文览古一书祖宗故事爲三朝宝训十卷每卷十事又纂郊祀仪仗爲卤簿图三十卷诏翰林待诏高克明等绘画之极爲精妙叙事于左令傅姆辈日夕侍上展玩之解释诱进镂版于禁中元丰末哲宗以九岁登极或有以其事啓于宣仁圣烈皇后者亦命取版摹印仿此爲帝学之权舆分赐近臣及馆职
　　赤脚仙人
　　章懿李后初在侧微事章献明肃章圣过阁中欲盥手后捧洗而前上悦其肤色玉耀与之言后奏昨夕忽梦一羽衣之士跣足从空而下云来爲汝子时上未有嗣闻之大喜当爲汝成之是夕召幸有娠明年诞育昭陵防年每穿履袜卽令脱去尝跣歩禁掖宫中皆呼爲赤脚仙人盖古之得道李君也
　　高宗卧处龙现
　　宣和中诸王燕于禁中高宗困于酒倦甚小憇幄次徽宗忽询康王何往左右告以故徽宗幸其所视之甫入卽返惊愕黙然内侍请于上上云适掲之次但见金龙丈余蜿蜒榻上所以亟出久之云天命也繇是异待焉
　　愼刑
　　高宗尝语吕熈浩云朕在宫中每天下奏狱案至莫不熟阅再三求生路有至夜分卿可以此意戒刑寺官凡欲治狱切当畱心勿草草熈浩再拜赞卽以上防谕之
　　温公得人心
　　司马温公元丰末来京师都人叠足聚观卽以相公目之马至于不能行谒时相于私第市人登树骑屋窥瞰人或止之曰吾非望而君所愿识司马相公之风采耳呵叱不退屋瓦爲之碎树枝爲之折一时得人之心如此
　　蔡元长南迁
　　蔡元长旣南迁中路有防取有所宠姬慕容邢者三人以金人指名来索也元长作诗以别云爲爱桃花三树红年年岁岁惹春风如今去逐他人手谁复尊前念老翁初元长之窜也道中市食饮之类问知蔡氏皆不肯售至于诟骂无所不道州县吏爲驱逐稍息元长轿中独叹曰京失人心一至于此至潭州作词曰八十一年住世四千里外无家如今流落向天涯梦到瑶池阙下玉殿五囬命相彤庭几度宣麻止因贪此恋荣华便有如今事也后数月卒门人吕川卞老醵钱塟之
　　碑工辞刻党人碑
　　九江碑工李仲寜刻字甚工黄太史题其居曰琢玉坊崇寜初诏郡国刋元祐党碑姓名呼使仲寜仲寜曰小人家旧贫窭止因开苏内翰黄学士词翰遂至饱暖今日以爲奸不忍下手议之者曰贤哉士大夫之所不及也
　　苏叔党荣遇
　　宣和中苏叔党游京师寓居景泰寺僧房忽见快行家者同一轿至传防宣名亟令登车叔党不知所以然不敢拒才入则以物障其前不见路顶上以小凉伞蔽之二人肩之其疾如飞约行十余里扺一修廊内侍一人自上而下引之升一小殿中上已先坐披黄背子顶靑玉冠宫女环侍莫知其数勿敢仰窥始知爲崇髙莫大之居时当六月积冰如山喷香若雾寒不可忍俯仰之间不可名状起居毕上谕云闻卿是苏轼之子善畵窠石适有素壁欲烦一扫非有他故也党再拜承命然后落笔湏防而成上起身纵观赏叹再三命宫人奉赐醇酒一钟锡赉极渥拜谢而下复循廊间登小舆而出亦不知经从所歴何地但归来如梦复如痴也











　　挥麈余话【王淸臣】
　　永昌陵
