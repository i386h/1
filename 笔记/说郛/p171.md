<!-- { "loadSidebar": true } -->
　　竿牍请谒君子所重常人所轻甚者至云可削而去之葢未之思也人之所以异于禽兽者以有礼也有礼则能交易曰天地交而万物通也上下交而其志同也杨子曰天地交万物生人道交功勲成夫能交则相敬而无害相敬而无害此廉让所以兴而争夺相杀之祻不作是以圣人重之或曰今之所谓竿牍请谒者徒以为文尔而子重之何也荅曰圣人之教有由中出者乐是也有自外作者礼是也由中出者其文见于外自外作者其情动乎内始则既其文中则既其实其于小人也始则革面命终则与之化矣是礼之教矣虽未能化不犹愈于触情而径行者欤而子欲投鱼于渊寘猿于木乎
　　诗
　　得官修励亏天子病较僧斋误药王郑州茶肆中题
　　卒会
　　温公熈宁三年辞枢宻副使不拜四年自永兴路安抚使迁京西路安抚使又辞不赴请西京留台闲局许之优游多暇访求河南境内佳山水处凡目之所观足之所歴穷尽幽胜之趣十数年间勌于登览于是乃与楚政叔通议王安之朝议耆老六七人时相与防于城中之名园古寺且为之约果实不过三品肴膳不过五品酒则无筭以为俭则易供简则易继也命之曰真率防文潞公时以太尉守洛求欲附名于其间温公不许为其贵显弗纳也一日潞公伺其为防戒中厨具盛馔直往造焉温公笑而延之戏曰俗却此防矣相与欢饮夜分而散亦一时之盛事也后温公语人曰吾不知合放此人入来
　　李京妻贤
　　庆厯三年有李京者为小官呉鼎臣在侍从二人相与通家一日京荐其友人于鼎臣求闻达于朝廷鼎臣即缴书具奏之京坐贬官未行京妻谒鼎臣妻取别鼎臣妻慙不出京妻立防事召鼎臣干仆语之曰我来既为往还之久欲求一别亦为乃公尝有数帖与吾夫祷私事恐汝家终以为疑索火焚之而去
　　王嗣宗刚正
　　真宗朝王嗣宗守邠土邠旧有狐王庙相传能与人为祻福州人畏事之嵗时祭祀祈祷不敢少怠至不敢道故嗣宗至郡集诸邑猎户得百余人以甲兵围其庙薰灌其穴杀百余狐或云有大狐从白光中逸去其妖遂息后人有复为立庙则已无灵矣嗣宗后帅长安处士种放者人主所礼每帅守至辄面教之嗣宗不服以言拒之放责数嗣宗声色甚厉嗣宗怒以手批其颊先是真宗有勅书令种放有章奏即附驿使诣阙即乘驿诉于上前上特命于嵩山之阳置书院以处之而不加罪嗣宗去郡有人送诗曰终南处士威风减渭北妖狐窟穴空嗣宗大喜归告其子孙曰吾死更勿为碑志但刻此诗于石置墓傍甚为荣也
　　竒对
　　翰林梁状元灏丱角时从其父至官府毕士安时为郡官见其有异于人又定目看便防壁上书字问其父曰此子亦读书耶曰亦就学又问曽学属对否曰其师尝教之但某不识其能否乃指壁间字曰此有一句诗无人得对曰鹦鹉能言争似凤灏应声曰蜘蛛虽巧不如蚕毕大惊异延之家塾自教养之卒成大名
　　儒臣进讲
　　儒臣讲读内侍先置书册在几案上揭开乃用牙箆指以讲读一叶尽儒臣执牙箆立俟内侍揭过复讲读其不欲劳儒臣如此

　　继古藂编【施青臣】
　　藕花诗
　　韩昌黎古意诗太华峯头玉井莲开花十丈藕如船始意退之自为豪伟之辞后见真人关令尹喜传老子曰真人游时各坐莲花之上花辄径十丈有迎香生莲逆水闻三千里又北齐修文御览有花生香一门专载此事诸家集注韩诗皆遗而不收特表出之
　　詅痴符
　　胡氏渔隐藂话论杨湜古今词话中多臆説乃援宋子京江左有文拙而好刻石谓之詅嗤符今湜之言俚甚而锓板行世殆类是也余按宋景文题三泉龙洞诗西洛田漕为刻石以石本寄公公荅书有云江左有文拙而好刻石谓詅嗤符非此谓乎余穷其原乃出于顔之推家训有云吾见世人至无才思自谓清流布丑拙亦已众矣江南号为詅痴符然三书一作詅痴一作詅嗤以顔氏詅痴为正大抵论其文藻骳矜伐自粥亦不专为刻石质之集韵詅音力正切注卖也岂非痴自衒鬻之意
　　金错刀
　　金错刀名一而义二钱一也刀一也汉食货志王莽更造大钱又造错刀以金错其文曰一刀直五千此钱也续汉书舆服志佩刀乘舆黄金通身雕错诸侯黄金错环东观汉记赐邓通金错刀此刀也文选张平子四愁诗美人赠我金错刀何以报之英琼瑶杜诗云金错囊徒罄银壶酒易赊韩诗云闻道松醪贱何须恡错刀及梅圣俞诗云尔持金错刀不入鹅眼贯若此则指为钱矣孟浩然诗云美人聘金错纎手脍红鳞钱昭度诗荷挥万朶玉如意蝉弄一声金错刀若此则指为刀矣诗家用之不同故分白之
　　骚篇
　　楚辞多以九为义屈原曰九章曰九歌宋玉曰九辩王褒曰九懐刘向曰九叹是也后人继之者又有如曹植之九愁九咏陆云之九愍前后祖述必用九者王逸注九辨为九者阳之数道之纲纪也五臣文选注亦云九者阳之数极自谓否极取为歌名也二家之説如此余按山海经曰夏后开土三嫔于天【阙】　　　得九辨与九歌以下郭景纯注引归藏开筮曰昔彼九宜是为帝辨同宫之序是为九歌考此则九歌九辨皆天帝乐名夏初得之屈原宋玉取诸此也况屈宋骚辞多摘山海经之事迹乎诗亡而后骚作骚亦诗乐之余乐至九而成故周礼九徳之歌箫韶之舞奏于宗庙之中乐必九变而可成礼所以必取于九者黄钟在子太以为子数九得非黄钟为五音之宫欤然则屈原而下赝辞规諌寓诸乐章将以感神之心而感人意亦切矣
　　玉堂
　　昔人论玉堂乃前汉殿名至其后也翰苑则名玉堂之署又其后也避讳直曰玉堂是以殿名榜直庐矣余攷玉堂之名不止汉殿也楚兰台之宫亦有玉堂【宋玉风赋倘佯乎中庭北上玉堂】东汉文翁讲授之室亦名玉堂天上神仙壁记之地亦名玉堂名山仙人所居之地亦有玉堂至于唐人梅诗有云白玉堂前一树梅今朝忽见数枝开儿家门户重重闭春色何因得入来此白玉堂则如古乐府君家诚易知易知复难忘黄金为君门白玉为君堂堂上罢尊酒使作邯郸倡非翰苑之玉堂矣然则玉堂之名不始于汉不专于殿云
　　器勒工名
　　礼记月令命工师効功陈祭器物勒工名以攷其成器必著名止为祭器设晋令曰欲作漆器卖者各注主吏者名乃得作家当用淳漆着布器成以朱题年月姓名则知至今粥髹器者以朱识于底自晋然也
　　尧韭
　　周益公校正文苑英华序云以尧韭对舜华非一夲草注安知其为菖蒲按梁元帝览赋曰金盐玉豉尧韭舜华论此也余读它书亦有用者如顔聚载梁太子赉河南菜啓则云尧韭未俦姬歜非喻又以尧韭对姬歜矣固曰尧韭于本草而不知所以名之之义后见典术曰圣王之仁功济天下者尧也天星降精于庭为韭感百隂为菖蒲焉今菖蒲是也
　　无它
　　古人称无恙无它义各不同自应劭风俗通以恙为噬虫能食人心然尔雅説文皆以忧释之昔有【阙】　非虫者今不赘数尝读顔鲁公集有湖州乌程县妙喜寺碑云晋呉兴太守何楷钓台西北五十步至避它城説文云它蛇也上古患它而相问得无它乎葢古人筑城以避它也如此则无恙可以为虚字无它则不可为虚字也
　　石敢当
　　汉史游急就章云石敢当顔师古注曰卫有石错石贾石恶郑南石制皆为石氏周有石速齐有石纷如其后以命族人名敢当所向无敌也余因呉民之庐舍衢陌直冲必设石人或植片石题镌曰石敢当以寓厌禳之防亦有本也
　　髙春
　　淮南子曰日经于泉隅是谓髙舂顿于莲石是谓下舂故梁元帝游后园诗斜景落髙舂又纳凉诗髙舂斜日下唐薛能诗隔溪遥见夕阳舂皆本淮南子也已上皆呉氏漫录云余按髙舂二字古人用者多矣今附益之南史陈本纪云求衣昧旦仄食髙舂柳子厚诗越絶孤城千万峯空斋不语坐髙舂李义山诗碧虚随转笠红烛近髙舂皆以日景为言也订之注释未暝时上光舂曰上舂欲暝时下光舂曰下舂岂晚日近昏之乎
　　读山海经
　　山海经汉刘歆典校为十八篇谓出唐虞之际禹平洪水伯翳主驱禽兽命山川类草木及禹任土作贡而益筹类物之善恶者着山海经也至晋郭璞注序亦云夏后之迹靡列于将来八荒之事有开于后裔亦为禹初书矣及淳熈庚子尤遂初文定着刋于池阳其防畧云山海经夏禹为之非也其间或援啓及有穷后羿之事汉儒或谓伯翳为之非也然屈原离骚多摘取其山川则言帝喾葬于隂帝尧葬于阳且继以文王皆葬其所又言夏耕之尸也则曰汤伐夏桀于章山克之其论相顾之尸也则曰伯夷父生四岳先生龙按此三事则不止及夏啓后羿而已是周初亦尝及之定为先秦书信矣大抵如穆天子传如竹书纪年多荒怪不经之事皆此类也
　　滑汰
　　滑汰东坡秧马歌以我两足为四蹄耸踊滑汰如鳬鹥汰入声

　　南记谈【阙名】
　　论吴元中
　　士大夫要不可有所好一为所蔽未有不为害者房次律平生自视为何等人是岂逢君之欲托贱役以自售者哉史称天寳中明皇有逸志数游幸广温泉为华清宫环宫所置有司区署以琯资机筭时方为给事中诏总经度骊山疏剔岩薮为天子游观此等事在当时韦坚王珙杨慎矜之徒乃当任之琯顾安而为之不耻考其平素未必不出于本心殆适中其所好耳可不慎哉徽宗朝有建言请毁艮岳以其地还民方议其请内出图本宣示宰执呉相元中观至其间佳处失声称善上顾笑曰卿亦好此乎元中一时失言出于无心于义固未有所伤然使在天宝间不知果能不为房琯耶
　　辨疑
　　汉武帝元朔三年诏曰夫刑罚所以防奸也内长文所以见爱也以百姓之未洽于教化朕嘉与士大夫日新厥业抵而不解其赦天下内长文之语了不可解张晏曰长文长文徳也师古曰诏言有文徳者即观内而崇长之所以见仁爱之道见谓显示也顔氏之説虽比张晏为详然终不能服人意许少伊右丞言往年江南旧本乃以内为而文为史傅写之误容或有此而其义通矣近见一士人言前軰挍正本乃以内为而长为肆文为赦所以见爱其于下文尤为贯穿但改字太多不知果有所据否欧公云读书有不通因改易本文而傅防之最为解经者之病此言葢讥郑氏也近世学者多或不免如此
　　茶
　　饮茶或云始于梁天监中事见洛阳伽蓝记非也按呉志韦曜传孙皓时每宴飨无不竟日坐席无能否饮酒率以七升为限虽不悉入口皆浇濯取尽曜素饮不过二升初见礼异时或为裁减或赐茶荈以当酒如此言则三国时已知饮茶但未能如后世之盛耳逮唐中世利遂与煑酒相抗迄今国计頼此为多
　　素位有当
　　傅简献公事仁英两朝居言路榻前谕事是是非非正色抗议未尝少有茍容姑息之言退而与人道之亦未尝少有矜骄自负之色及出为郡循循然遵奉部条惟谨或问之曰公以直节闻天下今虽为郡谓当时有所纵舍以自表见奈何俛首奉法如此何以自别于常人乎公曰不然君子素其位而行言官行言事之軄牧守行守土之任此古人所以安分而明守也闻者叹服司马温公尝谓邵康节论近代人物曰清直勇三者人所难能也吾于钦之谓焉康节曰钦之清而不耀直而不激勇而不愠尤为难矣世以为知言
　　天门开
