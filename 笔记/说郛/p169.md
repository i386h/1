<!-- { "loadSidebar": true } -->
　　公言皇祐中人有献唐昭宗御服汗衫一上有朱字手诏与钱镠求助兵时隔塞不通葢宻信也献者朱氏子孙欲求官朝廷留而赐帛遗之
　　厯官
　　公言近世司天算楚衍为首既老昬有弟子贾宪朱吉著名宪今为左班殿直吉太史宪运筭亦妙有书传于世而吉駮宪弃去余分于法未尽
　　赠狄国寅诗
　　耀州三寅人狄国寅自云仁杰之后有告身数通及代宗时御史中丞狄归昌请复御膳表具擕以示公仍请诗云每读梁公传青编日屡开神交慕英烈目喜见云来一命颁朝禄连章荐楚材凡升黄绶跌世代乃身媒国寅向以龙图阁直学士狄棐论得官
　　诗话
　　公言杜甫为诗多用当时事所言玉鱼葬地者事见韦述两京记云云有言铁马汗常趋者昭陵陵马助战是也此类甚多此篇不全
　　评书
　　公言好永禅师书尝得石本千字文手自褫褙暇则玩阅至老不倦尝云今人笔美未能为书须结体巧常使左方髙气势自得遒媚乃为佳也与蔡君谟在西阁朝夕评书君谟每有祈写求公指其失后语公曰与原叔论书数年自觉倍精昔时人或与公论禅理公曰仲尼絶四毋意毋必毋固毋我葢不出是也
　　自强
　　叔彞云富公才业贤望如此然其心好学善为文章又乐与人论议经防及古今兴亡治乱虽逐日亦各有工课夜坐一书室中或至二三更方归寝此葢往年曾倅郓州佐王曽相而曽乃如此所为富公亦常服其勉励耳此实士君子规矩其身而不敢自懈易曰君子以自强不息此之谓也
　　通经
　　叔彞常云士有晓熟世务兼能作文字者然后能通经史其常潜心于其间故也然则如今天下学者皆能经术然求所谓通经者其人少矣
　　修慎
　　韩谦父闻台官吴中复等疏陈相执中所为及家私事凡九条谦父乃曰此言必书之史传施后世而不善之名安可掩哉士君子岂得不修慎哉
　　访问
　　倪义父云某每因往街市或坐次逢河东河北陜西客旅等某必问其事意亦要知茶盐矾之类及杂物有所更改増添条制之事又可以知省中所行事宜经权便与不便如何也
　　识明则经明
　　周伯坚云某于周易与先生之説有不同之处然则君子所患者识耳识明则经明而周流通变矣
　　不置侍婢
　　伯坚又云相爱者与家人言以某年髙在逺方劝置一女子侍饮食汤药图其安逸某乃云自幼年力耕凿孤贫读书厯尽艰苦而执志期于粗有所树立而今幸亦为人所爱见此茍或如此是弃忘其初心也
　　作文主之以诚
　　管允中云凡修学不患作文字不能精在持身立事自期如何耳然则作文字必主之以诚也中庸曰不诚无物诚之説于圣贤道可谓至大矣
　　政事
　　蔡监簿至夫在学云叔彞有书与叔父宻学言京师弊政十余条而叔父已先行其七八与叔彞所闻者暗相合叔父甚喜之时君谟行京兆事
　　思虑
　　潘十六十九秀才在富相为外甥云舅氏往年典郡某尝于左右修学而舅氏每中夜或独坐一静书室中至二三更但仰靠椅子不知思虑天下何事也
　　好学
　　欧大太祝云大人尝云太师致仕在家每日须看文又喜学书字并草书
　　又
　　欧大又云大人在家逐日须作文字而于经史间亦各有工课耳
　　亷慎
　　焦秀才云胡内翰于湖州时买物却于他郡致仍一一供税钱也
　　相人
　　欧大又云凡相人最好于得失荣辱之际观其动否便可知其气之小大也然后见其人之前程也
　　作官
　　又云作官须事事要知只如耕犂之具亦要知制作葢临政利民亦有使处　又云作官须且坐而观之乆而后可发　作官不在文章刘参政作官后不在文章亦全在器业也
　　持身
　　焦秀才云钱志通于编勅刑统皆一一节目之又云不患作文字不精患不能持身与立事耳又云君子不以己所藏而推所受
　　河图
　　欧公云河图之説虽见于书易论语礼记某独以为不然葢后之人好怪説耳岂有圣人以已有徳而不获天位非也某以文字正之后世必有信之者一千年后必得一人信之二千年后又必得一人信之又三千年后又必得一人信之矣以三千年而获三人见信则后数千年间信者必多则其説行矣
　　作诗
　　又云凡作诗并选中唐之名士众则格式每作三五篇杂于其文字亦然
　　推诚待物【相业附】
　　李兵部云唯人推诚待物不要城府而人自和平也某凡干职司十余年前后应猜防人底文字并不发奏及其【阙】某奏此事乃先奏某亦依违【阙】供折亦不欲旁损其人也　又云尝见厐相劝其如公孙令脱粟饭布被伊不听其言岂有六十五嵗更造宅营葺所活几时其愚可知也已又云凡宰相多以已之亲戚遂隔朝廷仕宦者岂至公之道邪贾相则不然虽唐询为事令作台官每每言之　又云夫易之咸卦圣人感人心而天下和平此事亦甚大以一人之心感天下使之和平岂非诚哉非以虚受人而人可化哉凡能虚受人则无城府无城府则无疑无疑则诚矣　又云今之居宰相百执之上不虑人之窥伺而不错作事天下人之聪明岂可掩哉　又云凡在中书者自平生读书【阙】圣人之道及可用之处反不用之其本为利禄所泊而聪明有所蔽也　又云今之大臣但家中为欢乐岂有思天下忧患与国家之安危生平所学当行之事哉
　　贤者能受毁【大臣欲知典故附】
　　张中行云夫贤者难能受屈辱葢以其有所负而期于后世也夫誉者人易受而毁者所不能堪然而能堪受人之毁而不动者亦唯贤者能之夫平居无事之时人皆能言可以守道死而不变及有罹患难而当鼎镬之诛而独能不易其操者乃为难耳　又云大臣者欲知国家故事如魏相者则可以为宰相而治天下者也
　　作文
　　欧公云某每日虽无别文字可作亦须寻讨题目作一二篇又曰凡看史书须作方畧抄记又曰文字既驰骋亦要简重
　　经史
　　焦秀才云欲作文字与立身先且须积日以养其源可也长源与知仲书曰知日讲史记及孟子甚善甚善葢经书养人根本史书开人才思此事不可一日废而须自少年积之宜常用此法也
　　附编録覧书目
　　集思虑闻见可记事　写三朝宝箓　寻诸司事例文字　抄记本朝名臣所施为事节　寻求河北河东陜西东西川广古今战鬭行师方畧　编録河北至广南六处极邉山川地图　编録古今凡兴利公私事　求録古今治水方畧地图等寻访应谱系文字　编録三司钱谷文字究问国家每年二嵗科数与一年京师官吏三军诸军请受并内外诸杂支用多少科有蓄积丰乏之数　访问兵籍禁军厢年内外实増减数多少万数　编録应律令刑统文书　访问内外养马数多少并　编録古今养马买马法　编録水陆舟车转运方畧　编録兵家文字　编録应械形制法度　编録四方今有遗利干民事　编録厯代帝王所尚有益于国家事　编録应今朝名臣为政畧事论寻访【阙】乐文字编録歴代至唐五代国朝以来货殖所营为事　编
　　録国朝诸将临敌制置方畧事　编録国朝宰相所施为事　编録自来行文书中利害事节　编録诸官所藏家书目録　编録诸在官所为方畧　宰相三司御史台　开封府纠察在官刑狱　羣牧司　枢宻谏官　大理寺　流内铨　审刑院　安抚　益州北使审官院　縁邉　转运　提刑　台阁故事　观三朝宝録【共三百八十卷内太祖五十卷太宗八十卷真宗一百五十卷孙奭宋绶陈尧佐等同修撰】观三朝圣政畧【十四卷】三朝圣政録【石介】三朝宝录【三十卷王曽】三朝宝录【十卷吕夷简】国朝防要【一百五十卷庆厯二年张得朝】太宗故事【二十卷富弼】观文鉴古图【庆厯四年】三朝训鉴图【十卷皇祐李淑】皇祐方域图【五十卷王洙禹锡】两朝宝训【三十卷林希】熈丰圣训【二十卷林虞】仁宗政要【四十卷张唐】迩英延英二阁记注【三卷贾昌朝】宝文天人详异书【十卷三十门章得象】圣政记【一百五十巻丁谓】政録节要【十二卷】圣范【一卷】英祖记畧【一卷】正统【十卷英宗】神武秘畧【十卷仁宗】太常因革礼【三百卷姚辟韩洵欧阳修李东之】卤簿图记【十巻宋绶】纪年通谱【十卷文彦博宋庠髙若讷】州县祭社稷仪【一卷祥符礼官】閤门仪制【六巻梁显】元丰郊庙奉祀礼文【三十卷】编年通载【十卷张衡】朝制要览备对【六卷毕仲衍】开宝通礼义【一百卷卢多逊】礼书【一百五十卷陈用之】乐书【陈晋之】大乐图【一卷宋郊】谥法【苏洵】先天记　降圣记　封禅记【五十二卷大中祥符】祀汾隂记【五十三卷】　奉圣像记　续通典【一百卷宋白】唐防要【一百卷王溥】五代防要【三十卷王溥】册府元【一千卷王钦若】太平广记【五百卷李时等】总类【一千卷李昉等】前史精要【丁度】
　　究观此篇必嘉祐已前巨公所为其志亦可知也大抵前辈仕进便思功业自斯逺大非若后世碌碌苟科第以盗荣窃宠者惜哉不及见圣人矣太原王洙敬录于家塾
　　先公谈録【李宗谔】
　　宗谔二毛之年丁先公忧既卒哭朋友勉以毁不灭性之道虽茍延残喘奈无以度于朝夕因追録先公昔所常谈号泣而书焉搃而谓之曰先公谈録第三男宗谔序
　　师生
　　先公尝言座主王公【翰林学士户部侍郎王仁裕也】知举时已年髙有数子皆早亡诸孙并幼每诸生至门必延于中堂公与夫人偶坐【夫人欧阳氏】受诸生拜一如儿孙礼然后备酒馔命诸生侍坐至于饼饵羮臛之物皆公与夫人亲手调品以授诸生甚于慈母之视婴儿也公文章之外尤精音律至酒酣则尽出乐器公自取小管籥吹弄诸生有善丝竹者亦各使献其能或间以分题聨句未尝不尽欢焉忽一日生徒毕集出一诗版县于客次曰二百一十四门生【时并明经童子一百一十四人故礼部侍郎贾黄中即童子榜头也】春风初长羽毛成掷金换得天邉桂凿壁偷将榜上名何幸不才逢圣世偶将疎网罩羣英衰翁渐老儿孙小异日知谁畧有情公后有一孙名全禧终于绵州西昌令一女适河东薛氏甚贤明今亦亡矣
　　君臣
