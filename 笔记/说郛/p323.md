<!-- { "loadSidebar": true } -->
　　太宗即位以太祖诸子并称皇子尝曰犹我子也何有分别其后皇族遂不以疏密尊卑皆加皇字故有皇兄之类非典故也予丞宗正尝建言乞如春秋之制各冠其父祖所封国曰王子公孙皇字惟皇子得称焉时相吕申公喻太常少卿梁焘阻格不行宗正寺玉牒仙源类谱皇属籍自庆厯八年张文定以翰林学士为宗正寺修玉牒官修进之后至元祐元年凡四十五年玉牒官皆一时名人宗次道辈是也未尝成书神宗朝官制行分宗正寺至予为丞方建明修完其间最难取会者宫禁中事与皇族女夫官位耳葢庆厯前皇族女尚少至元祐间不下万员予请于朝宫禁事乞会内侍省御药院皇族女夫附于属籍不必书其官但书某人可也朝防从之遂获成书然玉牒事迹皆取三省枢密院时政记与日厯修着其禁甚严元祐末遂令史院官修撰送宗正寺书录葢丞失其人非典故与官制也自予罢丞今十余年不闻复进书矣国书严奉未有如玉牒者祖宗以来用金花白罗纸金花红罗缥黄金轴神宗时诏为黄金梵策以轴大难披阅也予进神宗玉牒始用此制又以黄金为匣鎻钥皆黄金也进毕奉安于太庙南宗正寺玉牒殿予初白报正官乞修寺书自司马丞相吕丞相而下无一人知此典制者皆曰玉牒用玉简刋刻如册者也其玉牒典制尚不悉知书之废亦宜矣

　　养疴漫笔【赵溍】
　　靖康之变中原为北地当时髙人胜士亡没者不少绍兴庚申辛酉河南闗陜暂复有自闗中驿舍壁间得诗二絶云鼙鼓轰轰声彻天中原庐井半萧然莺花不管兴亡事妆防春光似去年又云渭平沙浅鴈来栖渭涨沙移鴈不归江海一身多少事清风明月泪霑衣张南轩晩得奇疾虚阳不秘每叹曰养心莫善于寡欲吾平生理会何事而心失所养乎竟莫能治逾年而卒就敛通身透明腑臓筋骨歴歴可数莹彻如水晶自昔医书不载此疾之症
　　翟钦甫者金人也众饮清庵钦甫偶至众不之识俾赋清庵诗钦甫故拙起句云为问清庵何以清众拍手大笑及赋第二句霜天明月照蓬瀛众失色连赋广寒宫里琴三弄白玉楼头笛一声金井玉壶秋水冷石田茅屋暮云平夜来一枕游仙梦十二瑶台独自行众愧谢延之上坐
　　嘉防间内臣李大谦于行都九里松玉泉寺侧建功德寺役工数内有漆匠张某者天台人偶春夜出浴回于道中遇一老妪挽入小门暗中以手扪壁随妪而行但觉是布幙转经数曲至一室中使就物坐此妪乃去继有一尼携灯至又见四壁皆有青赤衣帷遮护终不知是何地此尼又引经数曲及至一室灯烛酒殽器皿一一毕备俱非中下人家所有张见之惊异亦不敢问其所以且疑且喜尼往顷时复至后有一妇人随来容美非常惟不冠饰张殊畏惧尼逼使坐遂召前妪命酒殽数盘此妇人更不一语尼云已晩矣张但恳尼云匠者无钱尼终不顾遂令就寝尼执灯扄戸而去张屡询所来及姓名而妇人竟无一语疑为瘖疾至钟动尼复至啓钥唤张起如前令妪引出亦摸布壁行觉至一门非先来所经此妪令出街可至役所张如梦寐中行至一街迨晓即离役所二里许后循路归其董役者责之及闻此事使人徧访终不得其原所入门域众皆谓遇鬼物而有一木匠云固宠借种耳
　　建隆中曹彬潘美伐江南城旣破李煜白衫纱防见二公先见潘设拜潘答之次见曹设拜曹使人明语之曰介胄在身拜不及答识者善之二公先登舟召煜饮茶船前独设一木脚道煜向之国主仪卫甚盛一旦独登舟徘徊不能进曹命左右掖而登焉旣一啜曹谓李归办装诘旦会于此同赴京师未晓如期而赴焉潘始甚惑之曰讵可放归曹曰适来独木版尚不能前畏死甚也旣许其生赴中国矣焉能取死众皆服其识量太祖一日小宴顾李煜曰闻卿能诗可举一首煜思久之乃举咏扇诗云揖让月在手动揺风满懐太祖曰满懐之风何足尚侍臣莫不叹服
　　太原王仁裕家逺祖母约二百余岁形质才三四尺两眼白睛皆碧饮防甚少夜多不睡每月余忽不见数日复至亦不知其来徃之迹牀头有一柳箱可尺余封鎻甚宻人未尝得见其中物常戒诸孙曰如我出慎勿开此箱开则我不回也诸孙中有一无赖者一日醉酒而归祖母不在径诣牀头取封鎻柳箱开之其中止有一小铁箆子余无他物自此祖母竟不回矣
　　竹之异品颇多成都古今记云对青竹黄而沟青故每节若间出云此竹今浙中亦有之惟会稽颇多彼人呼为黄釡间碧玉辰州有一种小竹曰龙丝竹生山谷间髙不盈尺细仅如针前辈诗有小竹如针能具体即此也武陵桃源山有方竹四面平整如削坚劲可以为杖予顷在湖湘间见有以竹为桶者其径几二尺罗浮山记云第三峯有竹大径七尺围节长丈二叶若芭蕉谓之龙公竹松牕杂录有异竹篾长二百余尺玉篇云竹可为舟但未亲见耳云实有之
　　陈同甫名亮号龙川始闻辛稼轩名访之将至门遇小桥三跃而马三却同甫怒防劒挥马首推马仆地徒步而进稼轩适倚楼望见之大惊异遣人询之则已及门遂定交稼轩帅淮时同甫与时落落家甚贫访稼轩于治所相与谈天下事酒酣稼轩言南北之利害南之可以并北者如此北之可以并南者如此且言钱唐非帝王居断牛头之山天下无援兵决西湖之水满城皆鱼鳖饮罢宿同甫于斋中同甫夜思稼轩沉重寡言醒必思其误将杀我以灭口遂盗其骏马而逃月余同甫致书稼轩假十万緍以济贫稼轩如数与之
　　孝宗幸天竺及灵隐有辉僧相随见飞来峯问辉曰既飞来如何不飞去对曰一动不如一静又防观音像手持数珠问曰何用曰念观音经问自念则甚曰求人不如求巳孝宗大喜
　　本朝四帝亦有吉符真宗即来和天尊出杨砺之梦纪载诸国史祥符崇尚道敎建立宫观专尚祥瑞王钦若献芝草八千一百三十九本丁谓献芝草三万七千余本独孙奭不然其事真宗久无嗣用方士拜章至上帝所有赤脚大仙微笑上帝即遣大仙为嗣大仙辞之帝曰当遣个好人去相辅赞仁宗在禁中未尝鞋惟坐殿方御鞋袜下扆即去之徽宗即江南李主神祖幸秘书省阅江南李主像见其人物俨雅再三叹讶而徽宗生生时梦李主来谒所以文采风流过李主百倍及北狩女真用江南李主见艺祖故事髙宗韦后生徽宗梦钱王再三乞还两浙梦觉与郑后言朕夜被钱王取两浙甚急郑后奏云昨夜妾梦亦然须防报韦后诞髙宗及建炎渡江今都钱唐百有余年岂非应乞两浙之梦乎夷门志载宣和间禁中有物曰块然一物无头眼手足有毛如漆中夜有声如雷禁中人皆云来诸阁皆扄戸徽庙亦避之甚至登亢金坐移时或往诸嫔妃榻中睡以手抚之亦温暖晓则自榻滚下而去罔知所在后宫妃嫔梦中有与同寝者即此也或云朱温之厉所化左传云豕人立而啼未必诬也
　　绍兴初杨存中在建康有防胜交环谓之二胜环取两宫北还之意因得美玉琢成防环进髙庙日尚御冕偶有一伶人者在傍髙宗指环示之此环杨太尉进来名二胜环伶人接奏云可惜二胜环且放在脑后髙宗亦为之改色此所谓执艺事以谏也
　　王黼宅与一寺为邻有一僧每日于黼宅旁沟中漉取流出雪色饭洗净晒干数年积成一囤靖康城破黼宅骨肉絶食此僧即用所积干饭复用水浸蒸熟送入黼宅老幼頼之无馁
　　真定大厯寺有藏虽小精巧藏经皆唐宫人所书经尾题名氏极可观佛龛上有一匣借匣古锦俨然有开元赐藏经勑书及会昌间赐免拆殿勑书有涂金匣藏经一卷字体尤婉丽其后题曰善女人杨氏为大唐皇帝李三郎书
　　士之穷通出处葢有命焉非人所能为也元祐中东坡知贡举李方叔就试将锁院坡缄封一简令叔党持与方叔值方叔出其仆受简置几上有顷章子厚二子曰持曰援者来取简窃观乃杨雄优于刘向论一篇二章惊喜擕之以去方权归求简不得知为二章所窃怅惋不敢言已而果出此题二章皆模仿坡作方叔几于阁笔及拆号坡意魁必方叔也乃章援第十名文意与魁相似乃章持坡失色二十名间一卷颇奇坡谓同列曰此必方叔视之乃葛敏修时山谷亦与校文曰可贺内翰得人此乃仆宰泰和时一学子相从者也而方叔竟下第坡出院闻其故大叹恨作诗送其归所谓平生漫説古战塲过眼空迷日五色者是也其母叹曰苏学士知贡举而汝不成名复何望哉抑郁而卒余谓坡拳拳于方叔如此真盛德事然卒不能增益其命之所无反使二章得窃之以发身而子厚小人将以坡为有私有党而无以大服其心岂不重可惜哉
　　淳熙中王季海为相奏起汪玉山为大宗伯知贡举且以书速其来玉山将就道有一布衣之友平生极相得屡黜于礼部心甚念之乃以书约其胥会于富阳一萧寺与之对榻夜分密语之曰某此行或者典贡举当特相牢笼省试程文易义冐子中可用三古字以为验其人感喜玉山旣知贡举搜易卷中果有冐子用三古字者遂竟批上置之前列及拆号乃非其友人也窃怪之数日友人来见玉山怒责之曰此必足下轻名重利售之他人何相负乃如此友人指天誓曰某以暴疾几死不能就试何敢漏泄于他人玉山终不释未几以古字得者来谒玉山因问之曰老兄头场冐子中用三古字何也其人泯黙久之对曰兹事甚怪先生旣问不敢不以实对某之来就试也假宿于富阳某寺中与寺僧闲步庑下见室下一棺尘埃漶漫僧曰此一官员女也殡于此十年矣杳无骨肉来问又不敢自塟之因相与黙然是夕梦一女子行庑下谓某曰官人赴省试妾有一语相告此去头场冐子中可用三古字必登髙科但幸勿相忘使妾枯骨早得入土旣觉甚怪之遂用其言果叨前列近已往寺中塟其女矣玉山惊叹
　　临安中瓦在御街上士大夫必游之地天下术士皆聚焉凡挟术者易得厚获而近来数十年间向之行术者多不验惟后进者术皆竒中有老于谈命者下问后进汝今之术即我向之术何汝验我若何不验后进者云向年士大夫之命占得禄贵生旺皆是贵人今日士大夫之命多带刑杀冲击方是贵人汝不见今日为监司郡守阃帅者日以杀人为事邪老师叹服
　　狒狒赞曰狒狒怪萌被髪操竹获人则笑唇掩其目终亦号跳反为我戮物类相感志曰狒狒出西南蛮宋建武中安昌县进雌雄二头帝曰吾闻狒狒能负千斤旣力若此何能致之对曰狒狒见人輙笑笑则下唇掩其额故可以钉之髪可为朱缨血可染衣似猕猴人面而红作人言鸟声善知人生死饮其血使人见鬼帝命工图之元稹诗狒狒穿筒格猩猩置屐驯
　　凡人溺死者及服金屑未死者以鸭血灌之可活　耳暴聋者用全蝎去毒为末酒调滴耳中闻水声即聋愈枸杞子榨油防灯观书能益目力　金疮刀斧伤用
　　独殻大栗研为干末傅之立止或仓卒用生嚼传亦验喉痹并乳鹅虾蟆衣凤毛草擂细入盐霜梅肉煮酒
　　各少许和再研细布绞汁鹅毛刷患处随手吐痰即消痈疽恶疮初肿起当归次黄蘖皮羌活为细末生鹭
　　鸶膝擂汁调傅疮之四围自然收毒聚作小头即破切不可并疮头傅之恐毒气四攻不可收也
　　新昌徐氏妇病产有名医陆某在二百里外舆致之及门妇已死但胷膈间犹微热陆入诊之良久曰此血闷也得红花数十斤则可活主人亟购如数陆乃为大锅煮之候汤沸遂以三木桶盛汤于中取窻格借妇人寝其上汤气微复进之有顷妇人指动半日遂苏
　　四明延庆寺一僧自顶至踵平分寒热医无识者有一道人曰此生偏肠毒也药之一夕而愈
