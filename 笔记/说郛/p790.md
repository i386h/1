<!-- { "loadSidebar": true } -->
　　贵妃素有肉体苦热肺渴每日含一玉鱼借其凉津沃肺【同上】
　　夜明枕
　　虢国夫人有夜明枕光照一室不假灯烛【同上】
　　粲花
　　李白与人谭论皆成句读如春葩丽藻粲于齿牙时号李白粲花之论【同上】
　　二鹘掷卵
　　嘉陵江上见二鹘掷卵相上下以接之葢习其飞也其胎教之意乎又翅羽未成跃出巢穴往往堕崖而死其天性俊勇是亦躁进之类
　　山鸡自爱
　　山鸡自爱其色终日映水目则溺死
　　天心月脇
　　皇甫湜称愈文曰穿天心出月脇
　　茗战
　　建人谓鬬茶为茗战
　　金鹿银
　　天子北征曹奴之人觞天子于洋水之上赐金鹿银麕今有地上得银防金狗之类皆古赂夷狄奇货【穆天子传】
　　温柔郷
　　成帝谓合德为温柔郷曰吾老是郷矣不能效武帝求白云郷也樊嬺贺曰陛下真得仙者合德号为婕妤【赵后外传】
　　六甲行厨
　　左慈明六甲能役鬼神坐致行厨【葛洪传】
　　老子仆徐甲
　　老子西度关关令尹喜知其非常人从之问道老子大惊舌然故号老耼老子耳有三漏手握十文其仆徐甲约日直百钱自随二百年计欠七百二十万钱甲诣关令索所欠令问老子对曰甲久应死吾以太清生符救之得至今日使甲张口向地符出丹书文字如新甲立成一聚枯骨令知老子神异叩头请命复以符投骨上甲乃复生
　　龙牀
　　韩志和有道术宪宗时献一龙牀坐则鳞鬛爪角皆动又于御前以蝇虎子数十令分队舞梁州曲皆中音节【沈玢传】
　　九色鳯鶵
　　东方朔游房林之野获九色鳯鶵【洞防记】
　　怀梦草
　　钟火山有香草武帝思李夫人东方朔献帝怀之即梦见名怀梦草【洞防记】
　　青鸐
　　羽山之北有鸟曰青鸐声如钟磬世语曰青鸐鸣时太平【拾遗记】
　　寳井
　　范蠡收四方难得之货或藏之井堑谓之寳井丽色溢于闺房谓之游宫【拾遗记】
　　琼厨金穴
　　光武皇后弟郭况家工冶之声不絶人谓之郭氏之室不雨而雷东京谓况家为琼厨金穴
　　流香渠
　　灵帝起裹游馆千间渠水绕砌莲大如葢长一丈其叶夜舒昼卷名夜舒荷宫人靓妆解上衣着内服或共裸浴西域贡茵墀香煑汤余汁入渠号流香渠
　　书仓
　　曹曾积石为仓以藏书名曹氏书仓
　　如愿
　　有商人过清湖见清湖君君问所须商曰但乞如愿君许之果得一婢如愿即其名也商有所求悉能致之后因正旦如愿晚起商人挞之走入粪壤中不见今人正旦以细绳繋绵人投粪扫中云乞如愿
　　金虀玉脍
　　呉都献松江鲈鱼炀帝曰所谓金虀玉脍东南佳味也【南部烟花记】
　　闪电窻
　　帝观书处窻户玲珑相望金铺玊衬辉映溢目号为闪电窻【南部烟花记】

　　云仙杂记七
　　元白两不相下
　　元防之白乐天两不相下一日同咏李花微之先成曰苇绡开万朶乐天乃服绡练也苇白而绡轻【高隠外书】
　　仙人栢叶书
　　郭天民巧思横生能折书简反覆如栢叶状乡人谓之仙人栢叶书【安成记】
　　家庖百品
　　张元厚家庖百品日日不变有蔡机缸二千盛贮皆满【梁福庐陵记】
　　砚中出白影珠
　　侯道昌因雨置头砚于檐下承溜以涤之俄而涤破砚砚中出白影珠十颗有患目者煑珠水洗之皆愈【冯正云金谿记】
　　陈蕃待客
　　陈蕃待客拌饭以鹿脯芼羮以牛脯未尝别为异馔【董愼续豫章记】
　　桂人好食虾蟆
　　桂人好食虾蟆仍重干为糁赴食者至以余俎包归遗儿女虽汚衫不耻【张洞林桂林志】
　　霜露能染红紫
　　鹅管山霜可染紫白庶潭露能染红为天下冠恨人无知者【常奉真湘潭记】
　　蒲桃髻
　　小儿髪初生为小髻十数其父母为儿女相胜之辞曰蒲桃髻十穗胜五穗【李明之衡山诗】
　　方囊盛金钱
　　富人贾三折夜以方囊盛金钱于腰间微行市中买酒呼秦声女置宴【方徳逺金陵记】
　　千眼仙人赴东林寺
　　庐山逺法师命尽之日山中峯涧寺落皆见千眼仙人成队执幡幢香花赴东林寺法师死乃止【十三贤共注庐山记】
　　洛如花
　　吴兴山中有一树类竹而有实似荚状乡人见之以问陆澄澄曰名洛如花郡有文士则生【张寳就印录】
　　虱念阿房宫赋
　　扬州蘓隠夜卧闻被下有数人齐念阿房宫赋声而小急开被视之无他物惟得虱十余其大如豆杀之即止【清异志】
　　甲乙膏
　　蜀人二月好以豉杂黄牛肉为甲乙膏非尊亲厚知不得而预其家小儿三年一享【浣沙聚地志】
　　鱼脊出金钗
　　宝厯中酉阳人见钓鱼师有鱼脑贯黄文爱而买归食至脊上出金钗一只长六寸【唐余录】
　　团沙揑成睡嵇康
　　房琯少时曽至洲渚上团沙揑成睡嵇康甚有标态见者多爱之【童子通神录】
　　乐音泉
　　强村有水方寸许人欲取之唱浪淘沙一曲即得一杯味大甘冷村人因名曰乐音泉【山记】
　　石斧欲砍防诗手
　　杜甫子宗武以诗示阮兵曹兵曹荅以石斧一具随使并诗还之宗武曰斧父斤也兵曹使我呈父加斤削也俄而阮闻之曰误矣欲子砍防其手此手若存天下诗名又在杜家矣【出文览】
　　清水郎君
　　司马伯殊买得鸭卵一枚非常珍重夜犹未食梦曰此卵乃徐龙防子清水郎君也不杀将富殊乃放之【三峯集】
　　徐鳯仪杖
　　徐鳯仪有一杖直如笔管其后每年生一节二十年每年缩一节三月则杖之四面青赤白黒各开一花不知何木也【陶家缾余事】
　　劎生神芝则天下晏清
　　成都朱善存家世寳一劒每生神芝则天下晏清如安史黄巢之乱劒皆吐黒烟属天不差毫厘【玉尘集】
　　聚芳图百花带
　　宗测春游山谷见竒花异草则系于带上归而图其形状名聚芳图百花带人多效之【高士春秋】
　　李花如飞
　　伍贯卿居沅陵家有李花一株月夜奴婢遥见花作数团如飞仙状上天去花上露水倐然作雨数千防花亡矣【枢要录】
　　起藁窻上
　　江总为文次至吟咏得意则起藁于窻上不堪示则投置溷中久而文遂工矣【文笔襟喉】
　　蜜浸乌梅解宿酲
　　陈永阳王宿酲未解则为蜜浸乌梅每啖不下二十枚清醒乃已【樵人直説】
　　榕粉
　　小儿疮痂以榕粉日傅之则易瘥而无痕【出汗漫录】
　　灰山
　　无棣有灰山山南有石窍其中二麦无数取之不极【三贤典畧】
　　嗜蛤蜊
　　吐突承璀嗜蛤蜊炙以铁丝床数浇鹿角浆然后食【传芳畧记】
　　诨衣
　　穆宗以绡白书素纱墨书为衣服赐承幸宫人皆淫鄙之词时号诨衣至广明中犹有存者【史讳录】
　　三様钱买二色酒
　　西门季造二色酒白酒中有墨花斟于器中花亦不散其中有肝石故也崔道旅以金银铜钱来酤曰以我三様钱买君二色酒欲辞得乎
　　大笋中有眼睛
　　裴晋公于蓝田得一大笋破之有三四眼睛而香美过甚乃与争序分食之【晋公遗语】
　　雨防螺磨纸
　　治纸之昏而不染墨者用雨防螺磨纸左右三千下其病去矣【文房寳饰】
　　沈休文多病
　　沈休文多病六月犹绵帽温炉食姜椒饭不尔则委顿【自庆集】
　　盲郭璞
　　路岩幼病有人称善医禳之术岩用之不效叹曰此盲郭璞也【搔首集】
　　净眼僧
　　传法寺净眼僧能用药煑乌头施人治百疾皆验又以秽迹呪治痁破铁城偈除鬼祟发无不捷【僧园逸录】
　　竹节中神水
　　重午日午时有雨则急斫一竿竹竹节中必有神水沥取和獭肝为圆治心腹块聚等病【出金门嵗莭】
　　酿换骨醪
　　宪宗采鳯李花酿换骨醪晋国公平淮西回黄帊金缾恩赐二斗【叙闻录】
　　畏薯药
　　李辅国大畏薯药或人因以示之必眼中火出毛髪皆沥血因致大病【叩头录】
　　分香莲
　　三堂使宅有钩仙池一种莲子一嵗再结实子十只其花时香兼桃梅萸菊郡人传分香莲不论钱【三堂往事】
　　雪竹搔头
　　赵纶妻死遗雪竹搔头于堦下不数日化为杨梅花朶如撒时人异之【姑臧前后记】
　　遇棋仙
　　卞子京遇棋仙束带拜金铸紫堂仙仍坐于席上胜克之利万不失一【手叅棋诀】
　　焚杜甫诗饮以膏蜜
　　张籍取杜甫诗一帙焚取灰烬副以膏蜜频饮之曰令吾肝肠从此改易【诗源指诀】
　　藏盘筵于水底
　　白氏履道里宅有池水可泛舟乐天每命賔客绕船以百十油囊悬酒炙沈水中随船而行一物尽则左右又进之藏盘筵于水底也【穷幽记】
　　七井生凉
　　霍仙鸣别墅在龙门一室之中开七井皆以雕镂木盘覆之夏月坐其上七井生凉不知暑气【云林异景志】

　　云仙杂记八
　　八角玉升
　　宣帝时西域怛陁国贡八角玉升夏以水浇之则无暑冬以火迫之无寒异事甚众【逢夏记】
　　失去周字知唐必兴
　　则天初称周方具告天开文有吏人见大周字上有两仙童长二三寸执刀刬削斯须视之失去周字人知唐必复兴【鳯池编】
　　曲江春游
　　曲江春游之家以脂粉作红餤竿上成双挑挂夹杂画带前引车马【曲江春逰录】
　　毛诗卷染油代烛
　　倪芳饮后必有狂怪恬然不耻或以毛诗卷染油代烛醉游彻晓【醉仙圗记】
　　眉睫间常化佛
　　清凉僧海丰苦行二十余年人见其眉睫间常化佛千百大如黍米往来游行已不觉也【清凉僧海】
　　好李花致富
　　终南及庐岳出好李花两市贵侯富民以千金买种终庐有致富者【耕桑偶记】
　　一物如人眼睛
　　萧余上元夜于宣阳里酒盘下得一物如人眼睛其体类美石光彩射人余夜游市肆闲置掌中每行黒闇衢巷随身光明三尺毫末可鉴后因而飞出【影灯记】
　　造笙
　　初造笙每管中入荻根细沙一豆许遇吹时飞砂于中激扬声愈清澈近世乐工未有知者惜夫【辨音集】
　　乔敷嗜鱼
　　乔敷嗜鱼而贫日向渔人贷食渔人送鱼一斤则以白垩标门记之后日偿价年律一终白垩盈门【垅上书】
　　浮阳笋
　　九华小民浚池得物状类竹根旁有一铭曰浮阳笋太古孕举投缶三年不尽民不识字使人读之试以豆一斗造投物其中果三年不减【时逢道士清阳记】
　　爪甲间皆岀云烟
　　魏郡开成中大旱徧祷山岳或言西沈陆先生道行精明请之必騐太守以下乃携杏酒青羊以备牲醪吿于山中先生受礼讫对太守呼吸数过五指连拂之爪甲间皆出云烟之气惟中指气象甚盛先生曰郡中雨得足诸县皆获八分亦可小稔已而其説不诬【从容录】
　　石鱼
　　南康有狂人周可大见鱼必置数十头食余弃于几上人谓随即臭腐可大以手摩之皆为石鱼后年余友人访之见其纸裹石鱼煨以啖客新香不异常鱼【逍遥公南康记】
　　王母惜黄中李过蟠桃
　　西王母居龙月城城中产黄中李花开则三影结实则九影花实上皆有黄中二字王母惜之过于蟠桃与紫阳眞官博戏则以一二百枚递分胜负【集眞记】
　　重黎盏酌水
