<!-- { "loadSidebar": true } -->
　　予暇日曽作酒具诗三十首有引曰咸通中皮袭美着酒中十咏其自序云夫圣人之诫酒祸也深矣在书为沈湎在诗为童羖在礼为豢豕在史为狂药余饮至酣徒以为融肌柔神消沮迷丧頽然无思以天地大顺为隄封傲然不持以洪荒至化为爵赏抑无怀氏之民乎葛天氏之民乎噫天之不全予也多矣独以麴糵全之于是徴其具悉为之咏以继东臯子酒谱之后而有酒星酒泉酒篘酒床酒垆酒楼酒旗酒樽酒城酒郷之咏以示吴中陆鲁望鲁望和之且曰昔人之于酒有注为池而饮之者有象为龙而吐之者亲盗饮瓮间而卧者将实舟中而浮者景山有酒鎗嵇叔夜有酒桮皆传于世故复添六咏予览之慨然数曰予亦嗜酒而好诗者也昔退之有言送王含曰少时读醉郷记私怪隐居者无所累于世而犹有是言岂诚防于味耶及读阮籍陶濳诗然后知彼虽偃蹇不欲与世接然犹未能平其心或为事物是非相感发于是有托而逃焉者也虽然尚未有尽者中古之时未知麴糵杜康肇造爰作酒醴可名酒后近世以来人徒酣酗李白一斗为诗百篇自名酒僊郦食其辩士也初见沛公称高阳酒徒杜根贤者也逃难宜城为酒家佣保郑广文贫而好饮苏司业送酒钱杜子美无钱賖酒而诗言酒债周官有酒正则掌之者必有其人以法式授酒材则醖之者必有其物翰林诗曰鸬鷀杓鹦鹉杯夫杓者勺也勺酒而错之杯中者也工部诗曰莫笑田家老瓦盆自从盛酒长儿孙夫盆者槃也载酒而寘之座中也韩奕诗云显父饯之清酒百壶壶便提挈故陶令挂之于车上吕公负之于杖头遇兴则倾之鸱夷之异名者耳丝衣诗云兕觥其觩旨酒思柔觥为爵罚而于定国饮至一石不乱刘伯伦既醉以五斗解酲快饮痛釂则用之盖觚角之出类者耳注云觚受二升觯三升角四升散五升而觥七升又兕角为之形器特异于是更作酒后酒僊酒徒酒保酒钱酒债酒正酒材酒杓酒盆酒壶酒觥一十二诗而附益之庶古今同志而终始相成之义耶诗多不载古今诗体不一太师之职掌教六诗风赋比兴雅颂备焉三代而下杂体互出汉唐以来铙歌鼓吹拂舞矛俞因斯而兴晋宋以降又有囘文反复寓忧思展转之情双声叠韵状连骈嬉戏之态郡县药石名六甲八卦之属不胜其变古有采诗官命曰风人以见风俗喜怒好恶皮日休云疎杉低通滩冷鹭立乱浪此双声也陆龟蒙尝曰肤愉吴都姝眷恋便殿宴此叠韵也刘禹锡曰东边日出西边雨道是无情却有晴杜诗曰俱飞蛱蝶元相逐并蒂芙蓉本自双又曰满目飞明镜归心折大刀此皆风言又戏作俳谐体二首纯用方语云异俗可吁怪斯人难并居家家养乌鬼顿顿食黄鱼旧识能为态新知巳暗疎治生且耕凿只有不关渠西歴青羗坂南留白帝城于莬侵客恨粔籹作人情瓦卜传人语畬田费火耕是非何处定高枕笑浮生予尝有语曰碧藕连根丝不断红蕖着子意何多亦风人类也又婺州山中诗云作甽捉詹卸呼田欵乃侬山塘莫车水梅雨正分龙亦方语也
　　予近作示客云刺美风化缓而不迫谓之风采摭事物摛华布体谓之赋推明政治庄语得失谓之雅形容盛徳扬厉休功谓之颂幽忧愤悱寓之比兴谓之骚感触事物托于文章谓之辞程事较功考实定名谓之铭援古刺今箴戒得失谓之箴反覆抑扬永言谓之歌非皷非钟徒歌谓之謡歩骤驰骋斐然成章谓之行品秩先后叙而推之谓之引声音杂比高下短长谓之曲吁嗟慨叹悲忧深思谓之吟吟咏性情总合而言志谓之诗苏李而上高简古澹谓之古沈宋而下法律精切谓之律此诗之语众体也帝王之言出法度以制人者谓之制丝纶之语若日月之垂照者谓之诏制与诏同诏亦制也道其常而作彞宪者谓之典陈其谋而成嘉猷者谓之谟顺其理而迪之者谓之训属其人而吿之者谓之诰即师众而申之者谓之誓因官使而命之者谓之命出于上者谓之教行于下者谓之令时而戒者勑也言而喻之者宣也谘而扬之者赞也登而崇之者册也言其伦而释之者论也度其宜而揆之者议也别嫌疑而明之者辨也正是非而着之者説也记者记其事也纪者纪其实也纂者缵而述焉者也策者条而对焉者也传者传而信之也序者绪而陈之也碑者披列事功而载之金石也碣者揭示操行而立之墓隧也诔者累其素履而质之鬼神也志者识其行藏而谨其终始也檄者激发人心而喻之祸福也移者自近移逺使之周知也表者布臣子之心致君父之前也牋者修储后之问伸宫阃之仪也简者质言之而畧也启者文言之而详也状者言之于公上也牒者用之于官府也捷书不缄挿羽而传之者露布也尺牍无封指事而陈之者劄子也靑黄黼黻经纬以相成者总谓之文也此文之异名也客有问古今体制之不一者劳于应答乃着之篇以示焉予以百司从车驾止建康一日谒内相朱子发论文甚洽适有数青贵俱在座顾不肖而谓诸人曰玆人文学该赡尤长于诗然坐是以穷耳意谓古人有言诗能穷人故也予奋然答曰内翰之言诬矣夫诗非能穷人待穷者而后工耳此欧阳文忠公之语也以不肖观之犹为未当诗三百六篇其精深醇粹博大宏逺者莫如雅颂然鸱鸮之诗周公所作也泂酌之诗召公所作也诗云吉甫作颂穆如清风其诗孔硕其风肆好顾不美乎数君子者顾不达而在上功名富贵人乎何诗能穷人又何必待穷者而后工耶汉唐以来不暇多举近时欧阳公王荆公苏东坡号能诗三人者亦不贫贱又岂碌碌者所可追及然则谓诗能穷人者固非矣谓待穷者而后工亦未是也夫穷通者时也达则行于天下穷则独善其身政不在能诗与不能诗也座客为之怃然

　　説郛卷八十三上
<子部,杂家类,杂纂之属,说郛>
　　钦定四库全书
　　説郛卷八十三下　　　　元　陶宗仪　撰石林诗话【叶梦得】
　　赵清献公以清徳伏一世平生畜雷氏琴一张鹤与白龟各一所向与之俱始除帅成都蜀风素侈公单马就道以琴鹤龟自随蜀人安其政治声借甚元丰间既罢政事守越复自越再移蜀时公将老矣过泗州渡淮前巳放鹤至是复以龟投淮中既入见先帝问闻卿前以匹马入蜀所擕独琴鹤廉者固如是乎公顿首谢故其诗有言马寻旧路如归去龟放长淮不再来者自纪其实也
　　刘贡父天资滑稽不能自禁遇可谐诨虽公卿不避与王荆公素厚荆公后当国亦累谑之虽每为絶倒然意终不能平也元丰末为东京转运使贬衡州监酒虽坐他累议者或谓尝以时相姓名为戏恶之也元祐初起知襄州淳于髠墓在境内尝以诗题云微言动相国大笑絶冠缨流輠有余智滑稽全姓名师儒空稷下衡盖尽南荆赘婿不为辱旅坟知客卿又有续谢师厚善谑译诗云善谑知君意何伤卫武公盖记前事且以自解云
　　晏元献公留守南郡王君玉时已为馆阁校勘公特请于朝以为府签判朝廷不得已使带馆职从公于是賔主相得日以赋诗饮酒为乐佳时胜日未尝輙废也尝遇中秋阴晦斋厨夙为备公适无命既至夜君玉密使人伺公曰已寝矣君玉亟为诗以入曰只在浮云最深处试凭弦管一吹开公枕上得诗大喜即索衣起径召客治具大合乐至夜分果月出遂乐饮达旦前辈风流固不凡然幕府有佳客风月亦自如人意也
　　欧阳文忠公记梅圣俞河豚诗春洲生荻芽春防飞杨花破题两句已尽道河豚好处谓河豚出于暮春食柳絮而肥殆不然今浙人食河豚始于上元前常州江阴最先得方出时一尾至直千钱然不多得非富人大家预以金噉渔人未易致二月后日益多一尾才百钱耳柳絮时人已不食谓之斑子或言其腹中生虫故恶之而江西人始得食盖河豚出于海初与潮俱上至春深其类稍流入于江公吉州人故所知者江西事也姑苏州学之南积水弥数顷傍有小山高下曲折相望盖钱氏时广陵王所作既积土山因以其地潴水今瑞光寺即其宅而此其别圃也庆歴间而苏子美谪废以四十千得之为居旁水作亭曰沧浪欧阳文忠公诗所谓清风明月本无价可惜秖卖四万钱者也子美既死其后不能保遂屡易主今为章仆射子厚家所有广其故址为大阁又为堂山上亭北跨水复有山名洞山章氏并得之既除地发其下皆嵌空大石又得千余株亦广陵时所藏益以増累其隙两山相对遂为一时雄观土地盖有所归也
　　王荆公晩年诗律尤精严造语用字间不容髪然意与言会言随意遣浑然天成殆不见有牵率排比处如含风鸭绿鳞鳞起防日鵞黄褭垂读之初不觉有对偶至细数落花因坐久缓寻芳草得归迟但见舒闲容与之态耳而字字细攷之若经櫽括权衡者其用意亦深刻矣尝与叶致逺诸人和头字韵诗徃返数四其末篇有云名誉子真矜谷口事功新息困壶头以谷口对壶头其精切如此后数月复取本追改云岂爱京师传谷口但知郷里胜壶头今集中两本并存
　　蔡天启云荆公每称老杜钩帘宿鹭起丸药流鸎啭之句以为用意高妙五字之楷模他日公作诗得靑山扪虱坐黄鸟挟书眠自谓不减杜语然不能举全篇余尝顷以语薛肇明肇明后被旨编公集求之终莫得或云公但得此一联未尝成章也
　　禅宗论云间有三种语其一为随波逐浪句谓随物应机不主故常其二为截断众流句谓超出言外非情识所到其三为函盖乾坤句谓泯然皆契无间可伺其深浅以是为序予尝戏谓学子言老杜诗亦有此三种语但先后不同波漂菰米沈云黒露冷莲房坠粉红为函盖乾坤句以落花游丝白日静鸣鸠乳燕青春深为随波逐浪句以百年地僻柴门逈五月江深草阁寒为截断众流句若有解此当与渠同参
　　欧阳诗矫昆体专以气格为主言多平易疎畅律诗意所到处虽语有不伦亦不复问而学之者徃徃遂失于快直倾囷倒廪无复余地然公诗好处岂专在此如崇徽公主手痕诗玉顔自昔为身累肉食何人与国谋此自是两段大议论而抑扬曲折发见于七字之中婉丽雄胜字字不失相对虽昆体之工者亦未易比言意所防要当如是乃为至到
　　许昌西湖与子城密相附縁城而下可策杖往来不渉城市云是曲环作镇时取土筑城因以其地导潩水潴之畧广百余亩中为横堤初但有其东之半耳其西广于东増倍而水不甚深宋莒公为守时因起黄河春夫浚治之始与西相通则其诗所谓凿开鱼鸟忘情地展尽江湖极目天者也其后韩持国作大亭水中取其诗名之曰展江然水面虽濶西边终易堙塞数十年来公规利者遂涸以为田歳入才得三百斛以佐酿酒而水无防矣予为守时复以还旧稍益开浚渺然真有江湖之趣莒公诗更有一篇中云向晩旧滩都浸月过寒新水便生烟尤风流有味而世不传徃徃但记前联耳贾文元曲水园在许昌城北有大竹三十余亩潩河贯其中以入西湖最为佳处初为本州民所有文潞公为守买得之潞公自许移镇北门而文元为代一日挈家往游题诗壁间云画船载酒及芳辰丞相园林潩水濵虎节麟符抛不得却将清景付闲人遂走使持诗寄北门潞公得之大喜即以地券归贾氏文元亦不辞而受然文元居京师后亦不复再至园今荒废竹亦残毁过半
