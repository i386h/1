<!-- { "loadSidebar": true } -->
　　则天末年益州有一老父携一药壶于城中卖药得钱即转济贫乏自不食时即饮浄水如此经嵗余百姓赖之有疾得药者无不愈或自游江岸闲眺永日又或登髙引颈不语每遇有识者必告之曰人一身便如一国也人心即帝王也傍列脏腑即宰辅也外具九窍即羣臣也故心病则内外不可救之何异君乱于上臣下不可止之乎但凡欲身之无病必须先正其心不使气索不使狂思不使嗜欲不使迷惑则心先无病心无病则余脏腑虽有病不难疗也外之九窍亦无由受病也况药有君有臣有佐有使或攻其病君先臣次然后用佐用使自然合宜如失其序必自乱也又何能救病此犹家国任人也老夫卖药常以此为念每见愚者一身君不君臣不臣使九窍之邪恣纳其病以至于良医目逃名药不効犹不自知悲夫士君子记之忽一日独诣锦江解衣净浴探壶中唯选一丸药自吞之谓众人曰老夫谪限已满今却归岛上俄化为一白鹤飞去其衣与药壶并没于水求寻不得相国李林甫家一奴号苍璧性敏慧林甫怜之一日忽卒然而死经宿复苏林甫问之曰死时到何防见何事因何却得生也奴曰死时固不觉其死但忽于门前见仪仗拥一贵人经过有似君上方潜窥之遽有数人走来擒去去至一峭拔竒秀之山俄及一大楼下须臾有三四人黄衣小儿曰且立于此君旨见殿上卷一朱翠帘依稀见一贵人坐临防砌似剸断公事殿前东西立仗卫约千余人有一朱衣人携一文簿奏言是新奉位乱国革命者安禄山及禄山后相次三朝乱主兼同时悖乱贵人定案殿上人问朱衣曰大唐君隆基君人之数虽将足夀命之数未足如何朱衣曰大唐之君奢侈不节俭本合折数但縁不好杀有仁心故夀命之数在焉又问曰安禄山之后数人僣为伪主杀害黎元当须速止之无令杀人过多以伤上帝心虑罪及我府事行之日当速止之朱衣奏曰唐君绍位临御以来天下之人安堵乐业亦已久矣据期运推迁之数天下之人亦合罹乱惶惶至矣广害黎元必至伤上帝心也殿上人曰宜速举而行之无失他安禄山之时也又谓朱衣曰宜便先追取李林甫杨国忠也朱衣曰唯受命而退俄顷有一朱衣捧文簿至奏曰大唐第六朝天子复位及佐命大臣文簿殿上人曰可惜大唐世民効力甚苦方得天下治到今日复乱也虽嗣主复位乃至于末代终不治也谓朱衣曰但速行之朱衣奏讫又退及将日夕忽殿上有一小儿忽唤苍壁令对见苍璧方子细见殿上一人坐碧玉案衣道服带白玉冠谓苍璧曰当即回寄语李林甫速来归我紫府应知人间之苦也苍璧寻得放回林甫知必不久时乱矣遂潜恣酒色焉
　　杨贵妃忽昼寝惊觉见帘外有云气氤氲令宫人视之见一白凤衔一书有似诏勑自空而下立于寝殿前宫人白贵妃贵妃起而熟视之遂命焚香亲受其书命宫嫔披读其文曰勑谪仙子杨氏尔居玉阙之时常多傲慢谪尘寰之后转有骄矜以声色惑人君以宠爱庇族属内则韩虢蠧政外则国忠秉权殊无知过之心显有乱时之迹比当限满合议复归其如罪更愈深法不可贷专兹告示且与沉沦宜令死于人世贵妃极恶之令宫闱间切秘此事亦不闻于上其凤寻飞去其书藏于玉匣中三日后失之
　　天寳年中杨国忠权势渐髙四方奉贡珍寳莫不先献之豪富奢华朝廷间无敌忽有妇人自投其宅请见国忠人拒之妇人大呌言于阍曰我直有一大事要白杨公尔如何艰阻我若不令得见杨公我当令火发尽焚杨公宅阍人惧遂告国忠国忠甚惊遽召见妇人见国忠曰公为相国何不知否泰之道邪公位极人臣又聨国戚名动区宇亦已久矣奢佚不节徳义不修壅塞贤路謟媚君上又久矣畧不能效前朝房杜之踪迹以社稷为念贤愚不别但纳贿于门者爵而禄之才徳之士伏于林泉不一顾録以恩付兵柄以爱使民牧噫欲社稷安而保家族必不可也国忠大怒问妇人曰汝自何来何造次触犯宰相不惧死邪妇人曰公自不知有死罪翻以我为死罪国忠极怒命左右欲斩之妇人忽复自灭国忠惊疑未久又复立于前国忠问曰是何妖邪妇人曰我实惜髙祖太宗之社稷将被一匹夫倾覆公不解为宰相虽防辅佐之位无辅佐之功公一死小事尔可痛者国自此弱几不保其宗庙乱将至矣胡怒之邪我来白于公胡多事也我今却退胡有公也公胡死也民胡灾也言讫笑而出令人逐之不见后至禄山起兵方悟胡字焉
　　杜修己者赵人也善医其妻即赵州富人薛氏女也性淫佚修己家养一白犬甚爱之每与珍馔食后修己出其犬突入室内欲囓修己妻薛仍似有奸私之心薛氏因怪而问之曰尔欲私我邪若然则勿囓我犬即揺尾登其床薛氏惧而私焉其犬畧不异于人尔后每修己出必奸淫无度忽一日方在内同寝修己自外入见之因欲杀犬犬走出修己怒出其妻薛氏后归薛赟半年其犬忽突入赟家口衔薛氏髻而背负走出家人赶夺之不得不知所之犬携薛氏直入恒山潜之每至夜即下山窃所食之物昼则守薛氏经一年薛氏有孕生一男虽形貌如人而徧身白毛薛氏只于山中抚养之又一年其犬忽死薛氏乃抱子迤逦出山入冀州求食有知此事者逺诣薛赟家以告赟遽令家人取至家其所生子年十七形貌丑陋性复凶恶每私走作盗贼或旬余或数月即复还薛赟患之欲杀焉薛氏乃私诫其子曰尔是一白犬之种也防时我不忍杀尔今日在他薛家岂合更不谨若更私出外为贼薛家人必杀尔实恐尔累及他当改之其子大号泣而言曰我禀犬之气而生也无人心好杀为贼自然耳何以为过薛赟能容我即容之不能容我即当与我一言何杀我邪母当自爱我其逺去不复来矣薛氏坚留之不得乃谓曰去即可何不时来一省我也我是尔之母争忍永不见也其子又号哭而言曰后三年我复来耳携劒拜母而去又三年其子领羣盗千余人至门自称曰将军既入拜母后令羣盗杀其薛赟家属惟留其母焚其宅携母而去





　　野雪鍜排杂说【许景迃】
　　今圣节断屠宰三日人多以为祝圣好生之意尔尝观隋文帝仁夀三年五月癸酉诏曰六月十三日是朕生日其日令海内为武元皇帝元明皇后断屠追念劬劳其意甚美有古帝王之风隋暴虐如秦儒者之所耻道而其制度遗法唐民多遵行之盖其间亦有人心天理不可灭者存乃知圣节之建非肇始于唐明皇但隋文帝未有节名可继是以挥尘前録为考究未尽也陶尚书谷奉使江南邂逅驿女秦弱兰犯谨独之戒作春光好词前人小说或有以为曹翰者疑以疑本不足论也仆比见括苍所刻沈叡达辽云巢编中所纪独以为陶使吴越惑娼妓杜任娘遂作此词又以求遗猫为寻逸犬且娼既得陶词后还落髪创仁王院与说家之说大异审如其实则此娼亦不凡矣叡达杭州所闻当不谬既不知在何地今城中吴山自有仁王院建于近年非也
　　鹤山先生母夫人方坐蓐时其先公昼寝梦有人朝服入其卧内因问为谁荅曰陈了翁觉而鹤山生所以用其号而命名陈莹中前三名登第后两甲子鹤山中第亦第三名其出处风节相似处极多在东南时有了翁家子孙必异遇之











　　耳目记【张鷟】
　　周洛州司仓严升期摄侍御史于江南道巡察性嗜水犊肉所至州县烹宰极多小事大事入金则弭凡到处金银为之踊贵故江南人号为金牛御史
　　周春官尚书阎知微和黙啜司賔丞田归道为副至牙帐下知微舞宛转抱黙啜靴鼻而吮之归道长揖不拜黙啜大怒倒悬之经一宿乃放及归与知微争于殿庭言黙啜不必和知微坚执以为和黙啜果反陷赵定知微诛九族拜归道夏官侍郎右拾遗知良弼使入匈奴坐帐下以不洁食之良弼食尽一盘放归朝廷耻之周文昌左丞孙彦髙无他识用性顽钝出为定州刺史岁余黙啜贼至围其郛彦髙郤鎻宅门不敢诣防事文案须徴发者于小窻内接入贼既乗城四入彦髙乃谓奴曰牢关门戸莫与钥匙其愚怯皆此类俄而陷没刺史之宅先殱焉
　　周契丹因孙万荣之冦幽州河内王武懿宗为元帅引兵至赵州闻贼数千骑从北来乃弃兵甲南走邢州贼退方更向前军囘至都置酒防郎中于御前嘲懿宗曰长弓短度箭蜀马临堦骗去贼七百里隈墙独自战甲仗总抛却骑猪正南窜上曰懿宗有马何因骑猪对曰骑猪者夹豕走也上大笑懿宗貌短丑故曰长弓短度箭
　　周左领军权龙褒将军不识忌日问府史曰何名私忌对曰父母亡日请假独坐房中不出褒至忌日于房中静坐有青狗突入房中褒大怒冲破我忌更陈牒改明朝好作忌日谈者笑之
　　周推事索元礼时人号为索使讯囚作铁笼头防【呼角切】其头仍加楔焉多至脑裂髓出亦为凤晒翅等以椽关手足而转之并研骨至碎亦悬囚于梁下以石缒头其酷法如此元礼故胡人薛师假父后罪赃贿流死岭南唐监察御史李全交专以罗织为业台中号为人头罗刹殿中号为鬼靣夜叉讯囚引枷柄向前名为驴驹拔撅防枷头着树名曰犊子悬车两手捧枷累磗于上号为仙人献果立高木之上枷向后抝之名玉女登梯隋末深州诸葛昻性豪侠渤海高瓒闻而造之为设鸡豚而已瓒小其用明日大设屈昻数十人烹猪羊等长八尺薄饼濶丈余裹餤麤如庭柱盘作酒盌行巡自为金刚舞以送之昻至后日屈瓒屈客数百人大设车行酒马行炙挫碓斩脍硙轹蒜韲唱夜义歌师子舞瓒明日复烹一双子十余嵗呈其头颅手足座客皆防而吐之昻后日报设先令要妾行酒妾无故笑昻叱下须臾蒸此妾坐银盘仍饰以脂粉衣以锦绣遂擘骽肉以啖瓒诸人皆掩目昻于奶房间撮肥肉食之尽饱而止瓒羞之夜遁而去昻富后遭离乱狂贼来求金寳无可给缚于椽上炙杀之
　　唐益州新昌县令夏侯彪之初下车问里正曰鸡子一钱几颗曰三颗彪之乃遣取十千钱令买三万颗谓里正曰吾未要且寄鸡母抱之遂成三万头鸡经数月长成令吏与我卖郤一鸡三十文半年之间成九十万又问竹笋一钱几茎曰一钱五茎又取十千钱付之买得五万茎又谓未须且林中养之至秋成五万茎竹令卖一茎十钱遂至五十万其贪猥不道皆此类
　　唐滕王极淫诸官妻美无不尝徧诈言妃唤即行无礼时典籖崔简妻郑氏初到王遣唤欲不去惧王之威去则被辱郑曰昔愍懐之妃不受贼胡之逼当今清泰敢行此事邪遂入王中门外小閤王在其中郑入欲逼之郑大呌左右曰王也郑曰大王岂作如是必家奴耳取一只履击王头破面流血妃闻而出郑氏乃得还王大慙旬日不视事简每日参不敢离门后王衙坐简向前谢过王慙郤入月余日乃出诸官之妻曾被王唤入者莫不羞之其壻问之无辞以对
　　唐杭州刺史裴有敞疾甚令钱塘县主簿夏荣看之荣曰使君百无一虑夫人早须崇福以禳之崔夫人曰禳须何物荣曰使君娶二姬以厌之出三年则厄过矣夫人怒曰此獠狂语儿在身无病荣退曰夫人不信荣不敢言使君合有三妇若不更娶于夫人不祥矣夫人曰乍可死此事不相当也其年夫人暴亡敞更娶二姬周大足年中泰州郑家庄有一儿郎年二十余日晏于驿路上见一青衣女子独行姿容姝丽郎君屈就庄宿将衣被同至晓门久不开呼之不应于窻中窥之惟有脑骨头颅在余并食讫家人破戸入一物不见于梁上暗处有一大鸟冲门去或云罗刹魅也
