<!-- { "loadSidebar": true } -->
　　上临御天下得君人法每宰臣延英奏事唤上阶后左右前后无一人至才处分坐宸威不可仰视奏事下三四刻龙顔忽怡然谓宰臣曰可以闲话矣自是询闾里间事话宫中燕乐无所不至一刻已来宸威复整肃是将还宫也必有戒励之言每谓宰臣曰长忧卿负朕挠法后度不得相见度量如此赵国公令狐绹每谓人曰十年持政柄每延英奏对虽严冬盛寒亦汗流浃背李廓为武寜节度使不理右补阙郑鲁上疏曰臣恐新麦未登徐师必乱乞速命良将救此一方上未之省也麦熟而徐师乱上感鲁言即擢为起居舍人
　　吏部侍郎孔温业白执政求外任丞相白敏中曰我辈亦须自防检孔吏部不肯居朝矣至理之世丞相畏人也如此
　　上微行至徳观女道士有盛服浓妆者赫怒亟归宫立宣左衙功徳使宋叔康令尽逐去别选男道士二十人住持以清其观
　　上将命令狐绹为相夜半幸含春亭召对尽蜡烛一炬方许归学士院乃赐金莲花烛【一作炬】送之院吏忽见惊报院中曰驾来俄而赵公至吏谓赵公曰金莲花乃引驾烛学士用之莫折是否顷刻而闻傅説之命
　　侍御史马缄与三院退朝入台路遇集贤校理杨收不为之却缄为朝长【台中故事三院退朝入台人谓之朝长】拉收仆台笞之集贤大学士马植奏论宗开元中幸丽正殿赐酒大学士张説学士副知院事徐坚以下十八人不知先举酒者説言学士以徳行相先非具员吏遂十八爵齐举今马缄笞收仆者是笞植仆一般乞黜之御史中丞令狐绹又引故事论救之上两释之始着令三馆学士不避行台
　　李丕以边城从事上召至案前问系绪丕奏系属皇枝上曰师臣已有一李丕朕不欲九庙子孙与之同名良乆以手画案曰丕字出脚平字也卿宜改名平舞蹈而谢平后终于邠寜节度使
　　武宗好长生乆视之术大中宫筑望仙台势侵天汉上始即位道士赵归真杖杀之罢望仙台院大中八年复命缉之右补阙陈凝已下抗疏论其事立罢修造以其院为文思院上英睿妙理尤长于纳谏从之如转丸李璲除岭南节度使间一日以命中使颁旄节给事中萧傲封上诏书上政听乐不暇别召中使谓优人曰汝可就李璲宅却唤使来旄节及璲门而反刘潼自郑州刺史除桂州观察使右谏议大夫郑裔绰疏言不可中使至郑颁告已数日却命追制纳谏从善皆此类也马植为相与左军中尉马元贽有亢宗之分上初即位元贽恩泽倾内臣曾赐寳带内库第一者元贽辄以遗植一日便殿对上覩植带认是赐元贽者诘之植色变不敢隐翌日罢为天平军节度使行次华州取植宻吏董侔下御史狱尽闻植交通之状再贬常州刺史杜蒙授左拾遗庭裕先父任左补阙以蒙家行不正薄妻孥为众所闻不可处谏臣之列丞相魏謩盛怒顷蒙上事先君见魏于政事堂曰必要任蒙乞先移他官丞相重违即改授蒙太常博士
　　上追感元和旧事但闻是宪宗朝卿相子孙必加擢用杜胜任刑部员外阁内次对上询其祖父胜以先父黄裳永贞之际首排奸邪请宪宗监国上徳之面授给事中
　　裴谂为学士一日加承防上幸翰林谂寓直便中谢上曰加官之喜不与妻子相面得否便放卿归谂蹈谢上以御盘果实赐之谂即以衫袖张而跪受上顾一宫嫔领下谂父度元和中君臣鱼水之分遂于谂恩礼亦异焉
　　上雅尚文学听政之暇常赋诗尤重科名大中十年郑颢知举后宣宗索科名记颢表曰自武徳已后便有进士诸科出莺谷而飞鸣声华虽茂经凤池而阅视史策不书所传前代姓名皆是私家记録防承圣防敢不讨论臣寻委当行祠部员外赵璘采访诸家科目记撰成十三卷自武徳元年至朝谨专上进方俟无疆勑宜付翰林自今放牓后并冩及第人姓名及所试诗赋题目进入内仍仰所司逐年编次
　　术士柴岳明洞阴阳术数于公卿间声名借甚上一日召于便殿对上曰朕欲为诸子孙造万年吉宅院卿宜相其地岳明奏曰人臣迁移不常有阳宅阴宅入阴宅入阳宅者祸福刑尅师有传授今陛下居深宫有万灵防卫阴阳二宅不言帝王家臣不敢奉诏上然之赐束帛
　　遣司封员外郎充史馆修撰权审于衢路突尚书左仆射平章事崔铉判曰宰相之綂庻僚仆射之临郎吏岂有导骑已过按辔横冲权审乆在班行合谙典故便知素履且举旧条送都省罚七直审以素履之言难顺就寻左迁宿州刺史自尔不获立朝矣
　　贬前乡贡进士杨仁赡为康州叅军驰驿发遣仁赡女弟出嫁前进士于懐纳函之朝有期周恤仁赡不易其日宪司糺论遂坐贬

　　东观奏记卷中【裴庭裕】
　　上每命相尽出睿防人无知者一日制诏枢宻院兵部侍郎判度支萧邺可同中书门下平章事仰指挥学士院降麻处分枢宻使王归长马公儒以邺先判度支再审圣防未审落下为复仍旧上意贵迎【阙】萧也乃宸翰付学士院户部侍郎判户部事崔慎由可工部尚书平章亊落下判户部事宸断如此
　　河东节度使刘瑑在内署日上深器异大中十一年上手诏追之令乗逓赴阙初无知者瑑奏发太原人方信之既至拜户部侍郎判度支十二月十七日次对上以御按歴日付瑑令于下旬择一吉日瑑不谕防上曰但择一拜官日即得瑑跪奏二十五日甚佳上曰此日命卿为相秘无知者高湜自集贤校理为系凤翔从事湜即瑑旧寮也二十四日辞瑑于宣平里私第湜曰窃度旬日必副具瞻之望瑑笑曰来日具瞻何旬日也湜惊不敢发诘旦果爰立矣始以此事泄于湜既入相深有升平之望与慎由议政于上前慎由曰惟当甄别品流上酬万一瑑曰王夷甫当晋衰之末崇尚浮虚祖述流品终致中原板荡晋室沦夷今当盛明之朝不能循名责实使百吏各称其职而上酬陛下臣未知致理之日慎由不能对因此恩泽浸衰罢为东川节度
　　魏国公崔铉秉政郑鲁杨绍复段瓌薛一时俊造铉所取信凡有补吏议事或与之参酌时人语曰炙手可热杨郑段薛欲得命通鲁绍时鲁为刑部侍郎铉欲引以为相圣防授河南尹不测其事赴后上问曰郑鲁发后除改卿还自由否铉惊恐宻以此事访于左右云御扆上题此四句铉益畏
　　上听政之暇多赋诗多令翰林学士属和一日赋诗赐寓直学士萧寘令和寘手状谢曰陛下此诗虽挂水日千里因之平生懐亦无以加也明日召学士韦澳问此两句澳奏曰宋太子家令沈约诗寘以睿藻清新可方沈约尔上不悦曰将人臣比我得否恩遇渐薄执政乗之出观察使
　　崔罕为京兆尹内园廵官不避马杖之五十四方死上赫怒令与远郡宰臣论救上曰罕为京兆尹抑强抚弱是其职任但不避马便杖之可矣不合问知是内园廵官方决一错也又人臣之刑止行二十过此是朕刑也五十四杖颇骇闻听宰臣又论救上曰与一廉察奋捉者宜抵罪根本轻致罕过制耳宰臣益贺上无幽不察罕止贬湖南观察使
　　故事京兆尹在私第但竒日入府偶日入递院崔郢为京兆尹囚徒逸狱而走上始命造京兆尹廨宅京兆尹不得离府上以崔罕郢并败官面召翰林学士韦澳授京兆尹便令赴上赐度支钱二万贯令造府宅澳公正方严吏不敢欺委长安县尉李信主其事造成廨宇极一时壮丽尚有羡緍却进
　　韦澳为京兆尹豪右敛手国舅郑光荘不纳租澳絷其主者期以五日不足必抵法太后为言之上延英问澳澳具奏本末上曰今日纳租足放否曰尚在限内来日即不得矣澳既出半廷上连召之曰国舅荘租今日纳足放主者否澳曰必放上入告太后曰韦澳不可犯且与送钱纳却顷刻而放
　　先是京兆府进士明经解送设殊次平等三级以甄别行实近年公道益衰止于奔竞至解送之日威势挠败如市道焉至是澳牓曰朝廷将裨教化广设科塲当开元天寳之间始专重明经进士及贞元元和之际又益以荐送相高当时务尚切磋不分党甲絶侥幸请托之路有推贤让能之风等列标名仅同科第既为盛事固可公行近日已来前规顿改互争强弱多务奔驰定高卑于下第之初决可否于差官之日曽非攷覈尽繋经营奥学雄文例舍于贞方寒素增年矫白尽取以党比羣强中选者曾不足云而争名者益炽其事澳叨司畿甸合贡英髦非无藻鉴之心惧有爱憎之谤且李膺以不察孝廉去任胡广以轻举茂才免官况其管窥实难裁处况礼部格文本无等第府庭解送不合区分今年合送省进士明经等竝以纳策试前后为定不在更分等第之限词科之盛本以京兆府等第级建中二年崔元翰崔敖崔备三人府元府副府第三人于邵知贡举放及第并依府列葢推崇艺实不能易也自文学道防朋党道兴纷竞既多澳不胜愤遂此厘革葢救一时之弊人多惜之
　　上至孝动遵元和故事以宪宗曾幸青龙寺命复道开便门至青龙佛宫永日升眺追感元和胜迹怅望乆之上敦睦九族于诸侯王尤尽友爱即位后于十六宅起雍和殿每月三两幸与诸侯王击鞠合乐锡赉有差进士司马枢为雍和殿赋词虽不典亦志一时之事实牛藂任拾遗补阙五年频上封事上尽记之后藂自司勲员外为睦州刺史入谢上命至轩砌问曰卿顷任谏官颇能举职今忽为逺郡得非宰臣以前事为徴否藂曰陛下新有徳音未任刺史县令不能任近侍官宰臣以是奨擢非嫌忌上曰赐卿紫藂退谢毕前曰臣所衣绯衣是刺史借服不审陛下便赐紫为复别有进上连曰且赐绯且赐绯上慎重名器未尝容易服色之赐一无所滥
　　李藩自司勲郎中迁驾部郎中知制诰衣緑如故郑裔绰自给事中以论驳杨汉公忤防出商州刺史始赐绯衣银鱼沈珣自礼部侍郎为浙东观察使方赐金绶苗恪自司勲员外除洛阳令蓝衫赴任裴处权自司封郎中出河南少尹到任本府奏荐赐绯给事中崔罕驳还上手诏褒奨曰有事不当卿能驳还职业既修朕何所虑
　　上每孜孜求理焦劳不倦一日宻召学士韦澳尽屏左右谓澳曰朕每便殿与节度观察使刺史语要知所委州郡风俗物产卿宜宻采访撰次一文书进来虽家臣室老不得漏泄澳奉宣防即以十道四藩志更博采访撰成一策题曰处分语自写面进虽子弟不得闻也后数日薛宗除邓州刺史澳有别业在南阳召宗饯之宗曰昨日谢圣上处分当州事惊人澳访之即处分语中事君上亲总万几自古未有
　　上校猎城西渐入渭水见父老一二十人于村佛祠设斋上问之父老曰臣醴泉县百姓本县令李君奭有异政考秩已满百姓借留诣府乞未替兼此祈佛力上黙然还宫后于御扆上大书君奭名中书两拟醴泉令上皆抹去之逾歳以懐州刺史阙请用人御笔曰醴泉县令李君奭可懐州刺史莫测也君奭申谢宸防奨励始闻其事
　　大理寺直王景初与刑部郎中唐技议谳不平景初坐贬潭州司户叅军制下景初挝登闻皷称寃再贬昭州司户制曰不遵严谴輙冐登闻以惩不恭也
　　京兆府叅军卢甚升进士第入官甚孤贫有文学京兆君遣巡馆驿左补阙崔瑄婚姻廻与甚长亭相遇争防甚以官虽卑乃公行畧不让瑄瑄责其不逊遂相诋诃甚来下御史台按问吏云当服白衫甚曰非国恤不素服上闻之以甚言涉大不敬除籍为民投之岭表行至洛源驿赐死瑄左迁河南府阳翟县令
