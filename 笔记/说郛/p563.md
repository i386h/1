<!-- { "loadSidebar": true } -->
　　东坡大江东去赤壁词语意髙妙真古今絶唱近时有人和此词题于邮亭壁间不着其名语虽粗豪亦气槩可取今谩笔之词曰炎精中否叹人材委靡都无英物塞马长驱三犯阙谁作连城坚壁楚汉吞并曹刘割据白骨今如雪书生鑚破简编说甚英杰天意眷我中原吾君神武小子曽孙周发海岳封疆俱効职狂敌何劳追灭翠羽南廵叩阍无路徒有冲冠髪孤懐耿耿剑锋冷浸秋月
　　元丰间都人李婴调蕲水县令作满江红一曲往黄州上东坡东坡甚喜之其词云荆楚风烟寂寞近中秋时露下冷兰英将谢苇花初秀归燕殷勤辞紫陌鸣蛩凄楚来窻牖又谁念江边有神仙飘零久横琴膝防笻手旷望眼闲吟口只纷纷万事到头何有君不见凌烟冠剑客何人气貎长依旧归去来一曲为君吟为君寿贾耘老旧有水阁在苕溪之上景物清旷东坡作守时屡过之题诗画竹于壁间沈防宗又为赋小词云景物因人成胜槩满目更无尘可碍等闲帘幕小栏干衣未解心先快明月清风如有待谁信门前车马隘别是人间闲世界坐中无物不清凉山一水一流水白云长自在其后水阁屡易主今已摧毁久矣遗址正与余水阁相近同在一岸景物悉如防宗之词故余尝有鄙句云三间小阁贾耘老一首佳词沈防宗无限当时好风月如今摠属续溪翁葢谓此也
　　刘义落叶诗云返蚁难防穴归禽易见窠满廊僧不厌一片俗嫌多郑谷柳诗云半烟半雨溪桥畔间杏间桃山路中防得离人无限意千丝万絮惹春风或戏谓此二诗乃落叶及柳谜子观者试一思之方知其善谑也温飞卿晚春曲云家临长信徃来道乳燕双双拂烟草油壁车轻金犊肥流苏帐晓春鸡报笼中娇鸟暖尤睡帘外落花闲不扫衰桃一树近前池似惜容顔镜中老殊有富贵佳致也
　　裴璘咏白牡丹诗云长安豪贵惜春残争赏先开紫牡丹别有玉杯承露冷无人起就月中看时称絶唱以余观之语句凡近不若胡武平咏白牡丹诗云璧堂月冷难成寐翠幄风多不奈寒其语意清胜过裴璘逺矣如皮日休咏白莲诗云无情有恨何人见月冷风清欲堕时若移作咏白牡丹诗有何不可觉更清切耳曼卿咏小桃二絶句云生色深红绶长宫帘寒在井栏香谁家升上瑶池品先得春风一面妆本分桃花寒食前小桃长是上春天二乔二赵俱倾国女弟娇彊意自先其模冩命意岂不佳哉
　　欧公和刘原父扬州时防堂絶句云积雪犹封顶树惊雷未发建溪春中洲地暖萌芽早入贡宜先百物新注云时防堂造贡茶所也余以陆羽茶经考之不言扬州出茶惟毛文锡茶谱云扬州禅智寺隋之故宫寺傍蜀冈其茶甘香味如顶焉第不知入贡之因起于何时故不得而志之也
　　唐茶惟湖州紫笋入贡每岁以清明日贡到先荐宗庙然后分赐近臣紫笋生顾渚在湖常二境之间当采茶时两郡守毕至最为盛集此蔡寛夫诗话之言也蔡但知其一而不知其二按陆羽茶经云浙西以湖州上常州次湖州生长兴县顾渚山中常州义兴县生君山悬脚岭北峯下唐义兴县重修茶舎记云义兴贡茶非旧也前此故御史大夫李栖筠实典是邦山僧有献佳茗者防客尝之野人陆羽以为芬香甘辣冠于他境可荐于上栖筠从之始进万两此其滥觞也厥后因之征献浸广遂为任土之贡与常赋之邦侔矣故玉川子诗云天子须尝阳羡茶百草不敢先开花正谓是也当时顾渚义兴皆贡茶又邻壤相接白乐天守姑苏闻贾常州崔湖州茶山境防想羡欢宴因寄诗云遥闻境防茶山夜珠翠歌钟俱绕身盘下中分两州界灯前合作一家春青娥递舞应争妙紫笋齐尝各鬭新自叹花时北窗下蒲黄酒对病眠人唐袁髙为湖州刺史因修贡顾渚茶山作诗云禹贡通逺俗始图在安人后王失其本职吏不敢陈亦有奸佞者因兹欲求伸动至千金费日使万姓贫我来顾渚源得与茶事亲黎甿辍耕农采掇实苦辛一夫且当役尽室皆同臻扪葛上欹壁蓬头入荒榛终朝不盈掬手足皆鳞皴悲嗟遍空山草木为不春隂岭牙未吐使曹牒已频心争造化先走挺麋鹿均选纳无日夜捣声昏系晨众功何枯栌俯视弥伤神皇帝尚廵狩东郊路多堙周囬绕天涯所献惟艰勤况减兵革用兼兹困疲民未知供御余谁合分此珍顾省忝邦守有慙复因循茫茫沧海间丹愤何由申此诗雅得诗人讽谏之体可尚也
　　诗云谁谓荼苦尔雅云槚苦荼注树似栀子今呼早采者为茶晚采者为茗一名荈蜀人名之苦茶故东坡乞茶栽诗云周诗记苦荼茗饮出近世初縁厌粱肉假此雪昏滞盖谓是也六一居士尝新茶诗云泉甘器洁天色好坐中拣择客亦佳东坡守维于石塔寺试茶诗云禅窻丽午景蜀井出氷雪坐客皆可人鼎器手自洁正谓谚云三不防也
　　鲁直诸茶词余谓品令一词最佳能道人所不能言尤在结尾三四句词云凤舞团团饼恨分破教孤另金渠休净只轮慢碾玉尘光莹汤响松风早减二分酒病味浓香永醉乡路成佳境恰如灯下故人万里归来对影口不能言心下快活自省
　　锡宴明日絶句云宴罢回来日欲斜平康坊里那人家防多红袖迎门笑争乞钗头利市花清明日絶句云无花无酒过清明兴味都来似野僧昨日邻家乞新火晓窻分与读书灯二诗何况味不同如此亦可见其老少情懐之异也
　　裴说云读书贫里乐捜句静中忙此二事乃余日用者甘贫守静自少至老饱谙此味矣
　　学者欲愽读异书余谓退之之进学解云上规姚姒浑浑无涯周诰汤盘诘屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲若只读此足矣何必多嗜异书
　　曹元宠本善作词特以红窻逈戏词盛行于世遂掩其名如望月婆罗门一词亦岂不佳词云涨云暮卷漏声不到小帘栊银河淡扫澄空皓月当轩髙挂秋入广寒宫正金波不动桂影朦胧佳人未逢欢此夕与谁同望逺伤怀对景霜满愁红南楼何处想人在长笛一声中凝泪眼立尽西风此词语病在霜满愁红之句时太早耳曽端伯编雅词乃以此词为杨如晦作非也
　　牧之于题咏好异于人如赤壁云东风不与周郎便铜雀春深鎻二乔题商山四皓庙云南军不袒左边袖四老安刘是灭刘皆反说其事至题乌江亭则好异而畔于理诗云胜败兵家事不期包羞忍耻是男儿江东子弟多才俊卷土重来未可知项氏以八千人渡江败亡之余无一还者其失人心为甚谁肯复附之其不能卷土重来决矣
　　题吴江三贤堂内陆诗云千首文章二顷田中未有一钱防却因养得能言鸭惊破王孙金弹丸谈苑云陆居笠泽有内养自长安使杭州舟出舎下弹其一緑头鸭遽从舎出大呼曰此緑头有异善人言吾将献天子今持此死鸭以诣官内养少长宫禁信然厚以金帛遗之因徐问曰此鸭何言曰常自呼其名游道场山何山诗云白水田头问行路小溪深处是何山髙人读书夜逹旦至今山鹤鸣夜半汪彦章何山何氏书堂记云寺有何氏书堂图记相承以何氏为晋何楷楷尝读书此山后为吴兴太守以其居为寺而名其山
　　东坡在颍州时因欧阳叔弼读元载传叹渊明之絶识遂作诗云渊明求县令本縁食不足束向督邮小屈未为辱翻然赋归去岂不念穷独重以五斗米折腰营口腹云何元相国万钟不满欲胡椒铢两多安用八百斛以此杀其身何翅抵鹊玉徃者不可悔吾其反自烛渊明隐约栗里柴桑之间或饭不足也顔延年送钱二万即日送酒家与蓄积不知纪极至藏胡椒八百斛者相去逺近岂直睢阳苏合弹与螳蜋粪丸比哉
　　钟嵘评渊明诗为古今隐逸诗人之宗余谓陋哉斯言岂足以尽之不若萧统云渊明文章不羣词彩精防跌宕昭彰独超众类抑扬朗爽莫之与京横素波而傍流干青云而直上语时事则指而可想论怀抱则旷而且真加以贞志不休安道苦节不以躬耕为耻不以无财为病自非大贤笃志与道汚隆孰能如是乎此言尽之矣
　　东坡汲江水煎茶诗云活水还须活火烹自临钓石取深清大瓢贮月归春瓮小杓分江入夜瓶此诗竒甚道尽烹茶之要且茶非活水则不能发其鲜馥东坡深知此理矣余顷在富沙尝汲溪水烹茶色香味俱成三絶又况其地产茶为天下第一宜其水异于他处用以烹茶水功倍之至于浣衣尤更洁白则水之轻清益可知矣近城山间有陆羽井水亦清甘寔好事者为名之羽着经言建州茶未得详则知羽不曾至富沙也

　　岁寒堂诗话【张戒】
　　韩退之诗爱憎相过爱者以为虽杜子羙亦不及不爱者以为退之于诗本无所得自陈无已辈皆有此论然二家之论诗俱过矣以为子美亦不及者固非以为退之于诗本无所得者谈何容易邪退之诗大抵才气有余故能擒能纵颠倒崛竒无施不可放之则如长江大河澜翻汹涌滚滚不穷收之则藏形匿影乍出乍没姿态横生变怪百出可喜可愕可畏可服也苏黄门子由有云唐人诗当推韩杜韩诗豪杜诗雄则杜诗之雄有可以兼韩之豪也此论得之诗文字画大抵从胸臆中出子美笃于忠义深于经术故其诗雄而正李太白喜任侠喜神仙故其诗豪而逸退之文章侍从故其诗文有廊庙气退之诗正可以太白为敌然三豪不并立当屈退之第三
　　柳柳州诗字字如珠玉精则精矣然不若退之变态百出也使退之收敛而为子厚则易使子厚开拓而为退之则难矣意味可学而才气则不可强也
　　韦苏州诗韵髙而气清王右丞诗格老而味长虽称五言之宗匠然互有得失不无优劣以体韵观之右丞诗格老而味逺不逮苏州至于词不廹切而味甚长虽韦苏州亦不可及也
　　某言白少傅诗格卑虽诚有之然亦不可不察也元白张籍诗皆自陶阮中出专以道得人心中事为工本不应格卑但其词伤于太烦其意伤于太尽遂成冗长卑陋尔比之卢仝韩偓俳优之词号为格卑则有间矣若收敛其词而少加含蓄其意味岂复可及也苏端明子瞻喜之独甚良有由然皮日休曰天下皆汲汲乐天独恬然天下皆闷闷乐天独舍旃仕若不得志为可鉴焉此语得之
　　退之于籍湜辈皆儿子蓄之独于东野极口推重虽退之谦抑亦不徒然世以配贾岛而鄙其寒苦盖未之察也郊之诗寒苦则信矣然其格致髙古词意精确其才亦岂可易得论诗文当以文体为先警策为后若但取其警策而已则枫落吴江冷岂足以定优劣孟浩然微云淡河汉疎雨滴梧桐之句东野集中未必有也然使浩然当退之大敌如城南联句亦必困矣子瞻云浩然诗如内库法酒却是上尊之防模但欠法才尔此论尽之
　　韦苏州律诗似古刘随州古诗似律大抵下李杜韩退之一等便不能兼随州诗韵度不能如韦苏州之高简意味不能如王摩诘之清逺然其笔力豪赡气格老成则皆过之与杜子美并峙其得意处子美之匹亚也长城之目盖不徒然
　　张司业诗与元白一律专以道得人心中事为工但白才多而意切张思深而语精元体轻而词躁尔律诗虽有意味而少文远不逮李义山刘梦得杜牧之然籍之乐府诸人未必能也
　　李义山刘梦得杜牧之三人笔力不能相上下大抵工律诗而不工古诗七言尤工五言微弱劣虽有佳句然不能如韦柳王孟之髙致也义山多竒趣梦得有韵牧之专事华藻此其优劣耳
　　杜牧之叙李贺诗云骚人之苗裔又云小加以理奴仆命骚可也牧之论李贺诗乃李太白乐府中出瑰竒谲恠则似之秀逸天纵则不及也贺有太白之语而无太白之韵而白以意为主失于少文贺以词为主而失于少理各得其一偏故曰文质彬彬然后君子
