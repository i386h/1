<!-- { "loadSidebar": true } -->
　　造物之于人不靳于功名富贵而独靳于闻天地之间日月之运行星辰之度寒暑之推移山川之流峙草木之生息机发轮转无一息停焉天地且不得闲而闲岂人之所易得哉高爵厚禄清资显秩班于朝廷列于州县不知其几而乐恬退者倒指不一二日颠防于仕途姑托亲戚契识买田园营第宅不获一见而身亡其有被劾之余安意家食特迫于势穷力屈而然非其本心也对賔客方有筑室返耕高洁自许之清谈入私室又作揺尾乞怜干时求进之尺牍囊箧锁钥惴惴于手收支簿书介介于怀一日十二时无一隙得暇而好山好水风清月明何尝见此风景纵或见之又何尝识此防趣劳劳攘攘死而后已若夫富家翁守钱虏抑又不足道也名曰享富贵其实一俗子孰若安分清闲之野叟哉故曰身闲则为富心闲则为贵又曰不是闲人闲不得闲人不是等闲人
　　贪欲
　　五十不造宅六十不制衣纵饶得受用能有几多时余年近七旬尽宜省事乐闲息心退歩何必贪欲于受用无几之日圆觉经云诸苦所因贪欲为本余庶几乎免矣葢贪欲二字坏尽世间人得便宜处再徃得便宜事再做终有悔吝之时今日进得一歩明日又求进一歩恐是颠隮之兆堆金集玉来处要明越分过求余殃在后卧病垂死术数未休几年劳役一塲春梦明珠一百斛更添百斛也只心不足侯印十九枚更添一倍也只眉不开孔丘盗跖俱尘埃少陵老子今亦安在哉
　　祷祈
　　世人不思积善积恶殃庆各以类至惟托缁黄诵经持咒或谓保扶或谓禳灾或谓荐亡如此则有资财者皆可免祸矣昔寒山见人家悬幡因作颂曰半作幡身半作脚挂在空中惊鸟雀行住坐卧思量着只好把与穷汉做袄着逹哉斯言
　　科举
　　永嘉科举极狼狈只缘多试一日以至士子多誊公本只书义终塲自有三万三千余巻考官例以雷同冗长视之仅看两三日已厌恶矣其间好文字多不及考而谬种之考官亦不能识中才之考官惑于卷之多又无所别白加之吏胥作不一取士之法于是大壊若得善举送者申明条制痛革诸一人只许一卷庶无负国朝设科之美意
　　太行山
　　有一主一仆久行役忽登一山遇丰碑大书大行山三字主欣然曰今日得见太行山仆随后擨官人不识字只是大行山安得太行山主叱之仆姗笑不已主有怒色仆反谓官人试问此间土人若是太行山某罚钱一贯与官人若是大行山官人当赏某钱一贯主笑而肯之行至前闻市学读书声主曰只就读书家问遂登其门老儒出接主具述其事老儒笑曰公当赏仆矣此只是大行山仆在侧视主曰又却某之言是主揖老儒退仆请钱即徃沽饮主俟之稍久大不能平复求见老儒诘之将谓公是土居又读书可证是否何亦如蠢仆之言大行耶老儒大笑曰公可谓不晓事一贯钱琐末耳教此等辈永不识是太行山老儒之言颇有味今之有真是非遇无识者正不必与之辩

　　説郛卷七十三下
<子部,杂家类,杂纂之属,说郛>
　　钦定四库全书
　　说郛卷七十四上　　　　元　陶宗仪　撰山家清供【林洪】
　　青精饭
　　青精饭者以比重谷也按本草南天烛今黑饭草即青精也采枝叶捣汁浸米蒸饭曝干坚而碧也久服益顔延筭仙方又有青石饭世未知石为何也按本草用青石脂三斤青梁米一斗水浸越三日捣为丸如李大日服三丸可不饥是知石脂也二法皆有据以山居供客则当用前法如欲则效此方辟谷当用后法每读杜诗曰岂无青精饭令我顔色好又曰李侯金闺彦脱身事幽讨当时才名如李杜可谓切于爱君忧国矣天乃不使之壮年以行其志而使之但有青精瑶草之思惜哉
　　碧涧羮
　　芹楚葵也又名水英有二种荻芹取根赤芹取叶与茎俱可食二月三月作英时采之入汤取出以苦酒研子入盐与茴香渍之可作葅惟瀹而羮之既清而馨犹碧涧然故杜甫有香芹碧涧羮之句或曰芹防草也杜甫何取而诵咏之不暇不思野人持此犹欲以献于君者乎
　　苜蓿盘
　　开元中东宫官僚清淡薛令之为左庶子以诗自悼曰朝日上团团照见先生盘盘中何所有苜蓿上栏干饭澁匙难滑羮稀筯易寛以此谋朝夕何由保嵗寒上幸东宫因题其傍有若嫌松桂寒曷遂桑榆暖之句令之惶恐谢病归每诵此诗愚同宋雪岩伯仁访郑野钥见取种者因得其种并法其叶緑紫色而茎长或丈采用汤焯油炒盐如意羮茹皆可风味本不恶令之何为厌苦如此东宫官僚当一时之选而唐时诸贤见于篇什皆为左迁令之寄兴恐不在此盘賔僚之选至起食无余之叹上之人乃讽以去吁薄矣
　　考亭蔊
　　考亭先生每饮后则以蔊菜供一出于旴江分于建阳一生于严滩石上公所供葢建阳种集有蔊诗可考山谷县孙以沙卧蔊食其苗云
　　太守羮
　　梁祭遵为吴兴守郡斋前自种白苋紫茄以为常饵世之醉醲饱鲜而急于事者视此得无愧然茄苋性俱防冷必加姜为佳耳
　　氷壶珍
　　太宗问苏易简曰食品称珍何者为最对曰食无定味适口者珍臣心知汁羮太宗叹问其故曰臣一夕酷寒拥炉烧酒痛饮大醉拥以重衾忽醒渴甚秉烛中庭见残雪中覆一盎不暇呼童掬雪盥手满饮数缶臣此时自谓上界仙防鸾脯凤腊殆恐不及屡欲作氷壶先生记其事未暇也太宗笑而然之后有问其方者仆答曰用清汤浸以菉豆解渴一味耳或不然请问之氷壶先生
　　蓝田玉
　　汉地理志蓝田出美玉魏李预每羡古人餐玉之法乃徃蓝田果得美玉预卒采治为屑服饵而不絶酒色偶疾笃谓妻子曰服玉必屏居山林摈弃嗜欲当大有神效而酒色不絶自致于死非玉过也要之长生之法能清心戒欲虽不服玉亦可矣今法用瓠一二枚去皮毛截作二寸方片烂蒸以餐之不可烦烧链之功但除一切烦恼思想久而自然神清气爽较之前法差胜矣故名法制蓝田玉
　　豆粥
　　汉光武在芜蒌亭时得冯异奉豆粥至久且不忘报况山居可无此乎用瓦缾烂煮豆候粥少沸投之同煮既熟而食东坡诗云岂如江头千顷雪茅檐出没晨烟孤地碓舂粇光似玉沙缾煮豆软如酥老我此身无着处卖书来问东家住卧听鸡鸣粥熟时蓬头曳杖君家去此豆粥法也若夫金谷之防徒咄嗟以夸客孰若山舍清谈徜徉以候其熟也
　　蟠桃饭
　　采山桃用米泔煮熟漉置水中去核候饭涌同煮顷之如合饭法东坡用石曼卿海州事诗云戏将桃核裹红泥石间散掷如风雨坐令空山作锦绣傍天照海光无数此种桃法也桃三李四能依此法越三年皆可饭矣
　　寒具
　　晋桓喜书画客有食寒具不濯手而执画帙者油汚其画后不设寒具此必用油蜜煎者要术并食经皆只曰环饼世疑馓子也巧夕酸蜜食也杜甫十月一日乃有粔籹作人情之句广记则载寒食事总三者俱可疑乃考朱氏注楚词粔籹蜜饵有餦餭些谓以米面煎熬作之寒具是也以是知楚辞一句自是三品粔籹乃蜜面之干也十月开炉饼也蜜饵乃蜜面少润者即蜜食也餦餭乃寒食寒具无可疑者闽人会婣名煎餔以糯粉和面油煎沃以糖食之不濯手则能污物且可留月余宜禁烟用也吾翁和靖先生山中寒食诗云方塘波緑杜蘅青布谷提壶似足听有客初尝寒具罢据梧痛饮散幽襟信乎此为寒食具矣
　　黄金鸡
　　李白诗云亭上十分緑醑酒盘中一味黄金鸡其法燖鸡净洗用麻油盐水煮入葱椒熟擘饤以元汁别供或荐以酒则白酒初熟黄鸡正肥之乐得矣有如新法用炒等制非山家不屑为恐非真味也每思茅容以鸡奉母而以菜奉客贤矣哉
　　槐叶冷淘
　　杜甫诗云青青髙槐叶采掇付中防新面来近市汁滓宛相俱入鼎资过熟加餐愁欲无即此见其法于夏采槐叶之髙秀者汤少瀹研细滤清和面作淘乃以醯酱熟蒸簇细苗以盘行之取其碧鲜可爱也末句云君王纳凉晚此味亦时须不惟见诗人一食未尝忘君且知贵为君王亦珍此山林之味防哉诗乎
　　地黄淘
　　崔元亮海上方治心痛去虫积取地黄大者浄洗捣汁和细面作淘食之出虫尺许即愈正元间通事舎人崔杭女作淘食之出虫如蟇状自是心患除矣本草浮为天黄半沉为人黄惟沉底者佳宜用清汁入盐则不可食或浄洗细截挟米煮粥良有益也
　　梅花汤饼
　　泉之紫帽山有髙人尝作此供初浸白梅檀香末水和面作馄饨皮每一叠用五出鉄凿如梅花样者凿取之煮熟乃过于鸡清汁内每客上二百余花可想一食亦不忘梅后留玉堂元刚亦有诗恍如孤山下飞至浮西湖
　　椿根馄饨
　　刘禹锡煮樗根馄饨皮法立秋前后谓世多痢及腰痛取樗根一两握捣筛和面捻馄饨如皁防子大清水煮空腹十枚并无禁忌山家晨有客至先供之十数不惟有益亦可少延早食椿实而香樗疎而臭惟椿根可也
　　玉糁根羮
　　东坡一夕与子由饮酣甚槌芦菔烂煮不用它料只研白米为糁食之忽放箸抚几曰若非天竺酥酡人间决无此味
　　百合面
　　春秋仲月采根暴干捣筛和面作汤饼最益气血又蒸熟可以佐酒嵗时广记二月种法宜鸡粪化书山蚯化为百合乃宜鸡粪岂物类之相感也
　　栝楼粉
　　孙思邈法深掘大根厚削至白寸切水浸每旦易之五日取出捣之以力贮以绢囊滤为玉液其干矣可为粉食杂以粳糜翻起雪色似乳酥酪食之补益又方取实酒炒为引肠风血下可愈
　　素蒸鸭
　　郑余庆召亲朋食敕家人曰烂蒸去毛勿拗折客意鹅鸭也良久各蒸壶芦一枚耳今岳倦翁珂书食品付庖者诗云动指不须占染鼎去毛切莫拗蒸壶岳勲阀也而知此味异哉
　　黄精果
　　仲春深采根九蒸九暴捣如饴可作果食又细切食水二石五升煮去苦味漉入绢袋压汁澄之再煎如膏以黄米作饼约二寸大客至可供二枚又采苗可为菜茹隋羊公服法芝草之精也一名仙人余粮其补益可知也
　　傍林鲜
　　夏初竹笋盛时扫叶就竹边煨熟其味甚鲜名曰傍林鲜文与可守洋川正与家人煨笋午饭忽得东坡书诗云想见清贫馋太守渭川千畆在胷中不觉喷饭满案想作此供也大凡笋贵甘鲜不当与肉为侣今俗庖多杂以肉不思才有小人便坏君子对此君成大嚼也世间那有扬州鹤东坡之意防矣
　　凋菰饭
　　凋菰叶似芦其米黑杜甫故有波翻菰米沉云黑之句今胡是也暴干砻洗造饭既香而滑杜甫又云滑忆凋菰饭又防稽人顾翺事母孝煮凋菰饭翺常自采撷家濒大湖后湖中皆生凋菰无复余草此孝感也世有厚于奉己薄于奉亲者视此宁无愧乎呜呼孟笋王鱼岂偶然哉
　　锦带羮
　　锦带又名文官花条生如锦叶始生柔脆可羮杜甫故有香闻锦带羮之句或谓莼之萦纡如带况莼与菰固生水濵昔张翰临风必思莼鲈以下气按本草莼鲈同羮可以下气止呕以是知张翰在当世意气抑郁随事呕逆故有此思耳非莼鱼而何杜甫卧病江阁恐同此意也谓锦带为花或未必然仆居山时固有羮此花者其味亦不恶
　　金煮玉
　　笋取鲜嫩者以料物和薄面拖油如黄金色甘脆可爱旧好莫友访霍如庵延早供以笋切作方片和白米煮粥佳甚因戏之曰此法制惜精气也济颠笋疏云拖油盘内黄金和米铛中煮白玉二者兼得之矣霍北司贵公也乃甘山林之味异哉
　　土芝丹
