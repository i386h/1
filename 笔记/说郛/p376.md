<!-- { "loadSidebar": true } -->
　　宣和四年壬寅春三月诏遣给事中路允廸中书舍人傅墨卿充国信使副往髙丽秋九月以国王俣薨被兼祭奠吊慰而行遵元丰故事也五年癸邜春二月十八日壬寅促装治舟戊申诏赴睿谟殿宣示礼物三月十一日甲子赴同文舘听诫谕十三日丙寅皇帝御崇政殿临轩亲遣传宣谕十四日丁夘锡宴于永宁寺是日解舟出汴夏五月三日乙夘舟次四眀先是得以二神舟六客舟兼行十三日乙丑奉礼物入八舟十四日丙寅遣供卫大夫相州观察使直睿思殿关弼口宣诏锡宴于眀州之防事十六日戊辰神舟发眀州十九日辛未达定海县先期遣中使武功大夫容彭年建道塲于总持院七昼夜仍降御香宣祝于显仁助顺渊圣广徳王祠神物出现状如蜥蜴实东海龙君也庙前十余歩当鄞江穷处一山巍然出于海中上有小浮屠旧传海舶望是山则知其为定海也故以招寳名之自此方谓之出海口二十四日丙子八舟鸣金鼓张旗帜以次解发中使关弼登招寳山焚御香望洋再拜是日天气晴快巳刻乘东南风张篷鸣艣水势湍急委蛇而行过虎头山水浃港口七里山虎头山以其形似名之度其地已距定海二十里矣水色与鄞江不异但味差咸耳盖百川所至此犹未澄彻也过虎头山行数十里即至蛟门大抵海中有山对峙其间有水道可以通舟者皆谓之门蛟门云蛟蜃所宅亦谓之三交门其日申未刻逺望大小二谢山歴松柏湾抵芦浦抛八舟同泊二十五日丁丑辰刻四山雾合西风作张篷委虵曲折随风之势其行甚迟舟人谓之抠风巳刻雾防出浮稀头白峯窄额门石师顔而后至沈家门抛泊其门山与蛟门相类而四山环拥对开两门其势连亘尚属昌国县其上渔人樵客丛居十数家就其中以大姓名之申刻风雨晦防雷电雨雹歘至移时乃止是夜就山张幕扫地而祭舟人谓之洞沙实岳渎主治之神而配食之位甚多每舟各刻木为小舟载佛经糗粮书所载人名氏纳于其中而投诸海盖禳猒之术一端耳二十六日戊寅西北风劲甚使者率三莭人以小舟登岸入梅岑旧云梅子真栖隠之地故得此名有履还飘防在石桥上其深麓中有萧梁所建寳陀院殿有灵感观音昔新罗贾人往五台刻其像欲载归其国暨出海遇焦舟胶不进乃还置像于焦上院僧宗岳者迎奉于殿自后海舶往来必诣祈福无不感应吴越钱氏移其像于城中开元寺今梅岑所尊奉即后来所作也崇宁使者闻于朝赐寺新额嵗度缁衣而増饰之旧制使者于此请祷是夜僧徒焚诵歌呗甚严而三莭官吏兵卒莫不防恪作礼至中宵星斗焕然风幡揺动人皆懽跃云风已囬正南矣二十七日己夘舟人以风势未定尚候其熟海上以风转至次日不改者谓之熟不尔至洋中卒尔风回则茫然不知所向矣自此即出洋故审视风云天时而后进也申刻使副与三莭人俱还入舟至是水色稍澂而波面微荡舟中已觉臲卼矣二十八日庚辰天日清晏夘刻八舟同发使副具朝服与二道官望阙再拜投御前所降神霄玉清九阳总真符箓并风师龙王牒天曺直符引五岳真形与止风雨防十三符讫张篷而行出赤门食顷水色渐碧四望山岛稍稀或如断云或如偃月已后过海驴焦状如伏驴崇宁间舟人有见海兽出没波间状如驴形当别是一物未必因焦石而有驴也蓬莱山望之甚逺前髙后下峭防可爱其岛尚属昌国封境其上极广可以种莳岛人居之仙家三山中有蓬莱越弱水三万乃得到今不应指顾间当是今人指以为名耳过此则不复有山惟见连波起伏喷豗涌舟楫振撼舟中之人吐颠仆不能自持十八九矣舟行过蓬莱之后水深碧色如玻璃浪势益大洋中有石曰半洋焦舟触焦则覆溺故篙师最畏之是日午后南风益急加野狐颿制颿之意以浪来迎舟恐不能胜其势故加小颿于大颿之上使之提挈而行是夜洋中不可住维视星斗前迈若防防则用指南浮针以揆南北入夜举火八舟皆应夜分风转西北其势甚亟虽已落篷而飐动飏揺瓶盎皆倾一舟之人震惧胆落黎眀稍缓人心向宁依前张颿而进二十九日辛巳天色隂翳风势未定辰刻风定且顺复加野狐颿舟行甚説申后风转酉刻云合雨作入夜乃止复作南风入白水洋其源出靺鞨故作白色是夜举火三舟相应矣黄水洋即沙尾也其水浑浊且浅舟人云其自西南而来横于洋中千余里即黄河入海之处舟行至此则以鸡黍祀沙盖前后行舟遇沙多有被害者故祭其溺水之魂云自中国适句丽唯眀州道则经此若自登州板桥以济则可以避之比使者回程至此第一舟几遇浅第二舟午后三柂并折赖宗社威灵得以生还故舟人每以过沙尾为难当数用鈆硾时其深浅不可不谨也黑水洋即北海洋也其色黯湛渊沦正黑如墨猝然视之心胆俱丧怒涛喷薄屹如万山遇夜则波间熠熠其眀如火方其舟之升在波上也不觉有海惟见天日眀快及降在洼中仰望前后水势其髙蔽空肠胃腾倒喘息仅存颠仆吐呕粒食不下咽其困卧于茵褥上者必使四维隆起陷如槽不尔则倾侧辊转伤败形体当是求脱身于万死之中可谓危矣六月一日壬午黎眀雾昏乘平南风巳刻稍霁风转西南益张野狐颿午正风厉第一舟大樯砉然有声势曲欲折亟以大水附之获全未后东北望天际隠隠如云人指以为半托伽山不甚可辨入夜风微舟行甚缓二日癸未早雾昏曀西南风作未后澂霁正东望一山如屏即夹界山也华夷以此为界限初望隠然酉后遇近前有二峯谓之双髻山后有小焦数十如奔马状雪浪喷激遇山溅瀑尤髙丙夜风急雨作落防彻篷以缓其势五屿在处有之而以近夹界者为王定海之东北苏州洋内羣山马岛皆有五屿大抵篙工指海山上小山为屿所以数处五山相近皆谓之五屿矣三日甲申宿雨未霁东南风作午后过是屿风涛喷激久之崒苍翠颇甚可爱是日巳刻云防雨止四顾澂霁逺望三山并列中一山如堵舟人指以为排岛亦曰排垜山以其如射垜之形耳是日午后东北望一山极天连亘如城日色射处其白如玉未后风作舟行甚快黑山在白山之东南相望甚迩初望极髙峻逼近见山势重复前一小峯中空如洞两间有溪可以藏舟昔海程亦是使舟顿宿之地舘舍犹存今取道更不抛泊上有民居聚落国中大罪得贷死者多流窜于此每中国人使舟至遇夜于山巅眀火于防燧诸山次第相应以迄王城自此山始也申后舟过月屿二距黑山甚逺前曰大月屿回抱如月旧传上有养浪源寺后曰小月屿对峙如门可以通小舟行阑山岛又曰天仙岛其山髙峻逺望壁立前二小焦鼈之状白衣岛三山相连前有小焦附之偃桧积苏苍润可爱亦曰白甲苫跪苫在白衣岛之东北其山特大于众苫数山相连碎焦环绕不可胜数夜潮冲激雪涛奔薄月落夜昏而溅沬之明如火炽也春草苫又在跪苫之外舟人呼为外屿其上皆松桧之属望之欝然夜分风静舟行益钝槟榔焦以其形似得名大抵海中之焦逺望多作此状唯春草苫相近者舟人谓之槟榔焦夜深潮落舟随水退几复入洋举舟恐惧亟鸣橹以助其势黎眀尚在春草苫四日乙酉天日晴霁风静浪平俯视水色澄碧如鉴可以见底复有海鱼数百其大数丈随舟往来夷犹鼓鬛洋洋自适殊不顾有舟楫过也是日午后过菩萨苫丽人谓其上曽有显异因以名之申后风静随潮寸进是日酉后舟至竹岛抛泊其山数重林木翠茂其上亦有居民民亦有长山前有白石焦数百块大小不等宛如堆玉使者回程至此适值中秋月出夜静水平眀霞映带银光千丈山岛林壑舟楫器物尽作金色人人起舞弄影酌酒吹笛心目欣快不知前有海洋之隔也五日丙戌晴眀过苦苫苫距竹岛不逺其山相类亦有居人丽俗谓刺猬毛为苦苫苫此山林木茂盛而不大正如猬毛故以名之是日抛泊此苫丽人拏舟载水来献以米谢之东风大作不能前进遂宿焉六日丁亥乘早潮行辰刻至羣山岛抛泊其山十二峯相连环绕如城有舟来迓载戈甲鸣铙龡角为卫别有小舟载緑袍吏端笏揖于舟中不通姓字而退云羣山岛注事也继有译语官阁门通事舍人沈起来叅同接伴金富防知全州吴俊和遣使来投逺迎状使副以礼受之揖而不拜遣掌仪官相接而已继遣答书舟既入岛防岸乘旗帜列植者百余人同接伴以书送使副及三莭早食使副牒接伴送国王先状接伴遣采舫请使副上羣山亭相见其亭濒海后倚两峯相并特髙壁立数百仞门外有公廨十余间近西小山上有五龙庙资福寺又西有崧山行宫左右前后居民十数家后使副乘松舫至岸三莭导后入舘接伴郡守趋廷设香案拜舞望阙拜舞防问圣体毕分两行升堂使副居上以次对再拜讫少前叙致复再拜就位上中莭堂上序立与接伴揖国俗皆雅揖都辖前致辞再拜次揖郡守如前礼退就席其位使副俱南向接伴郡守东西相向下莭舟人声喏于庭上莭分坐堂上中莭分两廊下莭坐门之两厢舟人坐于门外供张极齐肃饮食且丰腆礼帛恭谨地皆设席盖其俗如此亦近古也酒十一中莭下莭第降杀之初坐接伴亲斟以奉使者复醻之酒半遣人致不三莭皆易大觥礼毕上中莭趋揖如初礼使副登松舫归所乘大舟官屿在羣山岛之南一山特大亦谓之案苫前后有小焦数十绕之石荧一洞深可数丈髙濶称之潮至拍水声如雷车七日戊子天日晴快见全州守臣致书备酒礼曲留使者使者以书固辞乃已惟受所馈蔬菜鱼蛤防因以方物酬之午刻解舟宿横屿八日己丑早发南望一山丛之紫云苫横巘差叠其后二山尤逺宛如双眉凝翠焉是日午后过下用仓山郎舟人所谓芙蓉山也其山在洪州境内上有仓廪积谷且额云以备边鄙非常之用故以富用名之洪州山又在紫云苫之东南数百里州建其下又东一山产金盘踞如虎谓之东源小山数十环拱日城其山上有一潭渊澄可鉴不可测是日申刻舟过鵶子苫亦名轧居苫丽人谓笠为轧其山形如之因以得名是日酉刻舟过是日酉后风势极大舟行如飞自轧居苫一瞬之间即泊马岛盖青州境也泉甘草茂国中官马无事则羣牧于此因以为名其主峯浑厚左臂环抱前行石觜入海激水而波惊湍汹涌千奇万怪不可名状故舟过其下多不敢近虑触暗焦也有客馆曰安与亭知青州洪若伊遣介绍与译语横陈懿同来如全州礼岸次迓卒旗帜与羣山岛不异入夜然大火炬辉煌照空时风政作恶舟中揺荡几不可坐使者扶持以小舟登岸相见如羣山亭之礼惟不受酒礼夜分还使舟九日庚寅天气清眀南风始劲辰发马岛巳刻过九头山其山云有九峯逺望不甚详然而林木森茂清润可喜唐人岛未详其名山与九头山相近是日午刻舟过岛当双女焦其山甚大不异岛屿前一山虽有草木但不甚深宻后一山差小中断为门下有暗焦不可通舟是日巳刻舟自唐人岛继过此焦数势愈亟舟行愈速大青屿以其逺望欝然如凝黛故丽人作此名是日午刻舟过和尚岛山势重叠林壑深茂山中多虎狼昔尝有学佛者止之兽不敢近今叶老寺乃其遗迹也故丽人谓之和尚岛是日未刻舟过其下牛心屿在小洋中一峯特起状类覆盂而中稍鋭丽人谓之牛心它处皆见之形肖此山而差小者亦谓之鸡心屿是日未正舟过此屿南风小雨聂公屿以姓得名逺视甚鋭逼近如堵盖其形匾縦横所见各异是日未末舟过其下小青屿如大青屿之形但其山差小而周围多焦石申初舟过雨势稍宻是日申正舟次紫燕岛即广州也倚山为馆榜曰庆源亭亭之侧为幕屋数十间居民草舍亦众其中之东一屿多飞燕故以名之接伴尹彦植知广州陈淑遣介绍与译官卓安持书来迎兵仗礼仪加厚申后雨止使副与三莭登岸到馆其饮食相见如全州礼夜漏下二刻归舟十日辛邜辰刻西北风八舟不动都辖吴徳休提辖徐兢同上莭复以采舟诣馆过济物寺为元丰使人故左班殿直宋宻饭僧是日未刻到急水门其门不类海岛宛如巫峡江路山围屈曲前后交错两间即水道也水势为山峡所束惊涛泊岸转石穿崕喧豗如雷虽千钧之弩追风之马不足喻其湍急也至此已不可张篷惟以橹棹随潮而进申后抵蛤窟抛泊其山不甚髙大民居亦众山之有龙祠舟人往还必祀之海水至此比之急水门变黄白色矣分水岭即二山相对小海自此分沉之地水色复浑如梅岑时十一日壬辰早雨作午刻潮落雨益甚国王遣刘文志持先书使者以礼受之酉刻前进至龙骨抛泊十二日癸巳早雨止随潮至礼成港使副迁入神舟午刻使副率都辖提辖官奉诏书于采舟丽人以兵仗甲马旂帜仪物共万计列于岸次观者如堵墙采舟及岸都辖提辖奉诏书入于采舆下节前导使副后从上中节以次随之入于碧澜亭奉安诏书讫分位少憩次日遵陆入于王城臣窃惟海道难甚矣以一叶之舟泛重溟之险惟恃宗社之福当使波神効顺以济不然则岂人力所能至哉方其在洋也以风颿为适従若或暴横转至他国生死瞬息又恶三种险曰痴风曰黑风曰海动痴风之作连日怒号不已四方莫辨黑风则飘怒不时天色晦防不分昼夜海动则彻底沸腾如烈火煮汤洋中遇此鲜有免者且一浪送舟輙数十余里而以数丈之舟浮波涛间不啻毫末之在马体故渉海者不以舟之大小为急而以操心履行为先若遇危险则于至诚防祈哀恳无不感应者比者使事之行第二舟至黄水洋中三柂并折而臣适在其中与同舟之人断髪哀恳祥光示现然福州演屿神亦前甚显异故是日舟虽危犹能易他柂既易复倾揺如是五昼夜方达眀州定海北至登岸举舟臞顇几无人色其忧惧可料而知也若以谓海道非难则还朝复命不应受重赏以为必死则自海道而还者良亦有人以其年五月二十八日放洋得顺风至六月六日即达羣山岛及回程以七月十三日甲子发顺天舘十五日丙寅复登大舟十六日丁卯至蛤窟十七日戊辰至紫燕岛二十二日癸酉过小青屿和尚岛大青屿双女焦唐人岛九头山是日泊马岛过轧居苫望洪洲山二十四日乙亥过横屿入羣山门泊岛下至八月八日戊子凡十四日风阻不行申后东北风作乘潮出洋过苦苫入夜不住九日己丑早过竹岛辰巳望见黑山忽东南风暴复过海动舟侧欲倾人大恐惧即鸣鼓招众舟复还十日庚寅风势益猛午刻复还羣山岛至十六日丙申又六日矣申后风止即发洋夜泊竹岛又二日风阻不行至十九日己亥午后发竹岛夜过月屿二十日庚子早过黑山次过白山次过五屿峡界山北风大作低篷以杀其势二十一日辛丑过沙尾午间第二舟三副柂折夜漏下四刻正柂亦折而死使舟与他舟皆遇险不一二十三日壬寅望见中华秀州山二十四日癸夘过东西胥山二十五日甲辰入浪港山过潭头二十六日乙巳早过苏州洋夜泊粟港二十七日丙午过蛟门望招寳山午刻到定海县自离髙丽到眀州界凡海道四十二日云
