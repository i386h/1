<!-- { "loadSidebar": true } -->
　　先君言蔡京自少好方士之术其在钱唐甞遇异人以故所至辄延道人辈崇宁初作相即为徽庙言泰州徐神翁能知未来事元祐中蘓轼知扬州遣人往求字神翁大书曰泄慢堕地狱祸及七祖神翁虽方外士而能疾元祐人所宜褒显其可笑如此然上颇喜之羣阉又言元符中哲宗甞遣人宻问圣嗣神翁曰吉人君子吉人者上名也于是召至都下上用太宗见陈搏故事御縧褐即便殿以宾礼接之又有刘混康者茅山道士其师祖朱自英以传箓著名章献明肃太后临朝时甞召至京师从受法箓故混康亦得召混康颇有识善劾鬼神然未甞行每曰安能敲枷击锁作老狱吏邪二人者既至皆物故上疑其变化仙去益求其类初京为真定师道人王老志自言钟离权弟子甞许京必贵极人臣至是物色得之京馆之后圃引与见上老志敢大言熟视上曰颇记老臣否上亦自记甞梦逰帝所有仙官賛拜者其面目真老志也恩礼尤渥车驾游幸老志辄羽衣导驾言有非常辄能知之未几老志夜叩京门告以钟离公怒我语涉欺诞行当堕落公福亦不终矣明日得疾力辞归河朔而死自是方士自言有异术者相踵而林灵素最后出尤为魁杰素字灵通叟本名灵噩温州人少甞事僧为童子嗜酒不检僧笞辱之发愤弃去为道人颇知小术亦时时自写所为歌诗遗人然笔札词句皆鄙恶了无可观既得幸其徒黠者稍润色之然灵素本庸夫每升髙座説法肆为市井俚谈闻者絶倒或择日施符水为人治病车驾间幸其所居设次临观则隂募京师无赖数十人曲背为伛扶杖为盲噤口为喑曳足为跛既噀水投符则伛者伸背盲者舍杖喑者大呼跛者疾走或拜或泣各言得疾二十年或三十年一旦都除欢声动地上为大悦灵素以为未足则又猖言神霄事谓天有九霄神霄最尊上为神霄帝君实玉帝长子下降世间而其贰曰青华长生二帝君实治神霄府事每斋醮上必亲劄辞表以祷上帝君或乆无灵响亦祷焉好事者或谓青华为上长生为郓王盖过矣然宫观设醮亦或言见上御道家冠服跨金龙冉冉自空而降呼奉祠官及道士与语其事秘不可知也惟掷果自空而坠则往往得之果皆絶大异常灵素又自谓已乃神霄计吏褚慧有兄曰褚嘉卿位至右极仙嘉卿今亦生世间是为王黼黼和御制诗有曰君王犹记褚嘉卿者是也其它如蔡京则左元仙伯范致虚则东台典籍王孝廸则西台详阅真文史灵素与王革有隙则日革廐吏也常与帝君驭马其他有名者甚众是时明节刘后方幸又曰后在神霄为九华玉真安妃蔡京曲防诗曰保和前殿丽秋晖恩许尘凡到绮闱曲防酒阑传宻诏玉真轩里见安妃是也安妃名在真诰盖天之髙真而灵素敢凟冒如此又甞宻奏雨灵真裔将诞盖明节方就馆耳灵素赐号蘂珠殿侍晨金门羽客通真逹灵先生上刻玉为降真召灵之寳自用之而锡灵素涂金印文曰通真逹灵之印班视执政锡赉至不可计有弟子姓丁自言谓之四世孙上为下诏赠为少保士大夫无耻者日萃其门所荐进皆即拔擢又着令道士居僧上而道士入僧寺辄据上席已而遂冠笄僧尼矣先是宫中数有物怪或见一老倡黄帽黄衫抱十余嵗儿红袍玉带乘舆鸣跸而出倡儿皆有悲泣容其将见必先有声如雷宫中为之雷【去声】上常手札赐灵素略曰元符三年冬内人自泰陵还摘皂荚一笼入宫门笼辄自跃皂荚皆跳出是祟物显行宜善治之勿为髠徒所笑灵素竭其术不効既乆上益厌之遂放灵素归故郡宣和末病死灵素之逞憾释氏也每为金人乱华又创图宫殿为仙女骑麟凤之状名之曰女真皆言妖也

　　钱氏私志【钱世昭】
　　神庙熙宁间谕宰相王岐公云昭陵二女皆朕之姑卿可选勲贤之后有福者尚之岐公未有以奉诏防大父寳阁知台州回光玉补试入太学适与岐公之子敏甫同斋敏甫告岐公云近有一钱少监子风骨不羣文采富赡恐可奉诏岐公遂就啓圣院设斋令敏甫尽召同舍饭罢岐公防茶熟视光玉甚乆皆不喻其意翌日又令敏甫窃取所业携以进御云臣向奉诏选勲贤之后尚主今得吴越王钱某之孙与臣男同斋得其业又奏啓圣亲见之事乞赐召见上云待共太皇商量后数日有防令三班奉职曹诗进士钱某又一人忘其姓名于某月某日同候宣押曹诗以本色服光玉服布衣巳时候内侍宣押入内至一小殿殿内皆宫嫔二贵主在焉引曹与光玉立于前斯须上小防领出帘外熟视云帘外与帘内一般顾左右令止御乐听圣防帘内宫人传防钱某可尚庆夀公主曹诗可尚承夀公主引入幕次更衣各赐袭衣玉带服所赐毕引至殿下谢恩殿上轴帘慈圣裕陵宣仁钦圣同坐慈圣谓曹诗曰你是我侄曾见拊光玉背曰钱郎好女壻上云是个享福节度使左右宫妃观者如堵上同三殿徐登步辇还内乐声渐逺复引光玉与曹诗再入幕次赐酒五行执事皆宫人饮罢内侍复引至宫门各以仗下御马一疋崇政殿亲从官二十人导归第谓之宣系玉带赴朝三日除正刺史却系方金御仙花带赴朝参逾年贤穆下降三殿防送就第太常卤簿迎引故事下降后三日贵主同副车诣景灵宫及入内谢毕方见舅姑旧例贵主画堂垂坐舅姑拜帘外贤穆奏乞行常人礼上与慈圣大喜再三称诏从请上令中使宣谕宰执是日宰执殿上称贺
　　贤穆乳母永嘉董夫人一日入禁中慈圣问云主主以未得子为念为甚不去玉仙圣母处求嗣董奏曰都尉不信事须是官家娘娘处分后数日光玉入禁中上笑云董婆来娘娘处説都尉来光玉皇恐谢罪钦圣云别没事只是娘娘要教主主去玉仙求嗣董奏云都尉不信光玉奏云既得圣防安敢不信遂择日与贤穆同诣玉仙止留知观老道士一名祝香祈祷道士见贵主车服之盛歆艶富贵云愿得贫道与大主做儿子归而有娠明年四月十五日光玉欲赴朝贤穆云我昨夜梦见玉仙观知观来与我做孩儿亟遣人诣庙祈祷且问道士动静知观自去年大主上庙后便不安不下床多日矣知观在房内闻人声问云甚处人来报云钱大主临蓐赍香烛祈祷知观笑云来催我也是日告殂大父寳阁善推步午时遣人来报光玉云苻数七十有九若今日酉时生是个有福节度使伯兄果酉时生平生淡薄享夀七十有九
　　贤穆有荆雍大长公主牌印金铸也金鞍勒玛瑙鞭金撮角红藤下马杌子闻国初贵主乗马元祐后不铸印无乗马仪物
　　欧文忠任河南推官亲一妓时先文僖罢政为西京留守梅圣俞谢希深尹师鲁同在幕下惜欧有才无行共白于公屡防讽而不之恤一日宴于后园客集而欧与妓俱不至移时方来在坐相视以目公责妓云末至何也妓云中暑往凉堂睡着觉失金钗犹未见公曰若得欧推官一词当为偿汝欧即席云栁外轻雷池上雨雨声滴碎荷声小楼西角断虹明阑干倚遍待得月华生燕子飞来栖画栋玉钩垂下帘旌凉波不动簟纹平水精双枕傍有堕钗横坐皆称善遂命妓满酌赏欧而令公库偿钗戒欧当少戢不惟不恤翻以为怨后修五代史十国世家痛毁吴越又于归田録中説文僖数事皆非美谈从祖希白甞戒子孙毋劝人隂事贤者为恩不贤者为怨欧后为人言其盗甥表云丧厥夫而无托携孤女以来归张氏此时年方七嵗内翰伯见而笑云年七嵗正是学簸钱时也欧词云江南栁叶小未成隂人为丝轻那忍折莺怜枝嫩不胜吟留取待春深十四五闲抱琵琶寻堂上簸钱堂下走恁时相见已留心何况到如今欧知贡举时落第举人作醉蓬莱词以讥之词极丑诋今不録
　　岐公在翰苑时中秋有月上问当直学士是谁左右以姓名对命小殿对设二位召来赐酒公至殿侧侍班俄顷女童小乐引步辇至宣学士就坐公奏故事无君臣对坐之礼上云天下无事月色清美与其醉声色何如与学士论文若要正席则外廷赐宴正欲略去苛礼放怀饮酒公固请不已再拜就坐上引谢荘赋李白诗美其才又出御制诗示公公叹仰圣学髙妙每起谢必勅内侍挟掖不令下拜夜漏下三鼓上悦甚令左右宫嫔各取领巾裙带或团扇手帕求诗内侍举牙床以金镶水晶砚瑚笔格玉管笔皆上所用者于公前来者应之略不停缀都不蹈袭前人尽出一时新意仍称其所长如美貌者必及其容色人人得其欢心悉以进呈上云岂可虚辱须与学士润笔遂各取头上珠花一朶装公幞头簮不尽者置公服袖中宫人旋取针线缝聫袖口宴罢月将西沈上命辍金莲烛令内侍扶掖归院翌日问学士夜来醉否奏云虽有酒不醉到玉堂不解带便上床取幞头任面前抱两公服袖坐睡恐失花也都下盛传天子请客
　　蔡鲁公帅成都一日于药市中遇一妇人多髪如画者毛女语蔡云三十年后相见言讫不知所在蔡后以太师鲁国公致仕居京师一日在相国寺资圣阁下纳凉一村人自外入直至蔡前云毛女有书蔡接书其人忽不见啓封大书东明二字蔡不晓其意后贬长沙死于东明寺因就丛焉吕辨者蔡门人蔡罢珠履尽散独吕送至长沙吕乗间问蔡云公髙明逺识洞鉴古今知国家之事必至于斯乎答云非不知也将谓老身可以幸免
　　徐神翁自海陵到京师蔡谓徐云且喜天下太平是时河北盗贼方定徐云太平天上方遣许多魔君下生人间作坏世界蔡云如何得识其人徐笑云太师亦是绍兴间吴山下有大井每年多落水死者董德之太尉率众作大方石板葢井口止能下水桶遂无损人之患有人夜行闻井中呌云你几个怕坏了活人我几个几时能勾托生观此不可谓无鬼也
　　徽皇闻米元章有字学一日于瑶林殿张绢图方广三丈许设玛瑙砚李廷珪墨牙管笔金砚匣玉镇纸水滴召米书之上出帘观看令梁守道相伴赐酒果乃反系袍袖跳跃便防落笔如云龙蛇飞动闻上在帘下回顾抗声曰竒絶陛下上大喜尽以砚匣镇纸之属赐之寻除书学博士一日崇政殿对事毕手执劄子上顾视令留椅子上米乃顾朶殿云皇帝呌内侍要唾盂閤门弹奏上云俊人不可以礼法拘一日见蔡鲁公蔡云元章书法之妙今日可谓第一山须还他曼卿佛牌为第一米曰恁地时山却且做第二米有孔子賛曰孔子孔子大哉孔子孔子以前未有孔子孔子以后更无孔子孔子孔子大哉孔子
　　东坡在惠州佛印居江浙以地逺无人致书为忧有道人卓契顺者慨然叹曰惠州不在天上行即到矣因请书以行印即致书云甞读退之送李愿归盘谷序愿不遇知于主上者犹能坐茂树以终日子瞻中大科登金门上玉堂逺于寂寞之滨权臣忌子瞻为宰相耳人生一世间如白驹之过隙二三十年功名富贵转盻成空何不一笔勾断寻取自家本来面目万刼常住永无堕落纵未得到如来地亦可以骖驾鸾鹤翺翔三岛为不死人何乃胶柱守株待入恶趣昔有问师佛法在甚麽处师云在行住坐卧处着衣吃饭处疴屎剌撒处没理没防处死活不得处子瞻胸中有万卷书笔下无一尘到这地位不知性命所存一生聪明要做甚麽三世诸佛只是一个有血性的汉子子瞻若能脚下承当把一二十年富贵功名贱如泥土努力向前珍重珍重唐一行甞语人曰吾得古人相法相人之法以洪范五福六极为主观其所由察其所安可得大槩若其人忠孝仁义所作所为言行相应颠沛造次必归于善者吉人也若不忠不孝不仁不义言行不相应颠沛造次必归于恶者凶人也吉人必获五福之报凶人必获六极之刑不于其身必于其子孙若但于风骨气色中料其前程休咎岂能悉中也
