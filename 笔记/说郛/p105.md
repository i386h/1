<!-- { "loadSidebar": true } -->
　　司马君实之薨当明堂大享朝臣以致斋不及奠肆赦毕苏子瞻率同軰以徃而程頥固争引论语子于是日哭则不歌子瞻曰明堂乃吉礼不可谓歌则不哭也頥又谕司马诸孤不得受吊子瞻戯曰頥可谓燠糟鄙俚叔孙通闻者笑之
　　吕相端奉使髙丽过洋祝之曰囬日无虞当以金书维摩经为谢比囬风涛輙作遂取经沉之闻丝竹之声起于舟下音韵清越非人间比经沉隐隐而去崔伯易在礼部求奉使髙丽故实遂得申公事故杨康国钱勰皆写此经徃丰稷为杨掌牋表言东海洋龙宫之寳藏所也气如厚雾虽无风亦有巨浪使人卧木匣中虽荡而身不摇食物尽呕唯饮少浆舟前大如屋两目如巨烛光耀沙上舟人以此卜之见则无虞也
　　荆公为江西漕梦小龙呼相公求夹注维摩经十卷乆而防之后至友人家见佛堂中有是经因录而送庙及在相府梦小龙来谢
　　交趾犯邕州苏缄知不可守自残其家坐防事骂贼而死朝廷命郭逵讨之交趾地热死者十八九至富梁江止存一二人所过暴犯无噍类士卒颇思战逵下令敢言战者斩相持久之食尽有觇者言窖粟江外可取食逵疑有伏兵以蕃落骑五千卫而后徃交趾淇真太子素飬卒五百禁嗜欲教以阵法鋭甚人执金牌为号果遇于窖傍逵以蕃落骑诱至平地大破于江中其卒犹执金牌而没遂擒太子因是纳欵当时多罪逵不深入乗胜覆其巢穴也
　　元丰修城李士京主其役日费四百千为佣直元祐初公为御史按图眎开发处来山干艮例皆发掘将至震地即上言民庶之家犹有避忌况天子众大之君乎其论甚切因是罢役浚濠时土中得一物状类人而无眉目埋之他处所掘得及舁去之人皆死或言太歳也又获大蛇类龙送金眀池是夜大风飘瓦
　　子瞻以温公论荐帘眷甚厚议者且为执政矣公力言苏轼为翰林学士其任已极不可以加如用文章为执政则国朝赵普王旦韩琦未尝以文称又言王安石在翰苑为称职及居相位天下多事以安石止可以为翰林则轼不过如此而已若欲以轼为辅佐愿以安石为戒子瞻试馆职防题论汉文帝宣帝及仁宗神宗公率傅尧俞王嵓叟言以文帝有蔽则仁宗不为无蔽以宣帝有失则神宗不为无失虽不眀言其意在此乆之御批轼特放罪
　　仁庙圣诞乃李淑妃也諡章懿太后晏殊撰碑薨时上幼章献飬为己子虽上亦不知也及即位章献称制而杨太妃病革上问疾杨宻语其事上大恸即见执政欲行服章献难之众无敢言独吕夷简不去进曰陛下万岁后独不念刘氏乎于是持心防然宫中稍有异説章献崩即日遣人发李太后棺验之形色如生鬓发郁然无少异上于是存抚诸刘晏殊撰神道碑不白其事上不悦后升袝二后赦文孙扑当笔直言为天下之母盲天下之君上览之感涕孙遂参大政
　　司马温公隧碑赐名清忠粹徳绍圣初毁磨之际大风走石羣吏莫敢近独一匠氏挥斤而击未尽碎忽仆于碑下而死
　　郑毅夫未第时梦浴池中化为大龙池边小儿数十拍手呼为龙公来既觉犹见其尾曵牀间卒于安州十年贫不克塟滕元发为郡一日梦毅夫来但见轿中一白龙身首即毅夫也元发因出俸营窆
　　荆公为许子春作家谱子春寄欧阳永叔而隠其名永叔未及观后因曝书读之称善初疑荆公作既而曰介甫安能为必子固也
　　苏洵明允作权书永叔大竒之为改书中所用崩乱十余字奏于朝明允因得官
　　崔公度伯易自号曲辕先生作太行山赋以太行近时忌改作感山赋裴煜得之献魏公未及品藻示永叔永叔题其后曰司马子长之流也魏公因荐其文英庙欲擢以馆职魏公言未见其人之贤否召与语未为晩也后数日伯易与友人会话坐上忽赍诰身至乃授伯易颍川防御推官国子监直讲荆公尝云感山赋不若明珠赋
　　公言昔曾得椰子酒尝之余因曰椰子本出伽卢国其地热衢植椰子本为防剖其实中有酒能醉人若他国所酿多不同西域蒲萄酒南蛮防榔酒扶南石榴酒辰溪钩藤酒赤土国甘蔗酒
　　子瞻得罪时有朝士卖一诗策内有使墨君事者遂下狱李定何正臣劾其事以指斥论谓苏曰学士素有名节何不与他招了苏曰轼为人臣不敢萌此心却未知何人造此意一日禁中遣冯宗道按狱止贬黄州练副使
　　李撰徐禧为同人时善景徳寺严法华严死又与小法华善一日法华引禧撰徃相国寺小巷中至一茅茨间见一老人借荐而坐老人见撰曰华山童子也得也得次见禧诧曰许眞君儿五代时宰相杀人多减三品后禧败永洛以给事中赠金紫光禄大夫果第四品也禧洪州人家住许眞君观后是时京师盛传老人有竒术西驸马店火先一日徃店后孙染家懐中出一木略如鱼状曰此行雨龙也我于玉皇大帝处借来取水一椀以木鱼尽洒屋壁怀之而去是夜火孙氏完惟焚一厠乃木洒水不至处也
　　温公大更法令钦之子瞻宻言宜虑后患温公起立拱手厉声曰天若祚宋必无此事二人语塞而去方其病也犹肩舆见吕申公议改都省临终床箦萧然惟枕间有役书一卷故公为挽词云漏残余一榻曾不为黄金侬智髙防邕州狄青讨之列军阵城下智髙大宴城头鼓吹振作一人衣道服骂官军有善射者一矢毙之青随行倚河东王简子为先锋勇甚为镳所杀青见之汗出如雨世言青眞武神也至是曵两皂旗麾兵而战先用蕃落马贯贼乱之大呼骑歩夹进遂破智髙是时智髙可擒青疑有伏兵乃止
　　孙莘老知福州时民有欠市易钱系狱甚众有富人出钱五百万葺佛殿请于莘老莘老徐曰汝軰所以施钱者何也众曰愿得福耳莘老曰佛殿未甚壊佛又无露坐者孰若以钱为狱囚偿官逋使数百人释枷鏁之苦其得福岂不多乎富人不得已诺之即日输钱囹圄遂空
　　杜祁公为人清约平生非賔客不食羊肉时朝多恩赐请求无不从祁公尤抑幸所请即封还其有私谒上必曰朕无不可但这白须老子不肯
　　杜太监植少子灼为李定所捃定曰莫要剥了緑衫灼从容对曰緑衫未剥恐先剥了紫衫定大怒枷送司理院求其赃罪不得以他事坐之冲替而已定未防果以不持所生母仇氏服贬官而死灼今为循州兴宁尉王徳用号黒王相年十九从父讨西贼威名大震西人儿啼即呼黒大王来以惧之徳用在朝屡引年仁宗惜其去两为减年一日除枢宻使孔道辅上言徳用状类艺祖宅枕干冈即出知随州谢表云状类艺祖父母所生宅枕干冈先朝所赐时人莫不多其言
　　艺祖从世宗征淮南有徐氏世以酒坊为业上每访其家必进美酒无小大奉事甚谨徐氏知人望巳归即从容属异日计上曰汝軰来吾何以验之徐氏曰某全家人手指节不全不过存中节世谓徐鸡爪迨上登极诸徐来皆愿得酒坊许之今西枢曾布其母朱氏即徐氏外生亦无中指节故西枢亦然世以其异故贵不知其气所传自外氏诸徐也
　　仁宗尝患腰疼李公主荐一黥卒即召见用针刺腰针才出即奏云官家起行上如其言行歩如故遂赐号兴龙穴
　　刘虚白金陵人善三辅学堂只相两府见曾子固曰乞儿也陈执中为抚州通判使者将劾之虚白曰无患公当作宰相使者果被召半道而去王益知韶州自期必至公辅韶有张九龄庙相传两府过虽赤日亦下雨王过雨作尤自负还金陵盛服见虚白曰几时入两府虚白笑曰只做得都官益大怒欲危以事时茶禁严闻虚白自南来使人伺察为一郡将庇之得免后虚白竟以他事杖脊而益果终都官郎中
　　荆公以雱病夜焚纸钱平甫戏曰天曹也行仓法时新立仓法胥史重禄者皆用焉人以为不便故平甫讥之也
　　夏文庄父为侍禁时文庄尚幼有道士爱之乞为养子父止文庄一子弗许道士曰是儿有仙骨不尔位极人臣但可惜堕落了后文庄为通判又见昔日道士曰尚可作地仙在城都复见道士跨驴于市揺手曰无及矣遂不复见
　　公尝与孙莘老传师乔希圣阎求仁约异日为林下友不至者以书督之公曰今莘老希圣相继谢世独传师尚显求仁碌碌仕宦而某謪逺方前日之约不能及矣良可叹也余谓林泉轩冕虽去就不同皆有命焉公曰然

　　孙公谈圃卷中
　　林英年七十致仕起为大理卿气貌不衰如四五十岁人或问何术致此英曰但平生不曾烦恼明日无饭吃亦不忧事至即遣之释然不留胸中治狱多所全活若有所见者岂其隂相耶
　　冯大叅京尝患伤寒已死家中哭之已而复苏云适徃五台山见昔为僧时室中之物皆在有言我俗縁未尽故遣归因作文记之属其子他日勿载墓志中
　　玉清昭应宫丁晋公领其使监造土木之工极天下之巧绘画无不用黄金四方古名画皆取其壁龛庑下以其余材建五岳观世犹谓之木天则玉清之宏壮可知玉清宫道院则今万夀观是也后玉清五岳皆焚独道院在丁之董役也昼夜不息每画一栱燃臈炬一枝储祥宫太宗建之为民祈福神宗以其地属震欲新之至元祐初落成宦人陈衍领其事凡当用黄金处皆以丹朱代之宫成两宫临幸肆赦
　　蔡确安陆诗吴处厚告于朝台官唯李公择言不宜长此风盛陶言无意余持两端故谪辞用首防对寒蝉之句谏官四人朱光庭吴安诗刘安世梁焘交章排论两府独范纯仁留身力解之时王存已去行数歩为范一言而留之祭既贬新州范王皆罢政公言使确诚无意如沧海掦尘之句非佳语也
　　隋开汴河其势正冲今南京至城外迂其势以避之古老相传为留赵湾至艺祖以宋州节度使即帝位乃其防也
　　赵志忠自契丹归朝官至正郎尝求差遣不报在都堂厉声曰天下只有阎罗大王至公若敎不公似志忠底已死了三二十个志忠归中国时上书及得契丹文字甚多盖志忠尝为契丹史官也
　　刘安世范祖禹同作谏官或传宫中诞公主时上未纳后二人即奏或言未必实二人固上之宣仁曰无此事大臣误聼绍圣贬官安世自髙州移梅州祖禹自賔州移化州
　　张文定尝苦脚疾无药可疗一日逰相国寺有卖药者得菉豆两粒服之遂愈曾鲁公七十余苦痢疾乡人陈应之用水梅花臈茶服之遂愈子孝寛言其父异其术亲记一小册子后
　　乔执中未遇之时父竦素事普照像甚严日夕祷之夜梦一紫衣僧至堦前指庭之东见日初出甚近而光明不可正眎后英庙登极遂中第御名从日也
　　苏少保颂为人深沉有度量不悦于荆公罢知制诰归班二年赴常朝未尝一日在告与人终日无一言及之元祐中与同列争贾易事遂以朋党罢相而苏平生未尝识易也知杨州日吕温卿出使杖孔目官以下四十余人公怡然一聼所为尝奉亲知婺州中途大风舟坏亲濡水公皇遽入水负抱迓吏及卒数百人尽跳波间须臾风定亲获安全世言公所以作相者孝徳所召也又善言台阁故事下至闾巷风俗士大夫吉凶礼无不能记尝曰先朝人书状简尺后多用押字非自尊也后简省以代名耳今人不复识见押字便怒
　　吴頥云荆公薨之前一岁凌晨阍者见一头小青衣送白杨木笏褁以青布荆公恶甚弃之墙下曰明年祖龙死予因言唐相赵憬将薨长安诸城门金吾见一小儿衣豹犊鼻擕五色绳子覔赵相公不旬日憬薨此相类也
