<!-- { "loadSidebar": true } -->
　　窦禹钧范阳人生五子仪俨侃偁僖仪礼部尚书俨礼部侍郎皆为翰林学士侃左补阙偁左谏议大夫叅知政事僖起居郎初禹钧家丰厚年三十无子夜梦祖考谓曰尔早修行缘尔无子又夀不永禹钧唯诺禹钧为人素长者先有家僮盗用房钱二百千虑事觉有女年十二三自写劵系女臂云永卖此女与本宅偿所负钱自是逺遁禹钧见而怜之即焚其劵以其女嘱妻曰善抚养之既笄复以二百千择良配得所归后仆闻之乃归感泣诉以前罪禹钧不问由是父子圗禹钧像晨兴祝夀同宗外姻有丧不能举公为出钱葬之因公而葬者凡二十七丧孤遗女贫不能嫁者公为出钱嫁之由公而嫁者凡二十八人故旧相知虽与公有一日之雅遇其窘困必择其子弟可委以财者随多寡贷以金帛俾之兴贩由公活者数十家四方贤士赖公举火者不可胜数公每嵗量所入除伏腊供给外皆以济人之急家惟俭素器无金玉之饰室无衣帛之妾于宅南建书院四十间聚书数千卷礼文行之儒延致师席凡四方孤寒之士无供给者公咸为资之无问识不识有志为学者听其自至故其子见闻益博由公之门登贵仕者前后接踵来拜公之门必命左右扶公坐受及公之亡公恩者有持心防三年以报遗徳公之祖考既梦以告无子夀促后十年复梦告之曰汝三十年前实无子且夀促我常告汝今汝数年以来名挂天曹隂府以汝有隂徳特延夀三纪赐五子各荣显仍以福夀而终后当留洞天充真人位言讫复谓曰隂阳之理大抵不易善恶之应或发于见世或报于来生天网恢恢疎而不漏此无疑也公愈积隂功年八十二别亲戚谈笑而尽世称敎子者必曰燕山窦十郎云仲淹祖与之为故人实书其事于策以示子孙惜乎不于天下故录以示好善者庶见隂阳报应之理使恶者知所戒焉冯王道赠公诗云燕山窦十郎教子有义方灵椿一株老仙桂五枝芳叅政范仲淹记
　　修为果报
　　儒家言施报佛家言布施果报其实一也佛言欲得谷食当勤耕种欲得智慧当勤学问欲得长夀当勤戒杀欲得富贵当勤布施布施有四一曰财施二曰法施三曰无畏施四曰心施财施者以财惠人法施者以善道教人无畏施者谓人及众生当恐惧时吾安慰之使无畏或教以脱离恐惧使无畏心施者身虽不能济物常存济物之心佛以孝养父母亦为布施是凡施于外者皆为布施故为下而忠难事上为长而仁慈安众为师而谨于教导为友而诚于琢磨一言一语之间必期有益一动一止之际必欲无伤种种方便利物勿使有所损害皆布施也所为如此存心又如此后世岂得不获富贵之报古语云人人知道有来年家家尽种来年谷人人知道有来生何不修取来生福是今生所受之福乃前世所修者犹今嵗所食之谷乃前嵗所种者人不能朝种谷而暮食犹不能旋修福而即受所以谷必半嵗福必隔世也孔子谓既以为人已愈有既以与人已愈多皆布施之谓曾子谓出乎尔者反乎尔老子云天网恢恢疎而不漏皆果报之谓是儒道二教皆言施报但不言隔世尔佛以此身为报身为报我前世所为故生此身所以贫富贵贱荣枯夀夭种种不同则前世所为不同亦可知矣龙舒王日休撰
　　好生之徳
　　天地以好生为徳故羽毛鳞介无一不遂其性诸佛以慈悲为念故蠢动含灵无一不适其情此无他只是存心广大一切众生皆吾爱子一切血属皆吾性命则放生讵可缓耶世人当知戒杀止足以解物之寃若能放生不唯与物为恩又集无穷之福今人处世岂无所愿子孙则欲其昌荣名利则欲其超胜以至学道学佛必欲善行圆满早成正觉余见世人皇皇百计求是数者无一如意曾未知放生因果其效甚不观古人已验之事难发好生慈悲之心汉杨寳救一黄雀报以玉环令生清白子孙其后震秉赐彪四世三公覩前人子孙昌荣如此则凡为子孙计者可不以放生为急乎宋莒公戏编竹桥以度羣蚁遂魁天下福禄夀考当世无比覩前人名利超胜如此则凡为名利计者可不以放生为急乎孙真人解衣赎蛇得水府活人之方遂登仙籍夀禅师盗钱放生恬不畏死遂为大善知识则道佛之获报应又如何耶且放生之门非止一端或举于四月八日供佛之时或施于庆诞日祝夀之际或遇本命或因疾病或过门而怜其无辜或出路而见其可悯皆因果也防稽丁锐撰
　　人与物同
　　贪生畏死人与物同也爱恋亲属人与物同也当杀戮而痛苦人与物同也所以不同者人有智物则无智人能言物则不能言人之力强物之力则微弱人以其无智不能自蔽其身以其不能言而不能告诉以其力之微弱不能胜我因谓物之受生与我轻重不等遂杀而食之凡一饮一食不得肉则不美至于办一食又不止杀一物也食鸠鸽防雀者杀十余命方得一羮食蚌蛤虾蚬者杀百余命方得一羮又有好美味求适意者则不止据现在之物顺平常之理杀而食之或驱役奴逺致异品或畜养鸡鱼犬择肥而旋杀生蟹投糟欲其味入鞭鱼造脍欲有经纹聚炭烧蚌环火逼羊开腹取胎刺喉沥血作计烹煎巧意饾饤食之既饱则扬扬自得少不如意则怒骂庖者嗟乎染习成俗见闻久惯以为饮食合当如此而不以为怪深思痛念良可惊惧县令俞伟撰
　　众生爱恋性命
　　经云一切畏刀杖无不爱夀命故王克杀羊羊奔客而拜诉邹文立杀鹿鹿跪而流泪惊禽投案请命于魏君穷兽入庐求生于区氏近者沈遇内翰通判江宁府时防中杀羊屡失其刀窥之乃见羊衔刀而藏之墙下周豫学士尝煮鳝见有鞠身向上而以首尾就汤者剖之见腹中有子乃知鞠身避汤者以爱子之故杨杰提刑游明州育王山因昼卧梦有妇女十数人执纸若有所诉密遣人徃视行防果得蛤蜊十数枚诉者乃蛤蜊求生也有生爱恋其情如此当其被擒执时前见刀杖乞生无由旁见亲聚欲恋不得抱苦就终衔悲向尽既受屠割复入鼎镬种种痛苦彻入骨髓当此之时彼心如何今人或为汤火所伤或为针刀误伤手足痛已难忍必号呌求救至暂时头昏腹痛或小可疾病便须呼医买药百端救疗于我自身爱惜如此至于杀物则恣意屠宰不生怜悯未论佛法明有戒劝未论天理明有报应若不仁不恕惟知爱身不知爱物亦非君子长者之所当为也谛观物情当念众生不可不戒不可不戒知县俞伟撰
　　受用随分说
　　佛言受即是空受谓受苦受乐及一切受用也如食列数味放筯即空出多驺从既到即空终日游观既归即空又如为善事既毕其勤劳即空而善业具在为恶事既毕其快意即空而恶业具在若深悟此理则食可菲薄无过用杀害之寃债出可随分无劳心苦人之烦恼游观可息无放荡废事之愆尤善可勉为无懈怠因循之失恶可力戒无恣纵怨雠之罪余喜得此理愿欲与人共之龙舒王日休撰
　　五戒之首
　　佛言五戒以杀戒为首佛言十业以杀业为首楞伽经云若一切人不食肉者亦无有人杀害众生由人食肉故屠者杀以贩卖若能悉舍不食是真修行堪受一切人天供养若于食肉未能尽防愿且以渐次方便除去杀心或者不食四等肉一者曾见杀则不食二者曾闻杀则不食三者人専为我杀则不食四者家所自杀则不食如是而戒既不废常食且于众生无杀害意至一蚤虱蚊蚋形虽微小其遭杀受痛亦与牛羊一等勿谓微小便轻杀之至于蛇蝮蜂蝎偶然现前未曾伤人勿谓螫毒便轻杀之至于笼养飞鸟系闭走兽为其音声形状可以恱吾耳目为我玩乐令彼忧愁又何不仁也若放之山林使得自在何异罪囚得脱牢狱今日自戒矣遂生慈心慈心既坚当世世无杀物之意一身自戒则一家必不杀一家不杀则一乡必渐效之其为功利不可称量佛语无虚理又明白仁人君子幸垂听而无忽也县令俞伟撰
　　东坡放生
　　苏东坡自谓窜逐海上去死地稍近心颇忧之愿学夀禅师放生以证善果敬以亡母蜀郡太君程氏遗留簮珥尽买放生以荐父母冥福其子迈在东坡之侧见所买放生盈轩蔽地或掉尾乞命或悚翅哀鸣迈怜悲其意亟请放之旁有侍妾名朝云见迈衣衿有蝡动视之乃虱也妾遽以指陨其命东坡训之曰圣人言近取诸身逺取诸物我今逺取诸物以放之汝今近取诸身以杀之耶妾曰柰齧我何东坡曰是汝气体感召而生者不可罪彼要当拾而放之可也今人杀害禽鱼之命是岂禽鱼齧人耶妾大悟自后罕茹腥物多食蔬菜而已东坡舅氏谕之曰心即是佛不在防肉东坡曰不可作如是言小人女子难感易流幸其作如是相有何不可
　　黄鲁直谓子瞻语
　　黄鲁直谓子赡曰鸟之将死其鸣也哀某适到市桥见生鵞系足在地鸣呌不已得非哀祈于我耶子瞻曰某昨日买十鸠中有四活即放之余者幸作一杯羮今日吾家常膳买鱼数斤以水养之活者放而救渠命殪者烹而悦我口虽腥羶之欲未能尽防且一时从权尔鲁直曰吾兄从权之说善哉鲁直因作颂曰我肉众生肉名殊体不殊元同一种性只是别形躯苦恼从他受肥甘为我须莫教阎老到自揣看何如子瞻闻斯语愀然叹曰我犹未免食肉安知不逃阎老之责乎

　　乐善录【李昌龄】
　　心者善之本也究夫所本未始不善不幸富贵利害者汩之故不善之心由是而生其间能不失其本者百无一二焉是以无富贵无贫贱作善者常少而作不善者常多无足怪也然予尝目击世间积善之士鲜有不终吉者故易曰积善之家必有余庆又曰善不积不足以成名噫圣人之言岂欺我哉予少也贱负笈四方经厯世故屡尝患难凡所闻见践履有益于人而可补于世者未尝不积于中爰摅管见裒集得若干余事目曰积善录皆所言修身积徳济物也愿与天下善士共行之自王公至于庶人咸知积善之为终吉故言不文辞不饰每事直述其防要在明道理达伦类辨是非通世务使贤愚贵贱皆得以洞晓之或曰子之言可谓达理若更加润色则尽善矣余曰不然本朝文章之盛超轶汉唐所不足者节义区区之见葢在警世谕俗利物济人何以文为所患其间类逆耳骨鲠之言与世俗违者甚多未免有毁誉之私然而公言在我好恶在彼吾何容心哉若夫增广善事削其繁芜则有頼于明哲君子时淳熈戊戌冬月序
　　严正
　　为父而不能尽父之道则家无孝友之子为师而不能尽师之道则门无行艺之士为子而不能尽事父之道则为不孝为弟子而不能尽事师之道则为不知斯四者天下之大经诚不可违也苟欲尽夫为父为师之道者无他惟严与正而已制之以严教之以正罔不尽善虽文王为父仲尼为师不过如是也茍欲尽夫事父师之道者无他惟敬与顺而已敬之以礼顺其教命则罔有不令虽曾参之为子顔回之为弟子不过如是也葢父犹天也师犹父也其势虽殊其尊一也为人而不能尽事父师之道者逆天者也是人也若无人祸必有天刑或曰如彼之顽嚚而严不足以制之正不足以教之则严正何所措诸予对曰诚有是事也然果人也庸有治之以严正而不率者乎茍严正不足以治之则非人矣任之可也尝观尧舜不能化朱象葢凡此徒者不可谓之人也人之类而已此韩愈所谓蛮貊禽兽皆人者是也予欲天下之为父子师弟子者各尽其道故发斯言
　　自守
