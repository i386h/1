<!-- { "loadSidebar": true } -->
　　卢肇字子发唐人也开成中就江西解为试官末录肇有启事谢曰巨鼇赑屭首冠蓬山试官谓之曰昨限以人数挤排虽获伸展深惭名第奉启焉得首冠蓬山之谓肇曰必知明公垂问大凡顽石在上巨鼇戴之岂非首冠邪一坐闻之大笑至京师先达或问所来启曰某袁民也或曰袁将出举人邪肇曰袁州出举人亦由沅江出鼈九肋者稀矣防昌三年肇为状头及第
　　何朝宗萍乡人年十八到殿前太祖曰此人未有髭须恐未老成不宜与第且令读书至太祖末年朝宗始登第
　　屯田郎中李公衢明道中通判筠州为性寛慈不扰民有妇人输官绢以两段缝合为一疋吏执诣公公询其故妇人曰官中催科限逼而夫逃窜贫无所出是以至此公恻然良久遣其妇人去绐主吏曰封绢于库内俟支春衣下官自要他前官受秋租而吏恣取无艺公知之逐日入仓监视吏无所措其手筠人为之语曰输租不使钱赖有李屯田每出则人呼曰李佛子来矣朝议大夫李观字梦符史传诸书一过目即成诵文章如唐元次山登第歴官知虔州不就请监衡州南岳庙以归建玉溪洞洞中有抱一堂水仙亭有梅所曰香雪坞有众花处曰绣锦谷贮书史处曰文薮终日醉吟于溪上于世味淡如也公排斥佛老释教至老不衰乡人常请公作崇胜院佛殿记中间曰天子爱民泽至渥也使供租税若有难色至奉异方之教则倒廪竭囊忻然无辞施者颇多其后多寳佛塔成有欲求记于公者公于是又曰今之人父母甘防之养往往未能铢锱惟惑报应舍万金唾如也众益惭故二文至今不果刻石彭则为巨贾置产甚厚喜儒学为其子延接师友不问其费常以羡余买国子监书两本一本藏于家一本纳于州学郡従事杨辨为之记中间目则为贩夫子孙耻之太常少卿徐师闵知州见其人其文叹曰此善事也尚不能掩贩夫之目它日人其谁肻为善乎于是畧窜易首尾而去贩夫字命其从事余衷名其记则之子孙始以为荣焉

　　洛阳搢绅旧闻记【张齐贤】
　　余未应举前数十年中多与洛城搢绅旧老善为余説及唐梁已还五代间事使人终日听之忘倦无暇著述迩来营丘事有条贯终朝宴坐无所用心追思所见闻得二十余事因编次之分为五卷命之曰洛阳搢绅旧闻记宋朝乙巳岁夏六月营丘自序
　　梁祖之初兼四镇也英烈刚狠视之若乳虎左右小忤其防立杀之梁之軄史每日先与家人辞诀而入归必相贺賔客对之不寒而栗进士杜荀鹤以所业投之且乞一见掌客以事闻于梁祖黙无所报荀鹤住大梁数月先是凡有求谒梁祖如巳通姓名而不得见者虽逾年困踬于逆旅中寒饿殊甚主者留之不令私去不尔即公人辈及祸矣荀鹤逐日诣客次一日梁祖在便防谓左右曰杜荀鹤何在左右以见在客次为对未见间有驰骑者至梁祖见之至巳午间方退梁祖遽起归宅荀鹤谓掌客曰某饥甚吿欲归公人辈为设食且曰乞命若大王出要见秀才言已归舘舍即某等求死不暇至未申间梁祖果出复坐于便防令取盆骰子来既至梁祖掷数十掷意似有所卜掷且久终不惬防怒甚屡顾左右怖惧缩颈重足若蹈汤火须防梁祖取骰子在手大呼曰杜荀鹤遂掷之视之六只俱赤乃连声命屈秀才荀鹤为主客者引入令趋骤至阶陛下梁祖言曰秀才不合趋阶荀鹤声喏恐惧流汗在背叙谢讫命坐荀鹤惨悴战栗神不主体梁祖徐曰知秀才久矣荀鹤欲降阶拜谢梁祖曰不可于是再拜复坐梁祖顾视阶下谓左右曰似有雨防下令视之实雨也然仰首视之天无片云雨防甚大霑阶檐有声梁祖自起熟视之复坐谓杜曰秀才曾见无云而雨否荀鹤荅言未曾见梁祖笑曰昔所谓无云而雨谓之天泣不知是何祥也又大笑命左右将帋笔来请秀才题一篇无云雨诗杜始对梁祖坐身如在燃炭之上忧悸殊甚复令赋诗不敢辞立成一絶献之梁祖览之大喜立召賔席共饮极欢而散且曰来日特为秀才开一筵复拜谢而退杜絶句云同是乾坤事不同雨丝飞洒日轮中若教隂朗都相似争表梁王造化功由是大获见赏杜既归惊惶成疾水泻数十度气貎羸絶几不能起客司守之供侍汤药若事慈父母明晨再有主客者督之且曰大王欲见秀才请速上马不获巳巾栉上马比至凡促召者五七辈杜困顿无力趋进迟缓梁祖自起大声曰杜秀才争表梁王造化功杜顿忘其病趋走如飞连拜叙谢数四自是梁祖特设帐賔馆赐之衣服钱物待之甚厚福建人徐夤下第献过梁郊赋梁祖览而器重之且曰古人酬文士有一字千金之语军督费用且多今一字奉绢一疋留于賔馆厚礼待之梁祖既有移渊之志求賔席直言骨鲠之士一日忽出大梁门外数十里憇于髙柳树下树可数围柯榦甚大可庇五六十人游客亦侍坐梁祖独语曰好大柳树徐徧视賔客注目久之坐客各各避席对曰好柳树梁祖又曰此好柳树好作车头末坐五六人起对曰好作车头梁祖顾恭翔等起对曰虽好柳树作车头须是夹榆树梁祖勃声言曰这一对措大爱顺口弄人柳树岂可作车头须是夹榆木便顺我也道柳好作车头我见人説秦时指鹿为马有甚难事顾左右曰更待甚须臾健儿五七十人悉擒言柳树好作车头者数以谀佞之罪当靣扑杀之梁祖虽起于羣盗安忍雄猜甚于古昔至于刚猛英断以雄数御物遂成兴王之业岂偶然哉
　　太子少师李公讳肃国史有传唐末西京留守齐王张全义贵盛兼镇河阳李公自雍之梁齐王见之爱其俊异以女妻之即贤懿夫人所生王之适女也数岁而亡又以它姬所生之女妻之虽非贤懿所出以其聦敏多伎艺王与贤懿惜怜之过于其姊音乐女工无不臻妙知书容止殆神仙中人也性贤明有礼节自幼至老无惰容夫贵封清河郡夫人治家甚严大畜姬仆且众与夫别院李公院姬妾数十人夫人亦数十人潜令伺夫院中如姬妾稍忤夫指顾则召而挞之择美少者待之每夫生日必先畜童女晓音律者盛饰珠翠绮綉因捧觞祝寿并服玩物同献之夫或辞以婢妾众多即复择其常者归已院执事稍久者嫁之夫入朝将归具裙帔候之于中堂之前侧令小苍头探之既接见如賔礼夫若困倦一见便退归如相见稍从容令动乐迎引归夫入院备酒菓时新物多语及前代事夫爱而惮之未尝敢失色于前李公尝将命制置安邑解县两池盐利旣至值戍卒窃发为乱公乗机许以正库钱十万贯为赏止罪其元恶者乱兵由是散去戮其同恶者数十人人心顿安当时用事者一人素与公通家求洛中一樱桃园不与因而有隙常欲中伤之因是宻上言曰李某擅兴盗用官库物以买名欲求不次之赏于是乃命台官就鞫之狱甚急垂饵虎口尔夫人闻之乗步辇直诣朝门俟执权者出趋并于路侧须防叩马声甚厉且诉且泣援引今古宠辱祸福成败可验者数事哀怨凄苦左右闻者感动之时当路者惭悔甚即回马入朝非时请对曲为谕雪之且言有妻张氏即齐王之女诣臣马前号诉时王闻之骇愕曰如是贤妇人乎即命驰驿出之李公由是免祸至晋朝契丹降王东丹王非命而死敌巳知之李公受命防东丹丧柩归契丹既归私第忧沮不知其计止于外防独坐久之夫人讶夫如是命侍人请之旣入夫人谓李公曰有不称意差使乎夫黙然泣下曰某巳老男女又少又涕泣哽噎未及再言夫人曰得无使絶域乎若然不当效儿女辈啼泣也李公收泣曰今奉命北使防东丹丧东丹朝廷宻害之契丹巳知矣某不惮远役念此去必不还矣夫人曰不然为君计者契丹贪利计房内珠金等可得数十万尽以送行厚赂其戎王左右及献敌主万全必归非惟速归兼恐厚得回礼李公如其言到蕃国赂其左右尽其所有为私礼者契丹君臣果大喜命速遣公回赐名马百余匹别赐驼马百余头衣服器皿称是复命不敢留悉进之由是迁官赐赉甚厚夫人之力也先是赵思绾在永兴时使王赴欵思绾主蓝田副镇有罪巳发李公时为环卫将兼雍耀三白渠使雍耀庄宅使节度副使权军府事防而脱之来谢于李公公归宅夫人诘之曰赵思绾庸贱人公何以免其过既来谢又何必见之乎曰某比不言夫人问须言之思绾者虽贱类审观其状貎真乱臣贼子恨位下未有朕迹不然除去之可也夫人曰既不能除去何妨以小惠啖之无使衘怨自后夫人宻遣人令思绾之妻来叅夫人厚以衣物赐之前后与钱物甚多及汉朝公以上将军吿老归雍未久思绾过雍遂闭门据雍城叛衣冠之族遭涂炭者众公全家免祸终以计劝思绾纳欵遂拔雍城周祖素知公名与之归叛改官致仕于洛亦夫人之力也且妇人之恡财与妒忌悉常态也以不妒忌疎财者难事况非治世叩马面数权贵惟陈古昔防害良善祸不旋踵而报应之验虽大丈夫负胆气轻生者亦惮为之况妇人女子者欤不独雪夫罪而能免全家之祸则昔之举案齐眉如賔者何人哉不其贤乎与夫饰粉黛弄眉首蛊惑其夫窃鱼轩之贵者岂同日而道哉夫人事迹可为女训母仪者甚多余聊举其殊尤者纪之于篇俾其令名千载之后不磨耳衡阳周令失其名蜀川人丧妻再娶亦蜀川人后妻携三女俱长矣周抚之如巳女后妻凶妒周旧畜数婢内二人妊娠后妻加以它事鞭挞之无虚日二婢各为怀妊常以背或臂腿受其梃妻多方用杖触其腹欲其不全二婢竟以鞭棰堕胎而死时余任衡州通倅间常不平之及余罢归周氏之家久无所闻后有士人与周旧话及之周之后妻既杀二婢其后三女相次适人因权寓衡阳不四五年其三女俱因产而死每一女死妻必饭僧悔过为先鞭挞堕胎死者二婢看经自礼梁武懴三女俱以产死未死间必句日号呼痛楚宛转而后终妻涕泣忧恼而得疾女亡后嵗余亦死吁书所谓天网恢恢疎而不漏佛经报应何昭昭之若是乎俾妒悍不令之妇闻之增惧亦劝诫之道有关于世教云
　　张相讳从恩继室访其姓氏未获河东人有容色惠黠多伎艺十四五时失身于军校为侧室洎军校替归洛下与之偕来至上党得病因舁之而进至北小纪【地名】厥病且甚汤饮不能下自辰至酉痢百余度形骸骨立臭秽狼藉不可向军校厌之遂弃之道周而去不食者数日行路为之伤嗟道傍有一土龛可容数人葢樵童牧竖避风雨之处也所过客闵之众为舁至于土窟中又数日痢渐愈衣服悉为暴客所禠但以败席乱草蔽形而已渐行至店日求丐饮食夜即宿逆旅檐下一旦有老妪谓曰观尔非求乞者也今从此地往我住处非远可三百许步即携之而往姥为洗沐衣以故衣日进粥饮蔬饭而已不数月平复如故顔状艶丽殆神仙中人也忽有士子过小纪知之求见赠姥防绢五十疋载之而去偕往襄阳僦居防襄帅安大王从进叛左右杀士子纳其妻从进败为乱兵所得送至都监张相寨张即从恩也张相共获妇女凡十余人独宠待士子之妻其恩意深厚数嵗张之正室亡遂以为继室后封郡夫人及为中馈也善治家尤严整动有礼法及张加使相进封大国夫人寿终于洛阳第中吁妇人女子何先困而后遇险阻艰难备尝之矣前有失身求丐之厄终享富贵大国之封则古之贤人君子当未遇也则风雨尘菜色有呼天求死而不能一旦建功业防云龙爵位通显恩宠稠叠功业书之史册令名播之不朽者何可胜数哉因书之以知妇人微贱者岂可轻易之乎况有文武才干困布衣及下位者欤
