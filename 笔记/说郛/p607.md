<!-- { "loadSidebar": true } -->
　　赵徳者雍京人也天福年入蜀攻画车马人物屋木山水佛像鬼神笔无偏擅触类皆长独步川中标名大手其有楼殿台阁向背低昻代无比者有朱陈村图丰稔图汉祖归丰沛图盘车图台阁样入蜀时将梁隋唐名画百本至今相传裴孝源公私画録云自魏晋以来终于贞观秘府并人间画共集成二百九十八卷二百三十卷是隋唐官本十三卷是左仆射萧瑀进二十卷杨素家得三卷许善心进十卷高平县书佐女张氏所献四卷安福进十八卷先在秘府无得处人名唯有天和年月集贤校理张怀瓘云昔武帝博雅好古鸠集名画令鉴者数人共详名氏兼定品格供御赏玩及侯景作乱江陵府将防元帝先焚内库书画数万卷深可叹息其后帝王亦有兼爱人多进之又盈秘府天后朝张易之奏召天下名工修诸图画因窃换真本私家收藏伪本将进纳易之殁后薛稷所得稷殁之后岐王所获岐王虑帝忽知乃尽焚爇吁天下重寳再经灰烬当时天府所藏多涉于伪人间所畜或乃是真古画频经焚烧积年散失能秘在者得非稀世之寳邪蜀因二帝驻跸昭宗迁幸自京入蜀者将到图书名画散落人间固亦多矣杜天师在蜀集道经三千卷儒书八千卷徳将到梁隋及唐百本画或自模塌或是粉本或是真迹无非秘府散逸者本相传在蜀信后学之幸也今福庆禅院隠形罗汉变相两堵徳笔见存
　　常粲
　　常粲者雍京人也咸通年路侍中【岩】牧蜀之日自京入蜀路公賔礼待之粲善传神杂画有七贤像六逸像女娲伏羲神农像谓之三皇图立释迦像五天胡僧像孔子西周问礼像名医下蛊像摴蒱图龙树验丹图先贤卷轴至今好事者收得为后学师范矣玉局化壁画道门尊像甚多王蜀时修改后頽损已换今大圣慈寺悟达国师【知】真粲之笔见存
　　常重
　　重者粲之子也僖宗皇帝幸蜀回銮之日蜀民奏请留写御容于大圣慈寺其时随驾写貌待诏尽皆操笔不体天顔府主陈太师【敬瑄】遂表进重御容一写而成内外官属无不叹骇谓为僧繇之后身矣宣令中和院上壁及写随驾文武臣寮真殿上御容前写西川节度副大制置指挥诸道兵马兼供军使太师中书令成都尹颍川郡王陈敬瑄义成军节度使中书令王铎门下侍中韦昭度检校司徒守太子太保郑畋检校司徒郑延林翰林学士承防守兵部尚书乐朋翰林学士守礼部尚书杜让能翰林学士户部侍郎崔凝翰林学士中书舍人沈仁伟翰林学士中书舍人侯防尚书左仆射裴璩礼部尚书兼太常礼仪使牛丛左散骑常侍杨堪右散骑常侍栁涉右散骑郑琐左谏议大夫李绍防右谏议大夫萧説尚书左丞知中朝御史中丞卢泽给事中李辉给事中宋旦中书舍人郑欣比部郎中知制诰苏循尚书右丞判户部张祎尚书吏部侍郎张读尚书刑部侍郎充集贤殿学士李燠尚书礼部侍郎知贡举归仁泽行在十军司马工部侍郎判度支秦韬玉御容后写左神防军观军容使防军中尉田令孜右神防防军中尉观军容使西门思恭内飞龙使知内侍省杨复恭内枢宻使田匡礼内枢宻使李顺融宣徽南院使刘景宣宣徽北院使田献铢左衞大将军石守悰左金吾大将军刘巨容行在诸军马步都虞赵及诸司使副一百余员寻授驾前翰林待诏赐绯鱼袋自驾归京韦相国【昭庆】授西川节制陈太师与都防田军容【令孜】拒命据城王蜀先主时为行军司马重围三年陈太师田军容以城降既克下王先主拜僖宗御容于时绘壁百寮咸在唯不见陈太师田军容真因问二公何无写貌寺僧对云拒扞王师近方涂抹先主曰某岂与丹青为参商遽命重写常待诏曰不必援毫乃挼皁荚水洗之而风姿宛然先主嘉赏赐以金帛常公自言我画烂梁摧之外雨淋水洗终无剥落者矣众叹所谓前无去者后无继者伪通王【宗裕】性多猜忌或于媵嬖意欲写貌恶人乆见谓常待诏曰颇不熟视审观可乎常公但诺之王曰夫人至矣立斯须而退翌日想貌姿容短长无遗毫髪其敏妙皆此类也玉局化写王蜀先主为使相日真容后移在龙兴观天寳院夀昌殿上大圣慈寺兴善院泗州和尚真华亭张居士真寳厯寺请塔天王宁蜀寺都官土地并重笔见存
　　黄筌
　　黄筌者成都人也幼有画性长负奇能刁处士入蜀授而教之竹石花雀又学孙位画龙水松石墨竹斆李升画山水竹树皆曲尽其妙筌早与孔嵩同师嵩但守师法别无新意筌既兼宗孙李学力因是博赡损益刁格遂超师之艺后唐庄宗同光年孟令公【知祥】到府厚礼见重建元之后授翰林待诏权院事赐紫金鱼袋至少主广政甲辰嵗淮南通聘信币中有生鹤数只蜀主命筌写鹤于偏殿之壁警露者啄苔者理毛者整羽者唳天者翘足者精彩态体更愈于生往往生鹤立于画侧蜀主叹赏遂目为六鹤殿焉寻加至内供奉朝议大夫检校少府少监上柱国先是蜀人未曽得见生鹤皆传薛少保画鹤为奇筌写此鹤之后贵族豪家竟将厚礼请画鹤图少保自此声渐减矣广政癸丑嵗新搆八卦殿又命筌于四壁画四时花竹兎雉鸟雀其年冬五方使于此殿前呈雄武军进者白鹰误认殿上画雉为生掣臂数四蜀王叹异乆之遂命翰林学士欧阳炯撰壁画奇异记以旌之筌有春山图秋山图山家晩景图山家早景图山家雨景图山家雪景图山居诗意图潇湘图八寿图今石牛庙画龙水一堵见存

　　益州名画録卷中
　　妙格下品十一人
　　李升
　　李升者成都人也小字锦奴年才弱冠志攻山水天纵生知不从师学初得张藻员外【唐时名士善画山水】山水一轴玩之数日云未尽妙矣遂出意写蜀境山川平逺心思造化意出先贤数年之中创成一家之能俱尽山水之妙毎含毫就素必有新奇桃源洞图武陵溪图青城山图峨眉山图二十四化山图好事得之为箱箧珍后学得之为亡言师明皇朝有李将军擅名山水蜀人皆呼升为小李将军葢其艺相匹尔悟达国师自京入蜀重其高手请于圣夀寺本院同居数年因于防壁画出峡图一堵雾中山图一堵既而又请于大圣慈寺真堂内画汉州三学山图一堵彭州至徳山一堵时称悟达国师真堂四絶常粲写真僧道盈书额李商隠赞李升画山水今见存
　　张
　　张者简州金水石城山人也攻画人物尤善罗汉当王氏偏霸武成年声迹喧然时呼为张罗汉荆湖淮浙令人入蜀纵价收市将归本道前辈画佛像罗汉相传曹样呉样二本曹起曹弗兴呉起呉暕曹画衣纹稠叠呉画衣纹简略其曹画今昭觉寺孙位战胜天王是也其呉画今大圣慈寺卢楞伽行道高僧是也画罗汉呉样矣今大圣慈寺灌顶院罗汉一堂十六躯见存
　　杜齯
　　杜齯者其先本秦人避禄山之乱遂居蜀焉齯少能博学涉猎经史専师常粲写真杂画而妙于佛像罗汉王蜀少主以高祖受唐深防将兴元节度使唐【道袭】私第为上清宫塑王子晋为逺祖于上清祖殿命齯写大唐二十一帝御容于殿堂之四壁每三防五猎差太尉公卿荐献宫内殿堂行事斋宫职掌并依太清宫故事又命齯写先主太妃太后真于青城山金华宫授翰林待诏赐紫金鱼袋今严君平观杜天师【光庭】真大圣慈寺华严阁东廊下祐圣国师【光业】真并齯笔见存
　　刁光
　　刁光者雍京人也天福年入蜀攻画湖石花竹猫兎鸟雀性情高洁交游不杂入蜀之后前辈有攻花雀者顿减价矣有师问笔法者黄筌孔嵩二人亲授其诀孔类升堂黄得入室刁公居蜀三十余年笔无蹔暇非病不休非老不息卒时八十以来豪贵之家及好事者收得其画将为家寳传视子孙大圣慈寺炽盛光院明僧録房傍小壁四堵画四时雀竹广政中黄居寀重妆雀蝶精奇转甚三学院大防小壁花雀两堵光画时年已耄矣
　　蒲师训
　　蒲师训者蜀人也幼师房从真画人物鬼神蕃马长兴年值孟令公改元兴修诸庙师训画江渎庙诸葛庙龙女庙及先主殂画陵庙鬼神蕃汉人物旗帜兵仗公王车马礼服仪式纵横浩瀚莫不周至授翰林待诏赐紫金鱼袋甲寅嵗春末蜀王或夜梦一人破帽故襴厐眉大目方頥广颡立于殿堦跂一足曰请修理之言讫寝觉翌日因检他籍见此古画是前夕所梦者神故绢穿损画之左足遂命师训令验此画是谁之笔师训对云唐呉道之笔曽应明皇梦云痁者神也因令重修此足呈进后蜀主复梦前神谢曰吾足履矣上虑为崇即命焚之青城山丈人观真君殿内五岳四渎部属诸神张素卿笔广政中山水泛溢冲损数堵蜀王命师训曰素卿之笔公往继之可矣四堵师训笔也【今丈人观圣朝广其殿宇重新兴创别画无旧踪矣】王蜀先主祠堂东畔正门东畔鬼神一堵寳厯寺天王阁下天王部属房后真笔从人妆损师训再修兼自画两堵大圣慈寺南廊下观音院门两金刚邻壁请塔天王并师训笔见存
　　赵忠义
　　赵忠义者徳子也徳自雍襁负入蜀及长习父之艺宛若生知孟氏明徳年与父同手画福庆禅院东流传变相一十三堵位置铺舒楼殿台阁山水竹树蕃汉服饰佛像僧道车马鬼神王公冠冕旌旗法物皆尽其妙冠絶当时蜀王知忠义妙于鬼神屋宇遂令画闗将军起玉泉寺图于是忠义画自运材立基以至丹楹刻桷皆役鬼神叠拱下防地一坐佛殿将欲起立蜀王令内作都料看此画图枋栱有准的否都料对曰此画复较一座分明无欠其妙如此授翰林待诏赐紫金鱼袋先是毎年杪冬末旬翰林攻画鬼神者例进钟馗焉丙辰嵗忠义进钟馗以第二指挑鬼眼睛蒲师训进钟馗以拇指剜鬼睛二人钟馗相似唯一指不同蜀王问此画孰为优劣筌以师训为优蜀王曰师训力在拇指忠义力在第二指二人笔力相敌难议升降并厚赐金帛时人谓蜀王深鉴其画矣今衙北门大安楼下天王院自濮阳呉公【行曽】镇蜀之日创兴其中有唐时名画数堵及高道兴杜齯房从真赵徳齐画佛像罗汉经验变相广政初忠义与黄筌蒲师训合手画天王变相十堵以来各尽所能愈于前辈淳化五年甲午兵火焚尽今余王蜀先主祠堂正门西畔神鬼大圣慈寺正门北墙上西域记石经院后殿天王变相中寺六祖院傍药师经变相并忠义笔见存
　　黄居寳
　　黄居寳字辞玉筌之次子也画性最高风姿俊爽前辈画太湖石皆以浅深墨淡嵌空而巳居寳以笔端摤攃【上七赏反下七葛反】文理纵横夹杂砂石棱角峭硬如此虎将踊厥状非一也其有画松竹花雀变态旧规皆如湖石之类授翰林待诏赐紫金鱼袋不幸早亡秀而不实者也
　　黄居寀
