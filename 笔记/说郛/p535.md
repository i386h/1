<!-- { "loadSidebar": true } -->
　　堂北曰背堂南曰襟故陆士衡诗曰焉得忘归草言树背与襟言前后皆树庶冀其忘也
　　宋迁寄试莺诗有云誓成乌鲗墨人似楚山云人多不解乌鲗义南越志云乌鲗懐墨江东人取墨书契以绐人物逾年墨消空纸耳
　　昔有客过茅君时当大暑茅君于手巾内觧茶叶人与一叶客食之五内清凉异而诘其所从来茅君曰此蓬莱山穆陀树叶众仙食之以当饮又有宝文之蕋服之不饥谢防贞诗曰摘宝文之初蕋拾穆陀之坠叶汉有女子舒襟为人聪慧事事有意与元羣通尝寄羣以莲子曰吾怜子也羣曰何以不去心使婢荅曰正欲汝知心内苦故后世子夜歌有见莲不分明等语皆祖其意
　　杜康造酒因名酒曰杜康故魏武短歌行曰何以解忧惟有杜康
　　近有士子作游女诗中一聨云不曾怜玉笋相竞采金盐人多不解金盐二字余近读煑石经云五加皮一名金盐始知玉笋金盐对极妙而初不合掌
　　灼灼与河东人神通目授不复可见以软绢帕裹红泪寄之后姚鷟有秋闺诗曰菊花人共痩枫叶泪俱红袁瓘秋日诗曰芳草不复緑王孙今又归人都不解施廕见之曰王孙蟋蟀也
　　袁瓘为施廕作古砚歌中有句云青州熟鉄不足数卫公结隣差可方古有青州熟鉄砚甚发墨
　　李夫人着绣襦作合欢广袖故羽林郎曰广袖合欢襦金母召羣仙宴于赤水命谢长珠鼓拂云之琴舞惊波之曲坐有碧金鹦鹉杯白玉鸬鷀杓杯干则杓自挹欲饮则杯自举故太白诗云鸬鷀杓鹦鹉杯非指广南海螺杯杓也
　　姑苏城中皮日休市有小桥名鹤舞父老相呉时有二鹤在其地对舞已而飞集金昌门外青枫桥东化为凤凰飞入云际今凤凰桥是也沈学士诗曰不如双白鹤对舞石桥边谢侍郎诗曰愿作江头双凤凰奋飞直向青云里是一事
　　苏味道诗火树银花合人谓银花即火树中花光明如银故曰银花殊不知银花亦自有本昔薛琼至孝父病尝其溲而家甚贫尝出求薪遇老父以一物与之曰此银实也用四壁土种之铜盆中置卧床下当得银足赡汝家琼归如言种之旬日发苖又旬日生花花有银色若钿螺及结实皆银也
　　更嬴之妻能作锁云囊佩之陟髙山有云处不必开囊而自然有云气入其中归至家启视皆有云气白如绵自囊而出囊大如蚕茧而可以开合更嬴善射每言能仰射入云中其妻不信因以一囊系箭头令射之及坠验之果有白云在内因名箭曰锁云故子美诗曰翻身向天仰射云
　　轻云鬒发甚长每梳头立于榻上犹拂地已绾髻左右余发各粗一指结束作同心带垂于两肩以珠翠餙之谓之流苏髻于是富家女子多以青丝效其制亦自可观

　　潜溪诗眼【范温】
　　樱桃诗
　　老杜樱桃诗云西蜀樱桃也自红野人相赠满筠笼数囘细写愁仍破万颗匀圆讶许同此诗如禅家所谓信手拈来头头是道者直书目前所见平易委曲得人心所同然但他人艰难不能发耳至于忆昨赐霑门下省退朝擎出大明宫金盘玉筋无消息此日尝新任转蓬其感兴皆出于自然故终篇遒丽韩退之有赐樱桃诗云汉家旧种明光殿炎帝还书本草经岂似满朝承雨露共看转赐出青防香随翠笼擎偏重色照银盘写未停食罢自知无补报空然慙汗仰皇扃盖学老杜前诗然搜求事迹排此对偶其言出于勉强所以相去甚逺若非老杜在前人亦安敢轻议
　　橄榄诗
　　东坡橄榄诗云纷纷青子落红盐气味森森苦且严待得微甘囘齿颊已输崖蜜十分甜范景仁言橄榄木髙大难采以盐擦木身则其实自落所以有落红盐之语南人夸橄榄北人夸枣
　　都梁香
　　古诗云博山炉中百和香欝金苏合及都梁又云氍毹五木香迷迭及都梁按广志都梁香出交广形如藿香迷迭出西域魏文帝有迷迭香赋

　　本事诗【孟棨】
　　情感第一
　　陈太子舍人徐徳言之妻后主叔宝之妹封乐昌公主才色冠絶时陈政方乱徳言知不相保谓其妻曰以君之才容国亡必入权豪之家斯永絶矣傥情缘未断犹冀相见宜有以信之乃破一镜人执其半约曰他日必以正月望日卖于都市我当在即以是日访之及陈亡其妻果入越公杨素之家宠嬖殊厚徳言流离辛苦仅能至京遂以正月望日访于都市有苍头卖半镜者大髙其价人皆笑之徳言直引至其居设食具言其故出半镜以合之仍题诗曰镜与人俱去镜归人不归无复嫦娥影空留明月辉陈氏得诗涕泣不食素知之怆然改容即召徳言还其妻仍厚遗之闻者无不感叹仍与徳言陈氏偕饮令陈氏为诗曰今日何迁次新官对旧官笑啼俱不敢方验作人难遂与徳言归江南竟以终老
　　唐武后载初中左司郎中乔知之有婢名窈娘艺色为当时第一知之宠待为之不婚武承嗣闻之求一见势不可抑既见即留无复还理知之愤痛成疾因为诗写以缣素厚赂阍守以达窈娘得诗悲惋结于裙带赴井而死承嗣见诗遣酷吏诬防知之破其家诗曰石家金谷重新声明珠十斛买娉婷昔日可怜君自许此时歌舞得人情君家闺阁不曾难好将歌舞借人看富贵雄豪非分理骄奢势力横相干别君去君终不忍徒劳掩袂伤红粉百年离别在髙楼一旦红顔为君尽时载初元年三月也四月下狱八月死
　　宁王宪贵盛宠妓数十人皆絶艺上色宅左有卖饼者妻纎白明媚王一见注目厚遗其夫取之宠惜逾等环歳因问之汝复忆饼师否黙然不对王召饼师使见之其妻注视双泪垂颊若不胜情时王座客十余人皆当时文士无不凄异王命赋诗王右丞维诗先成莫以今时宠宁忘昔日恩看花满眼泪不共楚王言
　　开元中颁赐边军纩衣制于宫中有兵士于短袍中得诗曰沙场征戍客寒苦若为眠战袍经手作知落阿谁边畜意多添线含情更着绵今生已过也重结后身缘兵士以诗白于帅帅进之宗命以诗遍示六宫曰有作者勿隠吾不罪汝有一宫人自言万死宗深悯之遂以嫁得诗人仍谓之曰我与汝结今生缘边人皆感泣
　　朱滔括兵不择士族悉令赴军自阅于毬场有士子容止可观进趋淹雅滔自问之曰所业者何曰学为诗问有妻否曰有即令作寄内诗援笔立成词曰握笔题诗易荷戈征戍难惯从鸳被暖怯向鴈门寒痩尽寛衣带啼多渍枕檀试留青黛着囘日畵眉看又令代妻作诗答曰蓬鬓荆钗世所稀布裙犹是嫁时衣胡麻好种无人种合是归时底不归滔遗以束帛放归
　　顾况在洛乗闲与三诗友游于苑中坐流氷上得大梧叶上题诗曰一入深宫里年年不见春聊题一片叶寄与有情人况明日于上游亦题叶上放于波中诗曰花落深宫莺亦悲上阳宫女断肠时帝城不禁东流水叶上题诗欲寄谁后十余日有人于苑中寻春又于叶上得诗以示况诗曰一叶题诗出禁城谁人酬和独含情自嗟不及波中叶荡漾乗春取次行
　　韩晋公镇浙西戎昱为部内刺史【失州名】郡有酒妓善歌色亦妙昱情属甚厚淛西乐将闻其能白晋公召置籍中昱不敢留饯于湖上为歌词以赠之且曰至彼令歌必首唱是词既至韩为开筵自持杯命歌送之遂唱戎词曲既终韩问曰戎使君于汝寄情耶悚然起立澘然泪下随言韩令更衣待命席上为之忧危韩召乐将责曰戎使君名士留情郡妓何故不知而召置之成余之过乃十笞之命妓与百缣即时归之其词曰好去春风湖上亭栁条藤蔓系离情黄莺乆住浑相识欲别频啼四五声
　　韩翃少负才名天宝末举进士孤贞静黙所与游皆当时名士然而荜门圭窦室唯四壁隣有李将【失名】妓栁氏李毎至必邀韩同饮韩以李豁落大丈夫故常不逆既乆愈狎栁每以暇日隙壁窥韩所居即萧然良乆闻客至必名人因乗间语李曰韩秀才穷甚矣然所与游必闻名人是必不乆贫贱宜假借之李深颔之间一日具馔邀韩酒酣谓韩曰秀才当今名士栁氏当今名色以名色配名士不亦可乎遂命栁从坐接韩韩殊不意恳辞不敢当李曰大丈夫相遇杯酒间一言道合尚相许以死况一妇人何足辞也卒授之不可拒又谓韩曰夫子居贫无以自振栁资数百万可以取济栁淑人也宜事夫子能尽其操即长揖而去韩追譲之不顾怳然自疑曰此豪达者昨暮备言之矣勿复致讶俄就栁居来歳成名后数年淄青节度侯希逸奏为从事以世方扰不敢以栁自随置之都下期至而迓之连三歳不果迓因以良金置练囊中寄之题诗曰章台栁章台栁往日青青今在否纵使长条似旧垂亦应攀折他人手栁复书答诗曰杨栁枝芳菲节可恨年年赠离别一叶随风忽报秋纵使君来岂堪折栁以色显独居恐不自免乃欲落髪为尼居佛寺后翃随侯希逸入朝寻访不得已为立功畨将沙咤利所刼宠之专房翃怅然不能割会入中书至子城东南角逢犊车缓随之车中问曰得非青州韩员外邪曰是遂披帘曰某栁氏也失身沙咤利无从自脱明日尚此路还愿更一来取别韩深感之明日如期而往犊车寻至车中投一红巾包小合子实以香膏呜咽言曰终身永诀车如电逝韩不胜情为之雪涕是日临淄大校置酒于都市酒楼邀韩韩赴之怅然不乐座人曰韩员外风流谈笑未尝不适今日何惨然邪韩具话之有虞侯将许俊年少被酒起曰寮尝以义烈自许愿得员外手笔数字当立致之座人皆激赞韩不得已与之俊乃急装乗一马牵一马而驰迳趍沙咤利之第会咤利己出即以入曰将军坠马且不救遣取栁夫人栁惊出即以韩札示之挟上马絶驰而去座未罢即以栁氏授韩曰幸不辱命一座惊叹时咤利初立功代宗方优借大惧祸作阖座同见希逸白其故希逸扼腕奋髯曰此我往日所为也而俊复能之立修表上闻深罪沙咤利代宗称叹良乆御批曰沙咤利宜赐绢二千匹栁氏却归韩翃后事罢闲居将十年李相勉镇夷门又署为幕吏时韩已迟暮同职皆新进后生不能知韩举目为恶诗韩邑邑殊不得意多辞疾在家唯末职韦巡官者亦知名士与韩独善一日夜将半韦叩门急韩出见之贺曰员外除驾部郎中知制诰韩大愕然曰必无此事定误矣韦就座曰留邸状报制诰阙人中书两进名御笔不防出又请之且求圣防所与徳宗批曰与韩翃时有与翃同姓名者为江淮刺史又具二人同进御笔复批曰春城无处不飞花寒食东风御栁斜日暮汉宫传蜡烛轻烟散入五侯家又批曰与此韩翃韦又贺曰此非员外诗邪韩曰是也是知不误矣质明而李与僚属皆至时建中初也自韩复为汴职以下开成中余罢梧州有大梁夙将赵唯为岭外刺史年将九十矣耳目不衰过梧州言大梁往事述之可听云此皆目击之故因录于此也
