<!-- { "loadSidebar": true } -->
　　余闻有麝香菊者黄花千叶以香得名有锦菊者粉红碎花以色得名有孩儿菊者粉红青蕚以形得名有金丝菊者紫花黄心以蕊得名尝访于好事求于园圃既未之见而説者谓孩儿菊与桃花一种又云种花者剪掐为之至锦菊金丝则或有言其与别名非菊者若麝香菊则又出阳翟洛人实未之见夫既已记之而定其品之髙下又因闻附会而乱其先后之次是非余谱菊之意故特论其名色列于记花之后以俟博物之君子证其谬焉
　　补意
　　余尝怪古人之于菊虽赋咏嗟叹尝见于文词而未尝説其花瓌异如吾谱中所记者疑古之品未若今日之富也今遂有三十五种又尝闻于莳花者云花之形色变易如牡丹之类嵗取其变者以为新今此菊亦疑所变也今之所谱虽自谓甚富然捜访所有未至与花之变易后出则有待于好事者焉君子之于文亦阙其不知者斯可矣若夫掇撷治疗之方栽培灌种之宜宜观于方册而问于老圃不待予言也
　　拾遗
　　黄碧单叶两种生于山野篱落之间宜若无足取者然谱中诸菊多以香色态度为人爱好剪鉏移徙或至伤生而是花与之均赋一性同受一色俱有此名而能逺近山野保其自然固亦无羡于诸菊也余嘉其大意而収之又不敢杂置诸菊之中故特列之于后云

　　菊谱后序
　　菊有黄白二种而以黄为正人于牡丹独曰花而不名好事者于菊亦但曰黄花皆所以珍异之故余谱先黄而后白陶隠居谓菊有二种一种茎紫气香味甘叶嫰可食花微小者为真菊青茎细叶作蒿艾气味苦花大名苦薏非真也今吴下惟甘菊一种可食花细碎品不甚髙余味皆苦白花尤甚花亦大隠居论药既不以此为真后复云白菊治风陈藏器之説亦然灵寳方及抱朴子丹法又悉用白菊盖与前説相抵牾今详此惟甘菊一种可食亦入药饵余黄白二花虽不可饵皆入药而治头风则尚白者此论坚定无疑并着于后

　　说郛卷一百三上
　　钦定四库全书
　　説郛卷一百三下　　　　元　陶宗仪　撰菊谱序
　　草木之有花浮冶而易壊凡天下轻脆难久之物者皆以花比之宜非正人达士坚操笃行之所好也然余尝观屈原之为文香草龙凤以比忠正而菊与菌桂荃蕙兰芷江蓠同为所取又松者天下嵗寒坚正之木也而陶渊明乃以松名配菊连语而称之夫屈原渊明实皆正人达士坚操笃行之流至于菊犹贵重之如此是菊虽以花为名固与浮冶易壊之物不可同年而语也且菊有异于物者凡花皆以春盛而实者以秋成其根柢枝叶无物不然而菊独以秋花悦茂于风霜揺落之时此其得时者异也有花叶者花未必可食而康风子乃以食菊仙又本草云以九月取花久服轻身耐老此其花异也花可食者根叶未必可食而陆云春苖恣肥得以采撷供左右杯按又夲草云以正月取根此其根叶异也夫以一草之微自夲至末无非可食有功于人者加以花色香态纎妙闲雅可为丘壑燕静之娱然则古人取其香以比徳而配之以嵗寒之操夫岂独然而已哉洛阳中风俗大抵好花菊品之数比他州为盛刘元孙伯绍者隠居伊水之瀍萃诸菊而植之朝夕啸咏乎其侧盖有意谱之而未暇也崇寕甲申九月余得为龙门之游得至君居坐于舒啸堂上顾玩而乐之于是相与订论访其居之未尝有因次第焉牡丹荔枝香笋茶竹砚墨之类有名数者前人皆谱録今菊品之盛至于三十余种可以类聚而记之故随其名品类序于左以列诸谱之次

　　菊谱【刘】
　　黄花
　　胜金黄
　　胜金黄一名大金黄菊以黄为正此品最为丰缛而加轻盈花叶微尖但条梗纎弱难得团簇作大本须留意扶植乃成
　　叠金黄
　　叠金黄一名明州黄又名小金黄花心极小叠叶秾宻状如笑压花有富贵气开早
　　棣棠菊
　　棣棠菊一名金锤子花纎秾酷似棣棠色深如赤金他花色皆不及盖竒品也窠株不甚髙金陵最多
　　叠罗黄
　　叠罗黄状如小金黄花叶尖痩如剪罗縠三两花自作一髙枝出丛上意度潇洒
　　麝香黄
　　麝香黄花心丰腴傍短叶宻承之格极髙胜亦有白者大畧似白佛顶而胜之逺甚吴中比年始有
　　千叶黄
　　千叶小金钱畧似明州黄花叶中外叠叠整齐心甚大
　　太真黄
　　太真黄花如小金钱加鲜明
　　单花小金钱
　　单花小金钱花心尤大开最早重阳前已烂熳
　　垂丝菊
　　垂丝菊花蘂深黄茎极柔细随风动揺如垂丝海棠
　　鸳鸯菊
　　鸳鸯菊花常相偶叶深碧
　　金铃菊
　　金铃菊一名荔枝菊举体千叶细瓣簇成小毬如小荔枝枝条长茂可以揽结江东人喜种之有结爲浮图楼阁髙丈余者余顷北使过栾城其地多菊家家以盆盎遮门悉爲鸾凤亭台之状即此一种
　　毬子菊
　　毬子菊如金铃而差小二种相去不逺其大小名字出于栽培肥瘠之别
　　小金铃
　　小金铃一名夏菊花如金铃而极小无大本夏中开
　　藤菊花
　　藤菊花宻条柔以长如藤蔓可编作屏幛亦名棚菊种之坡上则垂下袅数尺如缨络尤宜池塘之濒
　　十样菊
　　十様菊一本开花形模各异或多叶或单叶或大或小或如金铃徃徃有六七色以成数通名之曰十様衢严间花黄杭之属邑有白者
　　甘菊
　　甘菊一名家菊人家种以供蔬茹凡菊叶皆深緑而厚味极苦或有毛惟此叶淡緑柔莹味微甘咀嚼香味俱胜撷以作羮及泛茶极有风致天随子所赋即此种花差胜野菊其本不繁花
　　野菊
　　野菊旅生田野及水濵花单叶极琐细
　　白花
　　五月菊
　　五月菊花心极大每一须皆中空攅成一匾毬子红白单叶绕承之每枝只一花茎二寸叶似同蒿夏中开近年院体画草虫喜以此菊写生
　　金杯玉盘
　　金杯玉盘中心黄四傍浅白大叶三数层花头径三寸菊之大者不过此本出江东比年稍移栽吴下此与五月菊二品以其花径寸特大故列之于前
　　喜容
　　喜容千叶花初开微黄花心极小花中色深外微晕淡欣然丰艶有喜色甚称其名久则变白尤耐封殖可以引长七八尺至一丈亦可揽结白花中髙品也
　　御衣黄
　　御衣黄千叶花初开深鵞黄大畧似喜容而差踈痩久则变白
　　万铃菊
　　万铃菊中心淡黄锤子傍白花叶绕之花端极尖香尤清烈
　　莲花菊
　　莲花菊如小白莲花多叶而无心花头踈极萧散清絶一枝只一葩緑叶亦甚纎巧
　　芙蓉菊
　　芙蓉菊开就者如小木芙蓉尤秾盛者如楼子芍药但难培植多不能繁罧
　　茉莉菊
　　茉莉菊花叶繁缛全似茉莉緑叶亦似之长大而圆浄
　　木香菊
　　木香菊多叶畧似御衣黄初开浅鵞黄久则一白花叶尖薄盛开则微卷芳气最烈一名脑子菊
　　酴醿菊
　　酴醿菊细叶稠叠全似酴醿比茉莉差小而圆
　　艾叶菊
　　艾叶菊心小叶单叶緑尖长蓬艾
　　白麝香
　　白麝香似麝香黄花差小亦丰腴韵胜
　　银杏菊
　　银杏菊淡白时有微红花叶尖緑叶全似银杏叶
　　白荔枝
　　白荔枝与金铃同但花白耳
　　波斯菊
　　波斯菊花头极大一枝只一葩喜倒垂下久则微卷如髪之鬈
　　杂色
　　佛顶菊
　　佛顶菊亦名佛头菊中黄心极大四傍白花一层绕之初秋先开白色
　　桃花菊
　　桃花菊多至四五重粉红色浓淡在桃杏红梅之间未霜即开最为妍丽中秋后便可赏以其质如白之受采故附白花
　　胭脂菊
　　胭脂菊类桃花菊深红浅紫比胭脂色尤重比年始有之此品既出桃花菊遂无顔色盖竒品也姑附白花之后
　　紫菊
　　紫菊一名孩儿菊花如紫茸丛茁细碎微有菊香或云即泽兰也以其与菊同时又常及重九故附于菊

　　菊谱前序
　　菊草属也以黄爲正所以概称黄花汉俗九日饮菊酒以祓除不祥盖九月律中无射而数九俗尚九日而用时之草也南阳郦县有菊潭饮其水者皆夀神仙传有康生服其花而成仙菊有黄华北方用以凖莭令大畧黄华开时莭不差江南地暖百卉造作无时而菊独不然攷其理菊性介烈高洁不与百卉同其盛衰必待霜降草木黄落而花始开岭南冬至始有微霜故也本草一名日精一名周盈一名傅延年所宜贵者苖可以菜花可以药囊可以枕酿可以饮所以髙人隠士篱落畦圃之间不可一日无此花也陶渊明植以三径采于东篱浥露掇英泛以忘忧钟防赋以五美谓圆华髙悬凖天极也纯黄不杂后土色也早植晩登君子徳也冒霜吐颖象劲直也杯中体轻神仙食也其爲所重如此然品类有数十种而白菊一二年多有变黄者余在二水植大白菊百余株次年尽变爲黄花今以色之黄白及杂色品类可见于吴门者二十有七种大小顔色殊异而不同自昔好事者为牡丹芍药海棠竹笋作谱记者多矣独菊花未有爲之谱者殆亦菊花之阙文也欤余姑以所见为之若夫耳目之未接品类之未备更俟博雅君子与我同志者续之余所已见具列于后

　　菊谱【史正志】
　　黄
　　大金黄
　　心宻花瓣大如大钱
　　小金黄
　　心微红花瓣鵞黄叶翠大如众花
　　佛头菊
　　无心中边亦同
　　小佛头菊
　　同上微小又云叠罗黄
　　金墪菊
　　比佛头颇痩花心微洼
　　金铃菊
　　心微青红花瓣鵞黄色叶小又云明州黄
　　深色御袍黄
　　心起突色如深鵞黄
　　浅色御袍黄
　　中深
　　金钱菊
　　心小花瓣稀
　　毬子黄
　　中边一色突起如毬子
　　棣棠菊
　　色深黄如棣棠
　　甘菊
　　色深黄比棣棠颇小
　　野菊
　　细痩枝柯凋衰多野生亦有白者
　　白
　　金盏银台
　　心突起瓣黄四边白
　　楼子佛顶
　　心大突起似佛顶四边单叶
　　添色喜容
　　心微突起瓣宻且大
　　纒枝菊
　　花瓣薄开过转红色
　　玉盘菊
　　黄心突起淡白緑边
　　单心菊
　　细花心瓣大
　　楼子菊
　　层层状如楼子
　　万铃菊
　　心茸茸突起花多半开者如铃
　　脑子菊
　　花瓣微绉缩如脑子状
　　荼防菊
　　心青黄微起如鵞黄色浅
　　杂色红紫
　　十様菊
　　黄白杂様亦有微紫花头小
　　桃花菊
　　花瓣全如桃花秋初先开色有浅深深秋亦有白者
　　芙蓉菊
　　状如芙蓉亦红色
　　孩儿菊
　　紫蕚白心茸茸然叶上有光与他菊异
　　夏月佛顶菊
　　五六月开色微红

　　菊谱后序
