<!-- { "loadSidebar": true } -->
　　今人言项羽起于江东者多以为浙江之东明曰按古人称江东皆谓楚江之东也以其江自西南而下江南江东随江所向而呼也项羽起于江东即苏州也故汉书称项羽避仇于吴中其论用兵之道吴中士大夫皆出其下寻羽之行止无入浙东之文也或曰羽杀防稽守贾守通防稽非浙东乎答曰秦并天下分置三十六郡江东为防稽郡其治所在吴吴即今苏州也羽杀贾守通之后起吴中子弟八千人非苏州而何
　　江左
　　晋宋齐梁之书皆谓江东为江左明曰此据大约而言细而论之左当为右何以明之按水之左右随流所向而言之水南流则左在东而右在西水东流则左在北而右在南水北流则左在西而右在东昔三苖之国左洞庭而右彭蠡则洞庭在西彭蠡在东其水北流故也又哀二年左传云晋赵简子纳衞太子蒯瞆于戚夜行迷道阳虎曰右河而南必至焉此时河转北流故谓河东为右也又曲礼云主人入门而右客入门而左主人就东阶客就西阶门以向堂为正故左在西而右在东亦其义也按建业之西江水北流则当左在西而右在东今以江东为江左则是史官失其义也若非史官失其义则世人之传写误也
　　我承其弊
　　史记宋义云今秦攻赵战胜则兵罢我承其弊明曰承字奉上之义于理不安当作乘陵之乘与乘胜逐北以刚乘柔其意同也
　　徒行
　　范晔后汉书蔡琰见曹公蓬首徒行而入明曰不乘事者谓之徒行不履韈者谓之徒跣今文姫葢徒跣非徒行也故下文云曹公与之巾韈
　　象傲
　　后汉书刘表与袁谭书曰昆弟之嫌未若重华之于象傲明曰按虞书云瞽子父顽母嚚象傲然则象是舜弟之名傲是不恭之称非两字名
　　潇湘逢故人
　　栁文畅江南云汀洲采白苹日落江南春洞庭有归客潇湘逢故人近代词人皆以为二人旧是生人忽于潇湘之上相逢遇也明曰据其题称江南曲是乐府闺情之诗也诗述妇人夫婿出行之后于春月采苹次见洞庭湖上有人为客而归妇人因问其夫其人答言于潇湘之上逢见汝之夫更前去也故此妇人言故人去不返春华复将晩言已之年貌渐衰也不道新知乐秪言行路逺者此妇人忆其夫在外恋新人而不归托言行路逺耳妇人谓夫为故人非谓生人逢遇也或问曰今湖州有白苹洲题此诗于庭内则所言洞庭得非具区中之洞庭山耶答曰按其题称江南曲其诗云潇湘逢故人洞庭当与潇湘接非具区中之洞庭山又尔雅云水中可居曰洲然则水中洲渚所在有之葢文畅曾守吴兴后人遂题其诗于吴兴之洲因为名耳
　　白苹
　　明曰经典言苹者多先儒罕有解释毛诗艸木疏亦未为分了而湖州图经谓之不滑之莼大谬矣按尔雅释艸云苹大萍左传云苹蘩蕰藻之菜然则苹为萍类根不植泥生于水上今人呼为浮菜者是也入夏有花其花正白故谓之白苹或曰苹花夏生而栁恽诗云汀洲采白苹日落江南春何也答曰以苹花色白故通无之时亦可呼为白苹也
　　蔓菁
　　今人呼菘为蔓菁云北地生者为蔓菁江南生者为菘其大同而小异耳食疗本草所论亦然明曰此葢习俗之非也余少时亦谓菘为蔓菁常见医方用蔓菁子为辟糓药又用为涂头油又用之消毒肿每讶菘子有此诸功殊不知其所谓近读齐民要术乃知蔓菁是萝菔苖平生之疑涣然冰释即医方所用蔓菁子皆萝菔子也汉桓帝时年饥劝人种蔓菁以充饥诸葛亮征汉令军人种萝菔则萝菔蔓菁为一物无所疑也然则北人呼菘为蔓菁与南人不同者亦有由也葢鼎峙之世文轨不同魏武之父讳嵩故北人呼蔓菁而江南不为之讳也亦由吴主之女名二十而江南人呼二十为念而北人不为之避也由此言之蔓菁本为萝菔苖亦已明矣或曰根苖一物何名之异乎答曰按地骨苖名枸杞芎穷苖名蘼芜藕苖名莲荷亦其类也斯例实繁不可胜纪何独蔓菁萝菔不可异名乎又曰今北人呼为蔓菁者其形状与江南菘菜不同何也答曰凡药草果实蔬菜逾境则形状小异而况江南北地乎
　　
　　近代文人多以为大材可为栋梁之用明曰小材木可为器物之用耳何以言之左传云皮革自楚往也与皮革同文故知非大材孟子曰性犹栁也义犹桮棬也以人性为仁义犹以栁为桮棬释木云枸檵郭璞曰今枸也尚书梓材云既勤朴斵惟其涂丹艧孔安国曰漆也诗云椅桐漆然则非漆之别名可以为漆器之材耳是知之与皆柔软之木则可为桮棬梓则可为漆器其非栋梁之材也明矣或曰昔秦人伐其中一青牛非大木耶答曰本大木但其为货之时析而断之为小材耳
　　七夕
　　明曰古书皆以七月七日之夕谓之七夕今北人即以七月六日之夕乞巧询其所自则说有异端静而思之抑有由也葢鼎峙之世或中分之时南北异文车书不一必北朝帝王有当七夕而崩者故其俗间用六日之夕南人不为之忌不移七日之夕由此而论昭然可见
　　杨沟
　　崔豹古今注云长安御沟谓之杨沟植杨栁于其上也一曰羊沟谓羊喜触垣墙作沟以隔之故曰羊沟明曰凡沟有露见其明者有以土塡其上者土塡其上者谓之隂沟露见其明者谓之阳沟言阳以对隂无他说也
　　化鸡
　　风俗通云鸡朱氏之所化故呼鸡作朱朱声明曰万物之生始于开辟轩辕之世已知十二属之所配岂朱氏之姓兴于轩辕之前乎按朱氏出于邾国之后春秋之时未有朱氏岂春秋之后方有鸡乎风俗通以呼鸡作朱朱声即云朱氏之化且呼鸭作与与声又是谁氏之化邪
　　脾磨
　　世上医人见人病不能饮食即云脾不磨者明曰按鳬鹜鵞鸡之类口无牙齿不能噍嚼须脾磨之然后能消故其脾皮悉皆坚厚若人则异畜兽既有齿牙能嚼食物故脾皆虚软唯用气化耳病人脾胃气弱即不能化食非不磨也家语云龁吞者八窍而卵生龃龉者九窍而胎生胎卵既殊脾胃亦别而医人不喻斯理一槩而言歴代虽多曾无悟者
　　丘民
　　孔缅唐韵引风俗通云丘民鲁左丘明之后也明曰丘明出自齐太公之后不因丘明得姓按艺文志云左丘明姓左名丘明故春秋传称左氏传岂其子孙以父祖之名而为姓乎且昭二十三年左氏有邾大夫丘弱则左氏为传之时已有丘氏则非丘明之后也明矣风俗通之妄唐韵之疎也
　　字书
　　兹【黑也二春秋传曰何故使吾水兹子思反】【艸株多益也从卝兹子之反】滋【益也从水兹】三字说文孳【礼记音子之反上从兹兹从二么作兹讹又音字书见虞书有也】一字字様明曰字様言讹者即是正也按书云树德务滋又云名言兹在兹古文并作兹上从艸【音草】下从二幺【音一尧反】葢以书艸之其画直过竪书直下即今文作兹雅当其理幺者物之初生之貌故兹几孳幽之字皆从二幺文义交通音韵相近是知兹葢兹此兹黑等字皆从二幺别有转注音相近者亦皆准此或问曰安知左传水兹之字不从水乎答曰按杜注左传云滋浊也不训为黑假令兹训为黑则幺是物之初生自得为黑不必要从也且字亦从幺取其初生色黑也故礼记夏后氏尚黑义曰夏以建寅为人正物生色黑诗云何艸不是也又左传云物生而后有象有象而后有滋则是滋字元始于物生不始于水浊也又问曰今之滋益之字及左传水滋之字皆从水何也答曰后人加之耳氐【丁兮反从氏下一】底【丁木反山居也亦月下也从广氏】二字说文乃字様按氐字氏下一凡声相近者合皆从氐羝祗之类是也说文字様底字独无下一非
　　起【古文起者子能立也从底巳之巳】【古文杞字从木巳】芑【古文芑字从廿巳】三字说文明曰按说文包字注云巳子也起字检说文手部亦无此字其下从手非
　　协【容様从十】明曰协字训和宜从心也且协音嫌臈反心邉着劦与口邉着十皆是谐声何得协字更从十乎



　　希通録【萧叅】
　　书名曰希通者葢取范云虽我之所是理未全当安可以得当之难而自絶于希通哉嘉定癸未通岩居士识
　　晋语胥臣对文公曰昔者太妊娠文王不变沙痩于豕牢而得文王不加疾焉韦氏云痩小也沙便也豕牢厠也不加疾言易也设有是事犹当翦焉况于诬乎老泉帝喾论尝辟吞卵等事为庶几胥臣之言无稽甚矣雪山祁连山白山其实天山明帝击破白山虏于蒲类海上章懐注曰此山冬夏有雪故曰白山白山谓之天山过此皆下拜焉杜诗注天山即祁连山在伊州一名雪山其名虽四其实则一
　　何彼秾矣唐棣之华曷不肃雝王之车韦昭曰车古皆音尺奢反汉已来始音居恐未必然莫赤匪狐莫黑匪乌惠而好我擕手同车以此协韵攷之则古亦有居音矣
　　东坡诗三郎官爵如泥土争唱农得寳歌注皆不载出处嬾眞子録尝记开元中有刘朝霞献俳文于明皇云遮莫你古来五帝怎如我今代三郎明皇兄弟六人一人早亡故明皇太子时号五王宅宁王薛王明皇兄也申王岐王明皇弟也
　　荀子仲尼之状如蒙倛韩退之注四目为方相两目为倛杨倞注倛蒙茸按子虚赋蒙公先驱愼子云毛嫱西施天下之至姣也衣之以皮倛则见之者皆走也若是则蒙倛为二物倛音欺韵略无此字有魌字类杨倞说非
　　誓诰盟诅切切然恐其下之不我信至于假天地神明以诱之亦甚费力矣如尧舜时都俞吁咈四字成就天下无限大事二典三谟寂寥简短则知未施信于民而民信之盛德不可及如此
　　王元之待漏院记相君至止煌煌火城按李肇国史补正旦晓漏院已前三司使大金吾皆以桦烛拥马谓之火城
　　庄子天籁地籁人籁杜诗隂壑生虚籁注并云箫也按释文三孔籥大者谓之笙小者谓之箹其中谓之籁籁者乃管之中虚也中虚然后有声所谓乐出虚是也非直以为箫
　　佛名上加南无南谟按韵祖十虞韵内谟字注西域拜称南谟音无因知佛起西方诸国拜而并诵其号故就録之译经者误作南谟
