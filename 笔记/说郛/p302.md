<!-- { "loadSidebar": true } -->
　　国初凡事草创学校教养未甚加意皇祐三年七月壬子诏太学生旧制二百人如不足止百人为限其简如此元丰二年十二月乙巳神宗始命毕仲衍蔡京范镗张璪详定于太学剏八十斋三十人为额通计二千四百人内上舍生百人内舍生三百人外舍生二千人崇宁元年徽宗剏立辟廱増生徒共三千八百人内上舍生二百人内舍生六百人教养于太学外舍生三千人教养于辟廱废太学自讼斋太学之不率教者移之辟廱以祭酒总治两学辟廱别置司业丞各一人博士十人正录各五人分为百斋讲堂凡四所其后王黼反蔡京之政奏废之而辟廱之士太学无所容矣
　　诸路帅臣
　　自江南既平两浙福建纳土之后诸州直京师无复藩府惟河北河东陜西以捍御西北二敌帅臣之权特重其他诸路责任监司按察而已嘉祐四年五月丁巳始诏杨庐江宁洪潭越福七路兼本路军马钤辖各置禁军驻泊三指挥越福二指挥以威果为额每指挥四百人各路兵马都监二员越福一员其后二广经略京东西路安抚江东西路安抚皆因事令守臣兼领而加以钤辖之名以至两浙四川皆以调发之故后又改钤辖为总管而四川至今仍旧名开端于嘉祐之时而定制于中兴之后然帅臣大抵权轻当缓急之时罕能成功承平无事惟事教阅而已矧自勤王诸将分为驻劄州郡之额阙不复补名存实亡然人存政举茍择人而用之仍委以久任庶几缓急有所恃也
　　殿试士人不黜落
　　旧制殿试皆有黜落临时取防或三人取一或二人取一或三人取二故有累经省试取中屡摈弃于殿试者故张元以积忿降元昊大为中国之患朝廷始囚其家属未几复纵之于是羣臣建议归咎于殿试黜落嘉祐二年三月辛巳诏进士与殿试者皆不黜落迄今不改是一叛逆之贼子为天下后世士子无穷之利也
　　选人改官
　　通判举人改官与太守同自提举常平使者列于监司诸路顿増员数熈宁元年十二月始诏通判不得举人改京官元丰初诏改官人五日引一甲一甲三人岁以百四十人为额至元祐元年四月罢诸路提举常平再命通判岁终举改官一人或县令一人间举十二月以改官员多吏部侍郎孙觉请嵗以百人为额从之绍圣三年吏部乞以每甲五人引见不拘数则是岁有三百余员也中兴以来改官人数絶少岁不过数十人虽令选人举官逐员放散数亦不増至绍熈初号为顿増亦仅三十余员庆元以后岁有溢额葢孤寒路絶得举官五员俱足而不得者多不破白势使然也
　　进纳人改官
　　纳粟补官始以拯饥后以募民实粟于边自王安石开边国用不足而致粟于边颇艰应募者寡元祐二年八月诏进纳人许其改官歴四任十考増举主二员职司二常员五自此人乐于应募此法虽明未闻有改秩者或谓中兴以后有一人官至太守忘其姓名
　　举县令
　　旧制监司太守举京官有定数县令初不限员数皇祐二年五月庚午京西提防刑狱张易举十六人县令乃诏河北陜西漕举十二员宪六员河东京东西淮南漕十员宪五员两浙江东西福建湖南北广东西益利梓路漕宪各四员夔路漕四员宪二员六路制置发运使副六员开封府诸州军各一员然立法之初举县令有出身三考无出身四考有举主二人移注近县令任满无赃私升幕职再任知县再任满引对改京官则是受举之后歴知县两任六考改官此天圣七年闰二月甲辰诏书也至熈宁四年诏再任知县县令人须有安抚转运提刑知州通判奏举五员方许再任内有职司二人者亦听此乃就任改官也政和间又以州县増官员复増举员中兴以来一循前例然亦时有増损
　　特恩转官不隔磨勘
　　旧制特迁官者其理磨勘并自受吿日为始故有垂当磨勘忽拜特恩前功俱废熈宁六年八月丙申诏文武臣僚特迁官者不隔磨勘施恩甚均人实惠至今仍之
　　入逓发书
　　景祐三年五月诏中外臣僚许以家书附逓明吿中外下进奏院依应施行葢臣子远宦孰无坟墓宗族亲戚之念其能专人驰书必达官贵人而后可此制一颁则小官下位受赐者多今所在士大夫私书多入递者循旧制也
　　经义词赋两科
　　国朝因唐制取士只用词赋其解释诸经者名曰明经不得与进士齿王安石罢去词赋惟以经义取士元祐元年十一月立经义词赋两科用侍御史刘摰之言也
　　致仕推恩
　　国初致仕以旌表士大夫之恬退者非如后世已死伪为之也真宗时主客郎中谢泌言致仕官如清名为众所推粗有劳効方可听其纳禄咸平五年五月丙戌诏年七十退者许致仕如因疾或歴任有赃犯者不在此限大中祥符九年正月诏乞致仕者审官院具歴任有无赃犯检勘吏部申上取防仁宗天圣四年始诏郎中以上致仕与一子官明道元年二月甲子又诏员外郎以上致仕者录其子为袐书省校书郎三丞以上为太庙斋郎二年正月庚寅又诏三丞以上致仕无子听官嫡孙若弟侄一人降一等凡此者皆以利诱之也景祐三年六月甲戌侍御史司马池上言文武官年七十令自陈致仕依旧勑与一子官如分司给全俸违者御史台纠察特令致仕更不与子官及全俸诏榜朝堂皇祐三年二月戊子又诏文武官年老无子孙奏朞亲一人至和元年十二月庚子又诏文武官年七十以上未致仕更不考课迁官有功于国有惠于民勿拘嘉祐三年十二月辛未又诏年七十居官犯事未致仕更不推恩子孙凡此者皆以法绳之也庆厯二年六月壬申朔御史中丞贾昌朝上言臣僚年七十筋力衰者优与改官致仕诏従之此以赏劝之也况法初行须受命之后陈乞恩泽病者尚不许岂容已死伪为其后又限以受命后身故者方许陈乞恩泽后又但以陈乞后身故者放行而诈伪者公行不忌矣今士大夫解官持服批书丁忧月日或与其父致仕月日自相抵牾有司未尝诘也至徽宗朝始放行员外致仕恩泽政和二年张克公乞依武官副使非降黜中身亡者听防补从之详考前后诏令肇端于真宗之朝而详密于仁宗之朝待之甚厚防之甚严责之甚备然上劳圣训丁宁至于六七而不已亦可见风俗之日趋于薄而士大夫能守知足之戒者鲜矣
　　置朝集院
　　真宗以朝官注拟于堂贫者留滞逆旅无以为资乃置朝集院于朱雀门外此咸平四年四月癸丑诏也院既成诏陞朝官以上到阙并馆于院中官给公劵出入则乗马开封府差兵士随直惟可至庙堂省部铨曹官防而已虽欲出入市廛不可得也故陞朝官以上造朝则先匿于亲戚故旧之家俟所干置悉备方敢报閤门放见葢閤门即日关报朝集院开封府人马即至迎入院中虽不可出入而同院中士大夫日夕游从情如兄弟或商文字或彼此询问风土或因而结交互相推荐其况味与栖栖逆旅者大不侔矣景祐二年十月辛亥诏复増置以士大夫之来者日多故也
　　京官不得拟知州通判
　　国初擢用人才不问资序有初补京官便除知州或差通判既不知仕涂之艰苦小官徃徃遭其慢视又且未歴民事不谙民间疾苦淳化四年十月庚午苏易简上言初任京官未歴州县不得拟知州通判诏从之然惟施之常调尔若人主特除则又不在此例吕公弼年十九以水部员外郎即知庐州正如易简所论不以改制而止也

　　玉堂逢辰录【钱惟演】
　　营王宫火
　　大中祥符八年四月二十三日夜营王宫火时大风东北来五更后火益盛予起登楼观之知是禁中通夕不寐东宫六位一时荡尽宫人多走上东华门楼有出不及者死百余人东宫六位东行第一雍王第二相王第三南阳郡王西行第一兖王第二曹王第三荣王西即连御厨宻近上台二十四日左掖门东华门并不开朝者皆趋右掖门天明宰臣等并立于内东门廊庑之下既而火至承天门西烧仪鸾司复烧朝元殿后阁门长春殿南廊拆西北主廊以絶火势火遂南烧内藏库香药库又东回烧左藏库又西烧閟阁史舘午时烧乾元门东角楼西至朝堂救之而止未时火出宫连烧中书省门下省鼓司审官院是夕烧屋舍计二千余间救焚而死者千五百人火至夜不絶宰臣枢宻两制是夕并宿禁中是时救左藏库人尤众辇出金银帛疋莫知其数积于城墙之上及烧角楼风忽回东北又烧之烟焰烛天救者不能措手初烧长春殿南廊火自屋内西行忽隔十余间而发人皆奔走避之所存惟大内及中书枢宻院以西而已二王时无居处寓于东华门楼夕上召入禁中明日出居于上源驿时焚诸库香闻十余里袐阁三舘图籍一时俱尽又火风中有飘书籍至汴水南者中夕风定火亦止二十五日诏知各王与中使阎文庆岑守素勘遗火之踪中人説二十四日欲明火势渐东来遂拆御厨主廊数百人登屋运水时望见宫人相压死于煨烬中甚众犹有手足能动者曹王夫人将投火中救之获免宫人入火者不知其数禁中大树焚之逮尽所余者亦燋枯焉惟相王宫在东火自西北起相王更破东墙自率宿卫者运府库等物出之十得七八矣五月三日荣王落遂州节度使降封端王【先领梓遂二州也】其日勘得掌茶酒宫人韩小姐称与亲事官孟贵私通多窃寳器以遗之后事泄王乳母决责之小姐乃谋放火因而奔出有琵琶伎人王木赛者知之受小姐金而不言二十三夜于佛堂前帘上乗炬之遂大作上当九年正月二十八日先于阁门赐食久之召宰臣亲王承郎给谏入玉宸殿赐宴其日初入苑东门至西南行至一门百余步有小亭上坐亭中见讫穿假山中南行至大荼防架下赐坐皆石床上面南侍臣西分列架下有水分流渡于坐石之侧赐酒三行又南登小山又有小亭前上山直至一阁其上藏太宗御书及史籍并制御文字命侍臣更读之乃南通小楼东有阁道上设缯细书五臣论等皆列于壁自阁道下瞰皆是梨花来路如小标枝排于阑槛间又北行皆在山上山径中设茶具御坐北即有御制自诫箴紫牡丹歌风琴诗千叶牡丹诗等绘甚细却南行至翔鸾阁小宴赋诗毕便至流杯亭下借以方褥流水周绕御杯载之以龙首小舟泛泛而至其次每一杯皆舟中一仙人执之而来又有水嬉千百其状龙鱼皆相随流泛其馔亦用小舟一一人捧盘来来问徧乃止酒数行乃登象瀛山峯峦峻拔其上珍木异花聚萃相映山北坵有响石上制响铭在乌山下亭中有石水台水中朱书诫酒铭又诸石笋石壁之上皆朱书御诗至此徧观赐茶而出憇于屋次少顷又召入复穿一石桥跨小池之上覆以荼防架此处又有大桥交防花卉十品遂上玉宸殿遍观东一室中有碑文又东有石纪未暇读乃宣侍坐命酒于殿内七杯而罢其日惟黄门小乐二十余人行酒者皆中使也阁门使教坊并不预焉葢深严之地非人间矣乃出侍臣皆醉焉

　　宜春传信录【罗诱】
　　彭伉唐征士构云之孙也伉妻即湛赍之姨伉举进士及第湛犹为县吏妻旋为置贺宴皆官人名流伉居客右一坐尽倾湛至命饭于后阁湛无难色其妻忿然责之曰男子不能自励窘辱如此复何为哉湛感其言孜孜学业未数岁一举登第伉常侮之伉方跨长耳纵游郊郭忽有僮驰报湛郎及第伉失声而坠故友人谑曰湛郎登第彭伉落驴今落驴桥即其地也
