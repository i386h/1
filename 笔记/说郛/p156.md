<!-- { "loadSidebar": true } -->
　　欧阳公像公家与苏眉山皆有之而各自是也葢苏本韵胜而失形家本形似而失韵夫形而不韵乃所画影尔非传神也
　　唐令民年二十为丁其下为推宋次道曰推者稚也避高宗讳阙而为推邑缙叔曰推者推也独髻为推传者误尔葢唐人不讳嫌梁氏之父茂始以戊为武温嗜杀人畏之并讳其嫌耳夫人少而分髻长则合而未冠今人犹然缙叔是也
　　道士王太初受天心法治鬼神有功于人常谓为室当使户牖疎达若四壁隐宻终为鬼所据耳
　　唐魏郑公狄梁公张燕公墓棘直而不岐世以为异而孔林无枳棘也
　　秦少游有李廷珪墨半锭不为文理质如金石潘谷见之而拜曰真李氏故物也我生再见矣王四学士有之与此为二也墨乃平甫之所宝谷所见者其子游以遗少游也又有张遇墨一团面有盘龙鳞鬛悉具其妙如畵其背皆有张遇麝香墨字潘墨之龙畧有大都耳亦妍妙有纹如盘系二物世未有也语曰良玉不琢谓其不借美于外也
　　张又后子供备使李唐卿嘉祐中以书待诏者也喜墨常谓余曰和墨用麝欲其香有损于墨而竟亦不能香也不若并藏以熏之潘谷之墨香彻肌骨磨研至尽而香不衰陈惟达之墨一箧十年而麝气不入但自作松香耳盖陈墨肤理坚宻不受外熏潘墨外虽美而中疎尔
　　龙图燕学士肃悟木理造指南车不成出见车驰门动而得其法
　　秘书丞张锷嗜酒得竒疾中身而分左常苦寒虽暑月中着袜袴纱绵相半
　　鱼行随阳春夏浮而遡流秋冬没而顺流渔者随其出没上下而取之
　　韩干畵走马绢坏损其足李公麟谓虽失其足走自若也
　　獐无胆兔无脾豚无筋
　　澄心堂南唐烈祖节度金陵之宴居也世以为元宗书殿误矣赵内翰彦若家有澄心堂书目才三千余卷有建业文房之印后有主者皆牙挍也
　　宣城包鼎每畵虎扫溉一室屏人声塞门涂牖穴屋取明一饮斗酒脱衣据地卧起行顾自视真虎也复饮斗酒取笔一挥意尽而去不待成也
　　阎立本观张僧繇江陵畵壁曰虚得名尔再往曰犹近代名手也三往于是寝食其下数日而后去夫阎以畵名一代其于张髙下间尔而不足以知之世之人强其不能而论能者之得失不亦疎乎
　　御厨不登肉太祖常畜两彘谓之神猪熙宁初罢之后有妖人登大庆殿据鸱尾既获索彘血不得始悟祖意使复蓄之盖彘血解术云
　　茶洪之双井越之日注登莱鳆鱼明越江瑶柱莫能相先后而强为之第者皆胜心耳
　　熈宁中作坊以门巷委狭请直而寛广之神宗以太祖创始当有逺虑不许既而众工作苦持兵夺门欲出为乱一老卒闭而拒之遂不得出捕之皆获
　　都市大贾赵氏世居货宝言玉带有刻文者皆有疵疾以蔽映尔美玉盖不琢也比嵗荆扬两州化洛石为假带质如瑾瑜然可辨者以有光也
　　浙西地下积水故春夏厌雨谚曰夏旱脩仓秋旱离乡浙东地髙燥过雨即干故春得雨即耕然常患少耳田里有横有立间谓之立土横土立土不可稻为其不停水也
　　许安世家有伯成樽如今羯鼓鞚也
　　文思殿奉帝者之私凡物必具宣后当国九年不索一物
　　或劝太祖诛降王乆则变生太祖笑曰守千里之国战十万之师而为我擒孤身逺客能为变乎
　　吴越钱氏人成丁岁赋钱三百六十谓之身钱民有至老死而不冠者
　　乖崖在陈一日方食进奏报至且食且读既而抵案恸哭人之哭止复弹指骂詈久之乃丁晋公逐莱公也乖崖知祸必及已乃延三大户于便坐与之博袖间出彩骰子胜其一坐乃买田宅为归计以自污晋公闻之亦不害也余谓此智者为之贤者不为也贤者有义而已宁避祸哉祸岂可避耶
　　莱公资豪侈自布衣夜常设烛厠间烛泪成堆及贵而后房无嬖幸也
　　水浮百物而不能胜玉可以试玉也
　　王某公薨秘书晁少监端彦以外姻为懴罪而戒僧和我乃大唱曰妬贤嫉能罪消灭闻者莫不为之笑也钱塘江邉土恶不能堤钱氏以薪为之水至辄溃随补其处日取于民家出束薪民以为苦张夏为转运使取石西山以为岸募捍江军以供其役于是州无水患而民无横赋
　　前世陋儒谓秦壐所在为正綂故契丹自谓得传国玺欲以归太祖太祖不受曰吾无秦玺不害为国且亡国之余又何足贵乎契丹畏服
　　教坊之乐已不齐凡乐作不偕作止不偕止以先后次第而起止故婉而长然亦未始不齐也余于此得为政之法焉
　　油绢纸石灰麦糠马矢粪草皆能出火
　　诗云惟寡妇之笱寡妇乃用笱尔古之渔笱亦有制也頴谚曰黄口噤乔麦斗夏中候黄不鸣则乔麦可广种也八月一日雨则角田下熟角田豆也角者麦之讹也
　　释氏之愿儒者所谓志也志则欲逺大逺大则成志在万里则行不千里而已也
　　古镜悬而旋入之四平扣之玉声
　　参寥徙兖布衣李南式家甚贫供蔬菽洗补恩为甚笃他日为曾子开言之子开曰吾軰当为公报之使知为善之效
　　马骡驴阳类起则先前治用阳药羊牛驼隂类起则先后治用隂药故兽医有二种

　　林下偶谭【吴氏】
　　退之惭笔
　　王黄州以昌黎祭裴太常文甔石之储常空于私室方丈之食每盛于賔筵为惭笔葢不免类徘陈止斋亦以昌黎顔子不贰过论为惭笔葢不免有科举气余观昌黎祭薛中丞文岂亦所谓惭笔者邪然顔子论乃少作不足怪二祭文皆为众人作则稍屈笔力以略傍众人意虽退之亦有不得已焉耳
　　水心文章之妙
　　四时异景万卉殊态乃见化工之妙肥瘠各称妍淡曲尽乃见画工之妙水心为诸人墓志廊庙者赫奕州县者艰勤经行者粹醇辞华者秀頴驰骋者竒崛隐遯者幽深抑郁者悲怆随其资质与之形貌可以见文章之妙
　　欧公文林
　　欧公凡遇后进投卷可采者悉録之为一册名曰文林公为一世文宗于后进片言只字乃珍重如此今人可以鉴矣
　　水心能断大事
　　水心平生静重寡言有雅量喜怒不形于色然能断大事绍兴末年光庙不过重华宫谏者盈庭中外汹汹未几夀皇将大渐诸公计无所出水心时为司业御史黄公度使其壻太学生王棐仲温宻问水心曰今若更不成服当何如水心曰如此却是独夫也仲温归以告黄公公大悟而内禅之议起于此
　　晦翁斩大囚
　　晦翁帅潭一日得赵丞相简宻报已立嘉王为今上当首以经筵召公晦翁藏简防中竟入狱取大囚十八人立斩之才毕而登极赦至
　　和平之言难工
　　和平之言难工感慨之词易好近世文人能兼之者惟欧阳公如吉州学记之类和平而工者也如丰乐亭记之类感慨而好者也然丰乐亭记意虽感慨辞犹和平至于苏子美集序之类则纯乎感慨矣乃若愤闷不平如王逢原悲伤无聊如邢居实则感慨而失之者也
　　词科习气
　　东坡言妄论利害搀说得失为制科习气余谓近世词科亦有一般习气意主于谄辞主于夸虎头防尾外肥中枵此词科习气也能消磨尽者难耳东莱早年文章在词科中最号杰然者然藻缋排比之态要亦消磨未尽中年方就平实惜其不多作而遂无年耳
　　李习之诸人文字
　　文字之雅淡不浮浑融不琢优游不廹者李习之欧阳永叔王介甫王深甫李太白张文潜虽其浅深不同而大略相近居其最则欧公也淳熈间欧文盛行陈君举陈同甫尤宗之水心云君举初学欧不成后乃学张文潜而文潜亦未易到
　　刘原父文
　　刘原父文醇雅有西汉风与欧公同时为欧公名盛所掩而欧曾苏王亦不甚称其文刘尝叹百年后当有知我者至东莱编文鉴多取原父文几与欧曾苏王并而水心亦亟称之于是方论定
　　近世诗人
　　大序云亡国之音哀以思退之论魏晋以降以文鸣者其声清以浮其节数以急其辞淫以哀其志弛以肆近世诗人争效唐律就其工者论之即退之所谓魏晋以降者也而况其不能工者乎
　　太史公循吏传
　　太史公循吏传文简而髙意淡而逺班孟坚循吏传不及也
　　贾谊传赞
　　曩见曹器逺侍郎称止斋最爱史记诸传赞如贾谊传赞尤喜为人诵之葢语简而意含蓄咀嚼尽有味也
　　程苏分党
　　山谷称周濓溪胸次如光风霁月又云西风壮士泪多为程灏滴东坡为濓溪诗云夫子岂我軰造物乃其徒葢蘓氏师友未尝不起敬于周程如此惜乎后因嘻笑而成仇敌也
　　孟子文法
　　孟子七篇不特推言义理广大而精防其文法极可观如齐人乞墦一叚尤妙唐人杂说之类葢仿于此也
　　王介甫初字介卿
　　王深甫集有临河寄介卿诗曽南丰集亦有寄王介卿诗能改斋漫录载南丰懐友篇葢集中所遗者其篇末云作懐友书两通一自藏一纳介卿家
　　山谷诗与杜牧郑谷同意
　　张祜有句云故国三千里深宫二十年以此得名故杜牧云可怜故国三千里虚唱宫词满后宫郑谷亦云张生有国三千里知者惟应杜紫防秦少游有词云醉卧古藤阴下故山谷云少游醉卧古藤下谁与愁眉唱一杯解作江南断肠句只今惟有贺方回正与杜郑语意同
　　饮墨
　　俚俗谓不能文者为胸中无墨葢亦有据通典载北齐防秀才书有滥劣者饮墨水一升东坡监试呈诸试官云麻衣如再着墨水真可饮山谷次韵杨明叔云睥睨纨袴儿可饮三斗墨又题子瞻畵竹石云东坡老人翰林翁醉时吐出胸中墨唐王勃属文初不精思先磨墨汁数升酣饮引被覆面卧及寤援笔成篇不改一字人谓勃为腹藳
　　食酒
　　饮酒谓之食酒于定国传定国食酒至数石不乱如淳曰食酒犹言喜酒师古曰若依如氏之说食字当音嗜此说非也食酒者谓能多饮费尽其酒犹云食言焉今流俗书輙改食字作饮字失其真也然食酒至数石不乱可谓善饮古今所罕有也栁子厚序饮亦云吾病痞不能食酒至是醉焉
　　离骚名义
　　太史公言离骚者遭忧也离训遭骚训忧屈原以此命名其文则赋也故班固艺文志有屈原赋二十五篇梁昭明集文选不并归赋门而别名之曰骚后人沿袭皆以骚称可谓无义篇题名义且不知而况文乎
　　坡赋祖庄子
　　庄子内篇德充符云自其异者视之肝胆楚越也自其同者视之万物皆一也东坡赤壁赋云葢将自其变者观之虽天地曽不能一瞬自其不变者观之则物与我皆无尽也而又何羡乎葢用庄子语意
　　诗人以草为讽
　　自离骚以草为讽谕诗人多效之者退之秋怀云白露下百草萧兰共憔悴青青西墙下已复生满地乐天咸阳原上草云野火烧不尽春风吹又生僧赞宁诗要路花争发闲门草易荒后山诗集墙头霜下草又作一畨新后徐师川诗遍地闲花草乘春傍路生意皆有所讥也
　　文字有江湖之思
　　文字有江湖之思起于楚辞嫋嫋兮秋风洞庭波兮木叶下模想无穷之趣如在目前后人多仿之者杜子美云蒹葭离披去天水相与永意近似而语亦老陈止斋送叶水心赴吴幕云秋水能隔人白苹况连空意尤逺而语加活水心送王成叟侄云林黄橘柚重渚白蒹葭轻意含蓄而语不费
　　水心文可资为史
　　水心文本用编年法自淳熈后道学兴废立君用兵始末国势污隆君子小人离合消长厯厯可见后之为史者可资焉



　　缃素杂记【黄朝英】
　　黄阁
