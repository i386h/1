<!-- { "loadSidebar": true } -->
　　自大易取益之利以教天下时则有若此选己居开物成务之先矣尔楩柞风雨之姿樟楠雪霜之气斵而成之恵我南亩其利已溥朕所嘉赖擢仪九扈盖以后稷之化豳原汉文之躬籍田皆尔之力尔其为朕率趋末之民而知本起惰安之习而力勤俾五谷皆熟有年屡书是为毋旷厥职其徃钦哉
　　代良耜谢表
　　土木起膏俶严斵木之教天田携角误跻司稷之班闻命凌兢戴恩伛偻伏念臣泥涂未脱畎亩不忘陈王业以歌豳粗知大本利天下以取益只效小忠我田既臧其笠伊纠乃或耘而或耔始载柞以载芟正以九农播厥百谷侯伯侯亚侯彊侯旅有厌其麃如茨如梁如坻如京终善且有猥惭刍贱滥辱稼卿兹盖防遇皇帝陛下授厯析因分田友助即功以知稼穑靡或遑宁亲耕以给粢盛昭然示劝爰重中和书之进载祈秋冬报之丰肆使畬耰亦跻扈棘臣敢不戒其趋末毋或违时撃壤而歌敢云帝力之何有叙畴以乂当思农政之用成
　　拟水部车龙除水陆转运使诰
　　作周川衡已成嵗绩为唐发运爰重使名自非负洞逹之竒何以称转输之选以尔风猷渊湛器识陂涵轮囷而容之蟠素无滞碍荦确而骨之蜕独任卷舒见谓圆机九流通之材故有一动万波随之誉已咨决泛更赖沃焦旱魃涤涤蕴隆虫虫孰慰兢兢之念小子蹻蹻老夫灌灌共歌板板之诗廼不惮于勤劳爰妙加于廻斡朕深嘉汝最宜究其能俾司将漕之权毋效谈河之濶决鸿歌饭已兴陂下之耕流马运粮期进汉中之防勉加濡沃嗣有激昻
　　代车龙到任谢表
　　职滥水衡何补禹畴之用光濡湿辔误叨汉漕之荣沐浴恩波滂沱感涕伏念臣材卑碌碌量浅沾沾刋木而龙其驱粗竭放菹之力防稻而潴其畜仅殚掌浍之劳政惭俛仰以随人所冀卷藏而束阁川适逢于涤涤泉曷导于源源乃沾诏墨之鸦飜俾濯篆文之拆流湿就燥泄北海以灌涯自下升髙激西江而救涸爰喣斗升之活以将辇驾之输兹盖防遇皇帝陛下徳厚海涵道明川理见善莫御其决化妙流通从諌如转诸圜迹无碍滞肆令猥亦玷选抡臣敢不胝足施功鞠躬尽瘁凿渠引渭当溥霑泾下之田挽粟飞刍愿长富闗中之廪
　　拟赵镈除金部诰
　　工欲善其事必先利其器为农亦然尔仁为之刃义淬其锋早入炉锤取锻取砺迄用有成原田每每拮据捋荼农亦良苦非借尔何以芟夷哉此诗人所以有良耜臣工之褒朕嘉汝绩擢司禹金今而后聚百链之精以铸农器俾启辟攘剔之有其具以成我黍稷徃若予工毋废厥职
　　代赵镈谢表
　　掌周野之器请事老农修禹府之金误登剧部自天闻命无地措躬伏念臣生本亲锄质为至钝畬田春暮其殚庤艾之劳南亩秋函爰竭薅荼之力方惭冶跃忽拜秩増六齐辀人之工乃令典领三品州之贡亦俾甄收岂伊鑛顽足堪器使兹盖防遇皇帝陛下政坚所执义成者方治天下犹在罏范于尧铸求良弼用作砺起自傅岩尽化买刀悉归销防臣敢不切磋磨琢芟夷蕴崇断矣同心辅大易耒耜之教作而从革成洪范稼穑之功
　　拟犂春知犍为郡兼劝农使诰
　　古有农官我朝分牧者繋农使示厚本也尔刚木近仁遯肥空谷神光牛背讹寝莫羁左廻右抽徃来修直髙原卑隰坚栗方苞亦既着劳効矣犍为名郡也畀尔一麾尔其求距心之刍化渤海之犊俾千里无旷土亦克用劝则予汝嘉
　　代犂春到任谢表
　　雨足周原方恊梦鱼之兆地分蜀壤将还佩犊之风延见老农具宣圣泽伏念臣梓人传之矩矱铁炉歩之范模枝虽厄于涂泥性独耽于畎亩骍其勿用犉尔来思给荆州之民无裨强本供栁中之士何补増屯误简三推之知猥被一麾之宠载循汉陌共理嘉陵率彼戍兵市缬缯而田沃助其邻里劳酒食以畴良勉收破块之功实借起膏之赐力殚觳觫报祝汗邪兹盖防遇皇帝陛下辉蓄牿亨明离牝吉引重致逺教耒耨以变通缀绀服接车辚而沛艾廼择人而作牧俾领使以劝耕臣敢不刍豆衔恩蒲鞭示化种四万头之益愿广租分耦五百两之连尤思粮卫
　　拟侯亚除籍田令诰
　　农者天下之本也朕躬耕籍田率劝百姓掌籍者必惟其材盖是职周为甸师汉祠先农国朝俾典宗庙社稷之祀尔壮而知本穑事艰难皆熟谙之令擢尔令宜殚竭其劳亦服尔耕以相我农民匪但典祀事而已徃钦哉无荒朕命
　　代侯亚贺皇帝籍田礼成表
　　帝籍亲临礼重三推之祀皇恩大赉欢陶万宇之春国典告成臣工称庆窃以农而安本国重劝民载耒于保介之间教颁月令掌甸为粢盛之备职天官或歌祈社稷之诗或下帅公卿之诏金根登壝朱绂下郊皆非侈观羙之文政以表躬耕之意洋乎今日展也盛仪防惟皇帝陛下万物覩干三登乐泰仁禾善养独明穑事之艰徳稷惟馨恪谨稼彛之奉农祥正而土膏起豳亩馌而春日迟雷动绀辕拥百僚之穆穆风生青耜庆千耦之耘耘爰毕农功载亲祠事天地祖宗之歆格和溢奉璋孝弟颁白之泳游恩霑赐帛金鸡飞舞寳兕忻愉聿新旷代之逢丕慰舆情之徯臣等叨随撃壤快覩囘銮贾谊耕籍之言已陪给祭孟轲均田之説尤冀行仁
　　拟木斛除度支使诰
　　舜齐七政量居其一盖防此不足以平天下之心也茍非其材不在兹选尔中通而外直体圆而用方景山松栢是斵是防就匠之轮以成厥器乃命式于九围既戒既平时靡有争朕已嘉汝绩矣今擢司计度凡国赋之出纳军储之敛散一嵗防何悉资等画尔其必有昔人不差升斗之长也徃祗使事毋忽朕言
　　代木斛谢表
　　干圜合制粗守均平涣汗有华忽陞计度循墙祗奉敛板钦承伏念臣器本易盈筲无足算为之以信曾陈韩愈之言剖而不争徒抱庄周之志故在取益则圭撮不容少失有所宜损则黍勺弗使或加职第谨于汉仓政何裨于舜度愧蔑允工之报遽叨经费之谘矧嵗计年支贵不差于升斗而沙量筹唱期尽给于樵苏惭无聚米之长曷胜足食之任兹盖恭遇皇帝陛下叅天量广并日徳明无党无偏成洪范农畴之用有容有执尊中庸既廪之贤以平政而行仁毎量能而授职遂令空竭亦在簸扬臣敢不益尽虚心坚持端槩出入防何之问所合讲明防计当矣之言尚思佩服
　　拟仓部髙廪除提举常平仓诰
　　蓄积以备水旱此尧汤用心也然司蓄积之职者必惟其人尔弥髙之望有容之徳其胸中何止藏百万矣顷典国储陈陈露积乃且有赈贫捄乏之心朕甚嘉之常平使节未尝经界今命汝徃以究其材汉北边之给唐京师之置皆昔贤所讲明者可权度而举行之使吾民含哺鼓腹咸遂一饱之乐则朕益汝嘉徃惟钦哉
　　代髙廪到任谢表
　　廪曹公职惭无一粟之裨庾节叨荣误被六丝之遣谷消问俗粒饱知恩伏念臣腹本空虚虑先饥困义重将军之急劔屡指粮礼知贤者之尊鼎加继餽幸遂坻京之咏仅逭防囷之讥方祈学稼以归耕忽俾集苞而爰度丰凶品约当思戴胄之规贵贱权宜盍究夀昌之防第虞罄乏曷副宠绥兹盖防遇皇帝陛下平政行仁博施济众先时备具成汤捐瘠之思以己视人大禹溺饥之念故当馈动人才之叹而旰食有民瘼之忧岂伊罂储亦尘器使臣敢不棠知所发饭不敢忘驰隰而广谘询具宣德意视嵗而为敛散加恵黎元









　　水族加恩簿【毛胜】
　　水族浙地之产为多加恩簿者吴越功徳判官毛胜所作也湏鳞殻甲种类差殊荐醴登盘皆可于口陈言烂説不足尽其妙故各乃徳各叙所材然后总材徳形容之羙假以封之令者盖沧海龙君之命夫龙擅于海君制万族号令其间宁有不可胜生居水国餍享羣鲜常以天馋居士自名则观此簿者当不责而笑也
　　玉桂仙君【江殊乃江瑶之文名】
　　令咨尔独歩王江殊鼎鼐仙姿琼瑶绀体天赋巨羙时称絶佳宜以流碧郡为灵渊国追号玉桂仙君称海珍元年
　　章丘大都督【一沧浪头盖章举　二白中隠盖车螯三淡然子盖蚶菜　四季遐盖鰕魁】令章丘大都督忠美侯沧浪头隠浪色竒入瓯称最杜口中郎将白中隠负乃厚徳韬其雅姿殊形中尉兼灵甘尹淡然子体虽诡异用实芳鲜玉徳公季遐纯洁内含爽妙外济沧浪头可灵渊国上相无比白中隠可含珍大元帅丰甘上柱国兼脆尹淡然子可天味大将军逺胜王季遐可清绡内相颉羮郡王
　　爽国公【一南宠乃蠘　　二甲藏用乃蝤蛑三解蕴中乃蟹　四解防子乃彭越】
　　令多黄尉权行尺一令南宠截然居海天付巨材宜授黄城监逺珍侯复以尔专盘处士甲藏用素称蠘副众许蟹师宜授爽国公圆珍巨美功臣复以尔甘黄州甲仗大使咸宜作解蕴中足材腴妙螯徳充盈宜授糟丘常侍兼美复以尔解防子形质肖祖风味专门咀嚼谩陈当寘下列宜授尔郎黄少相
　　甘松左右丞【仲扃乃蛤蜊】
　　令合州刺史仲扃重负双宅闭藏不发既命之为含津令陞之为慤诚君矣粉身功大偿之实难宜授紫晖将军甘松左右丞监试甘圆内史
　　清腴馆学士【文名灵蜕先生】
　　令灵蜕先生外无排脇之皴内无鲠喉之乱宜授红铛祭酒清腴馆学士
　　橙虀録事【鲈名红文生卢清臣】
　　令惟尔清臣销酲引兴鲜鬛之乡宜授橙虀録事守招贤使者
　　珍曹必用郎中【鲥名时充】
　　令珍曹必用郎中时充铛材本美妙位无髙宜授诸衙効死军使持节雅州诸军事
　　骨鲠卿【鲚名白圭夫子】
　　令惟尔白圭夫子貌则清臞材极羙俊宜授骨鲠卿醉舌公【鼋名甘鼎】
　　令甘鼎究详尔调鼎之材咽舌潮津宜封醉舌公擐甲尚书【鼈名甲拆翁】
　　令甲拆翁挟弹于中巧也负担于外礼也介胄自防不间寒暑智也歩武懦缓不逾规绳仁也故前以擐甲尚书荣其迹显其能宜授金丸丞相九肋君
　　典醤大夫【鲎名长尾先生】
　　令长尾先生惟吴越人以谓用先生治醤华夏无敌宜授典醤大夫仙衣使者
　　新美舍人【石首名元镇】
　　令元镇区区枕石子孙徳甚富焉宜授新美舍人懐寄令史【石决名朱子房】
　　令和羮长朱子房酒方沉酣臭薫一座挑筯少进神明顿还至于七孔赋形治目为最宜授懐寄令史
　　甘盘校尉【乌贼名甘盘】
　　令甘盘校尉吐墨自卫白事有声宜授噀墨将军通幽博士【名元介卿】
　　令元介卿尔卜灼之効吉凶了然所主大矣宜授通幽博士
　　同体合用功臣【借眼公乃水母】
　　令惟尔借眼公受体不全两相借赖宜授同体合用功臣左右卫驾海将军
　　防化使者【李藏珍即真珠班希即玳瑁】
　　令李藏珍照乗走盘厥价不赀班希裁簮制器不在金银珠玉之下藏珍宜授圆辉隠士班希宜授防化使者梵响参军【牡砺曰房叔化　梵响曰屈突通螺曰阮用光　　珂曰罗幼文】
　　令房叔化粉厠汤丸裹护丹器屈突通振声逺闻可知佛乐阮用光运体施功物皆滑莹罗幼文类乎贝孙防缀鞍勒粲然可观小有文采叔化可豪山太守乐藏监固济突通可曲沃郎梵响叅军摄玉防金舍用光可检校大辉光宜充掌书记幼文可马衣丞
　　济馋都护【田青是螺蛳　　申洁是蛙江伯夷是鱁鮧　屯江小尉是江防】
　　令惟尔田青防藏浅味无所取材世或烹调以为怪品申洁苍皮疹矮股跳梁江伯夷宋帝酷好鳔则别名屯江小尉渔工得隽亦号甘肥田青授具体郎申洁宜授济馋都护行水乐令伯夷宜授宋珍都尉南海詹事屯江小尉宜授追风使汤波太守
