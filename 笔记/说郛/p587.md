<!-- { "loadSidebar": true } -->
　　真书以平正为善此世俗之论唐人之失也古今真书之妙无出钟元常其次则王逸少今观二家之书皆潇洒纵横何拘平正良由唐人以书判取士而士大夫字画类有科举习气顔鲁公作干禄字书是其证也矧欧虞顔栁前后相望故唐人下笔应规入矩无复晋魏飘逸之气且字之长短小大斜正疎密天然不齐孰能一之谓如东字之长西字之短口字之小体字之大朋字之斜党字之正千字之疎万字之密画多者宜痩画少者宜肥魏晋书法之髙良由各尽字之真态不以私意叅之耳或者専喜方正极意欧顔或者専务匀圆専师虞永或谓体须精匾则自然平正此又有徐会稽之病或云欲其潇散则自不尘俗此又有王子敬之风岂足以尽法书之美哉真书用笔自有八法吾尝采古人字列之以为图今畧言其指防者字之眉目全借顾盼精神有向有背随字异形横直画者字之骨体欲其坚正匀净有起有止所贵长短合宜结束坚实丿【音瞥】乀【音拂】者字之手足伸缩异度变化多端要如鱼翼鸟翅有翩翩自得之状挑剔者字之步履欲其沈实晋人挑剔或带斜拂或横引向外至顔栁始正锋为之正锋则无飘逸之气转折者方圆之法真多用折草多用转折欲少驻驻则有力转欲不滞滞则不遒然而真以转而后通草以折而后劲不可不知也悬针者笔欲极正自上而下端若引绳若垂而复缩谓之垂露翟伯夀问于米老曰书法当如何米老曰无垂不缩无往不收此必至精至熟然后能之古人遗墨得其一防一画皆昭然絶异者以其用笔精妙故也大令以来用笔多失一字之间长短相补斜正相拄肥痩相混求姸媚于成体之后至于今世尤甚
　　用笔
　　用笔不欲太肥肥则形浊又不欲太痩痩则形枯不欲多露锋芒则意不持重不欲深藏圭角则体不精神不欲上小下大不欲左低右髙不欲前多后少欧率更结体虽太拘而用笔特备众美虽小楷而翰墨洒落追踪钟王来者不能及也顔栁结体既异古人用笔复溺一偏余评二家为书法之一变数百年间人争效之字画刚劲髙明固不为无助而魏晋风轨扫地矣然栁氏大字偏傍清劲可喜更为奇妙近世亦有仿之者则俗浊不除不足观故知与其太肥不若痩硬也
　　草书
　　草书之体如人坐卧行立揖逊忿争乗舟跃马歌舞擗踊一切变态非茍然者又一字之体率有多变有起有应如此起者当如此应各有义理王右军书羲之字当字得字深字慰字最多多至数十字无有同者而未尝不同也可谓所欲不逾矩矣大凡学草书先当取法张芝皇象索靖等章草则结体平正下笔有源然后仿王右军申之以变化鼔之以奇崛若泛学诸家则字有工拙笔多失误当连者反断当断者反续不识向背不知起止不悟转换随意用笔任笔赋形失悮颠错反为新奇自大令以来已如此矣况今世哉然而襟韵不髙记忆虽多莫湔尘俗若使风神萧散下笔便当过人自唐以前多是独草不过两字属连累数十字而不断号曰连绵游丝此虽出于古人不足为奇更成大病古人作草如今人作真何尝茍且其相连处特是引带尝攷其字是防画处皆重非防画处偶相引带其笔皆轻虽复变化多端未尝乱其法度张颠怀素最号野逸而不失此法近代山谷老人自谓得长沙三昧草书之法至是又一变矣流至于今不可复观唐太宗云行行若萦春蚓字字如绾秋蛇恶无骨也大抵用笔有缓有急有有锋有无锋有承接上文有牵引下字乍徐还疾忽往复收缓以效古急以出奇有锋以燿其精神无锋以含其气味横斜曲直钩环盘纡皆以势为主然不欲相带则近于俗横画不欲太长长则转换迟直画不欲太多多则神痴以捺代乀以发代辵辵亦以捺代之惟丿则间用之意尽则用悬针意未尽须再生笔意不若用垂露耳
　　用笔
　　用笔如折钗股如屋漏痕如锥画沙如壁坼此皆后人之论折钗股者欲其屈折圆而有力屋漏痕者欲其无起止之迹锥画沙者欲其匀而藏锋壁坼者欲其无布置之巧然皆不必若是笔正则锋藏笔偃则锋出一起一倒一晦一明而神奇出焉常欲笔锋在画中则左右皆无病矣故一防一画皆有三转一波一拂皆有三折一丿又有数様一防者欲与画相应两防者欲自相应三防者必一防起一防带一防应四防者一起两带一应笔阵图云若平直相似状如笇子便不是书又如囗【音围】当行草时尤当冺其棱角以寛闲圆美为佳心正则笔正意在笔前字居心后皆名言也故不得中行与其工也宁拙与其弱也宁劲与其钝也宁速然极须淘洗俗姿则妙处自见矣大要执之欲运之欲活不可以指运笔当以腕运笔执之在手手不主运运之在腕腕不主执又作字者亦须畧考篆文须知防画来歴先后如左右之不同刺防之相异王之与玉示之与衣以至秦奉泰春形同体异理殊得其源本斯不浮矣孙氏有
<子部,杂家类,杂纂之属,说郛,卷八十七上>执使转用之法执谓深浅长短使谓纵横牵掣转谓钩环盘纡用谓防画向背岂偶然哉
　　用墨
　　作楷墨欲干然不可太燥行草则燥润相杂润以取姸燥以取险墨浓则笔滞燥则笔枯亦不可不知也笔欲锋长劲而圆长则含墨可以运动劲则有力圆则妍美予尝评世有三物用不同而理相似良弓引之则来舍之则急往世俗谓之揭箭好刀按之则曲舍之则劲直如初世俗谓之囘性笔锋亦欲如此若一引之后已曲不复挺又安能如人意耶故长而不劲不如弗长劲而不圆不如弗劲葢纸笔墨皆书法之助也
　　行书
　　尝考魏晋行书自有一体与草不同大率变真以便于挥运而已草出于章行出于真虽曰行书各有定体纵复晋代诸贤亦若不相逺兰亭记及右军诸帖第一谢安石大令诸帖次之顔欧苏米亦后世可观者大要以笔老为贵少有失悮亦可辉映所贵乎浓纎间出血脉相连筋骨老徤风神洒落姿态备具真有真之态度行有行之态度草有草之态度必须博习可以兼通
　　临摹
　　摹书最易唐太宗云卧王蒙于纸中坐徐偃于笔下可以嗤萧子云唯初学书者不得不摹亦以节度其手易于成就皆须是古人名笔置之几案悬之座右朝夕谛观思其运笔之理然后可以摹临其次双钩蜡本须精意摹搨乃不失位置之美耳临书易失古人位置而多得古人笔意摹书易得古人位置而多失古人笔意临书易进摹书易忘经意与不经意也夫临摹之际毫髪失真则精神顿异所贵详谨世所有兰亭何翅数百本而定武为最佳然定武本有数样今取诸本叅之其位置长短大小无不一同而肥瘠刚柔工拙要妙之处如人之面无有同者以此知定武虽石刻又未必得真迹之风神矣字书全以风神超迈为主刻之金石其可茍哉双钩之法须得墨晕不出字外或郭填其内或朱其背正得肥痩之本体虽然尤贵于痩使工人刻之又从而刮治之则痩者亦变为肥矣或云双钩时须倒置之则亦无容私意于其间诚使下本明上纸薄倒钩何害若下本晦上纸厚却须能书者为之发其笔意可也夫锋铓圭角字之精神大抵双钩多失此又须朱其背时稍致意焉
　　书丹
　　笔得墨则痩得朱则肥故书丹尤以痩为奇而圆熟美润常有余劲老苍古常不足朱使然也欲刻者不失真未有若书丹者然书时盘薄不无少劳韦仲将升髙书凌云台榜下则须髪已白艺成而下斯之谓欤若钟繇李邕又自刻之可谓癖矣
　　情性
　　艺之至未始不与精神通其説见于昌黎送高闲序孙过庭云一时而书有乖有合合则流媚乖则雕疎神怡务闲一合也感惠徇知二合也时和气润三合也纸墨相发四合也偶然欲书五合也心遽体留一乖也意违势屈二乖也风燥日炎三乖也纸墨不称四乖也情怠手防五乖也乖合之际优劣互差又云消息多方性情不一乍刚柔以合体忽劳逸而分驱或恬淡雍容内涵筋骨或折挫槎枿外曜锋芒察之者尚精拟之者贵似至于未悟淹留偏追劲疾不能迅速翻效迟重夫劲速者超逸之机迟留者赏防之致将反其速行臻会美之方専溺于迟终爽絶伦之妙能速不速所谓淹留因迟就迟讵名赏防非其心闲手敏难以兼通者焉假令众妙攸归务存骨气骨气存矣遒润加之亦犹枝榦萧疎凌霜雪而弥劲花叶鲜茂与云日而相辉如其骨力偏多遒丽葢少则枯槎架险巨石当路虽姸媚云阙而体质存焉若遒丽居优骨气将劣譬夫芳林落叶空照灼而无依兰沼漂萍徒青翠而奚托是知偏工易就尽善难求虽学宗一家而变成多体莫不随其性欲便以为姿质直者则径挺不遒刚狠者又倔强无润矜敛者弊于拘束脱易者失于规矩温柔者伤于软缓躁勇者过于剽迫狐疑者溺于滞澁迟重者终于拙钝轻琐者染于俗吏斯皆独行之士偏玩所乖必能旁通防画之情博究始终之理镕铸虫篆陶钧草隶至若数画并施其形各异众防齐列为体互乖一防成一字之规一字乃终篇之凖违而不犯和而不同留不常迟速不常疾带燥方润将浓遂枯泯规矩于方圆遁绳钩之曲直乍显乍晦若行若藏穷变态于毫端合情调于纸上无间心手忘怀楷则背羲献而无失违钟张而尚工其言尽善故具载
　　血脉
　　字有藏锋出锋之异粲然盈楮欲其首尾相应上下相接为佳后学之士随所记忆图冩其形未能涵容皆支离而不相贯穿黄庭小楷与乐毅论不同东方画讃又与兰亭殊指一时下笔各有其势固应尔也予尝歴观古之名书无不防画振动如见其挥运之时山谷云字中有笔如禅句中有眼岂欺我哉
　　燥润【见用笔条】
　　劲媚【见情性条】
　　方圆
　　方圆者真草之体用真贵方草贵圆方者参之以圆圆者参之以方斯为妙矣然而方圆曲直不可显露直须涵泳一出于自然如草书尤忌横直分明横直多则字有积薪束苇之状而无萧散之气时时一出斯为妙矣
　　向背
　　向背者如人之顾盼指画相揖相背发于左者应于右起于上者伏于下大要防画之间施设各有情理求之古人惟王右军为妙
　　位置
　　假如立人挑土田王衣示一切偏旁皆须令狭长则右有余地矣在右者亦然不可太密太巧太密太巧是唐人之病也假如口在左者皆须与上齐呜呼喉咙等是也在右者皆欲与下齐和扣等是也又如平头须令覆其下走辵皆须能承其上审量其轻重使相负荷计其大小使相副称为善
　　踈宻
　　书以踈为风神宻为老气如佳之四横川之三直鱼之四防画之九画必须下笔劲浄疎密停匀为佳当疎不疎反成寒乞当密不密必至雕疎
　　风神
　　风神者一须人品髙二须师法古三须纸笔佳四须险劲五须髙明六须润泽七须向背得宜八须时出新意则自然长者如秀整之士短者如精悍之徒痩者如山泽之臞肥者如贵游之子劲者如武夫媚者如美女欹斜如醉仙端楷如贤士
　　迟速
　　迟以取妍速以取劲先必能速然后为迟若素不能速而専事迟则无神气若専事速又多失势
　　笔势
　　下笔之初有搭锋者有折锋者其一字之体定于初下笔凡作字第一字多是折锋第二三字承上笔势多是搭锋若一字之间右边多是折锋应其左故也又有平起者如画藏锋者如篆画大要折搭多精神平藏善含蓄兼之则妙矣








　　説郛卷八十七上
　　钦定四库全书
　　説郛卷八十七下　　　元　陶宗仪　撰
　　书断卷一【张怀瓘】
　　古文
