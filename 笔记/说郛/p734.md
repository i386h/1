<!-- { "loadSidebar": true } -->
　　赵后腰骨尤纎细善踽步行若人手执花枝颤颤然他人莫能学也在主家时号为飞燕入宫后复引援其妹得幸为昭仪昭仪尤善笑语肌骨秀滑二人皆天下第一色色倾后宫自昭仪入宫帝益希幸东宫昭仪居西宫后日夜欲求子为自固久逺计多用小犊车载年少子与通帝一日惟从三四人往后宫后方与人乱不知也左右急报后惊遽出迎帝冠发散乱言语失度帝因亦疑焉帝坐未久复闻壁衣中有人声帝乃去由是帝有害后意以昭仪故隐忍未发一日帝与昭仪方饮帝忽攘袖瞠目直视昭仪怒气怫然不可犯遽起避席伏地谢曰臣妾族孤寒下无强近之亲一旦得备后庭驱使之列不意独承幸御浓被圣私立于众人之上恃宠邀爱众谤来集加以不识忌讳冒触威怒臣妾愿赐速死以寛圣抱因涕泪交下帝自引昭仪曰汝复坐吾语汝汝无罪汝之姊吾欲袅其首断其手足置溷中乃快吾意昭仪曰何缘而得罪帝言壁衣中事昭仪曰臣妾缘后得备后宫后死则妾安能独生况陛下无故而杀一后天下有以窥陛下也愿得身实鼎镬体膏斧钺因大恸以身投地帝惊遂起持昭仪曰吾以汝之故不害后第言之耳汝何自恨若是久之昭仪方就坐问壁衣中人帝隂穷其迹乃宿衞陈崇子也帝使人就其家杀之而废陈崇昭仪往见后言帝所言且曰姊曾忆家贫寒饥无聊姊使我共隣家女为草履入市货履市米一日得米归遇风雨无火可炊饥寒甚不能成寐使我拥姊背同泣此事姊岂不忆也今日幸富贵无他人戕我而自毁败或再有过帝复怒事不可救身首异地为天下笑今日妾能拯救也存殁无定或尔妾死尚谁攀乎乃泣涕不已后亦泣焉自是帝不复往后宫承幸御者昭仪一人而已昭仪方浴帝私窥之侍者报昭仪昭仪急趋烛后避帝瞥见之心愈惑他日昭仪浴帝黙赐侍者特令不言帝自屏罅觇兰汤灔灔昭仪坐其中若三尺寒泉浸明玉帝意思飞扬若无所主帝常语近侍自古人主无二后若有则吾立昭仪为矣后知昭仪以浴益宠幸乃具汤浴请帝以观既往后入浴躶体而立以水沃之后愈亲近而帝愈不乐不幸而去后泣曰爱在一身无可奈何后生日昭仪为贺帝亦同往酒半酣后欲感动帝意乃泣数行下帝曰他人对酒而乐子独悲岂有所不足耶后曰妾昔在主宫时帝幸其第妾立主后帝视妾不移目甚久主知帝意遣妾侍帝竟承更衣之幸下体常污御服妾欲为帝浣去帝曰留以为忆不数日备后宫时帝齿痕犹在妾颈今日思之不觉感泣帝恻然懐旧有爱后意倾视嗟叹帝欲留昭仪先辞去帝遇暮方离后宫后因帝幸心为奸利经三月乃诈托有孕上牋奏云臣妾久备掖庭先承幸御遣赐大号积有嵗时近因始生之日复加善祝之私特屈乗舆俯临东掖久侍宴私再承幸御臣妾数月来内宫盈实月脉不流饮食美甘不异常日知圣躬之在体梦天日之入懐虹初贯日总是珍符龙据妾胸兹为嘉瑞更约蕃育神嗣抱日趋庭瞻望圣明踊跃临贺谨此以闻帝时在西宫得奏喜动顔色答云因阅来奏喜庆交集夫妻之私义均一体社稷之重嗣续其先任体方初保绥宜厚药有性者勿举食无毒者可亲有求上字勿烦牋奏口授宫使可矣两宫问使交至后虑帝幸见其诈乃与宫使王盛谋自为之计盛谓后曰莫若辞以有姙者不可近人近人则有所触焉触则孕败后乃遣王盛奏帝帝不复见后第遣问安否而已俯及诞月帝具浴子之仪后召王盛入宫中谓曰汝自黄衣郎出入禁掖吾引汝父子俱富贵无憾吾为自利长久计托孕乃吾之私意实非也已及期子能为我谋焉事成子万世有后利盛曰臣为后取民间才生子携入宫为后子但事宻不泄亦无害后曰可盛访郭外有生子者才数日以百金取之以物囊囊之入宫见后既发器则子死后惊曰子死安用也盛曰臣今知矣载子之器气不泄此所以死也臣当穴其上使气可出入则子不死盛得子趋宫门欲入则子惊啼尤甚盛不敢入少选复携之趋门子复如是盛终不敢携入宫盛来见后言子惊啼事后泣日为之奈何时巳逾十二月矣帝颇疑讶或奏帝云尧之母十四月而生尧后所姙当是圣人后终无计乃遣人奏帝云臣妾昨梦龙卧不幸圣嗣不育帝但叹惋而已昭仪知其诈乃遣人谢后曰圣嗣不育岂日月不满也三尺童子尚不可欺况人主乎一日手足俱见妾不知姊之死所也时后庭掌茶宫女朱氏生子昭仪日从何而得也乃以身投地大恸帝自持昭仪起坐昭仪声呼宫吏蔡防曰急为吾取子来防取子上昭仪语防曰为吾杀之防修虑未行昭仪怒骂曰吾重禄养汝将安用也不然吾并戮汝防以子击殿础死投之井后宫宫人孕子者皆杀之后帝行歩迟气惫不能御女有方士闻而献丹其丹养于火者百日乃成先以大瓮贮水满即下丹水中水即沸又易去复贮新水如是十日不沸方可服帝日服一粒颇能行幸一夕在大庆殿昭
　　仪醉连进十粒初夜绛帐【阙】　　　　笑吃吃不止及中夜昏昏不能起坐向外卧昭仪急起秉烛视帝精出如泉溢有顷帝崩太后遣人理昭仪且急穷帝得疾之端昭仪乃自絶后居东宫忽寐中惊啼甚久侍者呼问方觉乃言曰适吾梦中见帝帝自云中赐吾坐帝命进茶左右奏帝云向日侍帝不谨不合啜此茶吾意既不足吾又问帝昭仪安在帝曰以数杀吾子今罚为巨鼋居北海之隂水六间受千嵗水寒之苦乃大恸后梁时北鄙大月支王猎如海上见巨鼋出于穴其首犹贯玉钗颙望波间惓惓有恋人之意大月支王遣使问梁武帝帝以昭仪事报之

　　説郛卷一百十一上
　　钦定四库全书
　　说郛卷一百十一下　　　元　陶宗仪　撰杨太真外传卷上
　　杨贵妃小字玉环宏农华隂人也后徙居蒲州永乐之独头村高祖令本金州刺史父琰蜀州司户贵妃生于蜀尝误坠池中后人呼为落妃池池在导江县前亦如王昭君生于峡州今有昭君村绿珠生于白州今有绿珠江
　　妃早孤养于叔父河南府士曹元璬家开元二十二年十一月归于寿邸二十八年十月宗幸温泉宫自天寳六载十月复改为华清宫
　　使高力士取杨氏女于寿邸度为女道士号太真住内太真宫天寳四载七月册左卫中郎将韦昭训女配寿邸是月于凤凰园册太真宫女道士杨氏为贵妃半后服用进见之日奏霓裳羽衣曲
　　霓裳羽衣曲者是宗登三乡驿望女几山所作也故刘禹锡有诗云伏覩宗皇帝望女几山诗小臣斐然有感开元天子万事足惟惜当时光景促三乡驿上望仙山归作霓裳羽衣曲仙心从此在瑶池三清八景相追随天上忽乗白云去世间空有秋风词又逸史云罗公远天寳初侍宗八月十五日夜宫中翫月曰陛下能从臣月中游乎乃取一枝桂向空掷之化为一桥其色如银请上同登约行数十里遂至大城阙公远曰此月宫也有仙女数百素练寛衣舞于广庭上前问曰此何曲也曰霓裳羽衣也上密记其声调遂回桥却顾随步而灭旦谕伶官象其声调作霓裳羽衣曲以二说不同乃备录于此
　　是夕授金钗钿合上又自执丽水镇库紫磨金琢成步揺至妆閤亲与挿鬓上喜甚谓后宫人曰朕得杨贵妃如得至寳也乃制曲子曰得寳子又曰得【方孔反】子先是开元初宗有武惠妃王皇后后无子妃生子又美丽宠倾后宫至十三年皇后废妃嫔无得与惠妃比二十一年十一月惠妃即世后庭虽有良家子无悦上目者上心凄然至是得贵妃又宠甚于惠妃有姊三人皆丰硕修整工于谑浪巧防防趣每入宫中移晷方出宫中呼贵妃为娘子礼数同于皇后册妃日赠其父琰济隂太守母李氏陇西郡夫人又赠琰兵部尚书李氏凉国夫人叔珪为光禄卿银青光禄大夫再从兄钊拜为侍郎兼数使兄铦又居朝列堂弟锜尚太华公主是武惠妃生以母见遇过于诸女赐第连于宫禁自此杨氏权倾天下每有嘱请台省府县若奉诏勑四方竒货僮仆駞马日输其门时安禄山为范阳节度恩遇最深上呼之为儿尝于便殿与贵妃同宴乐禄山每就坐不拜上而拜贵妃上顾而问之曰不拜我而拜妃子意者何也禄山奏云胡家不知其父只知其母上笑而赦之又命杨铦已下约禄山为兄弟姊妹往来必相宴饯初虽结义颇深后亦权敌不叶五载七月妃子以妬悍忤防乗单车令高力士送还杨铦宅及亭午上思之不食举动发怒力士探防奏请载还送院中宫人衣物及司农米麫酒馔百余车诸姊及铦初则惧祸聚哭及恩赐浸广御馔兼至乃稍寛慰妃初出上无聊中官趋过者或笞挞之至有惊怖而亡者力士因请就召既夜遂开安兴坊从太华宅以入及晓宗见之内殿大悦贵妃拜泣谢过因召两市杂戏以娱贵妃贵妃诸姊进食作乐自兹恩遇日深后宫无得进幸矣七载加钊御史大夫权京兆尹赐名国忠封大姨为韩国夫人三姨为虢国夫人八姨为秦国夫人同日拜命皆月给钱十万为脂粉之资然虢国不施妆粉自衒美艶常素面朝天当时杜甫有诗云虢国夫人承主恩平明上马入宫门却嫌脂粉涴顔色淡扫娥眉朝至尊又赐虢国照夜玑秦国七叶冠国忠鏁子帐盖希代之珍其恩宠如此铦授银青光禄大夫鸿胪卿将列棨防特授上柱国一日三诏与国忠五家于宣阳里甲第洞开僭拟宫掖车马仆从照耀京邑递相夸尚每造一堂费逾千万计见制度宏壮于巳者则毁之复造土木之工不舍昼夜上赐御食及外方进献皆颁赐五宅开元已来豪贵荣盛未之比也上起动必与贵妃同行将乗马则力士执辔授鞭宫中掌贵妃刺绣织锦数百人雕镂器物又数百人供生日及时节庆续命杨益往岭南长吏日求新竒以进奉岭南节度张九章广陵长史王翼以端午进贵妃珍玩衣服异于他郡九章加银青光禄大夫翼擢为户部侍郎九载二月上旧置五王帐长枕大被与兄弟共处其间妃子无何窃宁王紫玉笛吹故诗人张祜诗云梨花静院无人见闲把宁王玉笛吹因此又忤防放出时吉温多与中贵人善国忠惧请计于温遂入奏曰妃妇人无智识有忤圣顔罪当死既尝恩宠只合死于宫中陛下何惜一席之地使其就戮安忍取辱于外乎上曰朕用卿盖不缘妃也初令中使张韬光送妃至宅妃泣谓韬光曰请奏妾罪合万死衣服之外皆圣恩所赐唯髪肤是父母所生今当即死无以谢上乃引刀剪其发一缭附韬光以献妃既出上怃然至是韬光以发搭于肩上以奏上大惊惋遽使力士就召以归自后益嬖焉又加国忠遥领剑南节度使十载上元节杨氏五宅夜逰遂与广宁公主骑从争西市门杨氏奴挥鞭误及公主衣公主堕马驸马程昌裔扶公主因及数檛公王泣奏之上令决杀杨家奴一人昌裔停官不许朝谒于是杨家转横出入禁门不问京师长吏为之侧目故当时謡曰生女勿悲酸生男勿喜欢又曰男不封侯女作妃君看女却是门楣其天下人心羡慕如此上一旦御勤政楼大张声乐时敎坊有王大娘善戴百尺竿上施木山状瀛洲方丈令小儿持绛节出入其间而舞不辍时刘晏以神童为秘书省正字十嵗慧悟过人上召于楼中贵妃坐于膝上为施粉黛与之巾栉贵妃令咏王大娘戴竿晏应声曰楼前百戏竞争新唯有长竿妙入神谁谓绮罗翻有力犹自嫌轻更着人上与妃及嫔御皆欢笑移时声闻于外因命牙笏黄纹袍赐之上又宴诸王于木兰殿时木兰花发皇情不悦妃醉中舞霓裳羽衣一曲天顔大悦方知回雪流风可以回天转地上尝梦十仙子乃制紫云回
