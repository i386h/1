<!-- { "loadSidebar": true } -->
　　济老施花恵知客马大同郑少举黄八兄周染爱肥一任灌溉
　　李通判灶山郑伯善肥在六之中四之下又朱兰亦如之
　　鱼魫兰质本莹洁不须以秽腻之物浇之
　　夕阳红云峤青蒲观堂主名弟弱脚肥痩任意亦当观其沙土之燥晩则灌注晓则清水浇之储蓄雨水沃之令其色緑为妙
　　恵知客等兰用河沙嵌去泥尘夹粪盖泥种底用麄沙和粪方妙
　　郑少举用粪盖泥和便晒干种之上面用红泥覆之灶山用粪壤泥及河沙内用草鞋屑铺四围种之累试甚佳大凡用轻松泥皆可
　　济老施花用粪及小便浇泥摊晒用草鞋屑围种












　　王氏兰谱【防贵学】
　　窓前有草濂溪周先生盖达其生意是格物而非玩物予及友龙江王进叔整暇于六籍书史之余品藻百物封植兰蕙设客难而主其谱撷英于榦叶香色之殊得韵于耳目口鼻之表非体兰之生意不能也所禀既异所养又充进叔资学亦如斯兰野而岩谷家而庭堦国有台省随所置之其房无斁夫草可以防仁意兰岂一草云乎哉君子养徳于是乎在淳祐丁未孟春戊戌蒲阳叶大有序
　　万物皆天地委形其物之形而秀者又天地之委和也和气所钟为圣为贤为景星为鳯凰为芝草草有兰亦然世称三友挺挺花卉中竹有莭而啬花梅有花而啬叶松有叶而啬香惟兰独并有之兰君子也飡霞饮露孤竹之清标劲柯端茎汾阳之清节清香淑质灵均之洁操韵而幽妍而淡曽不与西施何郎等伍以天地和气香之也予嗜焉成癖志几之暇具于心服于身复于声誉之间捜求五十品随其性质植之客有谓予曰此身夲无物子何取以自累予应之曰天壤间万物皆寄尔耳声之寄目色之寄鼻臭之寄口味之寄有耳目口鼻而欲絶夫声色臭味则天地万物将无所寓其寄矣若总其所以寄我者而为我有又安知其不我累耶客曰然遂谱之淳祐丁未龙江王贵学进叔敬书
　　品第之等
　　涪翁曰楚人滋兰九畹植蕙百亩兰少故贵蕙多故贱予按夲草薫草亦名蕙草叶白蕙根曰薫十二亩为畹百亩自是相等若以一榦数花而蕙贱之非也今均目曰兰天下深山穷谷非无幽兰生于漳者既盛且馥其色有深紫淡紫真红淡红黄白碧緑鱼魫金钱之异就中品第紫兰陈为甲吴潘次之如赵如何如大小张淳监粮赵长秦【峡州邑名】紫兰景初以下又其次而金棱边为紫袍竒品白兰灶山为甲施花恵知客次之如李如马如郑如济老十九蕊黄八兄周染以下又其次而鱼魫兰为白花竒品其本不同如此或得其人或得其名其所产之异其名又不同如此
　　灌溉之
　　涪翁曰兰蕙丛生莳以沙石则茂沃以汤茗则芳予于诸兰非爱之太息使之硕而茂密而蕃莳沃以时而已一阳生于子根荄正穉受肥尚浅其浇宜薄南薫时来沙土正渍嚼肥滋多其浇宜厚秋七八月预防氷霜又以濯鱼肉水或秽腐水停久反清然后浇之人力所至盖不萌者寡矣
　　分拆之法
　　予于分兰次年才开花即剪去求养其气而不泄尔未分时前期月余取合用沙去砾扬尘使粪夹和【鹅粪为上他粪勿用】晒干储久逮寒露之后击碎元盆轻手解拆去旧芦头存三年之颖或三颖四颖作一盆旧颖内新颖外不可太髙恐年久易隘不可太低恐根局不舒下沙欲疏而通则积雨不渍上沙欲细则润宜泥沙顺性虽槖驼复生无易于此
　　泥沙之宜
　　世称花木多品惟竹三十九种菊有一百二十种芍药百余种牡丹九十种皆用一等沙泥惟兰有差梦良鱼魫宜黄浄无泥痩沙肥则腐吴兰仙霞宜麄细适宜赤沙浇肥朱李灶山宜山下流聚沙济老恵知客马大同大小郑宜沟壑黒浊沙何赵蒲许大小张金棱边则以赤沙和泥种之自陈八斜夕阳红以下任意用沙皆可须盆面沙燥方浇肥平常浇水亦如之而浇水时与浇肥异肥以一年三次浇水以一月三次浇大暑又倍之此封植之法受养之地靖莭菊和靖梅濂溪莲皆识物真性兰性好通风故台太髙冲阳太低隠风前宜向离后宜背坎故迎南风而障北吹兰性畏近日故地太狭蔽气太广逼炎左宜近野右宜依林欲引东旸而避西照炎烈廕之凝寒晒之蚯蚓蟠根以小便去之枯蝇防叶以油汤拭之摘莠草去蛛丝一月之内凡数十周伺其侧真怪识之橘逾淮为枳貉逾汶则死余每病诸兰肩载外郡取怜贵家既非土地之宜又失莳养之法久皆化而为茅故以得活萌贻诸同好君子倘如鄙言则纫为裳揉为浆生意日茂奚九畹而止
　　紫兰
　　陈梦良有二种一紫榦一白榦花色淡紫大似鹰爪排钉甚踈壮者二十余蕚叶深緑尾微焦而黄好湿恶燥爱肥恶浊叶半出架而尚抽蕊几与叶齐而未破昔陈承议得于官所而竒之陈梦良字也弃之鸡栅傍一夕吐蕚二十五与叶俱长三尺五寸有竒人寳之曰陈梦良诸兰今年懒为子去年为父越去年为祖惟陈兰多缺祖所以价穹其叶森洁状如剑脊尾焦众兰顶花皆并俯惟此花独仰特异于众
　　吴兰色深紫向吾得于龙岩【漳州县名】鉄矿山鉄丛石心而婉媚叶之修緑冠诸品得所养则蕋岐生有二十余蕚性颇受肥亭亭特特隠然君子立乎其前初成翁本性有仙霞色深紫花气幽芳劲操特莭榦叶与吴伯仲特花深耳
　　赵十四即师博色淡壮者十四五蕚叶色深緑花似仙霞叶之修劲不及之
　　何兰壮者十四五蕚繁而低压冶而倒披花色淡紫似陈兰芽花榦壮而何则痩陈叶尾焦而何则否或名潘兰有红酣香醉之状经雨露则娇困号醉杨妃不常发似仙霞
　　大张青色深紫壮者十三蕚资劲质真向北门张其姓读书岩谷得之花有二种大张花多小张花少大张榦花俱紫叶亦肥痩胜小张悭于发花
　　蒲统领色紫壮者十数蕚淳熈间蒲统领引兵逐冦忽见一所似非人世四周幽兰欲摘而归一老叟前曰此兰有神主之不可多摘取数颖而归
　　陈八斜色深紫壮者十余蕚发则盈盆花类大张青榦紫过之叶緑而痩尾蒲下垂紫花中能生者为间有一叶双花
　　淳监粮色深紫多者十蕚丛生并叶榦曲花壮俯者如想倚者如思叶髙三尺厚而且直其色尤紫大紫壮者十四蕚出于长秦亦以邑名近五六载叶緑而茂花韵而幽
　　许景初十二蕚者花色鲜红凌晨浥露若素练轻茜玉顔半酡榦微曲善于排饤叶颇散垂緑亦不深
　　石门红其色红壮者十二蕚花微而促色红而浅叶虽麄亦不甚髙满盆则生亦云赵兰小张青色红多有八蕚淡于石门红花榦甚短止供簪挿
　　萧仲和色如褪紫多者十二蕚叶緑如芳茅其余榦纎长花亦离疎时人呼为花梯
　　何首座色淡紫壮者九蕚陈吴诸品未出人争爱之既出其名亚矣
　　林仲孔色淡紫壮者九蕚花半开而下视叶劲而黄一云仲美
　　粉妆成色轻紫多者八蕚类陈八斜花与叶亦不甚都茅兰其色紫黯长四寸有竒壮者十六七蕚麄而俗人鄙之是兰结实其破如线丝丝片片随风飘地轻生夏至抽箆春前开花
　　金棱边出于长秦陈氏或云东郡迎春坊门王元善家如龙溪县后林氏花因火为王所得有十二三蕚幽香凌桂劲莭方筠花似吴而差小其叶自尖处分为两邉各一线许夕阳返照恍然金色漳人寳之亦罕于外是以价髙十倍于吴陈目之为紫兰竒品
　　白兰
　　灶山色碧壮者二十余蕚出漳浦昔有炼丹于深山丹未成种其兰于丹灶傍因名花如葵而间生并叶榦叶花同色蕚齐修中有薤黄东野朴守漳时品为花魁更名碧玉榦特以秋花故殿于紫兰之后
　　济老色微緑壮者二十五蕚逐瓣有一线红晕界其中余絶髙花繁则榦不能制得所养则生绍兴间僧广济修养穷谷有神人授数颖兰在山隂久矣师今行果已满与兰齐芳僧植之岩下架一脉之水溉焉人植而名之又名一线红以花中界红脉若一线然榦花与灶山相若惟灶山花开玉顶下花如落以此分其髙下此花悭生蕊每嵗只生一
　　恵知客色洁白或向或背花英淡紫片尾微黄颇似施兰其叶最茂有三尺五寸余
　　施兰色黄壮者十五蕚或十六七蕚清操洁白声气薫香花头颇大岐榦而生但花间未周下蕊半随叶深緑壮而长冠于诸品此等种得之施尉
　　李通判色白壮者十二蕚叶有剑脊挺直而秀最可人眼所以识兰趣者不専防花正要防叶
　　郑白羊色碧多者十五蕚岐生过之肤美体腻翠羽金肩花若懒散下视其跗尤碧交秋乃花或又谓大郑郑少举色洁白壮者十七八蕚郑得之云霄叶劲曰大郑叶软曰小郑散乱蓬头少举叶硃花一生则盈盆引于齐叶三尺劲壮似仙霞
　　仙霞九十蕊色白鲜者如濯含者如润始得之泰邑初不为竒植之蕊多因以名花比李通判则过之
　　马大同色碧壮者十二蕚花头肥大瓣緑片多红晕其叶髙耸榦仅半之一名朱抚或曰翠微又曰五晕丝叶散端直冠他种
　　黄八兄色洁白壮者十三蕚叶緑而直善于抽榦颇似郑花多犹荔之十八娘
　　朱兰得于朱佥判色黄多者十一蕚花头似开倒向一隅若防之蠧榦叶长而痩
　　周染色白壮者十数蕚叶与花俱类郑而榦短弱【叶榦长者为少举促而叶微黄者为白羊榦短者为周花】
　　夕阳红色白壮者八蕚花片虽白尖处微红如夕阳返照或谓产夕阳院东山因名
　　云峤色白壮者七蕚花大红心隣于小张以所得之地名叶深厚于小张清髙亦如之云峤海岛之精寺也林郡马其色緑出长泰壮者十三蕚叶厚而壮似施而香过之
　　青蒲色白七蕚挺肩露頴似碧玉而叶低小仅尺有五寸花尤白叶緑而小直而修
　　独头兰色緑一花大如鹰爪榦髙二寸叶类麦门冬入腊方薫馥可爱建浙间谓之献嵗正一榦一花而香有余者山乡有之间有双头涪翁以一榦一花而香有余者兰也
　　观堂主色白七蕚榦红花聚如簇叶不甚髙妇女多簮之
　　名第色白七八蕚风韵虽亚以出周先生读书林【先生讳匡物元和进士榜】邦人以先生故爱而存之
　　鱼魫兰一名赵兰十二蕚花片澄澈宛如鱼魫采而沈之水无影可指叶颇劲緑颠微曲焉此白兰之竒品更有髙阳兰四明兰
　　碧兰始出于叶【兴化郡名】山院陈沈二仙修行处花有十四五蕚与叶齐修叶直而痩花碧而芳用红沙种雨水浇之莆中竒品或山石和泥亦宜之
　　翁通判色淡紫壮者十六七蕚叶最修长此泉州之竒品宜赤泥和沙
　　建兰色白而洁味芎而幽叶不甚长只近二尺许深緑可爱最怕霜凝日晒则叶尾皆焦爱肥恶燥好湿恶浊清香皎洁胜于漳兰但叶不如漳兰修长此南建之竒品也品第亦多而予尚未造竒妙宜黒泥和沙
　　碧兰色碧壮者二十余蕚叶最修长得于所养则蕚修于叶花叶齐色香韵而幽长三尺五寸有余更有一品而花叶俱短三四寸许爱湿恶燥最怕烈日晒之不得其夲性则腐烂此广州之竒品也




　　菊谱【范成大】
　　定品
