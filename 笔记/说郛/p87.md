<!-- { "loadSidebar": true } -->
　　霍光传师古曰尔雅毛诗传皆云枞木则松叶栢身栝木则栢叶松身按栢叶松身乃今俗呼为丝杉者也
　　虚封
　　建安二十年曹操专封拜始置名号侯至五大夫与旧列侯关内侯凡六等以赏军功虞松之曰今之虚封葢始于此
　　蓍以七为数
　　诸家多言蓍以七为数至其何以用七则莫有言者意谓七七四十九正蓍之用耳厯攷诸易自数总以及数变皆无以七为祖者独有七为少阳固在四防之一然此之七也进之不得为阳数之极退之不能为阳变之祖则七在四防中特其列数之一耳安能总摄它数也顾独于末流取四十九以配七七而谓蓍数之祖何所本也
　　鸿毛
　　王褒圣主得贤臣颂曰翼乎如鸿毛之遇顺风鸿毛非指其羽中之最大者言如鸿鹄得风而顺其羽翰既大风又借便故以为贤臣遇主之喻也
　　河豚
　　类篇鱼部引博雅云鯸防鲀也背青腹白触物即怒其肝杀人正今人名为河豚者也然则豚当作鲀
　　湘素杂记
　　靖康间闽人黄朝俊所作也辨正世传名物音义多有归宿而时有阙疑者至释宋子京刈麦诗以四月而曰为麦秋按北史苏绰传麦秋在野其名逺矣是未尝读月令也以此见博记之难
　　宿州虹县
　　虹县今宿州属邑也今读如绛孔光传光为虹县长注虹沛之县也音贡即与今呼不同
　　舞马
　　梁天监四年禊饮华光殿其日河南献赤龙驹能伏拜善舞周兴嗣为赋按此时已有舞马不待开元间矣唐中宗景龙文馆记已有舞马亦非明皇剙教也
　　浑姓
　　刘禹锡集送浑大夫赴丰州其诗曰凤衔新诏降恩华又见旌旗出浑家然则浑姓侧声也
　　东堂桂
　　晋郄诜试东堂得第自言犹桂林一枝东堂者晋宫之正殿也山谦丹阳记曰前殿正殿也东西堂魏制也在周为小寝也
　　含章梅妆
　　寿阳公主在含章殿梅花飘着其额因橅仿之以为妆様山谦之丹阳记曰皇后正殿曰显阳东曰含章西曰徽音皆洛阳宫旧名也名起后汉
　　太守黄堂
　　郡国志曰鸡坡之侧即春申君之子假居之地也后有守居之以数失火故涂以雄黄遂名黄堂
　　七牢百牢
　　僖十五年秦改馆晋侯馈七牢焉注云牛羊豕各一为一牢呉责鲁馈百牢亦累此数而言之也牛羊豕具为太牢但有羊豕而无牛则为少牢今人独以太牢名牛失之矣
　　长短句
　　魏晋唐郊庙歌率多四字为句唐曲在者如柳枝竹枝欸乃句皆七字不知当时歌唱用何为调也张华表曰汉氏所用文句长短不齐则今人以歌曲为长短句者本张华所陈也
　　角
　　通典乐门蚩尤帅魑魅与黄帝战帝乃命吹角为龙吟以御之其后魏武北征乌桓减为半鸣而尤更悲矣胡角者本以应胡笳之声后渐用之横吹有双角即胡乐也张骞入西域传其法于西京后汉以给边将和帝时万人将军得之
　　皷吹
　　后魏永熈中诸州镇各给皷吹人多少各以大小等级为差诸王为州皆给鼓吹其等以赤青黒色为次中州刺史及诸镇戍皆给之
　　乐营将弟子
　　开元二年宗以太常礼乐之司不应典优倡杂乐乃更置左右教坊以教俗乐命左右骁衞将军范及为之使又选乐工数百人自教法曲于梨园谓之皇帝梨园弟子至今谓优女为弟子命伶魁为乐营将者此其始也
　　六纛
　　御览三百三十九曰纛六口大将中营建出引六军古者天子六军诸侯三军今天子十二诸侯六军故有六纛以总军众按此即凡今词人语建节者云植六纛皆本此也
　　放牛租
　　通鉴记周太祖放免租牛晋天福四年户部己申放矣
　　兜鍪为突厥
　　后周书曰突厥之先臣于茹茹居金山之阳为茹茹铁工金山形似兜鍪其俗谓兜鍪为突厥因以为号
　　海不波溢
　　韩诗外传曰越裳来献白雉谓周公曰久矣天之不迅风疾雨也海之不波溢也中国殆有圣人今人用瀛海无波皆本此
　　方寸
　　徐庶母为人所执曰方寸乱矣古今谓方寸为心似始乎此然而列子已尝曰吾见子之心矣方寸之地虚矣
　　缯
　　厚帛也蔡邕女诫曰缯贵厚而色尚深为其坚韧也按此即厚帛乃始名缯其着色深也
　　端疋
　　左氏昭六年丰贾以币锦二两遗子犹注云二丈为一端二端为一两所谓疋也二两者二疋也
　　水土斤两重轻
　　世传水之好者比它水升斗同而铢两多故宣州漏水有秤为此也杜牧罪言曰幽并二州程其水土与河南等常重十二然则不独水有轻重土亦然也
　　马后乐
　　今郡守马后乐即古鼔吹也古今乐録曰后汉以给边将万人将军得之刘熈释名曰横吹麾幢皆大将所有班超为将兵长史故假鼓吹幢麾也其谓假者起未为大将止为长史故许借大将鼔吹幢麾而用之也
　　绢一疋
　　唐食货志曰开元二年颁租庸调于天下濶者一尺八寸长者四丈
　　麫一斗
　　天宝元载敕麫今后以三斤四两为斗
　　大斗大尺
　　开元九年敕度以十寸为尺尺二寸为大尺量以十升为斗斗三升为大斗此谓十寸而尺十升而斗者皆秬黍为定也钟律冠冕汤药皆用之此外官私悉用大者则黍尺一尺外更増二寸黍量一斗更増三升也唐志租绢长四丈二尺
　　洪州石为城
　　龙图张存守洪州絫石为城明年大水淹及城半赖石为捍城以坚全石城至今尚存
　　颂系
　　通典刑法门百六十二景帝诏颂禁注颂读曰容容寛不桎梏
　　苏涂
　　通典东夷马韩祭鬼神立苏涂建大木以埀铃鼓注苏涂有似浮涂按浮涂即浮图浮图即塔也
　　养不吠之犬
　　东坡上神宗万言书曰畜犬本以防奸不可以无奸而养不吠之犬北史宋游道传毕义云奏劾游道杨遵彦曰譬之畜狗本取其吠今以数吠杀之恐将来无复吠犬诏除名
　　立乘车
　　古者乘车皆立不坐车前横木曰轼在车遇所敬则俯身以手按式武王式商容闾葢如此其式也惟安车乃始坐乘杜延年赐安车驷马顔师古曰安车坐乘车是也
　　物产有无
　　汶南无鸜鹆江南无狐粤无马虎庐山人见駞以为山精润州人见蝎以为主簿虫
　　倍蓰
　　孟子或相倍蓰古书罕有用蓰字者史记周本纪其罚倍蓰徐广曰一作蓰五倍曰蓰孔安国曰倍百二百锾也
　　清河
　　晋太和四年桓温自姑熟伐燕引舟师自清水入河据此即晋时未有隋汴故自清水入河
　　勿勿
　　古旗有名勿勿者集众则用之后人转为匆匆匆匆者亟遽之辞也杜牧遣兴曰浮生长勿勿儿小且呜呜
　　纳粟拜爵
　　秦始皇四年令民纳粟千石拜爵一级按此即晁错之所祖效非错剙意也
　　罢太守铜鱼
　　唐制太守交事皆合铜鱼为信周世宗显德六年以除州自有制书罢铜鱼不用
　　三关
　　世宗由沧州北顺水而行先降益津关次瓦桥关次瀛州以瓦桥关为雄州以益津关为霸州
　　上宫
　　孟子之滕馆于上宫赵岐曰孟子舍止賔客所馆之楼上也诗曰期我乎桑中要我乎上宫汉陈皇后虽废供奉如法长门无异上宫也
　　萤囊
　　沈存中清夜録丁朱崖败有司籍其家有绛纱笼数十大率如烛笼而无防无炧不知何用其家曰聚萤囊也详其此制有火之用无火之热亦已巧矣然隋炀帝已尝为之曰大为之囊照耀山谷也丁氏之囊葢其具体而微者耳
　　厨传
　　宣帝元康二年诏曰吏或擅兴徭役饰厨传以称誉过客按厨传两事也厨庖也以好饮食供过客则为饰厨也传者驿也具车马资行役则为饰传也今人合厨传为一槩谓丰馔为厨传非也
　　十金
　　薛宣曰十金法重不忍相暴章匡衡坐多取封邑四百顷监临盗所守十金以上免为庶人按汉以黄金一斤为一金十金之重者言其赃直满十金也
　　白莲花
　　洛阳无白莲花白乐天自吴中带种归乃始有之有白莲泛舟诗曰白藕新花照水开红窻小舫信风回谁教一片江南兴逐我殷勤万里来又种白莲诗曰呉中白藕洛中栽莫恋江南花懒开万里携归尔知否红蕉朱槿不将来
　　小步马
　　西域传乌桓国出小步马师古曰小细也言其能蹀足即今所谓百步千迹者也韩退之诗曰横飞玉盏家山晓细蹀金珂塞草春用此也
　　华阳
　　后汉传赞注梁州北拒华山之阳南距黒水故常璩叙蜀事谓之华阳国志也
　　鱼笱
　　唐书王君廓传君廓无行善盗尝负竹笱如鱼具内置逆刺见鬻缯者以笱囊其头不可脱乃夺缯去而主不辨也按鱼具而内有逆刺此吾乡名为倒须者也
　　方书
　　通典御史门曰张苍为御史主柱下方书如淳曰方板也谓事在板上也周礼以方书之书于板也
　　竹
　　白乐天集十一入峡诗曰苒蒻竹篾欹危机师趾
　　半池
　　白乐天集五十三池上竹下作云穿篱绕舍碧逶迤十畆闲居半是池
　　系马
　　威公城楚丘以封衞其畜散而无育公与之系马三百韦氏谓良马在闲而不放散也则知系马千驷弗眎言虽甚良而不取也
　　都卢縁
　　唐人以縁橦者为都卢縁按国语胥臣对晋文公曰侏儒扶卢韦氏谓扶縁也卢矛防之柲縁之以为戱
　　上中下褚衣
　　南粤王传陆贾往赐尉佗上中下褚衣师古音云绵装衣以绵多少分三品
　　阀阅
　　史记古人之功有三以德以言以功明其等曰阀积日曰阅
　　衣锦夜行
　　东观汉记建武二年封景丹为栎阳侯上谓曰富贵不归故乡如衣锦夜行故以封卿按前汉皆言衣绣惟此言衣锦
　　棨防当斧钺
　　汉杂事窦固征匈奴骑都尉秦彭擅刺军司马固奏劾之公府掾郭躬曰汉制假棨防以当斧彭得斩人
　　朱衣非旧制
　　王俭为司右长史晋令公府长史着朝服宋大明以来着朱衣俭言宜复旧制时不许
　　扁舟五湖
　　隗嚣传方望以书辞嚣曰范蠡收责勾践乘扁舟于五湖注曰计然云范蠡乘扁舟于五湖
　　五稷
　　职方氏并州宜五稷郑曰黍稷麦稻菽后稷社稷皆取此以其该五种名之也
　　丹图
　　秋官司约凡大约剂书于宗彞小约剂书于丹图注春秋传曰斐豹也着于丹书汉髙纪铁劵与功臣剖符作誓丹书铁劵藏之宗庙
　　象刑
　　司圜掌収教罢民凡害民者弗使冠饰而加明刑焉注弗使冠餙者着黑幪若古之象刑欤
　　卵翼
　　左传哀公下曰子西曰胜如卵余翼而长之今人言卵翼之恩本此
　　牖
　　説文穿壁以木为交所以见日也向北出牖也在墙曰牖在壁曰
　　橹
　　许氏説文曰橹大楯也案今城上雉堞曰橹为其在城上可以蔽人如人之被楯也
　　玉堂
　　汉武故事玉堂去地十二丈基堦皆用玉
　　白日衣绣
　　风俗通义江夏张辽为兖州太守以二千石归过乡里白日衣绣荣羡如此
　　地图一寸折百里
　　贞元十一年贾耽进华夷图广三丈率以一寸折百里
　　羽檄
　　魏武奏事曰有急以鸡羽挿木檄谓之羽檄说文曰檄以木简为书长尺二寸
　　羲和
　　山海经海外有女名羲和浴日于甘泉
　　百丈
　　南史朱超石传宋武北伐超石前锋入河军人縁河南岸牵百丈有漂度北岸者杜诗上蜀多言百丈也
　　鄣扇
　　诸王鄣扇不得雉尾
　　螭鱼
　　螭鱼四足长尾鳞成五色头似龙无角
　　金马碧鸡祠
