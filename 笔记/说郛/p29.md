<!-- { "loadSidebar": true } -->
　　仪礼逸经八篇澄所纂次汉兴高堂生得仪礼十七篇后鲁共王坏孔子宅得古文礼经于孔氏壁中凡五十六篇河间献王得而上之其十七篇与仪礼正同余三十九篇藏在秘府谓之逸礼哀帝初刘歆欲以列之学官而诸博士不肯置对竟不得立孔郑所引逸礼中霤礼禘于太庙礼王居明堂礼皆其篇也唐初犹存诸儒曾不以为意遂至于亡惜哉今所纂八篇其二取之小戴记其三取之大戴记其三取之郑氏注奔防也中霤也禘于太庙也王居明堂也固得仪礼三十九篇之四而投壶之类未有考焉疑古礼逸者甚多不止于三十九也投壶奔防篇首与仪礼诸篇之体如一公冠等三篇虽已不存此例葢作记者删取其要以入记非复正经全篇矣投壶大小戴不同奔防与逸礼亦异则知此二篇亦经刋削但未如公冠等篇之甚耳五篇之经文殆皆不完然实为礼经之正篇则不可以其不完而摈之于记故特纂为逸经以续十七篇之末至若中霤以下三篇其经亡矣而篇题仅仅见于注家片言只字之未泯者犹必収拾而不敢遗亦我爱其礼之意也仪礼传十篇澄所纂次按仪礼有士冠礼士昬礼戴记则有冠义昬义仪礼有乡饮酒礼乡射礼大射礼戴记则有乡饮酒义射义以至于燕聘皆然葢周末汉初之人作以释仪礼而戴氏抄以入记者也今以此诸篇正为仪礼之传故不以入记依仪礼篇次稡为一编文有不次者颇为更定射义一篇迭陈天子诸侯卿大夫士之射杂然无伦厘之为乡射义大射义二篇士相见义公食大夫义则用清江刘氏原父所补并因朱子而加考详焉于是仪礼之经自一至九经各有其传矣惟觐义阙然大戴朝事一篇实释诸侯朝觐天子及相朝之礼故以备觐礼之义而共为传十篇云
　　周官六篇其冬官一篇阙汉艺文志序列于礼家后人名曰周礼文帝尝召至魏文侯时老乐工因得春官大司乐之章景帝子河间献王好古学购得周官五篇武帝求遗书得之藏于秘府礼家诸儒皆莫之见哀帝时刘歆校理秘书始着于録略以考工记补冬官之阙歆门人河南杜子春能通其读郑众贾逵受业于杜汉末马融传之郑所注今行于世宋张子程子甚尊信之王文公又为新义朱子谓此经周公所作但当时行之恐未能尽后圣虽复损益可也至若肆为排觝訾毁之言则愚陋无知之人耳冬官虽阙今仍存其目而考工记别为一卷附之经后云
　　小戴记三十六篇澄所序次汉兴得先儒所记礼书三百余篇大戴氏删合为八十五小戴氏又损益为四十三曲礼檀弓杂记分上下马氏增以月令明堂位乐记郑氏从而为之注总四十九篇精粗杂记靡所不有秦火之余区区掇拾所谓存十一于千百虽不能以皆醇然先王之遗制圣贤之格言徃徃頼之而存第其诸篇出于先儒著作之全书者无几多是记者旁捜博采勦取残编断简防稡成篇无复诠次读者每病其杂乱而无章唐魏郑公为是作类礼二十篇不知其书果何如也而不可得见朱子尝与东莱先生吕氏商订三礼篇次欲取戴记中有关于仪礼者附之经其不系于仪礼者仍别为记吕氏既不及答而朱子亦不及为幸其大纲存于文集犹可攷也晩年编校仪礼经传则其条例与前所商订又不同矣其间所附戴记数篇或削本篇之文补以它篇之文今则不敢故止就夲篇之中科分栉剔以类相从俾其上下章文义联属章之大指标识于左庻读者开卷了然若其篇第则大学中庸程子朱子既表章之以与论语孟子并而为四书固不容复厠之礼篇而投壶奔防实为礼之正经亦不可以襍之于记其冠义昏义乡饮酒义射义燕义聘义六篇正释仪礼别辑为传以附经后矣此外犹三十六篇曰通礼者九曲礼内则少仪玉藻通记小大仪文而深衣附焉月令王制专记国家制度而文王世子明堂位附焉曰防礼者十有一防大记杂记防服小记服问檀弓曾子问六篇记防而大传间传问防三年问防服四制五篇则防之义也曰祭礼者四祭法一篇记祭而郊特牲祭义祭统三篇则祭之义也曰通论者十有二礼运礼噐经解一类哀公问仲尼燕居孔子闲居一类坊记表记缁衣一类儒行自为一类学记乐记其文雅驯非诸篇比则以为是书之终呜呼由汉以来此书千有余歳矣而其顚倒纠纷至朱子始欲为之是正而未及竟岂无望于后之人欤用敢窃取其义修而成之篇章文句秩然有伦先后始终颇为精审将来学礼之君子于此考信岂有取乎非但为戴氏忠臣而已也
　　大戴记三十四篇澄所序次按隋志大戴记八十五篇今其书阙前三十八篇始三十九终八十一当为四十三篇中间第四十三第四十四第四十五第六十一四篇复阙第七十三有二总四十篇据云八十五篇则末又阙其四或云止八十一皆不可考窃意大戴类稡此记多为小戴所取后人合其余篇仍为大戴记已入小戴记者不复録而阙其篇是以其书冗泛不及小戴书甚葢彼其膏华而此其查滓尔然尚或间存精语不可弃遗其与小戴重者投壶哀公问也投壶公冠诸侯迁庙诸侯衅庙四篇既入仪礼逸经朝事一篇又一仪礼传哀公问小戴已取之则于彼宜存于此宜去此外犹三十四篇夏小正犹月令也明堂犹明堂位也夲命以下襍録事辞多与家语荀子贾傅等书相出入非专为记礼设礼运以下诸篇之比也小戴文多缀补而此皆成篇故其篇中章句罕所更定惟其文字错误参互考校未能尽正尚以俟好古博学之君子云



　　夏小正【阙名】
　　鴈以北方为居
　　正月鴈北乡先言鴈而后言乡者见鴈而后数其乡也乡者何其居也鴈以北方为居何以谓其居生且长耳
　　鱼负氷
　　鱼陟负氷陟升也负氷者觧蛰也
　　农纬耒
　　农纬厥耒纬束也
　　俊风
　　时有俊风者大也大风南风也何大于南风也曰合氷必于南风解氷必于南风生必于南风杀必于南风故大之也
　　豺祭兽谓之祭
　　豺祭兽谓之祭獭祭鱼谓之兽何也豺祭其类獭祭非其类也
　　小正
　　何以谓之小正以小著名也
　　万用入学
　　二月万也者干戚舞也入学也者大学也谓今时大舍采也
　　鸣鸠
　　鸣鸠言始相命也
　　祈麦实
　　三月祈麦实者五谷之先也故以急祈而记之者也
　　执陟攻驹
　　四月始执驹执驹者离之去母也执而升之君也攻驹者教之服车也
　　来降燕乃睇
　　二月燕乙也降者下也言来者何也莫能见始出也故曰来降言乃睇何也睇者盻也盻眎可为室者也百鸟皆曰巢燕言室者操泥而入人之室也
　　斗柄正在上
　　六月初昏斗柄正在上五月大火中六月斗柄正在上此见斗柄之不在当心也
　　狸子肇肆
　　七月狸子肇肆始也肆者遂也言其始遂
　　栗零
　　八月栗零降零而取之非剥也
　　陟鸟蛰
　　九月陟升也鸟燕也先言陟而后言其蛰者陟而后蛰故也
　　黒鸟浴
　　十月黒鸟乌也浴也者谓飞乍上乍下也
　　养夜
　　时有养夜养长也若日之长也
　　王狩
　　王狩十一月王狩者言王之时田冬猎为狩
　　驹贲
　　十二月驹贲驹者蚁也贲者走于地中也















　　月令问答【蔡邕】
　　问者曰子何为着月令説也予幼读记以为月令体大经同不宜与记书杂録并行而记家记之又畧及前儒特为章句者皆用其意传非其夲防又不知月令徴验布在诸经周官左传实与礼记通他议横生纷纷久矣光和元年余被谤章罹重罪徙朔方内有猃狁敌冲之衅外有冦虏锋镝之艰危险凛凛死亡无日过被学者闻家就而考之亦自有所觉悟庻几颇得事情而讫未有注记着于文字也惧顚蹶陨坠无以示后同于朽腐窃诚思之书有隂阳升降天文歴数事物制度可假以为夲敦辞托説审求歴象其要者莫大于月令故遂于忧怖之中昼夜宻勿昧死成之旁贯互注参伍羣书至及国家律令制度遂定歴数尽天地三光之情辞繁多而蔓衍非所谓理约而逹也道长日短危殆兢惕取其心尽而已故不能复加删省葢所以探赜辨物庻几多识前言徃行之流茍便学者以为可览则余死而不朽也
　　问者曰子説月令多类周官左传假无周官左传月令为无説乎曰夫根柢植则枝叶必相从也月令与周官并为时王政令之记异文而同体官名百职皆周官解月令甲子沈子所谓似春秋也若夫太昊蓐収勾芒祝融之属左传造义立説生名者同是以用之
　　问者曰既用古文于歴数乃不用三统用四分何也曰月令所用参诸歴象非一家之事传之于世不晓学者宜以当时所施行夫宻近者三统已疎濶废弛故不用也
　　问者曰既不用三统以惊蛰为孟春春中雨水为二月节皆三统法也独用之何曰孟春月令曰蛰虫始震在正月也中春始雨水则雨水二月也以其合故用之问者曰歴云小暑季夏节也而今文见于五月何也曰今不以歴节言据时始暑而记也歴于大雪小雪大寒小寒皆去十五日然则小暑当去大暑十五日不得及四十五日不以节言据时暑也
　　问者曰中春令不用牺牲以圭璧更皮币不牺牲何也曰是月献羔以太牢祀高禖宗庙之祭以中月安得用牺牲祈者求之祭也着令者豫设水旱疫疠当祷祈用牺牲者是用之助生养传祈以币代牲章因于高禖之事乃造説曰更者刻木代牲如庙有祧更此説自欺极矣经典传记无刻木代牲之説葢书有转误三豕渡河之类也
　　问者曰中冬令曰奄尹申宫令谨门闾今曰门闱何也曰阉尹者内官也主宫室出入宫中宫中之门曰闱阉尹之职也闾里门非阉尹所主知当作闱也
　　问者曰令曰七驺咸驾今曰六驺何也曰夲官职者莫正于周官周官天子马六种种别有驺故知六驺左氏传晋程郑为乗马御六驺属焉无言七者知当为六也问者曰令以中秋筑城郭于经传为非其时诗曰定之方中作于楚宫定营室也九月十月之交西南方中故传曰小昏正而栽筑即营室也昏正者昏中也栽筑者栽木而始筑也今文在前八月不合于经传也
　　问者曰子説三难皆以日行为夲古论周官礼记説以为但逐恶而已独安所取之曰取之于月令而已四时通等而夏无难文由日行也春行少隂秋行少阳冬行太隂隂阳背使不于其类故冬春难以助阳秋难以逹隂至夏节太阳行太隂自得其类无所扶助独不难取之于是也
　　问者曰反令每行一时转三旬以应行三月政也春行夏令则雨水不时谓孟夏也草木蚤枯中夏也国乃有恐季夏也今总合为一事不分别施之于三月何也曰説者见其三旬不得传注而为之説有所滞碍不得通矣孟秋反令行冬令则草木枯后乃大水败其城郭即分为三事后乃大水在谁后也城郭为独自坏非水所为也季冬令曰行春令则胎夭多伤民多蛊疾命之曰逆即分为三事行季冬令为不感灾异但命之曰逆也知不得断絶分应一月也其类皆如此令之所述畧举其尤者也
