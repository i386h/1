<!-- { "loadSidebar": true } -->
　　嵇内翰頴父适尝为荆南石首主簿民有父子坐重辟府特命适按劾之为免其子死而父以抵法托言于人曰主簿仁人也且生令子明年頴生天圣中进士及第张侍郎溥知楚州防嵗饥贻书发运使求贷粮不报叹曰民转死沟壑矣尚待报耶乃发上仓粟赈之所活以万计因上章待罪降勑奬谕
　　陈节使尧咨权通判流内铨时旧制选人皆用制奏举乃得京寺官而士有孤寒不为人知者尧咨特为陈其功状升擢之
　　陈郎中贯擢利州路转运使属嵗饥出所得职田粟尽以赈民富民有积粟者率令计口自占其数有余则皆发之
　　赵观察滋知雄州时契丹大饥旧米出塞下不得过三升滋曰彼吾民也令出米无所禁
　　桑崇班怿尝遇大水有粟二廪将以舟载之见百姓走避水者遂弃其粟而载之得皆不死嵗饥聚人尽食其粟尽而止
　　润州金坛县陈亢熙宁八年饿殍无数作万人冢每一尸设饭一瓯席一领纸四贴藏尸不可纪是嵗生廊又生度皆为监司孙登仕者相继
　　马知节枢密知秦州州尝质羗酋二十人属殆逾二纪知节曰此亦人也岂不怀土悉遣还蕃落感其惠讫受代无敢有叛者
　　蔡卞章惇同肆罗织迁谪元祐诸公卞率惇以奏乞发司马光墓门下侍郎许将独无言卞等退哲宗留将问曰卿不言何也将曰发人之墓非盛德事哲宗曰朕与卿同乃不从
　　仁宗初莅政问辅臣四方奏狱来上不知所以裁之如之何则可吕文靖公夷简进曰凡奏狱必出于疑疑则从轻可也帝深以为然故终仁宗之世疑狱一从于轻王文康公溥初周祖镇蒲津召置幕府从征李守正王景崇得朝臣交结书周祖欲暴其事溥力请焚之后世宗尝问汉相李崧蜡丸书结北人有记其辞者否溥曰使崧有此肯以示人耶逢吉辈为之尔世宗遂优赠其官
　　王沂公曾知审刑院初违制之法无故失率坐徒二年公请分故失非亲被制书者止以失论上不悦曰如是无复有违制者曾曰如陛下言亦无复有失者矣自是违制遂分故失
　　张文懿公士逊在相位陈尧佐罢参知政事有挟怨上言尧佐欲反复有诬谏官隂附宗室者逊置二奏上前且言憸言动揺朝廷若一开奸萌则臣亦不能自保矣上悟置告者于法诬谏官事亦寝
　　王章惠公随知戎州戎人多蓄逃卒或忤意则执以求赏故坐法众随至下令能自归者免仍旧籍多所全活
　　陈文忠公尧叟尝为广西转运使其俗有疾不服药唯祷神尧叟以集验方刻石挂州驿舎是后始有服药者岭外少林木井泉尧叟为植木道傍凿井置亭舎至今为利
　　陈文惠公尧佐在枢府日太常博士陈诂知祥符县以法绳吏吏悉遁去章献太后怒事下枢密院诂连姻宰相吕夷简欲因诂中伤夷简者尧佐以为罪诂则奸人得计而能吏沮矣诂遂获免
　　程文简公琳知永兴元昊死谅祚尚幼以三大将分治其国或谓应各授三将节度使以分弱其势琳曰幸人之丧非所以示天下不如因而抚之
　　田枢密况知成都府自李顺王均之乱蜀守皆得便宜从事虽或小罪并其家内徙流离道路失所者颇众况察其非有甚恶释之
　　冦忠愍知永兴军于其诞日排设如圣节仪晩衣黄道服簮花走马承受且奏冦准有叛心真宗惊手出奏示执政曰冦准乃反耶范文正熟视笑曰冦准许大年纪尚騃耶可劄与冦准知上意亦解
　　公言李沆相秉钧日有狂生扣马献书歴诋其短李逊谢曰俟归家当得详览狂生遂发讪怒随公马后肆言曰居大位不能康济天下又不能引退久妨贤路宁不媿于心乎但于马上踧踖再三曰屡求退以主上未赐允终无忤色公言以帷箔之罪加于人最为暗昧万一非辜则令终身被其恶名至使君臣父子之间难施面目言之得无讱乎
　　华隂吕君举进士聘里中女行既中第妇家言曰吾女故无疾既聘而后盲敢辞吕君曰既聘而后盲君不为欺又何辞遂娶之生五男皆中进士第其一人丞相汲公是也
　　应山二连伯氏庶字君锡仲氏庠字元礼少从学于二宋相继登科君锡为人清脩孤洁故当官人号为连底清元礼加以肃人号为连底冻其父处士名舜实字辅之为乡里所説服嵗饥出谷万斛损价以鬻之惠及傍邑
　　郑屯田建中其先本雍人五季时徙家安陆赀镪钜万城中居人多舎客也每大雨过则载瓦以行问有屋漏则补之若舎客自为之屋亦为缮完又隆冬苦寒蠲舎缗仍日屯田公晚得一子即侍郎公纾也






　　説郛卷七十一
<子部,杂家类,杂纂之属,说郛>
　　钦定四库全书
　　説郛卷七十二　　　　　元　陶宗仪　撰前定録【钟辂】
　　郑防
　　开元二十五年郑防为广文博士有郑相如者年五十余自陇右来应明经以从子谒防防待之无异礼他日复谒亦如之相如因谓防曰叔父颇知某之能否夫子云其或继周者虽百世可知也某亦庶几于此若在孔门未敢邻于顔子如言偃子夏之徒固无所让防大异之因诘所验其应如响防乃杜门累日与之言因谓之曰若然君何不早为进取而迟暮如是相如曰某来歳方合成名所以不预来者时未至耳防曰君当为何官曰后七年选授衢州信安县尉秩满当卒防曰吾之后事可得闻乎曰自此五年国家当改年号又十五年大盗起幽蓟叔父此时当被玷污如能赤诚向国即可以免迁谪不尔非所料矣明年春果明经及第后七年调授衢州信安县尉将之官告以永诀涕泣为别后三年有考使来防问相如存否曰替后数月暴终于佛寺至二十九年改天宝十五年安禄山乱东都遣伪署西京畱守张通儒至长安驱朝官就东洛防至东都伪署水部郎中乃思相如之言佯中风疾摄市令以自汚而亦濳拜章防上肃宗肃宗即位灵武其年东京平令三司以按受逆命者罪防以心不附贼贬台州司户而卒
　　裴谞
　　宝应二年户部郎中裴谞出为庐州刺史郡有二迁客其一曰武彻自殿中侍御史贬为长史其一曰卜仲卿自刑部员外郎贬为别驾谞至郡三日二人来谒谞方与坐俄而吏持一刺云寄客前巢县主簿房观请谒谞方与二客话旧不欲见观语吏云谢房主簿相访方对二客请俟他日吏以告观观曰某以使君有旧宜以今日谒固不受命吏又入白谞谞曰吾中外无有房氏为旧者乃令防其祖父官讳观具以对又于怀中探一纸旧书以授吏谞览之愀然遽命素服引于东庑而吊之甚哀既出未及易服顾左右问曰此有府职月请八九千者乎左右曰有名逐要者是也遽命吏出牒以署观时二客相顾甚异之而莫敢发问谞既就榻叹息因谓二客曰君无为复患迁谪事固已前定某开元七年罢河南府文学时至大梁有陆仕佳为浚仪尉某往之仕佳座客有陈畱尉李揆开封主簿崔器方食有前襄州功曹叅军房安禹继来时坐客闻其善相人皆请之安禹无所让先谓仕佳曰官当再易后十三年而终次谓器曰君此去二十年当为府寺官长有权位而不见曹局亦有寿考次谓揆曰君今嵗名闻至尊十三年间位极人臣后二十年废弃失志不知其所以然也次谓某曰此后厯践清要然无将相年至八十言讫将去私谓某曰少间有以奉托幸一至逆旅安禹既归某即继往至则言欵甚宻曰君后二十八年当从正郎为江南郡守某明年当有一子后合为所守郡一官君至三日当令奉谒然此子命薄不可厚禄愿假俸十千已下此即安禹子也彻等咸异其事仕佳后再受监察御史卒器后为司农丞肃宗在灵武以防称防骤拜大司农及归长安累奉使后十余年竟不至本曹局揆其年授右拾遗累至宰相后与时不叶放逐南中二十年除国子祭酒充吐蕃防盟使既将行而终皆如其言安禹开元二十一年进士及第官止南阳令
　　刘邈之
　　彭城刘邈之天宝中调授岐州陈仓尉邈之从母弟吴郡陆康自江南来有主簿杨豫尉张颖者闻康至皆来贺邈之时冬寒因饮酒方酣适有魏山人琮来邈之命下帘帷迎于庭且问其所欲琮曰某将入关请一食而去邈之顾左右命具刍米于馆琮曰某非悠悠求一食者今将追延山人就于驿日旰矣若就馆则虑不及请于此食而过邈之以方饮有难色琮曰某颇能知人若果从容亦有所献邈之闻之喜遽命褰帷而坐客亦乐闻其説咸与揖让而坐时康已醉卧于东榻邈之乃具馔既食邈之有所请琮曰自此当再名闻某官至二邑宰而不主务二十五年而终言讫将去豫颖固止之皆有所问谓豫曰君八月勿食驴肉食之遇疾当不可救次谓颖曰君后政官宜与同僚善勿与官长不叶如或不叶必为所害豫颖不悦琮知其意乃曰某先知者非能为君祸福也因指康曰如醉者不知为谁也明年当成名歴官十余政寿考禄位诸君子不及也言讫遂去亦不知所往明年禄山陷两京宗幸蜀陈仓当路时豫主邮务常念琮之言记之于手板及驿骑交至或有与豫旧者因召与食误啗驴肠数脔至暮腹胀而卒颖后为临濮丞时有寇至郡守不能制为贼所陷临濮令薛景先率吏及武士持刀与贼战贼退郡平节度使以闻即日拜景先为长史领郡务而颖常与不叶及此因事笞之遂隂汚而卒邈之后楼某下登科拜汝州临汝县令转润州上元县令在任无政皆假掾以终考明年康明经及第授秘书省正字充陇右廵官府罢调授咸阳尉迁监察御史盩厔令比部员外郎连典大郡厯官二十二考
　　武殷
　　武殷者邺郡林虑人也少有名誉乡里信爱尝欲娶同郡郑氏则殷从母之女也姿色絶世雅有令德殷甚恱慕女意亦愿从之因求为壻有诚约矣无何逼于知己所荐将举进士期以三年从母许之殷至洛阳闻勾龙生善相人兼好饮酒时殷持榼造焉生极喜与之竟夕因谓殷曰予之禄与寿甚厚然而晩遇未至七十而小厄殷曰今日之虑未暇于此请以近事言之生曰君言近事非名与婚乎殷曰然生曰自此三年必成大名如其婚娶殊未有兆殷曰约有所娶何言无兆生笑曰君之娶郑氏乎曰然生曰此固非君之妻也君当娶韦氏后二年始生生十七而君娶之时当官未逾年而韦氏卒殷异其言固问郑氏之夫即同郡郭子元也子元娶五年而卒然将嫁之夕君其梦之既二年殷下第有内黄人郭绍家富于财闻郑氏美纳赂以求其婚郑之母聚其族谋曰女年既笄殷未成事吾老矣且愿见其所适今有郭绍者求娶吾欲许之如何诸子曰唯命郑氏闻之泣恚将断髪为尼者数四及嫁之夕忽得疾昏若将不救时殷在京师其夕梦一女子呜咽流涕似有所诉视之即郑氏也殷惊问其故良久言曰某常仰慕君子之德亦知君之意且曾许事君矣今不幸为尊长所逼将适他氏没身之恨知复何言遂相对而泣因惊觉悲惋且异其事乃发使验之则果适人问其姓氏则郭绍也殷数日思勾龙生言颇验然疑其名之异耳及肃宗在储邸名绍遂改子元殷明年擢第更二年而子元卒后十余年殷歴位清显每求娶辄不应后自尚书郎谪官韶阳郡守韦安贞固以女妻之殷念勾龙生之言恳辞不免娶数月而韦氏亾矣其后皆验如勾龙生之言尔
　　豆卢署
