<!-- { "loadSidebar": true } -->
　　自大中皇帝好儒术特重科第故其爱壻郑詹事再掌春闱上往往微服长安中逢举子则狎而与之语时以所闻质于内庭学士及都尉皆耸然莫知所自故进士自此尤盛旷古无俦然率多膏粱子弟平进岁不及三数人由是仆马豪华宴游崇侈以同年俊少者为两街探花使鼔扇轻浮仍岁滋甚自岁初等第于甲乙春闱开送天官氏设春闱宴然后离居矣近年延至仲夏京中饮妓籍属敎坊凡朝士宴聚须假诸曹署行牒然后能致于他处惟新进士设有顾吏故便可行牒追其所赠之资则倍于常数诸妓居平康里举子新及第进士三司幕府但未通朝籍未直馆殿者咸可就诣如不恡所费则下车水陆备矣其中诸妓多能谈吐颇有知书言话者自公卿以降皆以表德呼之其分别品流衡尺人物应对非次良不可及信可辍叔孙之朝致杨秉之惑比常闻蜀妓薛涛之才辩必谓人过言及覩北里二三子之徒则薛涛远有惭德矣予频随计吏久寓京华时亦偷游其中固非兴致毎思物极则反疑不能久常欲纪述其事以为他时谈薮顾非暇豫亦窃俟其叨忝耳不谓泥蟠未伸俄逢丧乱銮舆巡省崤函鲸鲵逋窜山林前志扫地尽矣静思陈事追念无因而久罹惊危心力减耗向来闻见不复尽记聊以编次为太平遗事云时中和甲辰岁孙棨序
　　孙棨唐翰林学士居长安中颇有介静之名其撰北里志风韵尔雅雪簔子靑楼集崔令钦敎坊记莫能逮也此志不典无补风敎然天子狎游膏梁平进粉黛之妖几埒郑卫万乗西巡端由北里作志者其有忧患乎陈继儒识




　　北里志目録
　　海论三曲中事　天水僊哥
　　楚儿　　　　　郑举举
　　牙娘　　　　　顔令宾
　　杨妙儿　　　　王团儿
　　俞洛眞　　　　王苏苏
　　王莲莲　　　　刘防娘
　　张住住
　　附録
　　胡证尚书　　　裴思谦状元
　　郑光业补衮　　杨汝士尚书
　　郑合敬先辈




　　北里志【孙棨】
　　海论三曲中事
　　平康里入北门东囘三曲即诸妓所居之聚也妓中有铮铮者多在南曲中曲其循墙一曲卑屑妓所居颇为二曲轻斥之其南曲中曲门前通十字街初登馆阁者多于此窃游焉二曲中居者皆堂宇寛静各有三数防事前后植花卉或有恠石盆池左右对设小堂垂帘茵榻帷幌之类称是诸妓皆私有所指占防事皆彩版以记诸帝后忌日妓之母多假母也【俗呼为爆炭不知其因应以难姑息之故也】亦妓之衰退者为之诸女自幼丏有或佣其下里贫家常有不调之徒潜为渔猎亦有良家子为其家聘之以转求厚赂误陷其中则无以自脱初敎之歌令而责之其赋甚急微涉退怠则鞭朴备至皆冐假母姓呼以女弟女兄为之行第率不在三旬之内诸母亦无夫其未甚衰者悉为诸邸将辈主之或私蓄侍寝者亦不以夫礼待【多有游惰者于三曲中而为诸倡所豢飬必号为庙客不知何谓】比见东洛诸妓体裁与诸州饮妓固不侔矣然其羞匕筯之态勤叅请之仪或未能去也北里之妓则公卿与举子其自在一也朝士金章者始有叅礼大京兆但能制其舁夫或可驻其去耳诸妓以出里艰难毎南街保唐寺有讲席多以月之八日相牵率听焉皆纳其假母一缗然后能出于里其于他处必因人而游或约人与同行则为下婢而纳资于假母故保唐寺毎三八日士子极多葢有期于诸妓也有一妪号汴州人也盛有财货亦育数妓多蓄衣服器用僦赁于三曲中亦有乐工聚居其侧或呼召之立至每饮率以三锾继烛即倍之
　　天水僊哥
　　天水僊哥字绛眞住于南曲中善谈谑能歌令常为席纠寛猛得所其姿容亦常常但蕴籍不恶时贤雅尚之因鼔其声价耳故右史郑休范【仁表】尝在席上赠诗曰严吹如何下太淸玉肌无奈六铢轻虽知不是流霞酌愿听云和瑟一声刘覃登第年十六七永宁相国邺之爱子自广陵入举辎重数十车名马数十驷时同年郑賨先辈扇之【郑賨本呉人或荐裴讃为东床因与名士相接素无操守粗有词学干符四年裴公致其捷与覃同年因诣事覃以求维幕不慎廉隅猥亵财利又薄其中馈竟为时辈所弃斥】极嗜欲于长安中天水之齿甚长于覃但闻众誉天水亦不知其妍丑所由辈潜与天水计议毎令辞以他事重难其来覃则连增所购终无难色防他日天水实有所苦不赴召覃殊不知信増缗不已所由辈又利其所乞且不忠吿而终不至时有户部府吏李全者【户部炼子也】居其里中能制诸妓覃闻立使召之授以金花银榼可二斤许全贪其重赂径入曲追天水入兠舆中相与至宴所至则蓬头垢面涕泗交下褰帘一覩亟使舁囘而所费已百余金矣
　　楚儿
　　楚儿字润娘素为三曲之尤而辩慧往往有诗句可称近以退暮为万年捕贼官郭鍜所纳置于他所润娘在娼中狂逸特甚及被拘系未能悛心鍜主繁务又本居有正室至润娘馆甚稀每有旧识过其所居多于牖间相呼或使人询讯或以巾笺送遗鍜乃亲仁诸裔孙也为人异常凶忍且毒毎知必极笞辱润娘虽甚痛愤已而殊不少革尝一日自曲江与鍜行前后相去十数歩仝版使郑光业【昌国】时为补衮道与之遇楚儿遂出帘招之光业亦使人传语鍜知之因曳至中衢击以马棰其声甚寃楚观者如堵光业遥视之甚惊悔且虑其不任矣光业明日特取路过其居侦之则楚儿已在临街牕下弄琵琶矣驻马使人传语已持彩笺送光业诗曰应是前生有宿寃不期今世恶因縁蛾眉欲碎巨灵掌鸡肋难胜子路拳祗疑吓人传铁劵【汾阳王有铁劵免死罪今则无矣葢恐吓之词】未应敎我踏金莲曲江昨日君相遇当下遭他数十鞭光业马上取笔答之曰大开眼界莫言寃毕世甘他也是縁无计不烦干偃蹇有门须是疾连拳据论当道加严棰便合披缁念法莲如此兴情殊不减始知昨日是蒲鞭光业性疎纵且无畏惮不拘小节是以敢驻马报复仍便送之闻者皆缩颈鍜累主两赤邑捕贼故不逞之徒多所效命人皆惮焉
　　郑举举
　　郑举举者居曲中亦善令章尝与綘眞互为席纠而充博非貌者但负流品巧谈谐亦为诸朝士所眷常有名贤醵宴辟数妓举举者预焉今左谏王致君【调】右貂郑礼臣【彀】夕拜孙文府【储】小天赵为山【崇】皆在席时礼臣初入内庭矜夸不已致君已下倦不能对甚减欢情举举知之乃下筹指礼臣曰学士语太多翰林学士虽甚贵甚美亦在人耳至如李隲刘允承雍章亦尝为之又岂能增其声价耶致君已下皆跃起拜之喜不自胜致礼臣因引满自饮更不复有言于是极欢至暮而罢致君已下各取彩缯遗酬孙龙光为状元【名偓文府弟为状元在干符五年】颇惑之与同年侯彰臣【潜】杜宁臣【彦殊】崔勋美【昭愿】赵延吉【光逢】卢文举【择】李茂勲【茂蔼弟】等数人多在其舍他人或不尽预故同年卢嗣业诉醵罚钱致诗于状元曰未识都知面频输复分钱苦心亲笔砚得志助花钿徒步求秋赋持杯给暮饘力微多谢病非不奉同年【嗣业简辞之子少有词艺无操守之誉与同年非旧知闻多称力穷不遵醵罚故有此篇曲内妓之头角者为都知分管诸妓俾追召匀齐举举綘眞皆都知也曲中常价一席四镮见烛即倍新郎君更倍其数故云复分钱也今左史刘郊文崇及第年亦惑于举举同年宴而举举有疾不来其年酒纠多非举举遂令同年李深之邀为酒纠坐久觉状元微哂良久乃吟一篇曰南行忽见李深之手舞如蜚令不疑任尔风流兼蕴借天生不似郑都知】
　　牙娘
　　牙娘居曲中亦流辈翘举者性轻率惟以伤人肌肤为事故硖州夏侯表中【泽】相国少子【离辞年自北员刺硖州不到任】及第中甲科皆流品知闻者宴集尤盛而表中性疎猛不拘言语或因醉戏之为牙娘批颊伤其面颇甚翼日期集于师门同年多窃视之表中因厉声曰昨日子女牙娘抓破泽頥同年皆骇然裴公俛首而哂不能举者久之【裴公瓒其年主司】今小天赵为山毎因宴席偏眷牙娘谓之郡君为山内子予从母妹也甚明悟为山颇惮之或亲姻中闻为山属意牙娘遂以吿其内子他日为山自外归内子谓为山曰今日顔色甚悦畅定应是见郡君也为山愕然久之无言以答亦终不敢诘其言之所来
　　顔令宾
　　顔令宾居南曲中举止风流好尚甚雅亦颇为时贤所厚事笔砚有词句见举人尽礼祗奉多乞歌诗以为畱赠五彩笺常满箱箧后疾病且甚値春暮景色晴和命侍女扶坐于砌前顾落花而长叹数四因索笔题诗云气余三五喘花剩两三枝话别一樽酒相邀无后期因敎小童曰为我持此出宣阳亲仁已来逢见新第郎君及举人即呈之云曲中顔家娘子将来扶病奉候郎君因令其家设酒果以待逡巡至者数人遂张乐欢饮至暮涕泗交下曰我不久矣幸各制哀挽以送我初其家必谓求赙送于诸客甚喜及闻其言颇嫌之及卒将瘗之日得书数篇其母拆视之皆哀挽词也母怒掷之于街中曰此岂救我朝夕也其邻有喜羗竹刘駞駞聪爽能为曲子词或云尝私于令宾因取哀词数篇敎挽柩前同唱之声甚悲怆是日瘗于靑门外或有措大逢之他日召駞駞使唱駞駞尚记其四章一曰昨日寻僊子轜车忽在门人生须到此天道竟难论客至皆连袂谁来为鼔盆不堪襟袖上犹印旧眉痕二曰残春扶病饮此夕最堪伤梦幻一朝毕风花几日狂孤鸾徒照镜独燕懒归梁厚意那能展含酸奠一觞三曰浪意何堪念多情亦可悲骏奔皆露胆麏至尽齐眉花坠有开日月沈无出期宁言掩丘后宿草便离离四曰奄忽那如此夭桃色正春捧心还动我掩面复何人岱岳谁为道逝川宁问津临丧应有主宋玉在西邻自是盛传于长安挽者多唱之或询駞駞曰宋玉在西莫是你否駞駞哂曰大有宋玉在诸子皆知私于乐工及邻里之人极以为耻递相掩覆綘眞因与诸子争金相谑失言云莫倚居突肆既而甚有恨色后有与綘眞及诸子昵熟者勤问之终不言也
　　杨妙儿
