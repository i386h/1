<!-- { "loadSidebar": true } -->
　　李商隠为文曰儒者之师曰鲁仲尼仲尼师犹龙不知师竺干善入无为稽首正觉吾师吾师夫老子生于周为柱下史司马迁史记与韩非同传曰老子无为自化清浄自正韩非揣事情循势理故作老子韩非同传此则老子行藏之道尽于是矣既正史不言老子适戎狄师于竺干未知商隠何为取信孔宣父生于鲁襄公二十一年至哀公十六年卒当周敬王也圣自天资而广学师尧舜文王周公之道以老子老而能熟古事故仲尼师之师之之道谓圣人学无常师主善为师又曰三人行必有我师焉非谓幼而师之如尧舜文王周公之圣德也故袁宏后汉书孔融答李膺曰先君孔子与子先人李耳同德比义而相师友是也孟轲论伯夷非其君不事非其民不使治则进乱则退论伊尹曰何事非君何使非民治亦进乱亦进论仲尼则曰可以仕则仕可以止则止可以久则久可以速则速乃所愿学史迁直笔述乎圣德以遗后人尔来一千祀厯诸百王行其道者夷夏宁违其教者君臣乱竺干者经史无闻佛书自言生于周昭王时言后汉明帝梦金人有傅毅对征于周汉正史并无此文未知师竺干出于何典近世尚绮靡鄙稽古而商隠词藻竒丽为一时之防所着尺题篇咏少年师之如不及无一言经国无纎意奬善唯逞章句因以知夫为锦者纎巧万状光辉曜目信其美矣首出百工唯是一端得其性也至于君臣长幼之义举四隅莫反其一也彼商隠者乃一锦工耳岂妨其愚也哉
　　昭穆
　　按礼记昭明也穆美也葢光扬先祖之德着斯美号至晋武帝以其父名昭改为韶音厯代已逺岂宜为晋氏之讳而行于我唐哉今请复为昭穆
　　洛随
　　汉以火德有天下后汉都洛阳字旁有水以水尅火故就佳随以魏周齐不遑宁处文帝恶之遂去走单书隋字故今洛字有水有佳隋字有走无走夫文字者致理之本岂以汉随两朝不经之忌而可法哉今宜依古文去佳书走
　　仅甥傍缪廐荐
　　近嵗精用文字者反以仅为逺近之近仅者才也才以身免才得中算尔雅云谓我舅者曰甥近者皆去男空书生字不原圣人之防徒欲异于经文旁者旁求诸野旁求儒雅皆是本字近日皆以旁为傍始传胥生近逼文史缪者名与实爽曰缪又绳愆糺缪又如织絍纰缪近者凡书缪字悉皆从言遂使纰缪废而不用又五十年来马廏字皆书廐字廏字从殳既字从旡经史中且无此廐字殳者戈防之类马亦武事故曰廏库是以廏字从殳若从旡即失武事之义荐字经史并从艹不单书廌【音獬豸之廌】此而不悟曷曰文人
　　奉陵
　　奉陵内官内人固有旧制某自省事六十年来常见报状云内官某以某过奉陵内人亦时有之伏见士大夫每选儿孙主守茔域必以谨良寡过者处之夫事生尚择其人奉先尤宜尽敬且礼云父母爱一人焉子爱一人焉自衣服饮食此无敢视父母所爱圣人埀教诚可企及今以罚过配陵实乖严奉之礼其奉陵内官伏请遵行旧制不用有过之人
　　宰相合与百官抗礼
　　宰相权重位尊夷夏瞻敬然与九品抗礼古之谓会昌已前不易斯制咸通已后每谒见丞相必先言中外申拜首乃尽具臣之仪韦庶人保衡为相既曰外进且非公望当时崇秩宿德竞造其门接迹排肩皆被傲然当其拜礼韦于中书命酒执爵揖让之际师保尚书一时下拜自后羣官谒相府罕有不言中外曲申卑敬者昔汲黯不拜大将军有揖客为重岂不信哉
　　切韵
　　自周随已降师资道废既号传授遂凭精音切韵始于后魏校书令李啓撰声韵十卷又夏矦咏撰四声韵略十二卷撰集非一不可具载至陆法言采诸家纂述而为己有原其著述之初士人尚多专业经史精练罕有不述之文故切韵未为时人之所急后代学问日浅尤少专经或舍四声则秉笔多碍自尔已后乃为要切之具然呉音乖舛不亦甚乎上声为去去声为上又有字同一声分为两韵且国家诚未得术又于声律求人一何乖濶然有司以一诗一赋而定否臧音匪本音韵非中律于此考覈以定去留以是法言之为行于当代法言平声以东农非韵以东崇为切上声以董勇非韵以董动为切去声以送种非韵以送众为切入声以屋烛非韵以屋宿为切又恨怨之恨则在去声很戾之很则在上声又言辩之辩则在上声冠弁之弁则在去声又舅甥之舅则在上声故旧之旧则在去声又皓白之皓则在上声号令之号则在去声又以恐字恨字俱去声令士君子于上声呼恨去声呼恐得不为有知之所笑乎又旧书曰嘉谋嘉猷法言曰嘉予嘉猷诗曰载沉载浮法言曰载沉载浮【伏予反】夫呉民之言如病瘖风而噤每啓其口则语泪防呐随声下笔竟不自悟凡中华音切莫过东都葢居天地之中禀气特正予尝以其音证之必大哂而异焉且国风杕杜篇云有杕之杜其叶湑湑独行踽踽岂无他人不如我同姓小雅大东篇曰周道如砥其直如矢君子所履小人所视此则不切声律足为验矣何须东冬中终妄别声律诗颂以声韵流靡贵其易熟人口能遵古韵足以咏歌如法言之非疑其怪矣予今别白去上各归本音详较重轻以符古义理尽于此岂无知音其间乖舛既多载述难尽申之后序尚愧周详
　　祭物先
　　礼云瓜祭上环又曰吾食于少施氏而饱少施氏食我以礼吾祭作而辞曰疏食不足祭也此则祭物之先谓神农火食德侔造化后人追而敬之今代尚崇佛氏谓之众生士子儒人宜遵典教
　　吊者跪
　　夫为吊者主人当踊吊者跪以手承主人而发吊词其有主人官髙吊者位卑不敢手及尊者但跪而起起而致词礼也今代不循其义皆先一拜谓之跪礼至有轻服主人无踊客亦先申一拜岂曰经心于展礼乎
　　短啓短疏
　　今代尽敬之礼必有短啓短疏出于晋宋兵革之代时国禁书疏非吊丧问疾不得辄行尺牍故羲之书首云死罪是违制令故也且啓事论兵皆短而缄之贵易于隠藏前进士崔旭累世藏钟王书即有羲之啓事一帖折纸尚存葢事出一时沿习不改我唐贤儒接武壊法必修晋宋权机焉可行于圣代令啓事吊疏皆同当代书题削去短封以絶舛谬
　　七曜厯
　　贾相国躭撰日月五星行厯推择吉凶无不差缪夫日星行度迟速不常谨按长厯太阳与水星一年一周天今贾公言一星直一日则是唐尧圣厯甘氏星经皆无凖凭何所取则是知贾公之作过于率尔复有溺于阴阳曲言其理者曰此是七曜日直非干五星常度所言既有迟速焉可七日之内能致一周贾公好竒而不悟其怪妄也遂致髙骈慕一公之作诳惑愚浅往往神之
　　廏焚
　　廏焚子退朝曰伤人乎不问马注云重人而贱畜也其下曰不问马是门弟子叹重夫子之言或有论者曰伤人乎否问马言先问人后问马且焚廏退朝而问曰伤人乎又问伤马乎此乃人之常情何足纪述本以不问马唯问人弟子慕圣人推心足以埀范又伤人乎即是问之之辞
　　腊日非节
　　夫节者因天地四时也而为之节非人事推移而能变之礼云臈也嵗十二月臈得禽兽为祭百神以相其功夫火德之君以子祖戌臈土德之君以丑祖辰臈各系五运盛衰推而用之非禀天地四时是知臈月为节则乖本义今代凡造作百物必取臈日欲其无壊腐之弊也但取臈月中合作自无朽蠧若须臈日岂谓达于事耶
　　缮完葺墙
　　左传子产相郑伯以如晋晋侯以鲁丧未之见也子产壊客馆之垣以纳车马士文伯让之曰缮完葺墙以待賔客若皆毁之何以供命予谓垣壊葺之而已今云缮墙岂古人于文理如此不达耶所疑字误遂有繁文予辄究其义是缮宇葺墙以待賔客此则本书宇误为完书曰峻宇雕墙足以为比况上文云髙其闬闳厚其垣墙又曰司空以时平易道路馆宫室如此足以待賔客岂徒葺墙而可以崇大诸侯之馆哉
　　论医
　　夫医切脉指下能知生死者非天受其性则因积学而致然始或着能末而寡效论者以始能命通也末缪数穷也予曰不然其初屡中喜于积财记忆未衰诊理方锐及其久也筋力已疲志怠心劳获效遂鲜则始能末缪于斯见矣若以数之通塞岂曰知理哉
　　舅姑服
　　子夏丧服传妇为舅姑齐衰五升布十一月而练十三月而祥十五月而禫禫后门庭尚素妇服素缣衣以俟夫之终丧习俗以妇之服素缣谓其尚在丧制故因循亦同夫之丧纪再周而后吉礼女子在家以父为天妇人无二天则妇之为舅姑不服齐衰三年着矣贞元十一年河中府仓曹参军萧据状称堂兄至女子适李氏壻见居丧今时俗妇为舅姑服三年恐为非礼请礼院详定埀下详定判官前太常博士李岧议曰谨按大唐开元礼五服制度妇为舅姑及女子适人为其父母皆齐衰不杖周葢以妇之道以专一不得自达必系于人故女子适人服夫以斩而降其父母丧服传曰女子已适人为父母何以周也妇人不二斩也妇人从人无专用之道故未嫁从父既嫁从夫夫死从子父者子之天也夫者妻之天也先圣格言厯代不敢易而此论之父母之丧尚止周嵗舅姑之服无容三年今之学者不本其义轻重紊乱以成俗伏以开元礼宗所修上纂累圣旁求礼经其道昭明其文彰著藏之秘府埀之无穷布在有司颁行天下率土之内固宜遵行有违斯文命曰败法乱纪伏请正牒以明典章此李苕之论可谓正矣凡居士列得不守之
　　杖周议
　　准礼父在为母为所生母父为嫡子夫为妻皆杖周自周礼已降至于开元礼及唐史二百六十年并不易斯议未闻为兄弟杖者自乱离以后武臣为兄弟始行杖周之礼是賔佐不能以礼正之致其缪误也予干宁三年九月行吊于名士之家覩其弟为兄杖门人知旧无有言其乖礼者实虑日久以为是自今后士子好礼者于服式之中慎而行之
　　祭节拜防
　　礼曰君有赐则拜而受之赐莫重于九锡衣服朱户纳陛乘舆乐县虎贲弓矢鈇钺秬鬯徧详礼文未有拜衣服虎贲者也是物也故不宜拜若拜朱户渠门宜谓之神礼记祭法累代祭名不闻有防神是知无拜祭之礼也近代受节置于一室朔望必祭之非也凡防天子二十四诸侯十今之藩镇即古之诸侯也在地则施于衙门虽罢守藩阃有爵位崇髙亦许列于私第上元元年宰相吕諲立防有司载防及门諲方惨服乃更吉服迎而拜之颇为有识者所嗤则知辱君命拜赐可也拜防祭节大乖于礼
　　客卿
　　按史记春秋之后儒术之士名闻诸侯者既适列国为客卿乃得陈王霸之道如孟轲在齐乐毅在燕赵西汉邹阳在梁伍被在呉亦行斯道尔后辩说絶但不复客卿耳自中和已后藩镇道賔者名曰客卿始则索客之徒时有斯号近者名人朝士不免继之讹缪相承莫不因此恐误来者故书之以示儿孙
　　参谋
　　秦汉之职在賔幕中筹画戎机非多学深识者莫居是选自乱离已后每居藩翰必以阴阳伎术者处之仍居将校之末宜重而轻诚可惜也设有文人仗节统戎举辟名士宜于管记支使之间以正其名不亦善乎

　　孔氏杂说【孔平仲】
　　以名为字
　　汉孔安国字安国晋安帝名德宗字德宗恭帝名德文字德文会稽王名道子字道子乃至北史慕容绍宗冯子琮魏兰根南史蔡兴宗唐郭子仪辛京杲戴休顔张孝忠尚可孤孟浩然顔见远田承嗣田承绪张嘉贞宇文审李嗣业皆以名为字
　　三世用之字
　　王羲之子徽之徽之子祯之王允之子晞之晞之子肇之王晏之子昆之昆之子陋之皆三世同用之字胡母辅之子谦之呉隠之子瞻之顔恱之子恺之皆两世同用之字
　　或讳或不讳
