<!-- { "loadSidebar": true } -->
　　陈觉微时为宋齐邱之客及为兵部侍郞也其妻李氏妬悍亲执尼防不置妾媵齐邱选姿首之婢三人与之李亦无难色奉侍三婢若舅姑礼问其故李曰此令公宠幸之人见之若靣令公何敢倨慢三婢旣不自安求还宋第李笑而许之
　　冯延已鎭临川闻朝议已有除替一夕梦通舌生毛翊日有僧解之曰毛生舌间不可剃也相公其未替乎旬日之间果已寝命
　　张洎计偕之岁为闰师燕王兾所荐首谒韩熈载韩一见待之如故谓曰子好一中书舍人顷之韩主文洎擢第不十年果主纶闱之任
　　进士李冠子善吹中管妙絶当代上饶郡公尝闻于元宗上甚欲召对属淮甸多故盘桓朞月戎务日繁竟不获见出关日李建勲赠一絶云韵如古涧长流水怨似秋枝欲断蝉可惜人间容易听新声不到御楼前钟傅鎭江西日客有以覆射之法求谒傅以厯日包一橘致袖中使射之客口占一歌以揭之云太岁当头立诸神莫敢当其中有一物常带洞庭香
　　程员举进士将逼试夜梦乌衣吏及门告员曰君与王伦廖衢陈度魏淸并已及第员梦中惊喜理服驰马诣省门见杨遂张观曾顗立街中谓曰榜在鸡行何忽至此员怅然而觉秘不敢言其年考功员外郎张秘权知贡举果放杨遂等三人员辈卒无征应旣夏内降御札尚虑遗贤命张洎舎人取所试诗赋就中书重定务在精选洎果取员等五人附来春别榜及第明年岁在癸酉也
　　李徳来任大理少卿持法甚峻忌刻便佞时号李猫儿本无学术诈称博闻每呼马为韩卢乐工为伶伦谄佞为謇谔以此贻讥于世
　　木平和尚不知何许人也保大初征至阙下倾都瞻礼阗咽里巷金帛之施日积数万常出入宫禁中他日从上登百尺楼上曰新建此楼制度佳否木平曰尤宜望火上初不喻其防居数岁木平卒淮甸大扰自寿阳置烽堠以应龙安山旦夕上多登览以瞻动静又上最钟爱庆王王初幼学上问寿命几何木平曰郎君聪明哲智预知六十年事寿当七十是岁疾终年十七葢反语以对之也
　　李征古宜春人也少时贱游尝宿同郡潘长史家是夜潘妻梦门前有仪注鞍马拥劔防衙队约二百人或坐或立且云太守在此洎见乃寓宿秀才觉后言于潘曰此客非常人也妾来晨略见饯酒一钟赠之金枙腕曰郎君他日富贵愼勿相忘李不可知也来年至京一举成名不二十年自枢密副使除本州刺史离阙日元宗赐内库酒二百瓶
　　韩熈载放旷不稽所得俸钱卽为诸姬分去乃着衲衣负筐令门生舒雅执手板于诸姬院乞食以为笑乐使中国作诗云我本江北人去作江南客舟到江北来举目无相识不如归去来江南有人忆
　　陶谷学士奉使恃上国势下视江左辞色毅然不可犯韩熈载命妓秦弱兰诈为驿卒女每日敝衣持帚扫地陶悦之与狎因赠一词名风光好云好因缘恶因缘只得邮亭一夜眠别神仙琵琶拨尽相思调知音少待得鸾胶续断弦是何年明日后主设宴陶辞色如前乃命弱兰歌此词劝酒陶大沮卽日北归
　　韩熈载北人仕江南致位通显不防闲婢妾有北齐徐之才风侍儿往往私客客赋诗有云最是五更留不住向人枕畔着衣裳之句熈载亦不介意

　　说郛卷三十九上
<子部,杂家类,杂纂之属,说郛>
　　钦定四库全书
　　说郛卷三十九下　　　　　元　陶宗仪　撰洞微志【钱希白】
　　太平兴国中李守忠为承防奉使南方过海至琼州界道逢一翁自称杨遐举年八十一邀守忠诣所居见其父曰叔连年一百二十二又见其祖曰宋卿年一百九十五语次见梁上一鸡窠中有一小儿头下视宋卿曰此吾前代祖也不语不食不知其年朔望取下子孙列拜而已
　　显德中齐州有人病狂每唱歌曰踏阳春人间二月雨和尘阳春踏尽秋风起肠断人间白发人又歌曰五云华盖晩玲珑天府由来汝腑中惆怅此情言不尽一丸萝卜火吾宫后遇一道士作法治之云每见一红衣小女引入宫殿皆多红名紫州小姑令道士曰此正犯天防毒女郎心神小姑脾神也按医经红萝卜治面毒故曰火吾宫卽以药兼萝卜食之其疾遂愈
　　有术士于腕间出弹子二丸皆五色叱令变卽化双燕飞腾上下又令变卽化二小劒交击须复为丸入腕汴都之南百余里有周令公墓墓前一石人能为怪人或过之多称鲁校书或云石押衙
　　僧便聪于五台将还京师寺有老僧寄以书其上题云东京城北寻勃贺分付僧窃啓封视之云度众僧毕早来茍更强住却恐造业复封之乃至京寻访不见其人一日五丈河侧见一小儿逐一大猪名勃贺僧问之云屠者赵氏之子能引羣猪令不乱遂爱婆荷故以名僧试呼其名以书投之猪遂食其书人立而化僧径之五台访老僧亦化去矣
　　虞部郎中周仁得监永丰仓有通谒者进士吕中及见之十岁小儿出一啓为贽仁得读之有庄周之壑已空孔绪之车初适仁得问孔氏之车出何书乃厉声呼仁得父祖名化为大防入仓而去
　　卢多逊未第时面极黑有相告曰此名败土色贵卽明润复来必多灾多逊歴贵仕面色甚莹将败数日忽暗黑如故
　　有人喜食野物捕鸦鶵之未毛者以油涂之复置窠中至大不毛取食号为鸦防后其妻产一物正如其状

　　该闻录【李畋】
　　唐路丞相随父必从浑瑊防平凉为人所执死焉随方在婴襁中迨十岁母谓随曰汝还识汝父不随呜咽无言母曰视汝眉目宛若父之眉目随遂览照观之殒絶于地后终身不复临镜与夫曾参父嗜羊枣而参终身不食同矣岂非孝之纯乎世有朝感而暮恱貌惨而心泰者其类甚众噫斯孝之妄者岂独孝乎忠亦有之龙图阁待制唐公肃文行渊雅莅政有清识之誉先与济阳丁相同举进士为三益友后官各显著居水柜街与济阳宅相对一日朝廷自金陵召济阳入议有弼谐之命唐遂迁居州北避之畋徃谒唐公谘其由唐曰谓之【丁相字】入即大拜彼权势日隆若数与之徃还事渉依附或经旬不见情必猜疑故避之朞岁济阳因妖诬事黜降岭表畋复谒唐公公曰果有是日丁之才术实天与之乃唐李赞皇之流葢动多而静少任智而鲜仁可以佐三事可以总家庶若得太祖朝赵中令吕丞相居其上则丁之用不私位不危也至哉言乎
　　开宝中神泉县令张某者新到官外以廉洁自矜内则贪黩自奉其例甚多一日自榜县门云某月某日是知县生日告示门内与给事诸色人不得辄有献送有一曹吏与众议曰宰君明言生辰日意令我軰知也言不得献送是也众曰然至日各持缣献之命曰续寿衣宰一无所拒感领而已复告之曰后月某日是县君生日更莫将来无不者得之于神泉进士黄鳯时王嵒以鹭鹚诗讽之云飞来疑是鹤下处却寻鱼最为中的畋生于丑门昌西桥所居之南旧有一宅高敞虚閴人不可居每至昏瞑间于堂壁之下有声渐起若铜铃之响或四或五缭绕宅内至晓始息先考好接士徧访人问其故时有焦道士曰妖祥之兴本由隂阳五行之气相克减而然也凡二气相搏为声此必因沴气畜在一隅故成妖尔谓徧室中屋壁狭隘之处俾其开豁虚明发泄滞气然后复新其壁先考如其言果妖不复作畋自幼志之后有朋友凶宅者以此传之皆验
　　范丞相质常言驴马驹子行有先后属诘廐吏言俱可验盖上旬驹生者行在母前中旬生者行与母并下旬生者行在母后毎验之皆不缪质曰是含灵之类悉禀五行之气驯至之道得于自然至于鱼龙异渊沼虎兕居薮穴分行列于鸿鴈辨尊卑于蠭螘蠢动犹然而况于人乎其有逆天之理矫性之分其大者则为乱臣贼子曾禽兽之不如也

　　从驾记【陈随隐】
　　孟享驾出则军器库御酒库御厨只候库仪銮司御药院从物前导骐骥院马引从舎人内外诸司库务官继之前驱亲从左右各二十一人控拢亲从三百十四防路喝賛舎人二文武左右各八都下亲从如其数閤门宣賛捧驾头于马上乃太祖卽位所坐香木为之金饰四足随其角前小偃织藤冐之至则迎驾者起居引驾主首左右各五人閤门提防御史台诸房副承直御椅子簿书官閤门只候金鎗银鎗招箭东一至五西一至五茶酒等班环卫御带内等子逍遥子御辇院官御燎子翰林司官閤门觉察宣賛二人殿侍五十二快行如上数而杀其二御马数十院官随之警跸八人殿侍执从物者十人行门徃来禁卫内编排三十人知閤歩帅行于中御龙直执从物者八十人引驾长八人祗候左右班各二十人殿前指挥使如上数各杀其六亲方围子二百四十人内殿直御龙直各二百崇政殿亲从内外等子各如上数内等子十七人作内围子主管殿司公事主管禁卫官押之烛笼两行各六十人快行如初数行门二十四人擎辇六十人中仰天顔盖二扇二挟辇殿前指挥使左右各二十四人内殿直如之挟辇御药左右各二人挿带内外御带倍上数带御器械閤下官又倍之文武亲从又各如前数筤一扇二左贤右戚乘马从驾弹压宫殿之行门以下舒脚幞头大团花罗袍击鞭编排小团花罗袍御龙直茶酒等班红地方胜练鹊缬罗衫各涂金束带控拢御马左右直执七宝素红玛瑙鞭各二擎硃红水地戏珠龙杌子各一皂纱防青地荷莲缬罗衫涂金束带文武亲从贴锦防紫宝相花大神衫铜革带内外围子皂纱防红地黄白狮子缬罗衫绯线罗背子涂金戏狮束带前引从并姜牙防三色缬衫铜带亲事官曲脚幞头簇四金雕袍涂金带百官诸司并朝服阮秀实仰瞻圣驾诗云紫烟敛翠碧天长柳荫旌旗午尚霜一朶彩云擎瑞日光华尽在舜衣裳僧必万云轻尘不动马蹄催警跸声中圣辇来汉代威仪周礼乐太平天子拜香囘若恭谢驾囘于围子内作乐添教坊东西班各三十六人丞相以下皆簮花姜防云六军文武浩如云花簇头冠様様新惟有至尊浑不带尽分春色赐羣臣万数簮花满御街圣人先自景灵囘不知后面花多少但见红云冉冉来潘牥云辇路安排看驾回千官花压防檐君王不辍忧勤念玉貌还如未挿时邓充中云辇路春风锦绣张裁红剪绿鬭芬芳黄罗伞防瞻天表万叠明霞捧太阳阮秀实云宫花密映帽檐新误蝶疑蜂逐去尘自是近臣偏得赐绣鞍扶上不胜春先臣云幸骖恭谢覩繁华马上归来戴御花老妇稚儿相顾问也颁春色到诗家

　　东巡记【赵彦卫】
