<!-- { "loadSidebar": true } -->
　　杜甫诗谓薛少保惜哉功名迕但见书画甫老何汲汲于功名岂不知固有时命殆是平生寂寥所慕嗟乎五王之功业寻为女子笑而少保之笔精墨妙摹印亦广石泐则重刻绢破则重补又假以行者何可数也然则才子鉴士宝钿瑞锦缫袭数十以为珍玩囘视五王之炜炜皆糠粃埃奚足道哉虽孺子知其不逮少保逺甚明白余故题所得苏氏薛稷二鹤云辽海未稀顾蝼蚁仰霄孤唳留清耳从容雅步在庭除浩荡闲心存万里乗轩未失入佳谈写真不妄传诗史好事心灵自不凡臭秽功名皆一戏武功中令应天人束发辽阳侍帝晨连城照乗不保宝黄图孔诰悉珍真百龄生我欲公起九原萧萧松薿薿得公遗物非不多赏物懐贤心不已其后以帖易与蒋长源字仲永吾书画友也余平生嗜此老矣此外无足为者尝作诗云棐几延毛子明窻馆墨卿功名皆一戏未觉负平生九原不可作漫呼杜老曰杜二酹汝一巵酒愧汝在不能从我游也故叙平生所覩以示子孙题曰画史识者为余増广耳目也
　　晋画
　　顾恺之维摩天女飞仙在余家
　　女史箴横卷在刘有方家已上笔彩生动髭发秀润太宗实录载购得顾笔一卷今士人家收得唐摹顾笔列女图至刻板作扇皆是三寸余人物与刘氏女史箴一同
　　吾家维摩天女长二尺名画记所谓小身维摩也戴逵观音在余家天男相无髭皆贴金
　　六朝画
　　苏氏古贤像十人一卷衣纹自非晋笔
　　蒋长源字仲永收宣王姜后免冠諌图宣王白防此六朝冠也
　　王戎像元在余家易李邕帖与吕端问已上皆假顾恺之笔元以懐素帖易于王诜字晋卿家
　　梁武帝翻经像在宗室仲忽处亦假顾笔
　　天帝释像在苏泌家皆张僧繇笔也张笔天女宫女面短而艳顾乃深靓为天人相武帝作居士服反唇露齿宫女四人擎花后四武士持戈劒发如神也
　　余家收英布像类六朝时石刻
　　唐画【五代国朝附】
　　唐初画髙鳯并梁鸿故事横卷在蔡堪字道胜家唐太宗步辇图有李徳裕题跋人后脚差是阎令画真笔今在宗室仲爰君发家
　　道徳经一卷出相间不知何人画绢本字大小不匀真褚遂良书在范相尧夫家与冯京当世家西升经不同虽有裴度栁公权跋非阎令画褚笔唐人自不鉴尔苏氏种图絶不画故事蜀人多作此等画工甚非阎立本笔立本画皆着色而细销银作月色布地今人收得便谓之李将军思训皆非也江南李主多有之以内合同印集贤院印印之葢收逺物或是珍贡
　　王维画小辋川摹本笔细在长安李氏人物好此定是真若比世俗所谓王维全不类或传宜兴杨氏本上摹得
　　张修字诚之少卿家有辟支佛下画王维仙桃巾黄服合掌顶礼乃是自写真与世所传闗中十大弟子真法相似是真笔世俗以蜀中画骡纲图剑门闗图为王维甚众又多以江南人所画雪图命为王维但见笔清秀者即命之如苏之纯家所收魏武读碑图亦命之维李冠卿家小卷亦命之维与读碑图一同今在余家长安李氏雪图与孙载道字积中家雪图一同命之为王维也其他贵族家不可胜数谅非如是之众也
　　文彦博太师小辋川拆下唐跋自连真还李氏一日同出坐客皆言太师者真唐张彦逺名画记云类道子又云云峰石色絶迹天机笔思纵横防于造化孙氏图仅有之余未见此趣
　　苏轼子瞻家收吴道子画佛及侍者志公十余人破碎甚而当面一手精彩动人防不加墨口浅深晕成故最如活
　　王防字元规家二天王皆是吴之入神画行笔磊落挥霍如莼菜条圆润折算方圆凹凸装色如新与子瞻者一同
　　李公麟字伯时家天王虽佳细弱无气格乃其弟子辈作贵侯家所收率皆此类也
　　宗室令穰字大年处天蓬亦真吴笔
　　周穜字仁熟家大悲亦真今人得佛则命为吴未见真者唐人以吴集大成面为格式故多似尤难鉴定余白首止见四轴真笔也
　　世俗见马即命为曹韩韦见牛即命为韩滉戴嵩甚可笑唐名手众未易定惟薛道祖绍彭家九马图合杜甫诗是真曹笔余唐人大抵不相逺也又金陵有唐人韩滉画牛今人皆命为戴葢差痩也
　　马佳本所见髙公绘字君素二马一龁草一嘶王诜家二马相咬是一本后人分开卖苏激字志东家三匹王元规家一匹宗室令穰家五匹刘泾字巨济家三匹皆笔法相似并唐人妙手也刘所收白子母牛王仲修字敏甫家黒牛令穰家黒牛皆命为戴甚相似贵侯家多不同皆命为戴不可胜数
　　张退传丞相孙徳淑收仁宗画黒猿上有小御宝旁一印胡芦王素字画甚竒
　　唐画张志和顔鲁公樵青图在朱长文字伯原家无名人画甚佳今人以无名命为有名不可胜数故谚云牛即戴嵩马即韩干鹤即杜荀象即章得也
　　山水李成只见二本一松石一山水四轴松石皆出盛文肃家今在余斋山水在苏州宝月大师处秀润不凡松劲挺枝叶郁然有隂荆楚小木无冗笔不作龙虵鬼神之状今世贵侯所收大图犹如顔栁书药牌形貌似尔无自然皆凡俗林木怒张松干枯痩多节小木如柴无生意成身为光禄丞第进士子祐为谏议大夫孙宥为待制赠成金紫光禄大夫使其是凡工衣食所仰亦不如是之多皆俗手假名余欲为无李论
　　巨然师董源今世多有本岚气清润布景得天真多巨然少年时多作矾头老来平淡趣髙
　　刘道士亦江南人与巨然同师巨然画则僧在主位刘画则道士在主位以此为别
　　董源平淡天真多唐无此品在毕宏上近世神品絶髙无与比也峰峦出没云雾显晦不装巧趣皆得天真岚色郁苍枝干劲挺咸有生意溪桥渔浦洲渚掩映一片江南也
　　闗同人物俗石木出于毕宏有枝无干
　　张友正家收古栢一株枝枝如龙虵糺结甚异石亦皴澁不凡题为韦侯平生收画后多归王
　　大抵牛马人物一模便似山水摹皆不成山水心匠自得处髙也
　　滕昌祐边鸾徐熈徐崇嗣花皆如生黄筌惟莲差胜虽富艳皆俗
　　李王山水唐希雅黄筌之伦翎毛小笔人收甚众好事家必五七本不作深论
　　李玮公炤自言收李成八幅此特以气与好事相尚尔宗室仲忽字周臣收孙可笠泽垂钓图亦不俗然世无可笔又收唐道徳经一卷人物三寸许皆如吴画润州节推庄鼎字节之青州人收麻纸尔雅图衣冠人物与苏氏一同
　　王球防玉收西域图谓之阎令画褚遂良书与冯京家同假名耳
　　蒋长源字永仲家周昉三杨图冯京当世家横卷皆入神
　　苏州丁氏五星图宗室叔盎字伯充家金星一小帧并真迹也
　　宗少文一笔画唐人摹绢本在刘季孙家故苏太简物薛稷鹤在苏之孟家
　　北史人物衣冠乗马甚古亦在苏之孟家题云曹将军也
　　徐熈大小折枝吾家亦有士人家往往见之翎毛之伦非雅玩故不录桃一大枝谓之满堂春色在余家李公麟家展子防朔方行小人物甚佳韩马破裂四足如涉水中皆南唐文房物
　　宗室仲爰字君发收唐画陶渊明归去来其作庐山有趣不俗
　　杨崇字之损收唐画村田踏歌乐上题广政年入御府人物亦佳
　　凡收画必先收唐希雅徐熈等雪图巨然或范寛山水图齐整相对者装堂遮壁乃于其上渐渐挂名笔绢素大小可相当成对者又渐渐挂无对者葢古画大小不齐铺挂不端正若晋笔须第二重挂唐笔为衬乃可挂也许道宁不可用模人画太俗也
　　余家顾浄名天女长二尺五应名画记所述之数唐镂牙轴紫锦装褾李公麟见之赏爱不已亲琢白玉牌鼎铭古篆虎头金粟字皆碾云鹤以结缘也
　　戴逵观音亦在余家家山乃逵故宅其女舍宅为寺寺僧传得其相天男端静举世所覩观音作天女相者皆不及也名画记云自汉始有佛至逵始大备也
　　古画若得之不脱不须背褾若不佳换褾一次背一次壊屡更矣深可惜葢人物精神发彩花之秾艳蜂蝶只在约略浓淡之间一经背多或失之也
　　蔡骃子俊家收老子度闗山水林石车从闗令尹喜皆奇古老子乃作端正塑像戴翠色莲花冠手持碧玉如意此葢唐为之祖故不敢画其真容汉画老子于蜀郡石室有圣人气象想去古近当是也
　　仲爰收巨然半幅横轴一风雨景一皖公山天柱峰图清润秀拔林路萦回真佳制也
　　余家董源雾景横披全幅山骨隠显林梢出没意趣髙古
　　余家所收李成至李冠卿大扇爱之不已为天下之冠既购得之背于真州昭宣使宋用臣自舒州召还见之太息云慈圣光献太后于上温清小次尽购李成画贴成屏风以上所好至辄玩之因吴丞相冲卿夫人入朝太后使引辨真伪成之孙女也内以四幅为真拆奉上别购补之勅用臣背于内东门正与此类因语然嘱吾爱惜余亦甚珍之及得盛文肃家松石片幅如纸干挺可为隆栋枝茂凄然生隂作节处不用墨圈下一大防以通身淡笔空过乃如天成对面皴石圆润突起至坡峰落笔与石脚及水中一石相平下用淡墨作水相准乃是一碛直入水中不若世俗所效直斜落笔下更无地又无水势如飞空中使妄评之人以李成无脚葢未见真耳刘泾自以李成真笔多于是出示之乃良乆曰此必成师也
　　唐希雅作林竹韵清楚但不合多作禽鸟又作棘林间战笔小竹非善是效其主李重光耳
　　锦峰白莲居士又称钟峰隠居又称钟峰者皆李重光画自题号意是钟山居耳每自画必题曰钟隐笔上着内殿图书之印及押用内合同集贤院墨印有此印者是典于文房物也内合同乃其玺唐室皆用内合同为御印至梁髙祖始用御前之印也钱氏以内院仿之封函曰制姓名内曰制公某人可某官官上用此印日月用国印今人絶不作故事者由所为之人不考古衣冠皆使人发笑古人皆云某图是故事也蜀人有晋唐余风国初已前多作之人物不过一指虽乏气格亦秀整林木皆用重色清润可喜今则不复见矣
　　范寛师荆浩浩自称洪谷子王诜尝以二画见送题勾龙爽画因重背入水于左边石上有洪谷子荆浩笔字在合緑色抹石之下非后人作也然全不似寛后数年丹徒僧房有一轴山水与浩一同而笔干不圆于瀑水边题华原范寛乃是少年所作却以常法较之山顶好作密林自此趋枯老水际作突兀大石自此趋劲硬信荆之弟子也于是以一画易之收以示鉴者
　　荆浩画毕仲愈将叔处有一轴段缄家有横披然未见卓然惊人者寛固青于蓝又云李成师荆浩未见一笔相似师闗同则叶树相似
　　闗同真迹见二十本范寛见三十本其徒甚多滕昌祐边鸾各见十本丘文播花木见三十本祝梦松雪竹见五本巨然刘道士各见十本余董源见五本李成真见两本伪见三百本徐熈崇嗣花果见三十本黄筌居寀居实见百本李重光见二十本伪吴生见三百本闗中小孟人谓之今吴生以壁画笔上绢素一一如刀划道子界墨讫则去弟子装之色葢本笔再添而成唯恐失真故齐如划小孟遂只见壁画不见其真至于防睛皆用浓墨愈光愈失神彩不活又画人面耳边地阔口鼻眼相近武宗元亦然以吴生画其手多异然本非用意各执一物理自不同宗元乃为过海天王二十余身各各髙呈似其手各作一様一披之犹一羣打令鬼神不觉大笑俗以为工也
　　李公麟病右手三年余始画以李尝师吴生终不能去其气余乃取顾髙古不使一笔入吴生又李笔神彩不髙余为目睛面文骨格自是天性非师而能以俟识者唯作古忠贤像也
　　东丹王胡瓌蕃马见七八本虽好非斋室清玩
