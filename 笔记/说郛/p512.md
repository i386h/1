<!-- { "loadSidebar": true } -->
　　三伏渐终九夏将谢萤飞腐草光浮帐里之书蝉噪繁柯影入机中之髩濯枝迁而潦溢芳槿茂而发荣山土焦而流金海水沸而漂烁敬想足下藏形月府遁迹氷床披庄子之七篇逍遥物外玩老之两卷恍惚懐中但某白社狂人青缃末学不从州县之职聊立松鸐之间时假徳以为隣或借书而取友三千年之独鹤暂逐鸡羣九万里之孤鹏权潜燕侣既非得意正可忘言诸不具伸应俟靣防
　　夷则七月
　　素商惊辰白藏届节金风晓振偏伤征客之心玉露夜凝直僊人之掌桂吐花于小山之上梨翻叶于大谷之中故知节物变衰草木揺落敬想足下时称独歩世号无双万顷澄波黄叔度之器量千寻耸干嵇中散之楷模但某一介庸才二隅顽学懐经问道不遇披云负笈寻师罕逢见日俛仰兴叹形影自怜不知龙前不知龙后莺鹏虽异风月是同幸矣择交希垂影拂
　　南吕八月
　　一叹分飞三秋限隔遐思盛徳将何以伸白云断而音信稀青山暝而江湖逺敬想足下羽仪胜睠领袖嘉賔倾玉醅于风前防琼驹于月下但某登山失路渉海迷津闻猿啸而寸寸断肠聼鸟声而双双下泪当以黄花咲冷白羽悲秋既传苏子之书更泛陶公之酌聊因三鸟畧叙二难面防取书不能尽述或叨鳯念不黜鱼缄
　　无射九月
　　宿昔亲朋平生益友不谓穷通有分云雨将乖既深伐木之声更问采葵之咏属以重阳变叙节景穷秋霜抱树而拥柯风拂林而下叶金堤翠栁带星采而均调紫塞苍鸿追风光而结阵敬想足下秀标东箭价重南金才过吞鸟之声徳迈懐鲛之智但某衡门贱士瓮牖微生既无白马之谈且乏碧鸡之辩叹分飞之有处嗟防面以无期聊伸布服之言用述并粮之志
　　应钟十月
　　节届灵钟应隂律愁云拂岫带枯叶以飘空翔气浮川映危楼而叠逈胡风起截耳之冻赵日兴曝背之思敬想足下山岳钟神星辰挺秀潜明晦迹隠于朝市之间纵法化人不混乡闾之下某陋巷孤游穿墙自活终朝息爨若孔子之为贫竟日停炊如范生之在职牛衣当被畏见王章犊鼻亲操恐逢犬子虽此惭贱而不羞贫绮服有时此言何述
　　黄钟十一月
　　日徃月来灰移火变暂乖语黙顿隔秦吴既苏李之书更共范张之志冷风盛而结鼻寒气切而凝唇虹入汉而藏形鹤临桥而送语彤云垂四面之叶玉雪开六出之花敬想足下世号氷壶时称武库命长袂而留客施大被以招贤酌醇酒而据切骨之寒温兽炭而袪透心之冷某携戈日乆荷防年深挥白刅而万定死生引虹旗而千决成败退龙劔而却歩月下开营进鲸鼔而横行云前起阵徒劳斩斫岂用功勲诸不具陈谨伸微意
　　大吕十二月
　　分手未遥翘心且积引领企踵朝夕不忘眷友思仁行坐未舍既属严风极冷苦雾添寒氷坚汉地之池雪积袁安之宅敬想足下栖神鹤驾眷想龙门披玩之间愿无捐徳某种贱士卖饼贫生入爨灶以声不逢蔡子驾盐车而显迹罕遇孙阳徒懐叩角之心终想暴腮之患既为乆要聊吐短章纸尽墨穷何能恳露

　　耕禄槀【胡锜】
　　拟力田诏
　　诏曰民以食为天食不可缺则民不可惰尧敬授禹粒乂盘庚曰力穑乃有秋此古者敺民之农使着本而食其力我国家躬籍以供祀典制地以行仁政诏寛减赋租勉率亦云至矣比年以来叹愁转徙壮者不縁南亩而无常心岂斧斤夺其时欤繇役分其力欤厚敛以困之欤朕知无逸艰难亦惟责躬惧徳弗类方春时和土膏脉起民事不可缓尔郡国循行阡陌宜究民恫以劝农为急若有蟊贼痒而稼者锄之尔父老率子弟孝悌陈敷菑覃播载于胥斯田既顺既宣则自今以始嵗其有秋民无阻饥乃朕之意
　　拟银青光禄大夫提举醴泉观田万顷特授保康军节度使两淮安抚制置大使兼判扬州兼提领措置屯田大使节制本路河南出戍军马加食邑实封制
　　建列纛以分封载严维翰奄全淮而作牧兼重留屯畴兹银信之庸幡尔琳庭之处控师干而卫社隆使指以旌畬允熟舆言诞敷大号银青光禄大夫提举醴泉观田万顷菑而肯播公以忘私退睦乡闾有同井相友之义进陪卿伯为立极经野之谋其至忱则忠乎君其实意则近乎古顷以仁政之润泽推为太平之纪纲贡助彻皆便于民不奢不俭租庸调悉寛其法欲逸欲安持界限以素严立经制而益谨无甚富甚贫之见谓均平纵近臣近亲之家莫敢逾越方坐致豳原之化乃祈归尧壤之耕亟示勉留爰加优渥品特升于华防廪爰赋于真宫少酧在亩之懐终冀恵畴之用矧维之重镇实今日之要区未雨绸缪合谨本根之备及时闲暇当为兵食之图顾惟礼耕义种之贤足副内修外攘之志统绥疆埸申画郊圻省骑垦湟宜举充国破羌之防分兵辟渭必循孔明定蜀之规以耒耜执戈殳以袯襫行介胄象耘沃野战守有经蚁聚列营坐作听命期复恢于境宇宜涣锡于山川是用陟防渚之斋旄开广陵之棨钺兵事节度悉归封履之中地利便宜尽入舆图之内仍申采锡庸显恩崇于戱师整戎修彻土冀歌于周雅马腾士饱平淮宜上于唐勋徃服朕言式永终誉可特授保康军节度使两淮安抚制置大使兼判扬州兼提领措置屯田大使节制本路河南出戍军马加食邑实封
　　代田万顷到任谢表
　　琳馆养恬冀息丘园之驾雕戈疏宠误分淮甸之弓吁天控避以弗俞局地勉承而有腼伏念臣量惭浅薄品特下中少事耦耕粗得带经之乐壮沾圭禄颇懐忧国之忠越内外以若畴辨总秸而定赋千夫万夫之长愧匪其材九推五推之间备殚其力乃上从盘之请欲陶撃壤之情忽授钺以总师俾建麾而颛阃矧长淮之境土为吾国之藩篱民赖懐生军资讨实秉戈执耒宜为足兵足食之思牧马饭牛盍讲且战且耕之政鞠旅而菑其芑出车而黍其华戍牛式遣则无载饥之忧徒御式严则有峙粮之望预为雨彻之计可收日辟之功六月出征敢废歌豳于七月夏官董正尤当任甸于地官顾无圻画之良规曷副蕃宣之隆寄兹盖恭遇皇帝陛下恢复疆宇整齐乾坤一成立中兴之基大披图籍九井张太平之纪丕混车书内将拓梁山奕奕之区外欲归齐国章章之土知臣粗能积谷故使备边察臣稍熟分耕故资治塞庚癸政需于饱饷戊巳宜増于钜屯臣敢不实壑实墉乃疆乃理三事就绪勉修濆浦之戎万年休愿报土田之徳
　　拟常熟县开国侯谷实进封常熟县开国公加食邑实封制
　　庆有年而介福乆疏分井之封播攷绩以陟明爰进植圭之秩乃睠奏艰之恵载推报本之恩允穆师言诞涣号常熟县开国侯谷实学深种植仁熟滋培一日无食则饥司民之命三代处农而教为道之原其和足召隂阳之和其贵能贱金玉之贵豳歌始播妇馌亩以勤劳鲁颂于征牧在坰而蕃硕行师则借之挽粟彻疆则资之峙粮持常平使者之权视时登损佐地官司徒之职待国赒颁畴庸既咏于屡书班禄宜先于増赋乃刻名于鏁璧乃彰用于斚彛爰即侯疆就陞公爵于以重宅生之寄于以显育教之庸于戱嵗月日时无易而用明朕已建九畴之范水火木金惟修而永赖尔其叙万世之功益厉后图嗣有华宠可进封常熟县开国公加食邑实封
　　代谷实谢表
　　八政之畴曰食粗喜屡丰九井之田为公误叨进秩増畬锡宠撃壤知恩伏念臣函直无竒簸扬有腼勿正勿忘勿助幸免揠苖实裒实发实坚仅能维秬顾何修而何饰载柞以载芟天子元日而祈于郊至勤圣驾冡宰杪嵗而制其用亦费庙谟偶六穂之告登而三农之胥庆遽超荣于品禄仍加衍于户租不稼而囷秖负素餐之愧奏艰而粒实归教艺之仁兹盖恭遇皇帝陛下心应形声化调风雨正徳惟和惟叙舜厚其生休徴用乂用成禹敷其福异亩遂生于同颖靡田不挺于稠华虽已夸狼戾之秋或虑有鹄形之嵗奬职方而任贡升廪氏以司储猥令燕黍之防亦被周禾之命臣敢不茂加播殖益务滋生八月获十月场力课服田之事九年耕三年食誓殚忧国之忠
　　拟陇西郡开国侯来牟进封闗内侯加食邑实封制
　　登实祈春已课两岐之最荐名告夏爰疏易地之封于皇孔硕之英贻我奏肤之美谷差吉旦穑播猷言陇西郡开国侯来牟外叶坤黄内涵贲白载行于野懐大夫君子之忠斯飨我农成先公风化之业将其来食迄用康年滹沱对灶之时竟能济业崆峒跨鞍之顷遂底休师庸进绩于农书复侑忱于寝庙来咨来茹有在公助祭之防实好实坚相尊祖配天之道爰易陇西之旧壤聿陞闗内之新畬于戱雨露肥硗之不齐尔既勉修于人事山川土田之大启朕其加锡于侯功徃服休恩勉图后效可进封闗内侯加食邑实封
　　代来牟谢表
　　代食维好绩愧乏于善收徃即乃封恩误叨于登进自天锡命易地祗荣伏念臣桑下枯荄丘中槁茁鬖鬖黄髪老风雪之雕残皦皦素心抱冰霜之洁白生乐国而无防苖之感厯元都而有兎葵之思因问俗于闗中辄借阶于陛下爰进仲舒之防勿令后时至形武帝之忧诏其益种欲使亩畟畛麃之所皆有春登夏实之资地方虑于不齐意敢希于所报讵期削木之质遽跻沃壤之区兹盖防遇皇帝陛下徳游祥云政如时雨五谷共衍蔼永平膏沐之懽多黍同登播元和天锡之颂课吏奏渔阳之最谈兵却新郑之师以荐庙而劝相农民以问价而选抡使者肆令穉植亦被播耰臣敢不小大懐忠艰难陈业诵原野南都之盛已幸富饶歌宫室故国之墟尚祈警戒
　　拟米秫除祭酒诰
　　唐得祭酒生徒皆喜谓不寂寞矣盖桥门冠带之地必资醉经钜贤而为之长以尔学殖素醇词英早粲粤自脱頴而来诗曰或舂或揄或或蹂其所践亦既熟矣顷登米廪教思薫陶士君子已有成周既醉之行今擢表成均维其令仪以式我賔僎使酌道味徳者皆沉浸乎醲郁则将用汝作醴徃惟钦哉
　　代米秫谢表
　　任闾师之耕农功举实进司成之长賔僎増华揆量逾涯懐荣蹐地伏念臣素无学殖徒有仁根后稷教艺以来芳联南亩陶潜赋归而后頴露西畴在前深愧于粃糠若作尚资于麴糵忽从米廪叨佩水苍清为圣人中俾乐道涯之泳醉有君子行使沾徳海之流自非沐汉化之鸿醇何以式周朋之燕湑兹盖防遇皇帝陛下气薫嘉协瑞格和平当丰年髙廪之秋畀烝为醴阐七月公堂之教献飨称觥将陶民俗于温温廼首观儒风于浑浑肆令浅薄亦被涵濡臣敢不泆戒非彛礼严有防招诸生而浸醲郁盍明立馆之规造三代而乐优游共适舞雩之趣
　　拟马菽除驾部诰
　　乗舆法驾公卿奉引太仆御参属车盖所以严导扈也尔理明刍悦才有骏声乗马在廐摧之秣之于【阙一字】之职咸休厥功朕甚嘉之今将驾銮车涖明堂擢尔司驾仆臣正厥后克正思无邪思马斯臧尔其捜举天闲之政使徒御不惊既硕孔安则为称厥职其徃钦哉毋失朕命
　　代马菽谢表
　　典廐滥员无裨仰秣司舆躐宠有腼分曹闻命凌兢衔恩激烈伏念臣用非谷粟材仅秸防驹谷逍遥惯饱南山之味骃原濡沃备尝豳圃之劳荷不弃于牧刍俾进供于饲秣约軧鸣公銮之节宜预均调法驾备六马之参盍先审御腾槽有幸导扈何居兹盖防遇皇帝陛下临下以寛驭臣以爵自强不息时乗六位之飞示朴为先日却千里之献属举我享我将之礼载严既闲既庻之司肆使驽疲获依骑乗臣敢不益鞭而后载范其驰地熟九方幸已尘于太仆天低五路愿长拥于属车
　　拟良耜除司农卿诰
