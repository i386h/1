<!-- { "loadSidebar": true } -->
　　蕳即兰香草也春秋传曰刈兰而卒楚辞云纫秋兰孔子曰兰当为王者香草皆是也其茎叶似药草泽兰但广而长节节中赤高四五尺汉诸池苑及许昌宫中皆种之可着粉中故天子赐诸侯兰藏衣著书中辟白鱼也
　　采采芣苢
　　芣苢一名马舄一名车前一名当道喜在牛迹中生故曰车前当道也今药中车前子是也幽州人谓之牛舌草可鬻与煮同作茹大滑其子治妇人难产
　　言采其蝱
　　蝱今药草贝母也其叶如栝楼而细小其子在根下如芋子正白四方连累相着有分解也
　　中谷有蓷
　　蓷似萑方茎白华华生节间旧説及魏博士济隂周元明皆云庵防是也韩诗及三苍説悉云蓷益母也故曾子见益母感恩案本草云茺蔚一名益母故刘歆曰蓷臭秽即茺蔚也
　　集于苞杞
　　杞其树如樗一名苦杞一名地骨春生作羮茹防苦其茎似莓子秋熟正赤茎叶及子服之轻身益气
　　言采其藚
　　藚今泽蕮也其叶如车前草大其味亦相似徐州广陵人食之
　　茑与女萝
　　茑一名寄生叶似当卢子如覆盆子赤黑甜美女萝今兎丝蔓连草上生黄赤如金今合药兎丝子是也非松萝松萝自蔓松上生枝正青与兎丝殊异
　　有蒲与荷
　　荷芙蕖江东呼荷其茎茄其叶蕸茎下白蒻其花未发为菡蓞已发为芙蕖其实莲莲青皮里白子为的的中有青长三分如钩为薏味甚苦故俚语云苦如薏是也的五月中生生啖脆至秋表皮黑的成食或可磨以为饭如粟饭轻身益气令人强健又可为糜幽州扬豫取备饥年其根为藕幽州谓之光旁为光如牛角
　　参差荇菜
　　荇一名接余白茎叶紫赤色正圆径寸余浮在水上根在水底与水深浅等大如钗股上青下白鬻其白茎以苦酒浸之脆美可案酒
　　于以采苹
　　苹今水上浮萍是也其粗大者谓之苹小者曰防季春始生可糁蒸以为茹又可用苦酒淹以就酒
　　于以采藻
　　藻水草也生水底有二种其一种叶如鸡苏茎大如箸长四五尺其一种茎大如钗股叶如蓬蒿谓之聚藻扶风人谓之藻聚为发声也此二藻皆可食煮挼去腥气米面糁蒸为茹嘉美扬州饥荒可以当糓食饥时蒸而食之
　　言采其茆
　　茆与荇菜相似叶大如手赤圆有肥者着手中滑不得停茎大如匕柄叶可以生食又可鬻滑美江南人谓之莼菜或谓之水葵诸陂泽水中皆有
　　蒹葭苍苍
　　蒹水草也坚实牛食之令牛肥强青徐州人谓之蒹兖州辽东通语也葭一名芦菼一名薍薍或谓之荻至秋坚成则谓之萑其初生三月中其心挺出其下本大如箸上鋭而细扬州人谓之马尾以今语验之则芦薍别草也
　　菉竹漪漪
　　有草似竹高五六尺淇水侧人谓之菉竹也绿竹一草名其茎叶似竹青绿色高数尺今淇澳傍生此人谓此为绿竹
　　苕之华
　　苕一名陵时一名鼠尾似玉刍生下湿水中七八月中华紫似今紫草华可染皂煮以沐髪即黑叶青如蓝而多华
　　隰有游龙
　　游龙一名马蓼叶麄大而赤白色生水泽中高丈余
　　食野之苹
　　苹叶青白色茎似箸而轻脆始生香可生食又可蒸食
　　于以采蘩
　　蘩皤蒿凡艾白色为皤蒿今白蒿春始生及秋香美可生食又可蒸食一名游胡北海人谓之旁勃故大戴礼夏小正传云蘩游胡游胡旁勃也
　　菁菁者莪
　　莪蒿也一名萝蒿生泽田渐洳之处叶似邪蒿而细科生三月中茎可生食又可蒸食香美味颇似蒌蒿
　　言刈其蒌
　　蒌蒌蒿也其叶似艾白色长数寸高丈余好生水邉及泽中正月根芽生旁茎正白生食之香而脆美其叶又可蒸为茹
　　食野之蒿
　　蒿青蒿也香中炙啖荆豫之间汝南汝隂皆云菣也
　　采采卷耳
　　卷耳一名枲耳一名胡枲一名苓耳叶青白色似胡荽白华细茎蔓生可煮为茹滑而少味四月中生子正如妇人耳中珰今或谓之耳珰草郑康成谓是白胡荽幽州人呼为爵耳
　　赠之以勺药
　　勺药今药草勺药无香气非是也未审今何草司马相如赋云勺药之和扬雄赋曰甘甜之和勺药之美七十食也
　　采葑采菲
　　葑蔓菁幽州人或谓之芥菲似葍茎粗叶厚而长有毛三月中蒸鬻为茹甘美可作羮幽州人谓之芴尔雅又谓之蒠菜今河内人谓之宿菜
　　言采其蕨
　　蕨鼈也山菜也周秦曰蕨齐鲁曰鼈初生似蒜茎紫黑色可食如葵
　　言采其薇
　　薇山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀
　　言采其葍
　　葍一名防幽州人谓之燕防其根正白可着热灰中温噉之饥荒之歳可蒸以御饥汉祭甘泉或用之其草有两种叶细而背赤有臭气也
　　薄言采芑
　　芑菜似苦菜也茎青白色摘其叶白汁出肥可生食亦可蒸为茹青州谓之芑西河雁门芑尤美胡人恋之不出塞
　　谁谓荼苦
　　荼苦菜生山田及泽中得霜甜脆而美所谓堇荼如饴内则云濡豚包苦用苦菜是也
　　匏有苦叶
　　匏叶少时可为羮又可淹煮极美扬州人食至八月叶即苦故曰苦叶
　　卭有防苕
　　苕苕饶也幽州人谓之翘饶生茎如劳豆而细叶似蒺藜而青其茎叶绿色可生食如小豆藿也
　　言采其莫
　　莫茎大如箸赤节节一叶似柳叶厚而长有毛刺今人缫以取茧绪其味酢而滑始生可以为羮又可生食五方通谓之酸迷冀州人谓之干绛河汾之间谓之莫
　　莫莫葛藟
　　藟一名巨苽似燕薁亦延蔓生叶如艾白色其子赤可食酢而不美幽州谓之推藟
　　视尔如荍
　　荍一名芘芣一名荆葵似芜菁华紫绿色可食防苦
　　北山有莱
　　莱草名其叶可食今兖州人蒸以为茹谓之莱蒸
　　取萧祭脂
　　萧荻今人所谓荻蒿者是也或云牛尾蒿似白蒿白叶茎麄斜生多者数十茎可作烛有香气故祭祀以脂爇之为香许愼以为艾蒿非也郊特牲云既奠然后爇萧合馨香是也
　　白茅包之
　　白茅包之茅之白者古用包裹礼物以充祭祀缩酒用
　　可以沤纻
　　纻亦麻也科生数十茎宿根在地中至春自生不歳种也荆扬之间一歳三收【一作刈】今官园种之歳再割割便生剥之以銕若竹刮其表厚皮自脱但得其里韧如筋者煮之用缉谓之防纻今南越纻布皆用此麻
　　卭有防鹝
　　鹝五色作绶文故曰绶草
　　南山有台
　　台夫须旧説夫须莎草也可为簔笠都人士云台笠缁撮或云台草有皮坚细滑致可为簦笠南山多有
　　茹藘在阪
　　茹藘茅搜蒨草也一名地血齐人谓之茜徐州人谓之牛蔓今圃人或作畦种莳故货殖传云巵茜千石亦比千乘之家
　　白华菅兮
　　菅似茅而滑泽无毛根下五寸中有白粉者柔韧宜为索沤及曝尤善也
　　蘝蔓于野
　　蘝似栝楼叶盛而细其子正黑如燕薁不可食也幽州人谓之乌服其茎叶煮以哺牛除热
　　匪莪伊蔚
　　蔚牡蒿也三月始生七月华华似胡麻而紫赤八月为角角似小豆角鋭而长一名马新蒿
　　隰有苌楚
　　苌楚今羊桃是也叶长而狭华紫赤色其枝茎弱过一尺引蔓于草上今人以为汲灌重而善没不如杨柳也近下根刀切其皮着热灰中脱之可韬笔管
　　芃兰之支
　　芃兰一名萝摩幽州谓之雀瓢柔弱恒蔓于地有所依縁则起
　　浸彼苞稂
　　稂童粱禾秀为穗而不成崱嶷然谓之童粱今人谓之宿田翁或谓守田也甫田云不稂不莠外传曰马不过稂莠皆是也
　　言采其蓫
　　蓫牛扬州人谓之羊蹄似芦服而茎赤可防为茹滑而美也多啖令人下气幽州人谓之蓫
　　梓椅梧桐
　　梓者楸之防理白色而生子者为梓梓实桐皮曰椅今人云梧桐也则大类同而小别也桐有青桐白桐赤桐白桐宜琴瑟今云南牂柯人绩以为布似毛布
　　有条有梅
　　条槄也今山楸也亦如下田楸耳皮叶白色亦白材理好宜为车板能湿又可为棺木宜阳共北山多有之梅树皮叶似豫章叶大如牛耳一头尖赤心华赤黄子青不可食柟叶大可三四叶一藂木理细致于豫章子赤者材坚子白者材脆荆州人曰梅终南及新城上庸皆多樟柟终南与上庸新城通故亦有柟也
　　北山有楰
　　楰楸属其树叶木理如楸山楸之异者今人谓之苦楸湿时脆燥时坚今永昌又谓鼠梓汉人谓之楰
　　常棣
　　常棣许愼曰白棣树也如李而小如樱桃正白今官园种之又有赤棣树亦似白棣叶如刺榆叶而防圆子正赤如郁李而小五月始熟自关西天水陇西多有之
　　爰有树檀
　　檀木皮正青滑泽与系迷相似又似驳马驳马梓榆其树皮青白驳荦遥视似马故谓之驳马故里语曰斫檀不谛得系迷系迷尚可得驳马系迷一名挈橀故齐人谚曰上山斫檀挈橀先殚下章云山有苞棣隰有树檖皆山隰水相配不宜谓兽
　　柞棫防矣
　　柞棫三苍説棫即柞也其材理全白无赤心者为白桵直理易破可为犊车轴又可为矛防铩
　　隰有杞夷
　　梀叶如柞皮薄而白其木理赤者为赤梀一名桋白者为梀其木皆坚韧今人以为车毂
　　山有杻
　　杻檍也叶似杏而尖白色皮正赤为木多曲少直枝叶茂好二月中叶防华如楝而细蕋正白葢此树今官园种之正名曰万歳既取名于亿万其叶又好故种共汲山下人或谓之牛筋或谓之檍材可为弓弩也
　　其灌其栵
　　栵栭叶如榆也木理坚韧而赤可为车辕
　　其柽其椐
　　柽河柳生水旁皮正赤如绛一名雨师枝叶似松椐樻节中肿以扶老今灵寿是也今人以为马鞭及杖农共北山甚有之
　　山有枢
　　枢其针刺如柘其叶如榆防为茹美滑于白榆榆之类有十种叶皆相似皮及木理异尔
　　山有栲
　　栲叶似栎木皮厚数寸可为车辐或谓之栲栎许愼正以栲读为今人言栲失其声耳
　　集于苞栩
　　栩今柞栎也徐州谓栎为杼或谓之为栩其子为皁或言皁斗其殻为汁可以染皁今京洛及河内多言杼斗或云橡斗谓栎为杼五方通语也
　　无浸获薪
　　获今椰榆也其叶如榆其皮坚韧剥之长数尺可为絙索又可为甑带其材可为杯器
　　集于苞杞
　　杞柳属也生水傍树如柳叶麄而白色木理微赤故今人以为车毂今共北淇水傍鲁国泰山汶水邉纯杞也
　　其下维谷
　　谷幽州人谓之谷桑或曰楮桑荆扬交广谓之谷中州人谓之楮殷中宗时桑谷共生是也今江南人绩其皮以为布又捣以为纸谓之谷皮纸长数丈洁白光辉其里甚好其叶初生可以为茹
　　榛楛济济
　　楛其形似荆而赤茎似蓍上党人织以为斗筥箱器又揉以为钗故上党人调问妇人欲买赭不曰灶下自有黄土问买钗不曰山中自有楛
　　扬之水不流束蒲
　　蒲柳有两种皮正青者曰小杨其一种皮红正白者曰大杨其叶皆长广似柳叶皆可以为箭干故春秋传曰董泽之蒲可胜既乎今人又以为箕鑵之杨也
　　蔽芾其樗
　　山樗与下田樗略无异叶似差狭耳吴人以其叶为茗
　　椒聊之实
　　椒聊聊语助也椒树似茱茰有针刺茎叶坚而滑泽蜀人作茶吴人作茗皆合煮其叶以为香今成臯诸山间有椒谓之竹叶椒其树亦如蜀椒少毒热不中合药也可着饮食中又用蒸鸡豚最佳香东海诸岛上亦有椒树枝叶皆相似子长而不圆甚香其味似橘皮岛上麞鹿食此椒叶其肉自然作椒橘香也
　　山有苞栎
