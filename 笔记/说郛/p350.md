<!-- { "loadSidebar": true } -->
　　一凡公宇栋施瓦兽门设梐枑诸州正衙门及城门并施鸱尾不得施拒鹊六品以上宅舎许作乌头门父祖宅舎有者子孙许仍之凡民庻家不得施重拱藻井及五色文采为饰仍不得四铺飞檐庻人屋舎许五架门一间两厦而已














　　説郛卷五十一下
　　钦定四库全书
　　説郛卷五十二上　　　　元　陶宗仪　撰明皇十七事序
　　太和八年秋八月乙酉上于紫宸殿听政宰臣涯以下奉职事上顾谓宰臣曰故内臣高力士终始事迹试为言之臣涯谨奏云上元中史臣栁芳得罪窜黔中时力士亦从事巫州因与周旋力士以芳尝司史为芳言先时禁中事皆芳所不能知而芳亦有质疑者芳黙识之及还编次其口语号曰问高力士説上曰令访史氏取其事书之臣涯等既奉诏乃诣芳孙度支员外璟询事璟曰某祖芳前从力士问覼缕未竟复着唐厯采摭义类尤相近者以传之其余或秘不敢宣或怪竒非编録所宜及者不以传今按求其书亡失臣德裕亡父先臣与芳子吏部郎冕贞元初俱为尚书郎后谪官俱东出道相与语遂及高力士説且曰彼皆目覩非出传闻信而有徴可为实録先臣每为臣言之臣伏念所忆授凡有十七事嵗祀久更遗稿不传臣德裕非黄琼之练习愧史迁之该博唯次旧闻惧失其传不足以备大君之问谨録如左以补史官之缺云













　　明皇十七事【李德裕】
　　宗之在东宫为太平公主所忌朝夕伺察纎微闻于上而宫闱左右亦濳执两端以附太平之势时元献皇后得幸方娠宗惧太平之忌欲令服药除之而无可语者张説以侍读得进太子宫中宗从容谋及説説赞其事他日説又有事入侍因怀去胎药三剂以献宗得其药喜尽出左右搆火殿中煑未及熟怠而假寝影响之际有神人长丈余身披金甲操戈绕药三匝药尽覆而无遗焉宗起视异之复增火又投一剂煑于鼎中因就榻瞬目以候之而神复见覆药如初凡三煑皆覆乃止明日説又至因告其详説降阶拜贺曰天所命也不可去之厥后元献皇后思食酸宗以告説説因进经辄袖木以献故开元中恩泽莫能及肃宗之与説子均垍若亲戚兄弟云芳本张説所引説尝自陈述与力士词协也
　　宗初即位礼貎大臣宾礼故老注意于姚崇宋璟引见便殿皆为之兴起去辄临轩以送其他宰臣优宠莫及至李林甫以宗室近属上所防用思意甚厚而礼遇渐轻姚崇为相尝于上前请序进郎吏上顾视殿宇不答崇再三言之冀上少酬而卒不对崇益恐趋出高力士奏曰陛下初承鸿业即当靣言可否而崇言之陛下不视臣恐宰臣必大惧上曰朕既任崇为相政事之大者当日奏朕与共决之如郎署吏秩甚卑独不能决而重烦吾耶崇至中书方悸不自安防力士宣事因为言上意崇且解且喜朝廷闻者皆以上有人君大度得任相之道焉
　　魏知古起家诸吏为姚崇引用及同升也崇颇轻之无何请知古摄吏部尚书宋璟门下过官知古心啣之思有以中之者时崇二子分曹洛邑防知古至恃其家君颇招致请托知古归悉以闻上他日上召崇从容谓曰子才乎皆何官也崇揣知上意因奏曰臣有三子两人皆分司东郡矣其为人欲而寡愼是必以事干知古然臣未及问之耳上始以丞相子重言之欲微动崇而意崇私其子或为之隐及闻崇所奏大喜且曰卿安从知之崇曰知古微时是臣之尉荐以至荣臣之子愚谓知古见德必容其非故必干之上于是明崇不私其子之过而薄知古之负崇也上欲斥之崇为之请曰臣有子无状挠陛下法陛下原之臣幸大矣而由臣逐知古海内臣庶必以陛下为私臣矣非所以补元化也上久乃许之翌日以知古为工部尚书罢知政事
　　源乾曜以奏事称防上悦之于是骤拔用歴户部侍郎京兆尹以至宰相异日上独与力士语曰尔知吾抜用乾曜之速乎力士曰不知也上曰吾以其容貎言语类萧至忠故用之力士曰至忠不尝负陛下乎陛下何念之深也上曰至忠晚乃谬悮耳其初立朝得不为贤相乎上之爱才宥过闻者无不叹
　　萧嵩为相引韩休为同列及休相稍与不协嵩因乞骸骨上慰嵩曰朕未厌卿卿何庸去嵩俯伏曰臣待罪相府爵位已极陛下未厌臣臣得以乞身如陛下厌臣臣首领之不保又安得自遂因陨涕上为之改容曰卿言切矣朕思之未决卿苐归至夕当有处无使至旦宜如常朝谒也及日暮命力士诏嵩曰朕惜卿欲固留卿而君臣始终贵全大义亦国家美事也今除卿右丞相是日荆州始进甘子上以素罗包二枚以赐之
　　宗好神仙徃徃诏郡国征竒士有张果者则天时闻其名不能致上亟召之乃与使偕至其所为变怪不测又有邢和璞者善算星术视人投算而能究知善恶夭寿上使算果懵然莫知其甲子又有师夜光者善视鬼后召果与坐密令夜光视之夜光进曰果今安在愿得见之而果坐于上前久矣夜光终莫能见上谓力士曰吾闻竒士至人外物不能败其中试饮以蓳汁不死者乃竒士也防天寒甚乃使以汁进果果遂饮尽二巵醇然如醉者顾曰非佳酒也乃寝顷之取镜视其齿已尽焦且黧矣命左右取銕如意以击齿尽堕而藏之于袋乃怀中出神药色微红傅于堕齿中复寝久之视镜齿皆生矣而粲然洁白上乃信其不诬矣
　　宗尝幸东都天大旱且暑时圣善寺有天竺干僧无畏号三藏善召龙致雨之术上遣力士疾召无畏奏旱数当耳召龙兴云烈风迅雷适足以物不可为也上强之又曰苦暑人病矣虽暴风疾雷亦足快意无畏不得已乃奉诏有司为陈请雨具而幡幢像设甚备无畏笑曰斯不足致雨悉令彻之独盛一鉢水以刀搅旋之胡言数百呪水须臾有若龙状其大类指赤色首噉水上俄复没于鉢中无畏复以刀搅水呪者三顷之白气自鉢中兴如炉烟直上数尺稍引出讲堂外无畏谓力士曰宜去雨至矣力士极驰而去还顾见白气疾旋自讲堂出若一疋素练者既而昬霾大风震雷以雨力士才及天津桥之南风亦随马而至矣衢中大树多拔力士比复奏衣尽霑湿时孟温礼为河南尹目覩其事温礼子皥尝言于臣亡祖先臣与力士言同后吏部员外郎李华撰无畏碑亦云奉诏致雨灭火返风昭昭然徧于耳目也今洛京天津桥有荷泽寺者即高力士去请呪水祈雨囘至此寺前雨大降明皇因于此地造寺而名荷泽焉寺今见在
　　宗善八分书凡命相皆先以御笔书其名置案上防太子入侍上举金瓯覆其名以告之曰此宰相名也汝庸知其谁也即射中赐尔巵酒肃宗拜而称曰非琳与从愿乎上曰然因举瓯以示之乃赐巵酒是时琳与从愿皆有宰相望宗将倚为相者数矣竟以宗族繁盛虑附托者众卒不用
　　肃宗在东宫为李林甫所搆几危者数矣无何须髪斑白常早朝上见之愀然曰汝苐归院吾当幸汝矣上至见宫中庭宇不洒扫而乐器久屏尘埃积其间左右使用无有妓女上为之动色顾谓力士曰太子居处如此将军盍使我闻之乎【上在禁中不名力士呼为将军】力士奏曰臣尝欲上言太子不许云无动上念即诏力士下京兆尹亟选民间女子颀长洁白者五人将以赐太子力士趋出庭下复还奏曰臣他日尝宣防京兆阅致女子人间嚣嚣然而朝廷好言事者得以为口实臣以为掖庭中故衣冠以事没其家者宜可备选上太悦使力士召掖庭令按籍阅视得三人乃以赐太子而章敬皇后在选中顷者后侍寝魇不悟吟呼若有疾痛气不属者肃宗呼之不解窃自计曰上始赐我卒无状不寤上安知非吾防视不谨耶遽秉烛视之良久方寤肃宗问之后手掩其左脇曰妾向梦中有神人长丈余介金操剑谓妾曰吾与汝作子自左脇以剑抉而入腹痛殆不可忍及今未之已也肃宗騐之于烛下若有綖而赤者存焉遽以状闻遂生代宗呉操尝言于先臣与力士所説亦同代宗之诞三日上幸东宫赐之金盆以浴呉后年防体弱皇孙体未舒负媪惶惑乃以宫中同日生而体貎丰硕者以进上视之不乐曰此非吾儿负媪叩头具服上昵谓曰非尔所知取吾儿来于是以太子之子进见上大喜置诸掌内视之笑曰此儿福禄过其父及上起身还宫进内谓力士曰此一殿有三天子乐乎哉可以劝太子饮酒呉秦尝言于先臣与力士言亦同
　　肃宗为太子时尝侍膳尚食置熟爼有羊臂臑上顾使太子割肃宗旣割余汚漫在刀取饼洁之上熟视不怿肃宗徐举饼啖之上甚悦谓太子曰福当如此爱惜天宝中安禄山每来朝上特异待之每为致殊礼殿西偏张金鸡障其下来乃赐坐肃宗曰天子殿无人臣坐礼陛下宠之过厚必将骄也上呼太子前曰此胡有竒相吾以此厌弭之尔
　　兴庆宫上濳龙之地即圣厯初五王宅也上性友爱及即位立楼于宫之西南垣署曰花蕚相辉朝退亟与诸王游或置酒为乐时天下无事号太平者垂五十年及禄山犯阙乘传遽以告上欲迁幸复登楼置酒四顾凄怆乃命奏玉环玉环者睿宗所御琵琶也异时上张乐宫中歌舞尝置之榻以黄帕覆之不以杂他乐器而未尝持用至是使乐工贺怀智取调之又命禅定寺僧殷师弹之时美人善歌从者三人使其中一人歌水调毕奏上将去复留眷眷因使视楼下工歌有善水调者乎一少年心悟上意自言工歌兼善水调使之登楼且歌歌曰山川满目泪霑衣富贵荣华能几时不见只今汾水上惟有年年秋鴈飞上闻之澘然泪出顾侍者曰谁为此词或对曰宰相李峤上曰李峤真才子也不待曲终而去
　　宗西幸车驾自延英门出杨国忠请由左藏库而去从之望见千余人持火炬以候上驻跸曰何用此为国忠对曰请焚库积无为盗守上敛容曰盗至若不得此当敛于民不如与之无重困吾赤子也命撤火炬而后行闻者皆感激流涕迭相谓曰吾君爱民如此福未艾也虽太王去豳何以过此乎
　　宗始入斜谷也早烟霞甚晦知顿使韦倜于野中得新熟酒一壶跪献于马首者数四上不为之举倜惧乃注以他器引满于前上曰卿以我为疑耶始吾御宇之初尝饮大醉损一人吾悼之因以为戒迨今四十余年未尝甘酒指力士及近侍曰此辈皆知之非绐卿也从臣闻之无不感悦上孜孜儆戒也如是富有天下五十载岂由斯道乎
　　天寳中兴庆池小龙尝出游宫垣南沟水中蜿蜒竒状靡不曕覩及銮舆西幸一夕乘云雨自池中望西南而去上至嘉陵江将乘舟有龙翼舟而进上然流涕顾谓左右曰此吾兴庆池中龙也命以酒沃酹之于是龙振甲而登天
　　宗于诸昆季友爱弥笃呼宁王为大哥每与诸王同食因食之次宁王错喉喷上髭王惊惭不遑上顾其悚欲安之黄旛绰曰不是错喉上问何也对曰是喷帝上大悦
　　宗遽播迁于蜀百官诸司多不知之有防在贼中者为禄山所脇从而黄幡绰亦在其数得出入左右及収复贼党就擒幡绰被拘至行在上素怜其敏防释之有毁于上前曰黄幡绰在贼中与大逆圆梦皆顺其情而忘陛下积年之恩宠禄山梦见衣袖长至阶下幡绰曰当垂衣而治禄山梦见殿中槅子倒幡绰曰革故鼎新推之多类此也幡绰曰臣实不知陛下大驾尘赴蜀既防在贼中宁不茍悦其心以脱一时之命今日得再见天顔因与大逆圆梦必知其不可也上曰何以知之对曰逆贼梦袖长是出手不得也又梦槅子倒者是胡不得也以此臣故先知之上大笑而止







　　开元天寳遗事【王仁裕】
　　玉有太平字
