<!-- { "loadSidebar": true } -->
　　世俗传讹惟祠庙之名为甚今都城西崇化坊显圣寺者本名蒲池寺周氏显徳中増广之更名显圣而俚俗多道其旧名今转为菩提寺矣江南有大小孤山在江水中嶷然独立而世俗转孤为姑江侧有一石矶谓之澎浪矶遂转为彭郎矶云彭郎者小姑壻也余尝过小姑山庙像乃一妇人而勑额为圣母庙岂止俚俗之缪哉西京龙门山夹伊水上自端门望之如双阙故谓之阙塞而山口有庙曰阙口庙余尝见其庙像甚勇手持一屠刀尖鋭按膝而坐问之云此乃豁口大王也此尤可笑者尔
　　今世俗言语之讹而举世君子小人皆同其缪者惟打字尔【打丁雅反】其义本谓拷击故人相殴以物相击皆谓之打而工造金银器亦谓之打可矣盖有槌檛作击之义也至于造舟车者曰打船打车网鱼曰打鱼汲水曰打水役夫饷饭曰打饭兵士给衣粮曰打衣粮从者执伞曰打伞以糊黏纸曰打黏以丈尺量地曰打量举手试眼之昏明曰打试至于名儒硕学语皆如此触事皆谓之打而徧检字书了无此字【丁雅反者】其义主考击之打自音谪【疑当作滴】耿以字学言之打字从手从丁丁又击物之声故音谪耿为是不知因何转为丁雅也
　　用钱之法自五代以来以七十七为百谓之省陌今市井交易又尅其五谓之依除咸平五年陈恕知贡举选士最精所解七十二人王沂公曾为第一御试又落其半而及第者三十八人沂公又为第一故京师为语曰南省解一百依除殿前放五十省陌也是嵗取人虽少得士最多宰相三人乃沂公与王公随章公得象参知政事一人韩公亿侍读学士一人李仲容御史中丞一人王臻知制诰一人陈知防而汪白清杨楷二人虽不逹而皆以文学知名当世
　　唐李肇国史补序云言报应叙鬼神述梦卜近帷箔悉去之纪事实探物理辨疑惑示劝戒采风俗助谈笑则书之余之所録大抵以肇为法【六字一作亦然】而小异于肇者不书人之过恶以谓职非史官而掩恶扬善者君子之志也覧者详之

　　説郛卷四十上
　　钦定四库全书
　　説郛卷四十下　　　　　元　陶宗仪　撰嬾真子録【马永卿】
　　温公之任崇福春夏多在洛秋冬在夏县每日与本县从学者十余人讲书用一大竹筒筒上贮竹签上书学生姓名讲后一日即拈签令讲讲不通则公微数责之公每五日作一煗讲一杯一饭一麫一肉一菜而已温公先陇在鸣条山坟所有余庆寺公一日省坟止寺中有父老五六軰上谒云欲献薄礼乃用瓦盆盛粟米饭瓦鑵盛菜羮真饭土簋啜土铏也公享之如大牢既毕复前启曰某等闻端明在县日为诸生讲书村人不及往听今幸略説公即取纸笔书庻人章讲之既已复前白曰自天子章以下各有毛诗两句此独无有何也公黙然少许谢曰某平生虑不及此当思其所以奉荅村父笑而去每见人曰我讲读曽难倒司马端明公闻之不介意
　　陜府平陆主簿张贻孙子训尝问仆鱼袋制度仆曰今之鱼袋即古之鱼符也必以鱼者葢分左右可以合符而唐人用袋盛此鱼今人乃以鱼为袋之饰非古制也唐军服志曰随身鱼符左一右一左者进内右者随身皆盛以袋三品以上饰以金五品以上饰以银景云中表诏衣紫者以金饰之衣绯者以银饰之谓之章服葢有据也
　　古言五角六张此古语也尝记开元中有人忘其姓名献俳文于眀皇其畧云説甚三皇五帝不如来告三郎既是千年一遇且莫五角六张三郎即眀皇也明皇兄弟六人一人早亡故眀皇为太子时号五王宅寜王薛王明皇兄也申王岐王明皇弟也故谓之三郎五角六张谓五日遇角宿六日遇张宿此两日作事多不成然一年之中不三四日绍兴癸丑嵗只三日四月五日角七月十六日张十月二十五日角他皆仿此
　　唐秘书省吏凡六十七人典书四人褶书十人令史四人书令史九人亭长六人掌故八人熟纸匠十人装潢匠六人笔匠六人且世但知乡村之吏谓之亭长殊不知唐诸司多有之尚书省志云以亭长启闻传禁约则知三省亦有也然装潢恐是今之表背匠然谓之潢其义未详
　　古今之事有可资一笑者太公八十遇文王世所知者然宋玉楚词云太公九十乃显荣兮诚未遇其匡合东方朔云太公体行仁义七十有二乃见用于文武噫太公老矣方得东方朔减了八嵗却被宋玉展了十嵗此事真可絶倒
　　襄邓之间多隠君子仆尝记陜州夏县士人乐举明逺尝云二十四气其名皆可解独小满芒种説者不一仆因问之明逺曰皆为麦也小满四月中谓麦之气至此方小满而未熟也芒种五月节种该数类之种谓种之有芒者麦也至是当熟矣仆因记周礼稻人泽草所生种之芒种注云泽草之所生其地可种芒种稻麦也仆近为老农始知过五月节则稻不可种所谓芒种五月节者谓麦至是而始可收稻过是而不可种也古人名节之意所以告农之早晩深哉
　　唐世士大夫崇尚家法柳氏为冠公绰唱之仲郢和之其余名士亦各修整旧传栁氏出一婢婢至宿卫韩金吾家未成劵闻主翁于防事上买绫自以手取视之且与驵侩议价婢于牕隙偶见回作中风状仆地其家怪问之婢乃云我正以此疾故出栁宅也因出外舎问曰汝此疾防何时也婢曰不然昔曾伏事栁家郎君岂忍伏事卖绢牙郎也其标韵如此想见桞家家法清髙不为尘垢卑贱故婢化之乃至如此虽今士大夫妻有此见识者少矣哀哉闻之田亘直元邈
　　本朝宰相防带译经润文使葢本于唐也显庆元年正月装法师在大慈恩寺翻译西天所得梵本经论时有黄门侍郎薛元超中书侍郎李义府问古来译义如何师荅曰符坚时昙摩瞿译中书侍郎赵整执笔姚兴时鸠摩罗什译安城侯姚嵩执笔后魏菩提留文译侍中崔光执笔正观之波罗颇那译左仆射令赵郡王孝恭太子詹事杜正伦太府卿萧璟等监阅今独无此正月壬辰敇曰大慈恩寺僧装所翻经论既新篆译文义颇精宜令太子太傅尚书左仆射燕国公于志寜中书令来济礼部尚书许敬宗黄门侍郎薛元超中书侍郎李义府杜正伦时为看阅有不穏当处即随事润色之右出藏经三藏法师传
　　天下之事有可笑者今輙记之子路在弟子中号为好勇天下之至刚强人也而卫弥子瑕者至以色悦人天下之至柔弱人也然同为友壻故孟子曰弥子之妻与子路之妻兄弟也弥子谓子路曰夫子主我衞卿可得也夷攷其时正卫灵公之时何二人赋性之殊也尔雅曰两壻相谓为亚注云今江东人呼同门为僚壻严助传呼友婿江北人呼连裌义呼连衿也
　　今之僧尼戒牒云知月黒白大小及结解夏之制皆五印度之法也中国以月晦为一月而天竺以月满为一月唐西域记云月生至满谓之白月月亏至晦谓之黒月又十二月所建各以所直二十八宿名之如中国之建寅之类是也故夏三月自四月十六日至五月十五日为额沙茶月即鬼宿名日也自五月十六日至六月十五日谓之室罗伐挐月即栁星名也自六月十六日至七月十五日谓之婆达罗鉢陀月即翼星名也黒月或十四或十五日日月有大小故也中国节气与印度逓争半月中国以二十九日为小尽印度以十四日为小尽中国之十六日乃印度之初一日也然结夏之制宜如西域记用四月十五日乃属道瑟咤月乃印度四月尽日也仆因读藏经故谩録出之
　　陇右诗云旊大瓶瓮小所任各有宜考工记抟埴之工陶缻注云缻读如甫始知甫郑旊读如放音义甫酒切韵畧甫两切与昉同音注云抟埴工以此考之则旊者乃抟埴之工耳非器也而退之乃言旊大瓶瓮小者何也考工记旊人为簋实一觳崇直厚半寸唇寸豆实三而成觳崇尺注觳受斗三升豆实四升故云豆实三而成觳然则旊人所作器大者不过能容斗二升小者不过能容四升耳考工记前作陶旊后作旊人当以后为正
　　唐人欲作寒食诗欲押饧字以无出处遂不用殊不知出于六经及楚辞也周礼小师掌教箫注箫编小竹管如今卖饴饧者所吹有瞽诗箫管备举笺云箫编小竹管如今卖饴饧者所吹也启如并而吹之招魂曰粔籹宻饵有餦餭防注云餦餭饧也但战国时谓之餦餭至后汉时亦谓之饧耳
　　洛中邵康节先生术数既高而心术亦自过人所居有圭窦有瓮牖圭窦者墙上凿门上鋭下方如圭之状瓮牖者以败瓮口安于室之东西用赤白纸糊之象日月也其所居谓之安乐窝先生以春秋天色温凉之时乘安车驾黄牛出游于诸王公家其来各置安乐窝一所先生将至其家无老少妇女良贱咸迓于门迎入窝争前问劳且聴先生之言凡其家妇姑妯娌婢妾有争竞经时不能决者自陈于前先生逐一为分别之人人皆得其懽心于是酒殽竞进厌饫数日复游一家月余乃归非独见其心术之妙亦可想见洛中土风之美今印文牓额有之字者葢其来久矣太初元年夏五月正歴以正月为嵗首色尚黄数用五注云汉用土数五五谓印文也若丞相曰丞相之印章诸及守相印文不足五字者以之字足之仆仕于陜洛之间多见古印于蒲氏见廷尉之印章于司马氏见军曲侯丞印此皆太初以后五字印也后世不然印文牓额有三字者足成四字有五字者足成六字但取其端正耳非之字本意
　　古今之语大都相同但其字各别耳古所谓阿堵者乃今所谓兀底也王衍口不言钱家人欲试之以钱绕床不能行因曰去阿堵物谓口不言去却钱但云去却兀底尔如传神写照正在阿堵中葢时以手指眼谓在兀底中尔后人遂以钱为阿堵物眼为阿堵中皆非是二十八宿今韵畧所呼与世俗所呼往往不同韵畧宿【音綉】亢【音刚】氐【音底】觜【音訾】皆非也何以言之二十八宿谓之二十八舍又谓之二十八次次也舎也皆有止宿之意今乃音綉此何理也尔雅云寿星角亢也注云数起角亢列宿之长故有高亢之义今乃音刚非也尔雅天根氐也注云角亢下系于氐若木之有根其义如周礼四圭有邸汉书诸侯王邸之邸也音低误矣西方白虎而觜参为虎首故有觜之义音訾误矣彼韵畧不知但欲异于俗不害于义也学者当如其字呼之
　　俗説以人喷为人説此葢古语也终风之诗曰寤言则寐愿言则笺云言我愿思也当为不敢咳我其忧悼而不能寐如思我心如是我则也今俗人云人道我此乃古之遗语也汉艺文志杂占十八家三百一十卷内耳鸣杂占十六卷注云【丁计反】然则耳鸣皆有吉凶今则此术亡矣
　　仆仕于闗中于士人王毖君求家见一古物似玉长短广狭正如中指上有四字非篆非上二字乃正月也下二字不可认问之君求云前汉刚卯字也汉人以正月卯日作佩之名其一面曰正月刚卯乃知今人立春或戴春胜春旛亦古制也葢刚者强也卯者刘也正月佩之尊国姓也与陈汤所谓强汉者同义
　　有客问于仆曰古今太守一也而汉时太守赫赫如此何也仆曰汉郡极大又属吏皆所自除故其势炎炎非后世比只以防稽郡考之县二十六吴即苏州也乌伤即婺州也毘陵即常州也山隂即越州也由拳注云古之防李即秀州也大末衢州也乌程湖州也余杭杭州也鄞眀州也以此考之即今浙东西之地乃汉一郡耳宜乎朱买臣等为之气熖赫赫如此也
