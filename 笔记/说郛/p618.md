<!-- { "loadSidebar": true } -->
　　周古言画在周昉之下文矩之上有夜游图传于世张萱工士女人物尤长于婴儿不在周昉之右平生凡见十许本皆古作画妇人以朱晕耳根以此为别览者不可不知也
　　王洽泼墨成山水烟云惨淡脱去笔墨畦町余少时见一幅甚有意度今日思之始知为洽画再不可见也汤子升画人物极妙江南人家有铸鉴图真竒物也卢鸿一画传世不多余见数人摩其草堂图笔意位置清气袭人真迹可知其妙也
　　范长夀醉道图曽见二本皆真轴笔法实可爱用色亦润
　　蜀人画山水人物皆以孙位为师龙水尤位所长者也世言孙位画水张南本画火水火本无情之物二公深得其理常见孙位水官鱼龙出没于海涛神鬼变灭于云汉览之凛凛然真杰作也
　　唐无名人画至多要皆望而知其为唐人别有一种气象非宋人所可比也
　　荆浩山水为唐末之冠闗仝尝师之浩自号洪谷子作山水诀为范寛辈之祖
　　陆晃画人物极工元章画史称其庶人章余常从同里叶氏见之描法甚细而有力又有解厄天官像等数图皆粗恶可厌葢晃画自有二种细者为上
　　五代左礼与韩虬同名画佛入妙曽见画十六身小罗汉坐岩石中笔意甚工不在韩虬下
　　闗仝雾锁山闗图差嫩是早年真迹在京师人家董元天真烂熳平淡多姿唐无此品在毕宏上此米元章议论唐画山水至宋始备如元又在诸公之上树石幽润峰峦清深蚤年矾头颇多暮年一洗旧习余于秘府见春龙出蛰图孔子失虞丘子春山图溪岸图秋山图及窠石二帧于人间约见二十本皆其平生得意合作元之后有钟陵僧巨然及刘道士刘与巨然同时画亦同但刘画则以道士在左巨然则以僧在左以为别耳要皆各得元之一体至米氏父子用其遗法别出新意自成一家然得元之正者巨然为最也
　　董元山水有二种一様水墨矾头疎林远树平逺幽深山石作麻皮皴一様着色皴文甚少用色秾古人物多用红青衣人面亦用粉素者二种皆佳作也
　　周文矩画人物宗周昉但多颤掣笔是学其主李重光书法如此至画士女则无颤笔
　　李后主命周文矩顾仲图韩熈载夜燕图余见周画二本至京师见仲笔与周事迹稍异有史魏王浩题字并绍勲印虽非文房清玩亦可为淫乐之戒耳徐熈画花果多在澄心纸上至于画绢绢文稍麄元章谓徐熈绢如布是也
　　唐希雅弟忠祚花鸟亦入妙品在易元吉之下若用墨作棘针易不能及之也
　　李升画山水常见之至京师见西岳降霛图人物百余体势生动有未填面目者是其稿本上有绍兴题印若无之则以为唐人稿本也
　　道士牛一畿信笔作寒鹊野雉佳甚
　　宣和画谱载唐李渐画马笔和气调今古无俦及见三马图与所闻甚不逮然自有一种气韵不可以形似求之也
　　支仲元画神仙人物多作弈棋之势笔法师顾陆细有力人物清润不俗每见髙宗题作晋六朝髙古名笔者多仲元所作当有知者赏余言
　　唐画龙图在东浙钱氏家绢十二幅作二帧其髙下称是中心画一龙头一左臂云气腾涌墨痕如臂大笔迹圆劲沈着如印一鳞如二尺盘大不知当时用何笔如此峻利上有吴越钱王大书曰感应祈雨神龙并书事迹旧题作吴道子要知唐人无疑也
　　尝见纸上画一人一骑甚佳后题永徽年月日太原王画不知为何人徧考不出信知唐人能画者固多纪录不能尽也
　　士女之工在于得其闺阁之态唐周昉张萱五代杜霄周文矩下及苏汉臣辈皆得其妙不在施朱傅粉镂金佩玉以饰为工余尝见收宫女图文矩笔也置玉笛于腰带中目观指爪情意凝竚知其有所思也又见文矩画髙僧试笔图见钱唐民家一僧攘臂挥翰旁观数士人各嗟啧啧之态如闻有声真竒物也
　　董元夏山图今在史崇文家天真烂熳拍塞满轴不为虚歇烘销之意而幽深古润使人神情爽朗古人行山隂道中应接不暇岂意数尺败素亦能若是耶
　　顾徳谦萧翼赚兰亭图在宜兴岳氏作老僧自负所藏之意口目可见后有米元晖毕少董诸公跋少董毕良史也跋云此画能用朱砂石粉而笔力雄健入本朝诸人皆所不及比丘尘柄指掌非盛称兰亭之美则力辞以无萧君袖手营度瑟缩其意必欲得之皆是妙处画必贵古其説如此又山西童藻跋云对榻僧靳色可掬旁僧亦复不悦僧物果难取哉
　　唐人画李八百妹洗黄庭经图曽于司徳用家见一本万山中一白衣妇人踞地临溪洗一本经经之毫光烛天殊不知其意也
　　胡环画畨部人马用狼毫制笔疎渲尾细有力至于穷庐什物各尽其妙司徳用家防鹰图真妙品也阮郜画人物士女极工且秀美见者爱玩钱唐人家有贤妃盥手图尤佳絶
　　五代妇人童氏画六隠图见于宣和画谱今藏山隂王子才监簿家乃画范蠡至张志和等六人乗舟而隠居山水树石人物如豆许亦甚可爱
　　黄筌画枯木信笔涂抹画竹如斩丁截铁至京见二幅信天下竒笔也
　　卫贤五代人作界画可观余尝收其盘车水磨图佳甚又见王子庆驴鸣图亦佳但树木古拙皴法不老耳胡翼工画人物闗仝画山水人物非其所长多使翼为之僧贯休画罗汉髙僧不类世俗貌
　　郭干晖画鹰鸟得名于时钟隠亦负重名自谓不及乃变姓名受佣于郭经年得其笔意求去再拜陈所以郭怜之尽以传授故与齐名古人用心独苦如此
　　郝澄画马甚俗尝见人马图不过一工人所为殊无古意上有宣和题印又曾见衮尘马图后有篆文曰金陵郝澄极妙知是两手又见渲马图亦俗始悟衮尘马是无名人笔后人妄加篆文以取重不知反累画也陆瑾江南人画捕鱼图大抵宗王右丞妩媚过之又尝见溪山风雨图尤佳
　　厉归贞五代人画牛甚妙尝见牧牛图大幅逺山清润人牛闲适后有八分书羽士厉归真笔旧藏乔仲山家今不知在何处
　　张符画牛得名于唐曾见渡水牛一卷甚平常在戴嵩之下符自号烟波子
　　曹仲三官及五方如来像余曽见闻江南王氏家有白衣观音像未见大抵曹师吴生不得其法晩自作细笔画以自别为一家在支仲元下
　　孙梦卿松石问禅图在钱唐人家一松清润一僧甚闲雅一士人作问荅尊礼笔法精妙古称为孙吴生名不虚得也
　　僧传古龙体势胜董羽作水甚不逮防平生于龙画最多留心省览叶公之迹不可复见秘阁曹弗兴龙首于传见之张僧繇吴道子辈所作不传于世唐画曽见钱氏所藏十二幅绢素作一首一臂五代传古龙约看至十四五本亦曽收过三十本大抵得蜿蜒升降之态而犹未免拘于画法且看马图要识神骏龙图要识变化故画龙马最难葢一主于变出没必流于戏墨于画法甚亏若拘于画法则又乏变化之意故龙画尤难董羽専门之学亦不拘于形似元章云董羽龙似鱼传古龙似蜈蚣真知言哉尝见董元龙数本皆清奇可爱元之长政不在是姑置勿论近世陈容公储本儒家者流画龙深得变化之意泼墨成云噀水成雾醉余大呌脱巾濡墨信手涂抺然后以笔成之升者降者俯而欲嘘者怒而视者踞而爪石者相向者鬬者乗云跃雾战沙出水者以珠为戏而争者或全体发见或一臂一首隠约而不可名状者曽不经意而皆得神妙岂胷中自有得于天者耶
　　五代袁义宋徐白善画鱼及观其迹不过刀几间物耳使人徒起羮脍之兴独文臣刘寀画水中鱼虽风萍水荇观之活动至于鳞尾性情游潜回泳皆得其妙平生尝观其画近见落花游鱼图红桃一枝飞花数片赤鲤漾轻波吹落英深得诗人之意
　　僧运能五代人善画佛像
　　宋画【国朝附】
　　武宗元宋之吴生也画人物行笔如流水神采活动尝见朝元仙仗图作五方帝君部从服御眉目顾盼一如生前辈甚称赏之
　　营丘李成世业儒胷次磊落有大志寓意于山水凡烟云变灭水石幽闲平逺险易之形风雨晦明之态莫不曲尽其妙议者以为古今第一传者世虽多真者极少元章平生只见二本至欲作无李论葢成平生所画秪自娱耳既势不可逼利不可取宜世传者不多宣和御府所藏一百五十九卷真伪果能辨者耶翟院深临摹彷佛乱真若论神气则霄壤之分也宋复古李公年王诜陈用志皆宗师之得其遗意亦足名一世郭熈其弟子中之最著者也
　　范寛名中正以其豁达大度人故以寛名之画山水初师李成既乃叹曰与其师人不若师诸造化乃脱旧习游京中徧观奇胜落笔雄伟老硬真得山骨家宋世山水超絶唐世者李成董元范寛三人而已尝评之董元得山之神气李成得山之体貌范寛得山之骨法故三家照曜古今为百代师法寛尤长雪山见之使人凛凛其徒黄懐玉纪真商训然黄失之工纪失之似商失之拙各得其一体若懐玉刻意临摹其雪山遇得意处浅深未易断也
　　郭熈河阳人宗李成善得烟云出没峯峦隠显之态尝论画山曰春山淡冶而如笑夏山苍翠而如滴秋山明浄而如沐冬山惨淡而如睡观其议论可知其画也防平生见真迹约五十本然絶佳者不过一二十轴而已然山顶峻险学者茍失其意竟成匾薄无云深林密之态后世杨士贤顾谅皆学之许道寜初卖药长安市中画山水以集众故蚤年画俗恶太甚至中年成名稍自检束至细微处始入妙理传世甚多佳本极少峯头直皴而下是其得意也
　　王诜字晋卿学李成山水清润可爱又作着色山水师唐李将军不今不古自成一家内臣冯瑾慕其笔墨临仿乱真髙宗竟题作王诜观者不可不察也然余能望而知之
　　李伯时画人物第一専师吴生照映前古者也画马师韩干不为着色独用澄心纸为之惟临摹古画用绢素着色笔法如云行水流有起倒作天王佛像全法吴生士人髙仲常専师伯时彷佛乱真至南渡吴兴僧梵隆亦师伯时但人物多作出水纹稍乏神气若画马则全不能也伯时暮年作画苍古字亦老成余尝见徐神翁像笔墨草草神气烱然上有二絶句亦老笔所书甚佳又见伯时摹韩干三马神骏突出缣素今在杭州人家使韩复生亦恐不能尽过也王端画人物古拙无神气石恪画戏笔人物惟面部手足用画法衣纹麄笔成之武岳长沙人工画人物尤长于天神星像用笔纯熟其子洞清能世其学过父逺甚凡世间星像天神药王等像传流甚多神妙不俗大抵与武宗元相上下而神采胜之宗元朝元仙仗图昔藏张君锡家今归杭人崔氏尽一疋绢作五帝朝元人物仙仗背项相倚大抵如写草书然亦竒物也
　　王士元善画山水屋木宣和画谱止于山水部收山水阁图一卷至称其兼有诸家之妙人物师周昉山水师闗仝屋木师郭忠恕凡所下笔皆极精微郤于宫室叙论中贬之云如王士元辈可以皂隶目之议论相反者毎如此
　　髙克明山水虽工不免画人之习无深厚髙古之气赵干画山水多作江南景风致不俗杭人收其秋涉图上有宣和题印佳甚
　　翟院深学李成画山水临摹逼真自作多不佳世所有成画多此人为之
　　王齐翰画佛像神仙山水笔法虽佳不免近俗若入细者固胜
　　易元吉徐熈后一人而已画花鸟如生人但以獐猿名之燕文季作山水细碎清润可爱能取其气骨无有也裴文睆工画牛有声然形似有之古意不足也
　　李伯时摹李将军海岸图虽摹昭道法至于笔意水痕林藂处不能脱其习此卷在京师人家
　　孙太古湖滩水石图在浙石民瞻家双幅长轴中画一石髙数尺湍流激注飞涛走雪听之自觉有声笔法甚老黄筌不能过也
