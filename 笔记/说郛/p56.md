<!-- { "loadSidebar": true } -->
　　京师坐鬻者愚逺方之人直百必索千酬之当其直则售意其知价也知价不可复愚酬之过其直则不售意其不知价也不知价则唯吾之愚必极其所索而后售孟轲抱纵横之具饰以仁义行鬻于齐齐王酬之以客卿且曰我欲中国而授孟子室养弟子以万钟轲意齐王不知价者遂愚齐王求极所索而后售齐王徐而思孟轲之言曰王如用予则齐王由反掌开辟以来无是理悔而不酬轲亦觉齐王之稍觉也卷而不售抱以之他徐而自思曰齐王之酬我多直矣矫然不售行将安鬻迟迟吾行三宿出昼冀齐王呼已而还其旧直又是市井贩妇行鬻鱼盐菓菜之态也京师坐鬻犹有体焉小儿方啼而怒进以饭推而不就徐其怒歇而饥也睨睨然望人进之矣轲之去齐留齐儿态也夫
　　扬雄
　　谓菽为麦大愚也谓鹿为马大奸也扬雄以法言僭论语以太僭易当时诸儒引春秋呉越之君比之引春秋一王之法诛絶之毋乃太甚此正如儿曹敛容危坐以效老成拜揖趋跄以效宾主罗蜃列瓦以效俎豆长者见之特一笑耳何足深罪哉惟符命之作非大奸则大愚清净寂寞者为之乎
　　无声乐
　　仆在童齓与同队行笑令曰无声乐其令以十数辈环立相视笙箫鼓板各司其一无其器而有其状其手之所指口之所拟身之所倚足之所履俨如其部之器瞪目禁声先笑者犯大抵笑者不惑人之状亦自惑其状曰是何等作为貌像耶此笑机所以暗发而不可禁也然亦多轻衒者犯沉重者免仆素非沉重者而率常不犯每记当是时亦有道处之方其将作此态也先定想于胸中曰此予之平时手足口体也今变动而为是耳而又何足笑哉又能目寓而神不营形接而心不随常恃此以自免辈类且讶之呜呼壮而长也能守此道以渉世何忧患之能入哉
　　王介甫
　　小儿尝拾一钱于道左明日复来往于得钱处常惓惓焉意其复有也王介甫见周人以书攷井牧施舍防敛致太平既得政欲乗其辙呜呼真儿痴矣夫

　　发明义理【吕希哲】
　　老子曰古之善为道者非以明民将以愚之书称尧之徳曰平章百姓百姓昭明记曰明明徳扵天下老子曰知不知上不知知病孔子曰知之为知之不知为不知盖孔子未尝师老子也
　　防而礼不备亦谓之遇嫁娶而礼不备亦可谓之奔仲春防男女于是时也奔而不禁奔者谓之不备礼也若以淫奔解之不唯非先王之政虽后世为者亦不至如此之甚既有斗不可复剖也既有衡不可复折也后圣人因而为之法度禁约期于使民不争而已矣
　　子贡曰我不欲人之加诸我也吾亦欲无加诸人未能忘我故也顔渊曰愿无伐善无施劳能忘我故也子路曰愿车马衣轻裘与朋友共敝之而无憾虽然未能忘物也一箪食一瓢饮在陋巷人不堪其忧回也不改其乐能忘物也
　　伊尹之耕于野也傅说之筑于岩也太公之钓于渭水也其于天下非事事而究其利病也非人人而信其贤否也明其在己者而已及乎得志行乎天下举而措之而已
　　庄子曰道之真以治其身其绪余以为国家其土苴以治天下予以为圣人以其所以治身者治国家天下近世儒者有戒妇人不油发不涂面者诗曰岂无膏沐谁适为容自古而然又戒妇人不穿耳者庄子曰天子侍御又禁前不穿耳自古而然

　　説郛巻八下
　　钦定四库全书
　　说郛卷九上　　　　　　元　陶宗仪　撰鹿门隐书【皮日休】
　　醉士隐于鹿门不醉则游不游则息息于道思其所未至息于文慙其所未周故复草隐书焉呜呼古圣王能旌夫山谷民之善者意在斯乎
　　或曰仲尼思春秋纪灾异近乎怪言虎贲之勇近乎力行衰国之政近乎乱立祠祭之礼近乎神将圣人之道多岐而难通也奚有不语之义也曰夫山鸣鬼哭天裂地拆怪甚也圣人谓一君之暴灾埏天地故讳耳然后世之君犹有穷凶以召灾极暴以示异者矣夫桀纣之君握钩伸銕抚梁易柱手格熊罴走及虎兕力甚也圣人隐而不言惧尚力以虐物贪勇而丧生然后世之君犹有喜角觝而忘政爱拔距而过贤者寒浞窃室子顽通母乱甚也圣人隐而不言惧来世之君为虵豕民为滛蜮然后世之君犹有易内以乱国通室以乱邦者夏启畜乗龙周穆防瑶池神甚也圣人隐而不言惧来世之君以幻化致其物以左道成其乐后世之君犹有黩封禅以求生恣祠礼以祈欲者呜呼圣人发一言为当世师行一行为来世轨岂容易而传哉当仲尼之时茍语怪力乱神也吾恐后世之君怪者不在于妖祥而在于政教也力者不在于角觝而在于侵凌也乱者不在于袵席而在于天下也神者不在于机鬼而在于宗庙也若然者其道也岂多岐哉
　　民之性多暴圣人导之以其仁民性多逆圣人导之以其义民性多纵圣人导之以其礼民性多愚圣人导之以其智民性多妄圣人导之以其信若然者圣人导之以天下贤人导之于国众人导之于家后之人反导为取反取为夺故取天下以仁得天下而不仁矣取国以义得国而不义矣取名位以礼得名位而不礼矣取权势以智得权势而不智矣取朋友以信得朋友而不信矣尧舜导而得也非取也得之而仁殷周取而得也得之亦仁吾谓自巨君孟徳已后行仁义礼智者皆夺而得者也悲夫
　　文学之于人也譬乎药善服有济不善服反为害或曰圣人见一善必汲汲慕之夫丹朱商均虽曰不肖岂便毒于豺狼哉何其嗣之逺也且善足以保身不足以保天下噫丹朱商均茍非尧舜之子一身且不保况天下哉
　　毁人者自毁之誉人者自誉之夫毁人者人亦毁之不曰自毁乎誉人者人亦誉之不曰自誉乎
　　或曰神农牛首蜚仲鸟身信乎哉曰非形也象也夫枭羊防貐尚犹类人况圣贤也哉
　　或曰夏禹为黄熊信乎哉曰非也感也夫简狄吞鸟卵而生契姜嫄履大迹而产稷是也当禹之母梦熊而生耳不然者禹诚是熊吾以圣人为罔象也
　　或曰孟子云予何人也舜何人也是圣人皆可修而至乎曰圣人天也非修而至者也夫知道然后能修能修然后能圣且尧为唐侯二十而徳盛舜为鳏民二十以孝闻焉在乎修哉后稷之戏必以蓺殖仲尼之戏必以俎豆焉在乎修哉盖修而至者顔子也孟轲也若圣人者天资也非修而至也
　　穷山人尽行也大江人尽涉也然而不幸者有遇虎兕之暴蛟龙之患者矣岂以是而止者哉夫途有遇是患而死者继其踵者惟恐其行之不速也今之士为名与势茍刑祸及流窜至是监刀锯者必名人司流窜者必势士继其踵者惟恐其位之不逺也呜呼名与势然也吾患其内虎兕乎蛟龙乎是天不为人幸也非人也其或披林逐虎兕入水婴蛟龙遇其患也是人不为天幸也非天也若是以遇祸则终身所为心之驵侩焉君子不为其所不为小人为其所不为
　　可以威而不威可以杀而不杀难也
　　洁者不观其穷观其富也慎者不观其危观其势也茍当穷能洁当危能慎戒也非真也
　　古之官人也以天下为己累故己忧之今之官人也以己为天下累故人忧之今道有赤子将为牛马所践见之者无问贤不肖皆惕惕然皆欲驱牛马以活之至夫国有弱君室有色妇有谋其国欲其室者惟恨其君与夫不罹赤子之祸也噫是复何心哉
　　孟子曰伯夷隘柳下惠不恭伊尹五就汤五就桀皮子采亷于伯夷亷于天下不为隘矣择和于下惠和于天下不为不恭矣取志于伊尹志于天下不为不大矣天有造化圣人以教化禆之地有生育圣人以养育禆之四时有信圣人以诚信禆之两曜有明圣人以文明裨之噫禆于天地者何独圣人虽禽兽昆虫云物亦不能自顺其化麟鳯禆于祥瑞也蛟龙禆于润泽也昆虫禆于地气也云物禆于天也而况于圣人乎况于鬼神乎故纡大君之组绶食生人之膏血茍不仁而位是不禆于禄食也况能裨于天地乎吾乃知是禽兽昆虫云物不窃于天地之覆焘也
　　舟之有柂犹人之有道也柂不安也舟之行匪柂不进是不安而安也人之行也犹舟之有柂匪道不行是不行而行也夫秦失柂于项项遗柂于汉是圣人之道不安其所安小人之道安其所不安也
　　伊尹之道一介不以与人一介不以取诸人吾得志弗为也与之以道取之以道天下可也况一介哉伊尹之道近乎执吾去执而取亷者也伯夷弗仕非君弗治非民治则进乱则退吾得志弗为也不仕非君孰行其道不治非民孰急天下以非君乎汤不当事桀文王不当事纣也以非民乎桀民不赴殷纣士不归周矣故伯夷之道过乎高吾去高而取介者也
　　柳下惠可事非君可使非民与恶人言虽袓裼裸裎于我侧尔焉能凂我哉吾得志弗为也夫蚍蜉岂过人而有礼哉民之下者亦若是而已柳下惠之道过乎溷吾去溷而取辩者也
　　于戏黄卷之内圣贤者皆在焉慕而不可及爱而不可必郁郁于厉夫至乎是者为心乎为身乎心则劳身则惫呜呼道果不在于自用
　　古之奢也吾不奢古之俭也吾不俭适管晏之中或可矣噫古之奢也僣今之奢也滥古之俭也性今之俭也名
　　学而废者不若不学而废者学而废者恃学而有骄骄必辱不学而废者愧己而自卑卑则全勇多于人谓之暴才多于徳谓之妖
　　小善乱徳小才耗道
　　以有善而不进以有才而不修孔门之徒耻也
　　古之隐也志在其中今之隐也爵在其中
　　吏不与奸罔期而奸罔自至贾竖不与不仁期而不仁自至呜呼吏非被重刑不知奸罔之丧已贾竖非遭极祸不知不仁之害躬也夫易化而善者齐民也唯吏与贾竖难哉
　　人之肆其志者其如后患何
　　圣人能与人道不能与人志
　　呜呼才望显于时者殆哉一君子爱之百小人妬之一爱固不胜于百妬其为进也难
　　不以尧舜之心为君者具君也不以伊尹周公之心为臣者具臣也
　　造父善御不能御驽骀公输善匠不能匠散木吾知夫不教之民也岂易御而易匠者哉阳货者仲尼之驽骀也牙卿者仲尼之散木也
　　或曰子之道有以迈千人子之貎固不足加于众噫何哉曰亦何异哉伊臯亦人矣孔顔亦人耳
　　不思而立言不知而定交吾其惮也
　　知道而不行知贤而不举甚乎穿窬也夫盗也者不能尽一室如不行道足以丧身不举贤足以亡国
　　金贝珠玑非能言而利物者也至夫有国者宝之甚乎贤惜之过乎圣如失道而有乱国且输人况夫金贝珠玑哉
　　圣人行道而守法贤人行法而守道众人侮道而货法古之决狱得民情也哀今之决狱得民情也喜哀之者哀其化之不行喜之者喜其赏之必至周公佐天子下白屋之士今观于一命之士接白屋之士斯礼遂亡悲夫
　　幸君之急而见惩糺己之讐而为直因躬不好者而为亷因人不乐者以为正大人不由也
　　圣人之道犹坦途诸子之道犹斜径坦途无不之也斜径亦无不之也然适坦途者有津梁之斜径者苦荆棘三王之世民知生而不知化五帝之世民知化而不知徳
　　毁人者失其直誉人者失其实近于乡原之人哉惮势而交人势劣而交道息希利而友人利薄而友道退明君善全臣者不狎哲士善全友者不昵
　　或曰我善治苑囿我善视禽兽我善用兵我善聚赋古之谓贼民今之所谓贼臣
　　虸蚄能害稼不能害人奸邪善害人害稼者有时而稔是不害也虽有祝鮀之佞宋朝之美其害人也可胜道哉
