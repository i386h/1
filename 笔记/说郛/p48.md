<!-- { "loadSidebar": true } -->
　　君子居其室出其言善则千里之外应之谓万乗之主处九重之室发号出令顺隂阳节藏器俟时勿违卦月屯以子申用寅戌余六十卦各自有日聊陈两象未能究悉立义设刑当仁施德逆之者凶顺之者吉按厯法令至诚专密谨日辰审察消息纎芥不正悔吝为贼二至改度乖错委曲隆冬大暑盛夏霜雪二分纵横不应漏刻水旱相代风雨不节蝗虫涌沸羣异旁出天见其殃山崩地裂孝子用心感动皇极近出已口速流殊域或以招祸或以致福或兴太平或造兵革四者之来由乎胸臆动静有常奉其绳墨四时顺宜与气相得刚柔断矣不相涉入五行守界不妄盈缩易行周流屈伸反复
　　晦朔合符章第十七
　　晦朔之间合符行中混沌鸿蒙牝牡相从滋液润泽施化流通天地神明不可度量利用安身隠形而藏始于东北箕斗之乡旋而右转呕轮吐明潜潭见象发散清光昴毕之上震出为徴阳气造端初九潜龙阳以三立隂以八道三日震动八日兑行九二见龙和平有明三五德就干体乃成九三夕惕亏折神符盛衰渐革终运其初巽继其统固济操持九四或跃进退道危艮主止进不得逾时二十三日典守期九五飞龙天位加喜六五坤承结括终始韫养众子世为类母上九亢龙战德于野用九翩翩为道规矩阳数已讫讫则复起推情合性转而相与循环璇玑升降上下周流六爻难可察覩故无常位为易宗祖
　　爻象功用章第十八
　　朔旦为复阳气始通出入无疾立表微刚黄钟建子兆乃滋彰播施柔暖黎烝得常临炉施条开路正光光耀渐进日以益长丑之大吕结正低昻仰以成泰刚柔竝隆隂阳交接小徃大来辐辏于寅运而趋时渐厯大壮侠列卯门榆荚堕落还归本根刑德相负昼夜始分夬隂以退阳升而前洗濯羽翮振索宿尘干徤盛明广被四邻阳终于巳中而相干姤始纪序履霜最先井底寒泉午为防宾宾服于隂隂为主人遯去世位收敛其精懐德俟时栖迟昧防否塞不通萌者不生隂伸阳屈没阳【一作毁伤】姓名观其权量察仲秋情任蓄微稚老枯复荣荠麦芽蘖因冒以生剥烂肢体消灭其形化气既竭亡失至神道穷则反归乎坤元恒顺地理承天布宣幽逺眇隔阂相连应度育种隂阳之元寥廓恍惚莫知其端先迷失轨后为主君无平不陂道之自然变易更盛消息相因终坤复始如循连环帝王承御千载常存
　　养性立命章第十九
　　将欲养性延命却期审思后未当虑其先人所禀躯体本一无元精云布因气托初隂阳为度魂魄所居阳神日魂隂神月魄魂之与魄互为室宅性主处内立置鄞鄂情主营外筑垣城郭城郭完全人物乃安爰斯之时情合乾坤干动而直气布精流坤静而翕为道舍庐刚施而退柔化以滋九还七返八归六居男白女赤金火相拘则水定火五行之初上善若水清而无瑕道之形象真一难圗变而分布各自独居类如鸡子白黒相符纵广一寸以为始初四肢五臓筋骨乃俱弥厯十月脱出其胞骨弱可卷肉滑若铅
　　二气感化章第二十
　　阳燧以取火非日不生光方诸非星月安能得水浆二气且逺感化尚相通何况近存身切在于心胸隂阳配日月水火为效徴
　　关键三寳章第二十一
　　耳目口三寳闭塞勿发通真人潜深渊浮游守规中旋曲以视听开阖皆合同为己之枢辖动静不竭穷离气内营卫坎乃不用聪兑合不以谈希言顺鸿蒙三者既关键缓体处空房委志归虚无无念以为常证验以推移心専不纵横寝寐神相抱觉寤存亡顔色浸以润骨节益坚强排却众隂邪然后立正阳修之不辍休庶气云雨行淫淫若春泽液液象解氷从头流达足究竟复上升往来洞无极沸沸彼谷中反者道之验弱者德之柄耕耘宿汚秽细微得调畅浊者清之路昏乆则昭明
　　傍门无功章第二十二
　　世人好小术不审道浅深弃正从邪径欲速阏不通犹盲不任杖聋者听商宫没水捕雉兎登山索鱼龙植麦欲获黍运规以求方竭力劳精神终年无见功欲知伏食法事约而不繁
　　流珠金蕐章第二十三
　　太阳流珠常欲去人卒得金蕐转而相因化为白液凝而至坚金蕐先唱有顷之间解化为水马齿阑干阳乃徃和情性自然迫促时隂拘畜禁门慈母育养孝子报恩严父施令教勑子孙五行错王相据以生火性销金金伐木荣三五与一天地至精可以口诀难以书传子当右转午乃东旋卯酉界隔主客二名龙呼于虎虎吸龙精两相饮食俱相贪便遂相衔咽咀嚼相吞荧惑守西太白经天杀气所临何有不倾貍犬守鼠鸟雀畏鹯各得其功何敢有声不得其理难以妄言竭殚家产妻子饥贫自古及今好者亿人讫不谐遇希有能成广求名药与道乖殊
　　如审遭逢章第二十四
　　如审遭逢覩其端绪以类相况揆物终始五行相克更为父母母含滋液父主禀与凝精流形金石不朽审专不泄得为成道立竿见影呼谷传响岂不灵哉天地至象若以野葛一寸巴豆一两入喉辄僵不得俛仰当此之时周文揲蓍孔子占象扁鹊操鍼巫咸扣鼓安能令苏复起驰走
　　姹女黄芽章第二十五
　　河上姹女灵而最神得火则飞不见埃尘鬼隠龙匿莫知所存将欲制之黄芽为根物无隂阳违天背元牝鸡自卵其雏不全夫何故乎配合来连三五不交刚柔离分施化之精天地自然火动炎上水流润下非有师道使其然也资始统正不可复改观夫雌雄交媾之时刚柔相结而不可解得其节棨非有工巧以制御之男生而伏女偃其躯禀乎胞胎受气元初非徒生时着而见之及其死也亦复效之此非父母教令其然本在交媾定置始先
　　男女相胥章第二十六
　　坎男为月离女为日日以耀德月以智光月受日化体不亏伤阳失其契隂侵其明晦朔薄蚀掩冒相倾阳消其形隂陵灾生男女相胥含吐以滋雌雄错杂以类相求金化为水水性周章火化为土水不得行男动外施女静内藏溢度过节为女所拘魄以钤魂不得淫奢不寒不暑进退合时各得其和俱吐证符
　　四者混沌章第二十七
　　丹砂木精得金乃并金水合处木火为侣四者混沌则为龙虎龙阳数奇虎隂数偶肝青为父肺白为母肾黒为子离赤为女脾黄为祖子五行始三物一家都归戊己
　　卯酉刑德章第二十八
　　刚柔迭具更厯分部龙西虎东建纬卯酉刑德竝合相见欢喜刑主伏杀德主生起二月榆落魁临于卯八月麦生天罡据酉子南午北互为纲纪一九之数终而复始含元虚危播精于子
　　君子好逑章第二十九
　　关关雎鸠在河之洲窈窕淑女君子好逑雄不独处雌不孤居武龟蛇蟠纠相扶以明牝牡意当相须假使二女共室顔色甚姝苏秦通言张仪合媒发辩利舌奋舒美辞推心调谐合为夫妻弊发腐齿终不相知若药物非种名类不同分剂参差失其纲纪虽黄帝临炉太乙执火八公大炼淮南调合立宇崇坛玉为阶陛麟脯凤脂把籍长跪祷祝神只请哀诸鬼沐浴斋戒冀有所望亦犹和胶补釜以磠涂疮去冷加氷除热用汤飞舞蛇愈见乖张
　　圣贤伏炼章第三十
　　惟昔圣贤懐抱真伏炼九鼎化迹隠沦含精养神通德三光津液腠理筋骨致坚众邪辟除正气长存累积长乆变形而仙忧悯后生好道之伦随傍风采指画古人着为圗籍开示后昆露见枝条隠藏本根托号诸名覆谬众文学者得之蕴匮终身子继父业孙绍祖先传世迷惑竟无见闻遂使宦者不仕农夫失耘商人弃货志士家贫吾甚伤之定録此文字约易思事省不繁披列其条核实可观分两有数因而相循故为乱辞孔窍其门智者审思用意叅焉
　　法象成功章第三十一
　　法象莫大乎天地兮沟数万里河鼔临星纪兮人民皆惊骇晷影妄前却兮九年被凶咎皇上览视之兮王者退自改【一作后】关楗有低昻兮云气遂奔走江淮之枯竭兮水流注于海天地之雌雄兮徘徊子与午寅申隂阳祖兮出入复终始循斗而招摇兮执衡定元纪化【一作升】熬于甑山兮炎火张设下白虎导唱前兮苍液【一作龙】和于后朱雀翺翔戏兮飞扬色五彩遭遇罗网施兮压之【一作止】不得举嗷嗷声甚悲兮婴儿之慕母颠倒就汤镬兮摧折伤毛羽漏刻未过半兮鱼鳞狎鬛起五色象燿兮变化无常主潏潏鼎沸驰兮暴涌不休止接连重叠累兮犬牙相错距形如仲冬冰兮阑干吐钟乳崔嵬而杂厠兮交积相支拄隂阳得其配兮淡薄而【一作泊自】相守青龙处房六兮春蕐震东卯白虎在昴七兮秋芒兑西酉朱雀在张二兮正阳离南午三者俱来朝兮家属为亲侣本之但二物兮末而为三五三五并与一【一作危一】兮都集归一所治之如上科兮日数亦取晡【亦作甫】先白而后黄兮赤黒达表里名曰第一等【一作第一鼎】兮食如大黍米自然之所为兮非有邪伪道山泽气相【一作若山泽气】蒸兮兴云而为雨泥竭遂成尘兮火灭化为土若蘗染为黄兮似蓝成緑组皮革煑成胶兮麯糵化为酒同类易施工兮非种难为巧惟斯之妙术兮审谛不诳语传于亿世后兮昭然自可考焕若星经汉兮昺如水宗海思之务令熟兮反复视上下千周灿彬彬兮万遍将可覩神明或告人兮心灵本自悟探端索其绪兮必得其门戸天道无适莫兮常传于贤者
　　鼎器妙用章第三十二
　　圎三五寸一分口四八两寸唇长尺二厚薄均腹齐三【一作正】坐垂温隂在上阳下奔首尾武中间文始七十终三旬二百六善调匀隂火白黄芽银【一作铅】两七窍【一作聚】辅翼人赡理脑定升子处中得安存来去游不出门渐成大情性纯却归一还本元善爱敬如君臣至一周甚辛勤密防护莫迷昏途路逺复幽若达此防乾坤刀圭霑净魄魂得长生居仙村乐道者寻其根审五行定铢分谛思之不须论深藏守莫传文御白鹤驾龙鳞游太虚谒仙君箓天圗号真人
　　补塞遗脱章第三十三
　　叅同契者敷陈梗槩不能纯一泛滥而説纎微未备阙略髣髴今更撰录补塞遗脱润色幽深钩援相逮防意等齐所趋不悖故复作此命三相类则大易之情自此尽矣大易情性各如其度黄老用究较而可御炉火之事真有所据三道由一俱出迳路枝茎花叶果实垂布正在根株不失其素诚心所言审而不悮象彼仲冬节竹木皆摧伤左阳诘贾旅人君深自藏象时顺节令闭口不用谈天道甚浩广太无形容虚寂不可覩匡廓以消亡谬误失事绪言还自败伤别序斯四象以晓后生盲
　　自做啓后章第三十四
　　防稽鄙夫幽谷朽生挟懐朴素不乐槿荣栖迟僻陋忽略利名执守恬淡希时安寜晏然闲居乃撰斯文歌叙大易三圣遗言察其防趣一统共伦务在顺理宣耀精神神化流通四海和平表以为厯万世可循序以御政行之不烦引内养性黄老自然含德之厚归根返元近在我心不离己身抱一毋舍可以长存配以伏食雌雄设陈挺除武都八石弃捐审类成物世俗所珍罗列三条枝茎相连同出异名皆由一门非徒累句谐偶斯文殆有其真砾硌可观使予敷伪却被赘愆命叅同契微览其端辞寡意大后嗣宜遵委时去害依托丘山循游寥廓与鬼为邻化形而仙沦寂无声百世一下遨游人间陈敷羽翮东西南倾汤遭厄际水旱隔并柯叶萎黄失其蕐荣吉人相乗负安穏可长生




　　隂符经序
