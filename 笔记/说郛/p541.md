<!-- { "loadSidebar": true } -->
　　韩魏公镇真定时有门客彭知方为酒使逾垣宿于室门吏报公公不究为种竹诗曰殷勤洗濯加培养莫遣狂枝乱出墙客见其诗愧甚乃和公诗云主人若也怜髙节莫为狂枝赠一柯公特以百缗遣一指使呼吏报都下市一女奴赠之公之爱士待客皆类此
　　唐僖宗时于化茂颇有学问依栖中丞蔡授门馆一日告去作燕离巢诗云旧垒危巢泥已堕今年因傍社前归连云大厦无栖处更向谁家门户飞主人见诗怆然复留
　　邵州魏处士髙尚之士张丞相士逊召之入都不久告还丞相有诗送之曰一片闲云来帝里归飞不肯待秋风人皆荣之


　　散诗话【阙名】
　　试莺以朝鲜厚茧纸作鲤鱼函两面俱画鳞甲腹下令可以藏书此古人尺素缄鱼之遗制也试莺每以此遗迁尝有诗云花笺制叶寄郎边江上寻鱼为妾传郎处斜杨三五树路中莫近钓翁船此贞观中事也
　　缝衣诗自太宗宫人孟浩然后鲜覩佳者近惟谢幼睿一首字字精工不啻青出于蓝也诗曰懒向妆台理晓妆为郎独自制衣裳金针入处心俱痛素线牵时恨共长霜户敢辞纎手冷芸思贴弱肌香缝成不恠无鸿雁赢得宵来覆妾床为一时传诵
　　沈云卿夣噉羮甚寒仰见天上有无二两字明日以吿金逈秀逈秀曰羮寒无火也非美乎天无二字非人乎以鄙人观之君当有美人桑中之喜也沈是日果遇美人苖蕴顔色絶代才调无双沈有诗云十三学绣傍金牕十六梳头压大邦色比昭阳人第一才同江夏士无双沈谓金曰子之占梦即索紞周宣不过也
　　苏紫防爱谢耽只尺万里靡由得亲遣侍儿假耽恒着小衫画则私服于内夜则拥之而寝耽知之寄以诗曰苏娘一别梦魂稀来借青衫慰渴饥若使闲情重作赋也应愿作谢郎衣谢亦取女袒服衷之后为夫妇











　　説郛卷八十一
<子部,杂家类,杂纂之属,说郛>
　　钦定四库全书
　　说郛卷八十二上　　　　元　陶宗仪　撰六一居士诗话【欧阳修】
　　李文正公进永昌陵挽歌辞云奠玉五囘朝上帝御楼三度纳降王当时羣臣皆进而公诗最为首出所谓三降王者广南刘鋹西蜀孟昶及江南李后主是也若五朝上帝则误矣太祖建隆尽四年明年初郊改元干德至六年再郊改元开寳开寳五年又郊而不改元九年已平江南四月大雩告谢于西京葢执玉祀天者实四也李公当时人必不谬乃传者误云五【五字一作之】耳仁宗朝有数达官以诗知名常慕白乐天体故其语多得于容易尝有一联云有禄肥妻子无恩及吏民有戏之者云昨日通衢遇一辎軿车载极重而羸牛甚苦岂非足下肥妻子乎闻者传以为笑
　　京师辇毂之下风物繁富而士大夫牵于事役良辰美景罕或【一作获】宴游之乐其诗至有卖花担上看桃李拍酒楼头【一作前】听管之句西京应天禅院有祖宗神御殿盖【一作寺】在水北去河南府十余里歳时朝拜官吏常苦晨兴而留守达官简贵毎朝罢公酒三行不交一言而退故其诗曰正梦寐中行十里不言语处吃【一作饮】三杯其语虽浅近皆两京之实事也
　　梅圣俞尝于范希文席上赋河豚鱼诗云春洲生获芽春岸飞杨花河豚当是【二字一作于此】时贵不数鱼鰕【一有其状已可怪其毒亦莫加忿腹若封豕怒目犹吴蛙庖煎茍失所入喉为镆铘若此防躯体何须资齿牙持问南方人党防复矜夸皆言美无度谁谓死如麻我语不能屈自思空咄嗟退之来潮阳始惮餐笼蛇子厚居柳州而甘食虾蟇一物虽可憎性命无舛差斯　作味曾不比中藏祸无涯甚美恶亦称此言诚可嘉】河豚常出于春暮羣游水上食絮而肥南人多与获芽【一作笋】为羮云最美故知诗者谓秪破题两句己道尽河豚好处圣俞平生苦于吟咏以闲逺古淡为意故其构思极艰此诗作于罇爼之间笔力雄赡顷刻而成遂为絶唱苏子瞻学士蜀人也尝于淯井监得西南夷人所卖蛮布弓衣其文织成梅圣俞春雪诗【一有朔风三日暗吹沙蛟龙卷起喷成花花飞万里夺晓月白日烂堆愁女娲大明广庭踏朝贺雉尾不扫粘官靴宫中才人承圣顔捧觞称夀呼南山三公免责百姓喜斗酒十千谁复悭】此诗在圣俞集中未为絶唱葢其名重天下一篇一咏传落人间而异域之人贵重之如此耳子瞻以余尤知圣俞者得之因以见遗余家旧蓄琴一张乃寳歴三年雷会所斵距今二百五十年矣其声清越如击金石遂以此布更为琴囊二物眞余家之寳玩也
　　吴僧賛宁国初为僧録颇读儒书博览强记亦自能撰述而辞辩纵横人莫能屈时有安鸿渐者文词隽敏尤好嘲咏尝街行遇賛宁与数僧相随鸿渐指而嘲曰郑都官不爱之徒时时作队賛宁应声答曰秦始皇未坑之軰往往成羣时皆善其防对鸿渐所道乃郑谷诗云爱僧不爱紫衣僧也
　　郑谷诗名盛于唐末号云台编而世俗但称其官为郑都官诗其诗极有意思亦多佳句但其格不甚高以其易晓人家多以敎小皃余为儿时犹诵之今其集不行于世矣梅圣俞晚年官亦至都官一日会饮余家刘原父戏之曰圣俞官必止于此坐客皆惊原父曰昔有郑都官今有梅都官也圣俞颇不乐未几圣俞病卒余为序其诗为宛陵集而今人但谓之梅都官诗一言之谑后遂果然斯可叹也
　　陈舍人从易当时文方盛之际独以醇儒古学见称其诗多类白乐天葢自杨刘唱和西昆集行后进学者争效之风雅一【一作之】变谓之昆体繇是唐贤诸诗集几废而不行陈公时偶得【一作収】杜集旧本文多脱误至送蔡都尉诗云身轻一鸟其下脱一字陈公因与数客各用一字补之或云落或云疾或云起或云下莫能定其后得一善本乃是身轻一鸟过陈公叹服以为虽一字诸君亦不能到也
　　国朝浮图以诗名于世者九人故时有集号九僧诗今不复传矣余少时闻人多称其一曰惠崇余八人者忘其名字也余亦畧记其诗有云马放降来地雕盘战后云又云春生桂岭外人在海门西其佳句多类此其集已【一作既】亡今人多不知有所谓九僧者矣是可叹也当时有进士许洞者善为辞章俊逸之士也因会【一作命】诸诗僧分题出一纸约曰不得犯此一字其字乃山水风云竹石花草雪霜星月【一作日】禽鸟之类于是诸僧皆阁笔洞咸平三年进士及第时无名子嘲曰张康浑裹马许洞闹装妻是也
　　孟郊贾岛皆以诗穷至死而平生尤自喜为穷苦之句【一作辞】孟有移居诗云借车载家具家具少于车乃是都无一物耳又谢人惠炭云暖得曲身成直身人谓非其身备尝之不能道此句也贾云鬓邉虽有丝不堪织寒衣就令织得【二字一作堪织】能【一作所】得几何又其朝饥诗云坐闻西牀琴冻折两三人谓其不止忍饥而已其寒亦何可忍也
　　唐之晚年诗人无复李杜豪放之格然亦务以精意相髙如周朴者搆思尤艰毎有所得必极其雕琢故时人称朴诗月鍜季炼未及成篇已播人口其名重当时如此而今不复传矣余少时犹见其集其句有云风暖鸟声碎日高花影重又云晓【一作晩】来山鸟闹雨过杏花稀诚佳句也
　　圣俞常谓予曰诗家虽率【一作主】意而造语亦难若意新语工得前人所未道者斯为善也必能状难写之景如在目前含不尽之意见于言外然后为至矣贾岛云竹笼拾山果瓦瓶担石泉姚合云马随山鹿放鸡逐野禽栖等是山邑荒僻官况萧条不如县古槐根出官清马骨高为工也余曰语之工者固如是状难写之景含不尽之意何诗为然圣俞曰作者得于心览者会以意殆难指陈以言也虽然亦可畧道其髣髴若严维柳塘春水漫花坞夕阳迟则天容时【一作物】态融和骀荡岂不如在目前乎又若温庭筠鸡声茅店月人迹板桥霜贾岛怪禽啼旷野落日恐行人则道路辛苦羁愁旅思岂不见于言外乎
　　圣俞子美齐名于一时而二家诗体特异子美笔力豪隽以超迈横絶为奇圣俞覃思精微以深远闲淡为意各极其长虽善论者不能优劣也余尝于水谷夜行诗畧道其一二云子美气尤雄万窍号一噫有时肆顚狂醉墨洒滂霈譬如千里马已发不可杀盈前尽珠玑一一难柬汰梅翁事清切【一作句】石齿潄寒瀬作诗三十年视我犹后辈文辞愈精【一作清】新心意虽老大有如妖韶女老自有余态近诗尤古【一作苦】硬咀嚼苦【一作且】难嘬又如食橄榄眞味久愈在苏豪以气轹举世徒惊骇梅穷独我知古货今难卖语虽非工谓粗得其髣髴然不能优劣之也
　　吕文穆公未第时薄【或作尝】游一县【忘其县名】胡大监【旦】方随其父宰是邑遇吕甚薄客有誉吕【二字一作喻胡】曰吕君工于诗宜少加礼胡问诗之警句客举一篇其卒章云挑尽寒灯梦不成胡笑曰乃是一渇【俗语转音溘】睡汉尔吕闻之甚恨而去明年首中甲科使人寄声语胡曰渇睡汉状元及第矣胡答曰待我明年第二人及第输君一筹既而次牓亦中首选
　　圣俞尝云诗句义理虽通语渉浅俗而可笑者亦其病也如有赠渔父一聫云眼前不见市朝事耳畔惟闻风水声説者云患肝肾风【四字一作此渔父肝藏热而肾藏虚也】又有咏诗者云【一无此六字】尽日覔不得有时还自来本谓诗之好句难得尔而説者云此是人家失却猫儿诗人皆以为笑也
　　王建宫词一百首多言唐宫禁中事皆史传小説所不载者往往见于其诗如内【一作两】中数日无呼唤传得滕王蛱蝶图滕王元婴高祖子新旧唐书皆不着其所能惟名画录畧言其善画亦不云其工蛱蝶也又画断云工于蛱蝶及见于建诗尔或闻今人家亦有得其图者唐世一艺之善如公孙大娘舞剑器曹刚弹琵琶米嘉荣歌皆见于唐贤诗句遂知名于后世当时山林田畆潜德隠行君子不闻于世者多矣而贱工末艺得所附托乃垂于不朽葢其各有幸不幸也
　　李白戏杜甫云借问别来太痩生总为从前【一作来】作诗苦太痩生唐人语也至今犹以生为语助如作麽生何似生之类是也
　　陶尚书谷尝曰尖檐防子卑凡厮短靿靴儿末厥兵末厥亦当时语余天圣景祐间已闻此句时去陶公尚未逺人皆莫晓其义王原叔博学多闻见称于世最为多识前言者亦云不知为何説也第记之必有知者耳诗人贪求好句而理有不通亦语病也如袖中諌草朝天去头上宫花侍燕归诚为佳句矣但进諌必以章疏无直用稾草之理唐人有云姑苏城外寒山寺夜半钟声到客船説者亦云句则佳矣其如三更不是打【一作撞】钟时如贾岛哭僧云写留行道影焚却坐禅僧时谓烧杀活和尚此尤可笑也若步随青山影坐学白塔骨又独行潭底影数息树边身皆岛诗何精麤顿【一无此字】异也松江新作长桥制度宏丽前世所未有苏子美新桥对月诗所谓云头灔灔开金饼水面沉沉卧彩【一作玉】虹者是也时谓此桥非此句雄伟不能称也子美兄舜元字才翁诗亦遒劲多佳句而世独罕传其与子美紫阁寺联自无媿韩孟也恨不得尽见耳
　　晏元献公文章擅天下尤善【一作喜】为诗而多称引后进一时名士往往出其门圣俞平生所作诗多矣然公独爱其两聮云寒鱼犹着底白鹭已飞前又絮暖鮆鱼繁豉添莼菜【一作线】紫余尝于圣俞家见公自书手简再三称赏此二【一作两】聮余疑而问之圣俞曰此非我之极致岂公偶自得意于其间乎乃知自古文士不独知己难得而知人亦难也
