<!-- { "loadSidebar": true } -->
　　公自述髙伯祖嘉祐开元中为相州都督廨宇有灾异郡守物故者连累政将军【嘉祐终金吾将军】至则于正寝整衣冠通夕而坐夜分忽肃屏开闻叹息声俄有人自西庑而出衣巾蓝缕形器憔悴歴阶而上直至于前将军因厉声问曰是何神祗来至于此荅曰余后周将尉迟廽也死于此地遗骸尚存愿托有心得毕葬祭前牧守者皆胆薄气劣惊悸而终非余所害又指一十余岁女子曰此余之女也同瘗庑下明日将军召吏发掘果得二骸备衣衾棺器礼而葬之越二夕复出感谢因曰余无他能报効愿禆公政节宣水旱唯所命焉将军遂以事上闻请置庙岁时血食上特降书诏褒异勒碑叙述今相州碑庙见在
　　中书令河东公开元中居相位有张憬藏者能言休咎一日忽诣公以一幅纸大书台字授公公曰余见居台司此何意也后数日贬官台州刺史
　　河东公镇并州上问有何事第言之奏曰臣有弟嘉祐逺牧方州手足支离常系念虑上因口勅张嘉祐可忻州刺史河东属郡上意不疑张亦不让岂非至公无隐出于常限者乎
　　王平南廙右军之叔也善书畵常谓右军吾诸事不足法惟书畵可法后晋明帝师其畵王右军学其书焉宣平太傅相国卢公应举时寄居夀州安丰县别墅尝游芍陂见里人负薪者持碧莲花一朶以伤器刃矣云陂中得之卢公后从事浙西因使淮服话于太尉卫公公令捜访芍陂则无有矣又徧寻于江渚间亦终不能得乃知向者一朶葢神异耳
　　京国顷岁街陌中有聚观戏塲者询之乃二刺猬对打令既合节奏又中章程时座中有前将作李少监韫亦云曾见
　　京城佛寺率非真僧曲槛廻廊户牖重复有一僧室当门有柜扄锁甚牢窃知者云自柜而入则别有幽房阁诘曲深严囊槖奸回何所不有
　　牛相公僧孺镇防州日以久旱祈祷无应有处士不记名姓众云豢龙者公请致雨处士曰江汉间无龙独一湫泊中有之黒龙也强駈逐必虑为灾难制公固命之果有大雨汉水泛涨漂溺万户处士惧罪亦亡去十年前有人他处见犹在
　　汲冡书葢魏安厘王冡晋时卫郡汲县耕人于古冡中得之竹简漆书科斗文字杂写经史与今本挍验多有异同
　　王内史书帖中有与蜀郡守朱【不记名】书求樱桃来禽日给藤子【来禽言味甘来众禽也俗作林檎】又云胡桃种已成矣又问司马相如扬子云有后否蜀城门是司马错所制存乎顾况字逋翁文词之暇兼攻小笔尝求知新亭监人或诘之谓曰余要写貌海中山耳仍辟善畵者王黙为副知也
　　世言牡丹花近有葢以国朝文士集中无牡丹謌诗张公尝言杨子华有畵牡丹处极分明子华北齐人则知牡丹花亦已乆矣
　　又説顾况志尚疎逸近于方外有时宰曾招致将以好官命之况以诗荅曰四海如今已太平相公何用唤狂生此身还似笼中鹤东望沧洲呌一声后吴中皆言况得道解化去
　　有黄金生者擢进士第人问与颇同房否对曰别洞【黄本溪洞豪姓生故以此对人虽咍之亦赏其真实也】
　　王僧防右军之孙也齐髙帝尝问曰卿书与我书孰优对曰臣书人臣第一陛下书帝王第一帝不悦后尝以橛笔书恐为帝所忌故也
　　陆畅字逹夫常为韦南康作蜀道易首句曰蜀道易易于履平地南康大喜赠罗八百疋南康薨朝廷欲绳其既徃之事复阅先所进兵器刻定秦二字不相与者因欲搆成罪名畅上疏理之云臣在蜀日见造所进兵器定秦者匠之名也由是得释蜀道难李白罪严武也畅感韦之遇遂反其词焉
　　圣善寺银佛天寳乱为贼截将一耳后少傅白公奉佛银三铤添补然不及旧者会昌拆寺命中贵人毁像收银送内库中人以白公所添铸比旧耳少银数十两遂诣白公索余银恐渉隐没故也
　　又云士张林説毁寺时分遣御史捡天下所齐寺及收録金银佛像有苏监察者【不记名】廵覆两街诸寺见银佛一尺已下者多袖之而归谓之苏杠【乌讲反】佛或问温庭筠将何对好遽曰无以过宻陁僧也
　　绛州谢真人上升前玉帝锡以鞍马为信意者使其安心也刺史李坚遗之玉念珠后问念珠在否云已在紫皇之前矣一日真人于紫极宫置斋金母下降郡郭处处有虹霓云气之状乃至白昼轻举万目覩焉
　　魏受禅碑王朗文梁鹄书钟繇镌字谓之三絶镌字皆须妙于篆籕故繇方得镌刻
　　张怀瓘书断曰篆籕八分书草书章艸飞白行书通谓之八体而右军皆在神品右军尝醉书数字防画类龙爪后遂有龙爪书如科斗玉筯偃波之类诸家共五十二般
　　公云舒州山下有九井其实九眼泉也旱即杀一犬投其中大雨必降犬亦流出
　　又南中乆旱即以长绳系虎头骨投有龙处入水即数人牵制不定俄顷云起潭中雨亦随降龙虎敌也虽枯骨犹激动如此
　　五星恶浮屠像今人家多图畵五星杂于佛事中或谓之禳灾者真不知也
　　武后朝宰相石泉公王方庆琅琊王也武后尝御武成殿阅书畵问方庆曰卿家旧法书存乎方庆遂集自右军已下至僧防智永禅师等二十五人各书一卷进上后命崔融作序谓为宝章集亦曰王氏世宝也
　　今延英殿灵芝殿也谓之小延英苖韩公居相位以足疾歩骤防蹇上毎于此待之宰相对于小延英自此始也
　　台仪自大夫已下至监察通谓之五院御史国朝践歴五院者共三人为李商隐张魏公延赏温仆射造也裴岳者乆应举与长兴于左揆友善曾有一古镜子乃神物也于于布素时得一照分明见有朱衣吏导从他皆类此賔防与岳微亲面诘之云不虚旋亦坠失陈朝谢赫善畵尝阅秘阁叹伏曹不兴所畵龙首以为若见真龙
　　陶贞白所着太清经一名劒经凡学道术者皆须有好劒镜随身又説干将莫耶劒皆以铜铸非鐡也
　　八分书起于汉时王次仲次仲有道诏徴聘于车中化为大鸟飞去坠三翮于地今有大翮山在常山郡界兵部李约员外尝江行与一商胡舟檝相次商胡病固邀相见以二女托之皆絶色也又遗一珠约悉唯唯及商胡死财宝约数万悉籍其数送官而以二女求配始殓商胡时约自以夜光含之人莫之知也后死商胡有亲属来理资财约请官司发掘验之夜光果在其宻行皆此类也
　　公云牧农日捕获伐墓盗十余辈中有一人请间言事公因屏吏独问对曰某以他事赎死卢氏县南山尧女塜近亦曾为人开发获一大珠并玉盌人亦不能计其直余宝器极多世莫之识也公因遣吏按验即塜果有开处旋获其盗考讯与前通无异及牵引其徒称皆在商州冶务中时商牧名卿也州移牒公致书皆怒而不遣窃知者云珠玉之器皆入京师贵人家矣公前岁自京徒歩东出卢氏复问邑中具如所説然史传及地里书并不载此塜且尧女舜妃也皆死于湘岭今所谓者岂传説之误欤矧贻训于茅茨土堦不宜有厚葬之事即此塜果何人哉
　　飞白书始于蔡邕在鸿都见匠人施垩箒遂创意焉梁萧子云能之武帝谓曰蔡邕飞而不白羲之白而不飞飞白之间在斟酌耳尝大书萧字后人匣而宝之传至张氏賔防东都旧第有萧斋前后序引皆名公之词也杜紫微顷于宰执求小仪不遂请小秋又不遂尝梦人谓曰辞春不及秋昆脚与皆头后果得比部员外【又杜公自述不曾歴小比此必传之误】
　　杨祭酒敬之爱才公心尝知江表之士项斯赠诗曰处处见诗诗摠好及观标格过于诗平生不解藏人善到处相逢説项斯因此名振遂登髙科也
　　东都项年剏造防秋馆穿掘多得蔡邕鸿都学所书石经后洛中人家徃徃有之
　　王内史借船帖书之尤工者也故山北卢尚书匡宝惜有年公致书借之不得云只可就看未尝借人也公除潞州旗节在途才数程忽有人将书帖就公求售阅之乃借船帖也公惊异问之云卢家郎君要钱遣卖耳公叹异移时不问其价还之后不知落于何人
　　京师书侩孙盈者名甚着盈父曰仲容亦鉴书畵精于品目豪家所寳多经其手真伪无逃焉王公借船帖是孙盈所蓄人以厚价求之不果卢公其时急切减而赈之曰钱满百千方得卢公韩大冲外孙也故书畵之尤者多阅而识焉
　　尝有一沦落衣冠以先人执友方为邦伯因逺投谒兾有厚需及谒见后情极寻常所赉至寡归无道路之费愁怨动容因闲歩长衢叹咤不已忽有一人衣服垢敝行过于前廻目之曰公有不平之气余愿知之因具告情防荅曰止于要厚防小事耳今夜可宿某舍至暮徃即已迟望门外遂延入谓之曰余隐者也见为县狱卒要在济人之急既夜分取一椀合于面前俄顷揭看见一班白紫绶者才长数寸此人诟责之曰与人有分不防其孤可乎紫衣者逊谢乆之复用椀覆于地更揭之则无有矣明日平旦闻传声觅某秀才甚急徃则紫衣敛板以待情义顿浓遂赠数百缣亦不言其事岂非仙术乎
　　某经云佛教上属鬼宿葢神鬼之事鬼暗则佛教衰矣吴先生尝称有灵鬼録佛乃一灵鬼耳
　　李抱真之镇潞州也军资匮阙计无所为有老僧大为郡人信服抱真因诣之谓曰假和尚之道以济军中可乎僧曰无不可抱真曰但言请于鞫塲焚身某当于使宅凿一地道通连候火作即潜以相出僧喜从之遂陈状声言抱真命于鞫塲积薪贮油因为七日道塲昼夜香灯梵呗杂作抱真亦引僧入地道使之不疑僧仍升座执炉对众説法抱真率监军僚属及将吏膜拜其下以俸入檀施堆于其傍由是士女骈填舍财亿计满七日遂送柴积灌油发熖击钟念佛抱真宻已遣人填塞地道俄顷之际僧薪并灰数日借所得货财辇入军资库别求所谓舍利者数十粒造塔贮焉
　　又説洛中项年有僧得数粒所谓舍利者贮于琉璃器中昼夜香灯檀施之利日无虚焉有士子廹于寒馁因请僧愿得舍利掌而观瞻僧遂出瓶授与遽即吞之僧惶骇如狂复虑闻之于外士子曰与吾防钱当服药出之僧喜甚遂赠二百缗仍取万病丸与吃俄顷泄痢以盆盎盛贮濯而收之
　　章仇兼琼镇蜀日佛寺设大会百戏在庭有十岁童儿【一作女童】舞于竿杪忽有物状如雕鹗掠之而去羣众大骇因而罢乐后数日其父母见在髙塔之上梯而取之则神如痴乆之方语云见如壁畵飞天夜义者将入塔中日饲果实饮馔之味亦不知其所自旬日方精神如初晋书中有饮食名寒具者亦无注解处后于齐民要术并食经中捡得是今所谓饼桓尝盛具法书名畵请客观之客有食寒具不濯手而执书畵因有涴不怿自是会客不设寒具
　　昌黎生者名父子也虽教有义方而性颇闇劣尝为集贤校理史传中有説金根车处皆臆断之曰岂其误欤必金银车悉改根字为银字至除拾遗果为谏院不受俄有以故人子而悯之者因辟为鹿门从事也
　　今谓进士登第为迁莺者乆矣葢自伐木诗伐木丁丁鸟鸣嘤嘤出自幽谷迁于乔木又曰嘤其鸣矣求其友声并无莺字顷岁省试早莺求友诗又莺出谷诗别书固无证据岂非误欤
　　东晋谢太傅墓碑但树贞石初无文字葢重难制述之意也
　　西平王始将禁军在蜀戌蛮与张魏公不叶及西乎功髙居相位德宗欲追魏公者数四虑西平不悦而罢后上令韩晋公善説然后并处中书一日因内宴禁中出瑞锦一疋令系两人一处以示和解之意
　　潞州啓圣宫有明皇帝欹枕斜书壁处并腰鼓马槽并在公为潞州从事皆见之
