<!-- { "loadSidebar": true } -->
　　杨大年与钱刘数公唱和自西昆集出时人争效之诗体一变而先生老【一作老先生】軰患其多用故事至于语僻难晓殊不知自是学者之弊如子仪【一作大年】新蝉云风来玉宇乌先转【一作觉】露下金茎鹤未知虽用故事何害于佳句也又如【一有大年二字】峭防横渡官桥柳叠鼓惊飞海岸鸥其不用故事又岂不佳乎葢其雄文博学笔力有余故无施而不可非如前世号诗人者区区于风云【一作雪】草木之类为许洞所困者也
　　西洛故都荒台废沼遗迹依然见于诗者多矣惟钱文僖公一聮最为警絶云日上故陵烟漠漠春归空苑水潺潺裴晋公绿野堂在午桥南往时尝属张仆射齐贤家仆射罢相归洛【一作终】日与賔客吟宴于其间惟郑工部文寳一聨最为警绝云水暖鳬鹥行哺子溪深桃李卧开花人谓不减王维杜甫也钱诗好句尤多而郑句不惟当时人莫及虽其集中自及此者亦少
　　闽人有谢伯初者字景山当天圣景祐之间以诗知名余谪夷陵时景山方为许州法曹以长韵见寄颇多佳句有云长官衫色江波緑学士文华蜀锦张余答云参军春思乱如云白髪题诗愁送春葢景山诗有多情未老已【一作先】白髪【三字一作头先白】野思到春如乱云之句故余以此戏之也景山诗颇多如自种黄花添野景旋移髙竹听秋声园林换叶梅初熟池舘无人燕学飞之类皆无媿于唐贤而仕宦不偶终以【一作于】困穷而卒其诗今已不见于世其家亦流落不知所在其寄余诗殆今三十五年矣余犹能诵之葢其人不幸既可哀其诗沦弃亦可惜因录于此诗曰江流无险似瞿唐满峡猿声断旅【一作尽】肠万里可堪人谪宦经年应合鬓成霜长官衫色江波緑学士文华蜀锦张异域化为儒雅俗逺民争识校讐郎才如梦得多为累情似安仁久悼亡下国难留金马客新诗传与竹枝娘典辞悬待修青史谏草当来集皂囊莫为明时暂迁谪便将缨足濯沧浪
　　石曼卿自少以诗酒豪放自得其气貌伟然诗格竒峭又工于书笔画遒劲体兼顔柳为世所珍【一作好】余家尝得南唐后主澄心堂纸曼卿为余以此纸书其筹笔驿诗此曼卿平生所自爱者至今藏之号为三絶眞余家寳也曼卿卒后其故人有见之者云恍惚如梦中言卿今为鬼仙也所主芙蓉城欲呼故人往游不得忿然骑一素【一作青】骡去如飞其后又云降于亳州一举子家又呼【一有其字】举子去不得因留诗一篇与之余亦畧记其一聨云莺声不逐春光老花影长随日脚流神【一作鬼】仙事怪不可知其诗颇类曼卿平生语举子不能道也王建霓裳词云弟子部【一作歌】中留一色听风听水作霓裳【一有羽衣二字】曲今敎坊尚能作其声其舞则废而不传矣人间又有望瀛府献仙音二曲云此其遗声也霓裳曲前世传记论説颇详不知听风听水为何事也白乐天有霓裳歌甚详亦无风水之説第记之或有遗亡【四字一作必有知】者尔
　　龙图赵学士师民以醇儒硕学名重当时为人沈厚端黙羣居终日似不能言而于文章之外诗思尤精如麦天晨气润槐夏午隂清前世名流皆所未到也又如晓莺林外千声啭芳草堦前一尺长殆不类其为人矣退之笔力无施不可而尝以诗为文章末事故其诗曰多情懐酒伴余事作诗人也然其资【一作发】谈笑助谐谑叙人情状物态一寓于诗而曲尽其妙此在雄文大手固不足论而予独爱其工于用韵也葢其得韵寛则波澜横溢泛入傍韵乍还乍离【一作乍去乍还】出入囬合殆不可拘以常格如此日足可惜之类是也得韵窄则不复傍出而因难见巧愈险愈竒如病中赠张十八之类是也余尝与圣俞论此以谓譬如【一作夫】善驭良马者通衢广陌纵横驰逐惟意所之至于水曲蚁封疾徐【一有弥字】中节而不少蹉跌乃天下之至工也圣俞戏曰前史言退之为人木强若寛韵可自足而辄傍出窄韵难独用而反不出岂非其拗强而然哉坐客皆为之笑也
　　自科塲用赋取人进士不复留意于诗故絶无可称者惟天圣二年省试采侯诗宋尚书祁最擅塲其句有色映堋云烂声迎羽月迟【一作驰】尤为京师传诵当时举子目公为宋采侯

　　司马温公诗话【司马光】
　　诗话尚有遗者欧阳公文章名声虽不可及然记事一也故敢续书之
　　文德殿百官常朝之所也宰相奏事毕乃来押班常至日旰守堂卒好以厚朴汤饮朝士朝士有乆无差遣厌苦常朝者戏为诗曰立残堦下梧桐影吃尽街头厚朴汤亦朝中之实事也
　　惠崇诗有剑静龙归匣旗闲虎绕竿其尤自负者有河分岗势断春入烧痕青时人或有讥其犯古者嘲之河分岗势司空曙春入烧痕刘长卿不是师兄多犯古古人诗句犯师兄进士潘阆常谑之曰崇师尔当忧狱事吾去夜梦尔拜我尔岂当归俗耶惠崇曰此乃秀才忧狱事尔惠崇沙门也惠崇拜沙门倒也秀才得无诣沙门岛耶
　　梅圣俞之卒也余与宋子才选韩钦圣宗彦沈文通遘俱为三司僚属共痛惜之子才曰比见圣俞靣光泽特甚意为充盛不知乃为不祥也时钦圣面亦光泽文通指之曰次至钦圣矣众皆尤其暴谑不数日钦圣抱疾而卒余谓文通曰君虽不为呪诅亦戏杀耳此虽无预时事然以其与圣俞同时事又相类故附之
　　郑工部诗有杜曲花香醲似酒防陵春色老于人亦为时人所传诵诚难得之句也
　　科塲程试诗国初以来难得佳者天圣中梓州进士杨谔始以诗着其天圣八年省试蒲车诗云草不惊皇辙山能防帝舆是歳以策用清问字下第景祐元年省试宣室受厘诗云愿前明主席一问洛阳人谔是年及第未几卒庆歴二年韩钦圣试勲门赐立防诗云凝峯畵旛转交铩彩支繁范景仁云曾见眞本如此传钦圣作迎风畵旛转映日彩支繁故两存之
　　苏州进士丁偃试迩英延讲艺诗云白虎前芳掩金华旧事轻天心非不寤垂意在苍生有古诗讽谏之体偃是歳奏名甚高御前下第自是二十年始及第寻卒滕元发甫皇祐五年御试律听军声诗云万国休兵外羣生奏凯中以是得第三人最为塲屋所称
　　鲍当善为诗景德二年进士及第为河南府法曹薛尚书映知府当失其意初甚怒之当献孤鴈诗云天寒稻粱少万里孤难进不惜死君庖为边城信薛大嗟赏自是游宴无不预焉不复以掾属待之时人谓之鲍孤鴈薛尝暑月诣其廨舍当方露顶狼狈入易服把板而出忘其幞头薛严重左右莫敢言者坐乆之月上当顾见髪影大慙以公服袖掩头而走
　　林逋处士钱塘人家于西湖之上有诗名人称其梅花诗云疎影横斜水清浅暗香浮动月黄昏曲尽梅之体态
　　魏野处士陜人字仲先少时未知名尝题河上寺柱云数声离岸橹几防别州山时有幕僚本江南文士也见之大惊邀与相见赠诗曰怪得名称野元来性不羣借冠来谒我倒屣起迎君仍为延誉由是人始重之其诗效白乐天体眞宗西祀闻其名遣中使召之野闭戸逾垣而遁王太尉相旦从车驾过陜野贻诗曰昔时宰相年年替君在中书十一秋西祀东封俱已了如今好逐赤松逰王袖其诗以呈上累表请退上不许野又尝上冦莱公准诗云好去上天辞宰相却来平地作神仙又有啄木鸟诗云千林蠧如尽一腹馁何妨又竹杯筊诗云吉凶终在我反覆谩劳君有诗人规戒之风卒赠著作郎仍诏子孙租税外其余科役皆无所预仲先诗有妻喜栽花活童夸鬬草赢眞得野人之趣以其皆非急务也仲先诗有烧叶炉中无宿火读书窓下有残灯仲先既没集其诗者嫌烧叶贫寒太甚故改叶为药不唯壊此一句乃并一首亦无气味所谓求益反损也仲先赠先公诗有文虽如貌古道不似家贫先公监安丰酒税赴官尝有行色诗云冷于陂水澹于秋远陌初穷见渡头犹頼丹青无处畵畵成应遣一生愁岂非状难写之景也
　　丁相谓善为诗在珠崖犹有诗近百篇号知命集其警句有草解忘忧忧底事花能含笑笑何人少时好蹴踘长韵其二联云鹰鹘腾防眼龙蛇绕四肢蹑来行数歩跷后立多时
　　冦莱公诗才思融逺年十九进士及第初知巴东县有诗云野水无人渡孤舟尽日横又尝为江南春云波渺渺栁依依孤村芳草逺斜日杏花飞江南春尽离膓断苹满汀洲人未归为人脍炙
　　陈文惠公尧佐能为诗世称其吴江诗云平波渺渺烟苍苍菰蒲才熟杨柳黄扁舟繋岸不忍去秋风斜日鲈鱼香又尝有诗云雨网蛛丝断风枝鸟梦揺诗家零落景采石合如樵
　　厐颍公借喜为诗虽临边典藩文案委日不废三两篇以此为适及疾亟余时为谏官以十余篇相示手批其后曰欲令吾弟知老夫病中尝有此思耳字已惨澹难识后数日而薨
　　韩退处士绛州人放诞不拘浪迹秦晋间以诗自名常跨一白驴自有诗云山人跨雪精上便不论程嗅地打不动笑天休始行为人所称好着寛袖鹤氅醉则鹤舞石曼卿赠诗曰醉狂鹤舞闲卧白驴号章献太后上賔羣臣进挽歌数百首唯曼卿一聮首出曰震出坤柔变干成太极虚太后称制日仁宗端拱至是始亲万几曼卿诗切合时宜又不卑长乐也
　　李长吉歌天若有情天亦老人以为竒絶无对曼卿对月如无恨月长圆人以为勍敌
　　诗云牂羊坟首三星在罶言不可久古人为诗贵于意在言外使人思而得之故言之者无罪闻之者足以戒也近世诗人唯杜子美最得诗人之体如国破山河在城春草木深感时花溅泪恨别鸟惊心山河在明无余物矣草木深明无人矣花鸟平时可娯之物见之而泣闻之而悲则时可知矣他皆类此不可徧举
　　刘槩字孟节青州人喜为诗慷慨有气节举进士及第为幕僚一任不得志弃官居野原山去人境四十里好防山常独挈饭一甖穷探幽险无所不至夜则宿于岩石之下或累日乃返不畏虎豹蛇虺富丞相甚礼重之常在府舍西轩有诗云昔年曾作潇湘客憔悴东秦归未得西轩忽见好溪山如何尚有楚乡忆读书误人四十年有时醉把栏干拍
　　唐之中叶文章特盛其姓名湮没不传于世者甚众如河中府鹳雀楼有王之涣畅诸【一云畅当】二诗畅诗曰逈临飞鸟上高谢世人间天势围平野河流入断山王诗曰白日依山静黄河入海流欲穷千里目更上一层楼二人者皆当时贤士所不数如后人擅诗名者岂能及之哉
　　陈亚郎中性滑稽尝为药名诗百首其美者有风雨前湖夜轩窓半夏凉不失诗家之体其鄙者有赠乞雨自曝僧云不雨若令过半夏定应防作胡芦巴又咏上元夜游人云但看车前牛领上十家皮没五加皮蔡君谟尝嘲之曰陈亚有心终是恶亚应声曰蔡襄除口便成衰
　　杨朴字契郑州人善为诗不仕少时尝与毕相同学毕荐之太宗召见面赋蓑衣诗云狂脱酒家春醉后乱堆渔舍晩晴时除官不受聴归山以其子从政为长水尉朴尝为七夕诗云年年乞与人间巧不道人间巧几多
　　刘子仪与夏英公同在翰林子仪素为先达章献临朝时子仪主文在贡院闻英公为枢宻副使意颇不平作堠子诗云空呈厚貌临官道大有人从防径过先朝春月多召两府两制三舘于后苑赏花钓鱼赋诗自赵元昊背诞西陲用兵废缺甚乆嘉祐末仁宗始复修缺事羣臣和御制诗是日防隂寒韩魏公时为首相诗卒章云轻云阁雨迎天仗寒色留春入夀杯二十年前曾侍宴台司今日喜重陪时内侍都知任守忠尝以滑稽侍上从容言曰韩琦诗讥陛下上愕然问其故守忠曰讥陛下游宴太频上为之笑
　　熙宁初魏公罢相留守北京新进多凌慢之魏公郁郁不得志尝为诗云花去晓丛蜂蝶乱雨匀春圃桔橰闲时人称其防婉
