<!-- { "loadSidebar": true } -->
　　余读海盐州学黄侍讲大成乐记言真州贝君身为考其度数齐量范金为钟而协以古律管彼此适均吹其律而钟自应至于琴瑟亦率自制云云余心甚慕之及甲午春祭以余家所藏崇宁大晟乐大吕无射二钟持与考击则比余所藏声益加髙判不相协余乃窃叹曰彼贝君者果足与言乐乎金既如此丝石可知知其声者则州之防没匪久矣按大晟乐国初东平严氏一承宋旧者也当宋徽庙时有魏汉津者以一蜀黔卒为造此乐且以帝皇制乐实自其身得之请以徽庙中指三节三寸定黄钟之律蔡京亦从防其説即使范金裁石用之郊庙至颁其乐于天下然徽庙指寸视人加长而乐律遂髙虽汉津亦私谓其弟子任宗尧曰律髙则声过哀而国乱无日矣当今圣人其身出而身遘之乎未几遂有靖康之祸今州学钟髙倍崇宁则宜乎州之日阽危于清河锋铩也第所谓考其度数协以古律者岂别有出于缇室葭灰之外者乎
　　州少年多善歌乐府其传皆出于澉川杨氏当康惠公存时节侠风流善音律与武林阿里海漄之子云石交善云石翩翩公子无论所制乐府散套骏逸为当行之冠即歌声髙引可彻云汉而康惠独得其传今杂剧中有豫让吞炭霍光鬼谏敬徳不伏老皆康惠自制以寓祖父之意第去其著作姓名耳其后长公国材次公少中复与鲜于去矜交好去矜亦乐府擅塲以故杨氏家僮千指无有不善南北歌调者由是州人往往得其家法以能歌名于浙右云
　　相传绍兴间有海盐丞简傲不羁志轻一世尝谒一乡大夫主人偶迟迟而出丞故好睡比主人出则丞已鼾声如雷矣主人以客睡不敢呼亦复就睡及丞觉亦以主睡不敢呼更复就睡如初究之主客更相卧醒至日没丞起而去竟不交一言赵子固爱其事为作图纪其説于上置之座右曰此二人大有华胥风气足以箴世之责望宾主者
　　杨廉夫寓云间及余到海上时一过余嵗壬寅冬杨从三泖来宿余斋头适就李贝庭臣以书币为萧山令尹本中乞吴越两山亭志并选诸词人题咏于时杨尹已移官嘉禾矣杨即为命笔稿将就夜已过半余方从别室之俄门外有剥啄声啓扉视之则皆嘉禾能诗者也余从壁间窥之率人人执金缯乞杨留选其诗杨笑曰国家立三尺法亦有时以情少借若诗文则心欲借眼眼不从心未尝敢欺当世之士遂运笔批选止取鲍恂张翼顾文晔金炯四首杨谓诸人曰四诗犹为彼善于此诸什尚须更托胎耳然被选者无一人在诸人相目惊骇固乞寛假得与姓名至有涕泣长跪者杨挥出门外闭闗灭烛骂曰风雅扫地矣
　　州诗人陈彦廉好作怪体兼善绘事其母庄本闽人父思恭商于闽溺死海中庄誓不嫁携彦廉归本州抚育遂成名士彦廉有才名交往多一时髙流最与黄公望子久亲昵彦廉居硖石东山终身不至海上以父溺海故也子久嵗一诣之至则必到海上观涛每拉彦廉同往不得已偕至城郭黄乞与同看陈涕泣曰阳侯吾父仇也恨不能如精卫以木石塞此何忍以怒眼相见子久亦为之动容不看而返因为作仇海赋以纪其事













　　隐窟杂志【温华】
　　四六文用经史全语又须词防相贯若徒积叠以为竒乃如集句也杨文公居阳翟时谢希深与之啓云曳裾而前士念无君子者解组弗顾公其如苍生何文公书于扇曰此文中虎也葢善其用经如已自出特为豪健杨文公有重名于世常因草制为执政者多所防窜杨甚不平因取藁上涂抹之处以浓墨傅之就加为鞋底様题其旁曰世业杨家鞋底或问其故乃曰是他别人脚迹尝传为嗢【乙骨反】噱【渠畧反大笑不止也】自后舍人行词遇涂抹者必相谑云又遭鞋底
　　汪内相劝主上聴政表云汉家之厄十世惟光武之中兴献公之子九人念重耳之独在葢佳语也或曰若移上句为下句则善不可加矣
　　李汉老云古者诏令多矣天子自为之故汉武帝诏淮南王令相如视草而光武诏邓禹曰司徒尧也赤眉桀也使臣下代言其敢为是语乎
　　仁庙初欲封皇女下崇文院检寻典故王洙等言唐制封公主有以郡国名者有以美名者文皇幼女在宫已有晋阳之号若明皇女封永穆常芬唐昌太华皆为美名乃诏封长女福东公主次女崇庆公主葢用明皇故事也
　　阆州有三雅池古有濬此池者得三铜器状如酒杯各有三篆曰伯雅仲雅季雅或谓刘表一子好酒常制三爵大受一斗次受七升小受五升赵徳麟云恐是盛酒器非饮器也余以问曽存之存之言古人躯干大升合小王仲弓伤寒证治论汤剂注云古方三两当今一两三升当今一升然则存之之言信矣余按广韵防字注云酒胥雅同音则雅字葢借用三雅乃杯也无可疑者赵徳麟论法帖据唐人李涪刋误云短啓出晋宋兵戎之际国禁书疏非吊防问疾不得辄行尺牍故羲之书云罪死者是违制令故也余观文选载任昉沈约为中丞时弹章云死罪死罪是惶惧语不必谓违制令乃云尔也
　　今世烧香埋火葢有所自楞严云焚水沉无令见火是也故事馆职每洛阳贡花例赐百朶并南库法酒此三者麟台故事不载因志之
　　取覆牓予葢两制见宰执之礼自建炎中庶官亦用今则布衣以下皆通用矣










　　梁溪漫志【费衮】
　　故事朝廷有命撰乐章赞讼敕挽祭文夏国人使到驿燕设教坊白语删润经词及回荅髙丽书并送秘书省官撰葢学士代正言掌大典册此等琐细文字付之馆职既足以崇北门之体且所以试三馆翰墨之方异时内外制阙人多就此取之所以馆职储立葢本此諡之美者极于文正司马温公常言之而身得之国朝以来有此諡者惟公与王沂公范希文而已若李司空昉王大尉旦皆諡文贞后以犯文宗嫌名世遂呼为文正其实非本諡也如张文节夏文庄始皆欲以文正易之而朝论乞不可此諡不易得如此其为厉世之具深矣东坡一日退朝食罢扪腹徐行顾谓侍儿曰汝辈且道是中有何物一婢遽曰都是文章坡不以为然又一人曰满腹都是识见坡亦未以为当至朝云乃曰学士一肚皮不合时宜坡捧腹笑
　　中兴死节之士固不乏而女子守节者亦多有之洪鸿父羽之女适繁昌焦有间遇巨盗于江中欲逼之女义不受污投江而死两侍儿大曰宜思小曰匀奴姓吴氏女兄弟俱有色艺亦相随赴水死焦之甥徐伯逺传其事丁文简公五世孙女世为郑州新郑县人年十六嫁进士张普卿靖康中与其夫避地大隗山兵至丁被擒挟之上马丁投地以丑语诋之且曰我宁死耳誓不辱于汝辈也然始亦不怒但屡扶上马丁骂不已乃忿然瞑目遂絶于挺下
　　晏元宪公四世孙女其父孝广为邓州南阳县尉女子字师姑年十五从叔孝纯官于广陵建炎三年人系以北每欲侵凌之辄掷身于地僵仆气絶或自经或投于井皆救而获免其主母爱之抚育如已出兵中争夸焉又有陈氏女其父夀隆绍兴初乃为湖北提刑卒于官其子造之挈妹至吴江适吕承相之子舟至焦山遇贼其家被害贼数逼女力拒之大呼其嫂曰不如俱投江俾此身明白无为贼辱因跃入水其尸浮数里不没贼怒因撞以干乃没女时年十四古今烈女史官不及知而湮没无传者何可胜数是以表而出之
　　有士人贫甚夜则露坐焚香祈天益久不懈一夕方正襟焚香忽闻空中神人语曰帝悯汝诚使我问汝何所欲士荅曰某之所欲甚防非敢过望但愿此生衣食粗足逍遥山涧水滨以终其身足矣神人大笑曰此上界神仙之乐何从得求富贵则可矣予因歴数古人极贵念归而终不能遂志者比比皆是葢天之所靳惜清乐百倍于功名爵禄也
　　江东村落间有藂祠其女巫多付托以兴妖里民信之相与营葺间土木寖盛有恶少年不信一夕被酒入庙肆言诋辱巫骇愕不知所之聚谋曰吾侪为此祠劳费不赀一旦为此子所败逺迩相传则吾事去矣迨夜共诣少年以情告曰吾之情状若固知之倘因成吾事当以钱十万谢若少年喜问其故因教之曰汝质明复入庙詈辱如前凡庙中所有酒肴举饮啖之斯须则伪为受械祈哀之状庶印吾事今先赂汝以其半少年许诺受钱翌日又果复来庙庭袒裼叫嘑极口丑诋不可闻庙旁民大惊观之者踵至少年抵神相前方祭赛罗列即举所祀皆悉饮之以至肴馔无孑遗旋俯躬如受絷者叩头谢过忽黒血自口涌出七窍皆流即仆地死里人益神之即日喧传旁郡祈禳者云集庙貌绘缮极丽葢所得不可胜计越数月其党以分财不平诣郡反告乃巫寘毒酒中杀人捕治引伏魁坐罪余分诸郡灵向讫息
　　滕达道未遇时与诸生讲学于僧舍主僧出诸生夜盗其犬而烹之事闻有司欲治其罪滕公为丐免守素闻其能赋因谕之曰如能解作盗犬赋则将释之滕公即口占辞曰僧既无状犬诚可偷彻蓝宇之肥犬充绛帐之晨羞抟饭引来犹掉续貂之尾持刀击去难回顾兔之头守大笑即置不问
　　説郛卷十八下
<子部,杂家类,杂纂之属,说郛>
　　钦定四库全书
　　説郛卷十九上　　　　　元　陶宗仪　撰寓简【沈作喆】
　　扬雄无子明白而王逸少问蜀都帖云闻谯周有孙不知严君平司马相如子云皆有后否似误问也意者好贤之心欲其有后耶君平相如其后亦不复见可为之叹息也
　　国朝旧制御史阙员则命翰林学士与中丞知杂迭举二人上选用其一治平二年阙监察殿中两员举者未上一日内出尚书郎范纯仁太常博士吕大防姓名用之二人者一时名臣后皆以道徳功业为贤宰相天下称之曰汲公曰忠宣公英宗自小官一举而得之可谓知人也哉
　　凡改元纪号最忌与前世諡号陵名相犯本朝熈宁崇宁二名乃南朝章后宣后二陵名也亦当时大臣不学之过
　　元丰改官制新作尚书省车驾临幸自令仆尚书侍郎以降各分省戸皆命翰林待诏书周官一篇于防壁苏子容为谢表云二朝汉省已叨过辇之恩六典周官愿谨书屏之戒当时称之
　　范文正公用士多取气节而濶畧细故如孙威敏滕达道皆所素厚其为帅辟置幕客多取见居谪籍未牵复人或疑之公曰人有才能而无过朝廷自应用之若其实有可用之材不幸陷于吏议深文者不因事起之则遂为废人矣故公所举用各得贤能之士文正公真一世英杰也石林尝为予言之
　　国朝天雄军豪家刍茭亘野时诱奸人穴官堤为咸平中赵昌言为守防知其事未问一日堤溃吏告急昌言命亟取豪家所积给用塞堤自是不敢盗穴为奸程氏之学自有佳处至椎鲁不学之人窜迹其中状类有徳者其实土木偶也而盗一时之名东坡讥骂靳侮畧无假借人或过之不知东坡之意惧其为杨墨将率天下之人流为矫防庸堕之习也辟之恨不力耳岂过也哉
　　司马君实依礼记作深衣冠簪幅巾搢带去朝服则衣之谓邵尧夫曰先生可衣此乎尧夫曰雍为今人当服今时衣耳君实叹其言有理而合于通变之义也近时有士大夫好为怪服号曰唐妆予谓稽古不至秦汉以上固已浅矣而况于唐乎
　　戚里髙氏子选尚伪公主富贵鼎来伪主败夺官不得名其家一钱或戏之云向来都尉恰如弥勒下生时此去闲人又到如来吃粥处可一笑也
　　近世言翰墨之美者多言合作予曾问邵公济合作何义曰犹俗语当家也
　　苏端明平生寝卧时已就枕则安然不复翻动至于终夕刘元城对賔客或晏居虽暗室常端坐畧无欹仄至于终日二人亦有定力者
