<!-- { "loadSidebar": true } -->
　　政和初上始躬揽权纲不欲付诸大臣因述艺祖故事御马亲廵大内诸司至内后拱宸门之左对后苑东门有一库无名号但谓之苑东门库乃贮毒药之所也外官一员共监之皆二广川蜀每三岁一贡药有七等野葛胡蔓皆预鸩犹在第三其上者鼻嗅之立死于是亲笔为诏谓取防到本库称自建隆以来不曽有文遣此皆前代用以杀不廷之臣借使臣下果有不赦之罪当明正典刑岂宜用此可罢其贡废其库将见在毒药焚弃瘗于逺郊仍表识之母令牛畜犯焉呜呼上圣至仁大哉尧舜之用心也
　　林中书彦振摅气宇轩昻有王陵之少戅罢政事去不得意寓扬州丧其偶久之忽于几筵座上时见形饮食言语如平生状仍决责奴婢甚苦彦振徐察非是乃微伺其踪则掘地得大宂破之罗捕六七老狐中一狐尤耄而白且解人语言向彦振求哀曰幸母见杀必厚报彦振弗顾悉命杀之迄无他
　　朝奉郎刘均国言侍其父吏部公罢官成都行李中水银一箧偶过溪渡箧塞遽脱急求不获卽揽取渡傍丛草塞之而渡至都久之偶欲汞用倾之不出而斤重如故也破箧视之尽成黄金矣国初征泽潞时军士于泽中鎌取马草晩归鎌刃透成金色或以草然釡防亦成黄金焉又临安僧法坚言有歙客经于濳山中见一蛇其腹胀甚蜿蜒草中徐遇一草便啮破以腹就磨顷之胀消如故蛇去客念此草必消胀毒之药取置箧中夜宿旅邸邻房有过客方呻吟牀笫间客就讯之云为腹胀所苦卽取药就釡煎一杯汤饮之顷之不复闻声意谓良已至晓但闻邻房滴水声呼其人不复应卽起烛灯视之则其人血肉俱化为水独遗骸卧牀急挈装而逃至明主人视之了不测其何为至此及洁釡炊饭则釡通体成金乃密瘗其骸旣久经赦客至邸语其事方传外人也
　　张守一为大理少卿平反折狱死囚出免者甚多后有白头老人诣前拜谢曰某非生人明公所出死囚之父也无以报德傥有防身之求或能致耳俄有诏赐酺城中纵观守一见士人家女甚羙悦之计无从出试呼前鬼问曰能为我致否曰此易事然不得久才可七日而已遂营静处设帷帐有顷而至女惊曰此何处守一及鬼在傍绐云此是天上因与欵眤情爱甚切至七日鬼复掩其目送还守一私觇女家云女郞卒中恶不识人七日而醒
　　有神降于郑洚家吟诗曰忽然湖上片云飞不觉舟中雨湿衣折得莲花浑忘却空将荷叶盖头归
　　富彦国在靑社河北大饥民争归之有夫妇襁负一子寘之道左空冡中而去后归乡过此冡欲取其骨则儿尚活肥健于未弃时冡中有大蟾蜍如半轮气咻咻然意儿呼吸此气故能不食而健自尔遂不食年六七岁肌理如玉其父抱儿来京师以示小儿医张荆筐张曰物之能蛰燕蛇虾蟆之类是也能蛰则不食不食则寿千岁若听其不食不娶则仙道也父喜擕去今不知所在
　　秦防之有十客曹冠以塾师为门客王防以妇弟为亲客吴盖以爱婿为娇客施全以剚刃为刺客李季以章醮为羽客龚釡以治产为庄客丁禩以通家为狎客曹咏以献计取林一飞还子为说客郭知运以离婚为逐客初止有此九客耳秦旣死塟于建康有蜀人史叔夜者怀鸡黍拏生刍号恸墓前其家大喜因厚遗之于是谓之吊客以足十客之数
　　岭表或见异物自空而下始如弹丸渐如车轮遂四散人中之卽病谓之瘴母海边时有鬼市半夜而合鸡鸣而散人从之多得异物
　　宣政宫中用龙涎沈脑屑和蜡为烛两行列数百枝艳明而香溢钧天所无也南渡后久絶此惟太后囘銮沙漠复値称寿上极天下之养用宣政故事然仅列数十炬太后阳若不闻上奉巵问此烛颇惬圣意否后曰尔爹爹每夜常设数百枝诸閤亦然上因后起更衣微谓宪圣曰如何比得爹爹富贵



　　南唐近事【郑文宝】
　　烈祖辅吴之初未逾强仕元勲硕望足以鎭时靖乱然当时同立功如朱瑾李德诚朱延寿刘信张崇柴再同周本刘金张宣崔太初刘威韦建王绾等皆握强兵分守方靣由是朝廷用意牢笼终以防扈为虑上虽至仁长厚犹以为非老成无以弹压遂服药变其髭鬓一夕成霜洎厯数有归让皇内禅诸藩入觐竟无异图烈祖尝昼寝梦一黄龙缭绕殿槛鳞甲炳焕照耀庭宇殆非常状逼而视之蜿蜒如故上旣寤使视前殿卽齐王凭槛而立侦上之安否问其至止时刻及视向背皆符所梦上曰天意谆谆信非偶尔成吾家事其惟此子乎旬月之间遂正储位齐王卽元宗居藩日所封之爵也
　　江都县大防相传云隂有鬼物所据前政令长升之者必为瓦砾所掷或中夜之后毁去案砚或家人暴疾遗火不常斯邑皆相承居小防莅事始获小康江梦孙闻之尝愤其説然梦孙儒行正直众所推服无何自袐书郎出宰是邑下车之日升正防受贺讫向夜具香案端笏当中而坐诵周易一遍明日如常理事篾尔无闻自始来至终考莫覩怪异后之为政者皆饮其惠焉金陵城北有湖周廻十数里幕府鸡笼二山环其西钟阜蒋山诸峰耸其左名园胜境掩映如畵六朝旧迹多出其间每岁菱藕罟网之利不下数十千建康实录所谓武湖是也一日诸阁老待漏朝堂语及林泉之事坐间冯谧因举宗赐贺监三百里镜湖信为盛事又曰予非敢望此但赐后湖亦畅予平生也吏部徐铉怡声而对曰主上尊贤待士常若不及岂惜一后湖所乏者知章尔冯大有惭色
　　朱巩侍郎童日在广陵入学其师甚严每朝午归餐指景为约其时不至当行槚楚朱虽禀师之命然常爲里巷中一恶犬当道过輙啅吠巩乃整衣望犬再拜祈之曰幸无囓我早入学中免为夫子笞责精诚所至涕泗交流犬亦狂吠不顾是夕犬暴卒于家
　　处士史虚白北海人也淸太中客游江表卜居于浔阳落星湾遂有终焉之志容貌恢廓髙尚不仕尝对客奕棋旁令学徒四五辈各秉纸笔先定题目或为书启表章或诗赋碑颂随口而书握管者略不停缀数食之间众制皆就虽不精絶然词彩磊落防趣流畅亦一代不覊之才也晩节放逹好乘双犊板辕挂酒壶于车上山童总角负瓢以随徃来庐阜之间任意所适当时朝士咸所推仰保大末淮甸未寜割江之际虚白乃为割江赋以讽曰舟车有限防汀岛以俱闲鱼鼈无知尚交游而不止又赋隐士诗云风雨掲却屋浑家醉不知其讥刺时政率皆类此元宗南幸道由蠡泽虚白鹤氅杖蔾谒銮辂于江左元宗驻跸存问颁之谷帛又知其嗜酒别赐御醖数壶以厚其意也他日病将终谓其子曰皇上赐吾上樽饮之略尽固留一榼藏之于家待吾死日殓以时服置拄杖一条及此酒于棺中葬之足矣四时愼勿享奠有益劳费何利死者吾当不歆矣洎卒家人一遵遗命而其子顿絶时祀每因节序必修奠讫爇纸缗于灵座纸皆不化用意焚之火则自灭遂不复更祭奠矣
　　严续相公歌姬唐镐给事通犀带皆一代之尤物也唐有慕姬之色严有欲带之心因雨夜相第有呼卢之防唐适预焉严命出妓解带较胜于一掷举座屏气观其得失六骰数廵唐彩大胜唐乃酌酒命羙人歌一曲以别相君宴罢拉而偕去相君怅然遣之
　　升元初许文武百僚观内藏随意取金帛尽重载而去惟蒋廷翊独持一缣还家余无所取士君子以是而多之终尚书郎
　　钟谟性聪敏多记问奏防理论颖脱时辈自礼部侍郎聘周忤防左授耀州典午盛夏之月自周徂秦每见道旁古碑必驻马历览皆黙识或止邮亭命笔缮写一日之行不过数里而已又见一圭首丰碑制度甚广约其词防不下数千余字卧诸荒壍之中半为水潦所淹无由披读谟欣然解衣游泳壍中以手扪揣黙记其文志诸纸墨他日徴还重经是路天久不雨无复沈碑之泉乃发笥得旧录本就壍较之无一字差误
　　冯谧总戎广陵为周师所防乃削发披缁以绐周人将图间道南归为识者所擒送至行在时钟谟亦使周人或讥之曰昔日旌旗拥出坐筹之将今朝毛发化为行脚之僧世宗甚悦因释罪归之终中书侍郎
　　贾崇自统军拜使相镇江都周师未及境尽焚其邑井弃垒而渡元宗引见于便殿责其奔溃之由且曰朝野谓卿为贾尉迟朕甚赖卿一旦敌兵未至弃甲宵遁何施面目至此耶崇叩首具陈舒元旣叛大军失律城孤气寡无数旅之兵以御要害虽眞尉迟亦无所施其勇臣当孥戮惟陛下裁之以忤防释罪长流抚州
　　元宗少跻大位天性谦谨每接臣下恭愼威仪动循礼法虽布素僚友无以加也一日御小殿欲道服见诸学士必先遣中使数使宣谕或诉以小苦巾褁不及冠褐可乎常目宋齐邱为子嵩李建勲为史馆皆不之名也君臣之间待遇之礼率类于此
　　沈彬长者有诗名保大中以尚书郎致仕闲居于江西之高安三吴侯伯多饷粟帛尝荷杖郊原手植一树于平野之间召诸子戒曰异日葬吾此地违之者非人子也居数年彬终诸子将起坟于植树之所寻有术士语以吉凶事近树北数尺之地卜塟家人诺之是夕诸子咸梦家君诃责擅移塟地复违吾言祸其至矣诘朝乃依遗命伐树掘土深丈余得一石椁工用精妙光洁可鉴葢上刋八篆字云开成二年寿椁一所乃举棺就椁而塟之广狭之间皆中其度彬第二子道者亦能为诗以色丝系铜佛像长寸余悬于襟上衣道服辟谷隆冬盛夏惟单褐布裙跣足日日驰数百里狂率嗜酒罕接人事多往来玉笥浮云二山林栖野宿不常厥居至今尚在南中人多识之
　　位崇文以旧德殊勲位崇台衮巨鎭名籓节制逮之坐鎭浮竞出入三朝喜愠莫形世推名将临武昌日阅兵于蹴踘塲武昌防有古屋百余间久经霖雨一旦而頽出乎不意声闻数里左右色动心恐惟崇文指纵防阅安详如故亦无所顾问
　　何教洙善弹射性勇决微时为鄂帅李简家僮李性严毅果于杀戮左右给使之人小有过鲜获全宥何尝因薄暮与同辈戏于小防下有苍头取李公所爱砚擎于手中谓诸僮曰谁敢破此何时余酣乗兴厉色而应曰死生有命吾敢碎之乃掷砚于石阶之上铿然毁裂羣竖迸散无敢观者翊日李衙退视事责碎砚之由主者具以实对李极怒卽命擒何以至死不旋踵矣李之夫人素贤明知何有奇相每曰异日当极贵至是匿何后堂中旬浃之间李怒未解夫人亦不敢救一日李独坐小防有一乌申喙向李而噪其声甚厉李恶之遂拂衣往后园池亭中乌亦随其所之呌噪不已命家人多方驱逐略无去意李性旣褊急怪怒愈甚顾左右曰何教洙善弹亟召来能毙此畜当释尔罪何应召而至注丸挟弹精诚中激应毙之李佳赏至再遂舍其罪洎成立擢为小校以军功累建旌钺建隆初自江西移鎭鄂渚下车之日小亭中复见一乌顾何而鸣何曰昔日全吾之命得非尔乎乃取食物自置诸掌乌翻然而下食何掌中其后何位至中书令守太师致仕功算崇极时莫与比灵禽之应岂徒然哉
