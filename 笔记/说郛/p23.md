<!-- { "loadSidebar": true } -->
　　谅当为让字误也上文云当仁不让于师仲尼虑弟子未晓故复云正而不让谓仁人正直不让于师耳孔説加一小字为小信妄就其义失之矣
　　季氏第十六
　　孔子曰礼乐征伐自诸侯出盖十世希不失矣【孔曰希少也周幽王为犬戎所杀平王东迁诸侯自作礼乐征伐专行始于隠公至昭公十世失政死于干侯】
　　此义见仲尼作春秋之本也吾观隠至昭十君诚然矣礼乐征伐自作不出于天子亦然矣若稽诸春秋吾疑十二公引十世为证非也
　　其然乎吾考隠公书正月者言周虽下衰诸侯禀朔不可不书也隠摄政不书即位言不预一公之数也定书即位继体当为鲁君不书正月者不禀朔也禀朔由三桓强盛不由公室也政去公室【阙】自桓公至定公十世明矣
　　深哉先儒莫之知也今验鲁论因知春秋本末惟季氏篇章学者盍三复其义
　　自大夫出五世希不失矣【孔曰季文子初得政至桓子五世为家臣阳虎所囚】季孙行父自僖公时得鲁政至平子意如逐昭公于干侯终季孙斯定公八年为阳虎所伐桓子即季孙斯也仲尼既言诸侯十世又言大夫五世者斥鲁君臣皆失道也
　　陪臣执国命三世希不失矣【马曰阳虎为季氏家臣至虎三世出奔】定公九年阳虎以葱灵逃奔宋遂奔于晋至哀公二年阳虎犹见于左传盖仲尼自定哀之际三桓与鲁皆衰故春秋止于获麟厥防深矣
　　孔子曰禄之去公室五世矣【孔曰鲁自东门襄仲立宣公于是政在大夫至定公五世矣】
　　此重言定公时事也上文十世五世三世希不失者盖泛言之耳此云禄去公室五世及下文云政逮于大夫四世皆指实事言也
　　阳货第十七
　　孔子时其亡也而往拜之
　　时当为待古音亦作峙南人音作迟其实待为得
　　子曰性相近也习相远也子曰惟上智与下愚不移【孔曰慎所习上智不可使为恶下愚不可使为贤】
　　上文云性相近是人以可习而上下也此文云上下不移是人不可习而迁也二义相反先儒莫究其义吾谓上篇云生而知之上也学而知之次也困而学之又其次也困而不学民斯为下矣与此篇二义兼明焉
　　如子之説文虽相反义不相戾诚知乾道变化各正性命坤道顺乎承天不习无不利至哉果天地之心其防矣乎
　　公山弗扰以费畔召子欲往【至】子曰如有用我者吾其为东周乎【孔曰弗扰为季氏宰与阳虎共执季桓子而召孔子兴周道于东方故曰东周】仲尼畏三桓不欲明言往公山氏又不容顺子路当季氏故言吾为东周东周平王东迁能复修西周之政志在周公典礼不徒往也非子路所测
　　子路曰佛肸以中牟畔子之往也如之何子曰有是言也不曰坚乎磨而不磷不曰白乎湼而不淄吾岂匏也哉焉能系而不食【孔曰晋大夫赵简子邑宰不得如不食之物系滞一处】此段与公山氏义同有以知仲尼意在东周虽佛肸小邑亦往矣
　　子曰由也女闻六言六蔽矣乎好仁不好学其蔽也愚好知不好学其蔽也荡好信不好学其蔽也贼【孔曰六言六蔽者下文谓六事仁智信直勇刚也仁者爱物不知所以裁之则愚荡无所适守贼者父子不知相为隠之辈】此三言是泛学五常之有蔽也不言礼与义略也
　　好直不好学其蔽也绞
　　绞确也坚确之义
　　好勇不好学其蔽也乱好刚不好学其蔽也狂【孔曰狂妄也诋触也】
　　此三者指子路辞也由之为人直勇刚故以绞乱狂戒之耳
　　子谓伯鱼曰女为周南召南矣乎人而不为周南召南其犹正墙面而立也与【马曰国风之始三纲之首人而不为如面墙而立】吾观周南盖文武已没成王当国之时也旦奭分陜故别为二南戒伯鱼当知此耳
　　子曰礼云礼云玉帛云乎哉乐云乐云钟鼔云乎哉【郑曰所贵安上治民马曰所贵移风易俗】
　　此连上文训伯鱼之词也马郑但言礼乐大略其精微
　　子曰色厉而内荏譬诸小人其犹穿窬之盗也与子曰乡原徳之贼也【孔曰荏柔也内柔佞也周伯曰乡向也古字同】
　　原类柔字之误也古文逧原柔后人遂误内柔为乡原足以明矣
　　外柔而内厉则尚书所谓柔而立也若外厉而内柔则是穿窬盗贼尔
　　子曰予欲无言子贡曰子如不言则小子何述焉子曰天何言哉四时行焉【言之为益少故欲无言】
　　此义最深先儒未之思也吾谓仲尼非无言也特设此以诱子贡以明言语科未能忘言至于黙识故云天何言哉且激子贡使进于徳行科也
　　微子第十八
　　微子去之箕子为之奴比干谏而死孔子曰商有三仁焉【孔注曰三人行异而同仁其忧乱宁民】
　　杀身成仁比干以之微箕二子校之劣焉仲尼俱称仁别有奥防先儒莫之释也
　　箕子明夷与文王同乎易象尚书洪范见武王伸其师礼然则箕子非止商之仁也盖万世之仁乎
　　齐景公待孔子曰若季氏则吾不能以季孟之间待之子曰吾老矣不能用也孔子行【孔曰鲁二卿季氏为上卿最贵孟氏为下卿不用事言待之以二者之间圣道难行故言老不能用矣】
　　上段孔子行是去齐来鲁也下段孔子行是去鲁之卫也孔子恶季氏患其强不能制故出行他国
　　周公谓鲁公曰君子不施其亲不使大臣怨乎不以【孔注曰施易也不以他人之亲易己之亲以用也怨不见聴用】
　　周公戒伯禽多矣仲尼独举此讽哀公不亲信贤人尔施当为弛言不弛慢所亲近贤人如此则大臣无所施矣谓施为易非也
　　子张第十九
　　子夏曰大徳不逾闲小徳出入可也【孔曰闲犹法也小徳不能不阙法故曰出入可也】
　　孔注谓大徳不自逾法非也吾谓大徳圣人也言学者之于圣人不可逾过其门阈尔小徳贤人也尚可出入窥见其奥也
　　孟氏使阳肤为士师问于曾子曾子曰上失其道民散久矣如得其情则哀矜而勿喜【马曰哀矜之勿自喜能得其情】
　　哀矜其民散之情勿喜施其刑罚是其防矣
　　尧曰第二十
　　帝臣不蔽简在帝心【包曰桀居帝臣之位罪过不可隠蔽】
　　帝臣汤自谓也言我不可蔽隠桀之罪也包以桀为帝臣非也
　　子曰不教而杀谓之虐不戒视成谓之暴慢令致期谓之贼犹之与人也出纳之吝谓之有司【孔曰财物当与人而至吝啬于出纳者有司之任非人君之道也】
　　犹之当为犹上也言君上吝啬则是有司之财而已
　　子曰不知命无以为君子【孔曰命谓穷达之分】
　　命谓穷理尽性以至于命也非止穷达















　　说郛卷三中
　　钦定四库全书
　　説郛卷三下　　　　　　明　陶宗仪　撰论语拾遗【苏辙】
　　予少年为论语畧解子瞻谪居黄州为论语説尽取以往今见于书者十二三也大观丁亥闲居颍川为孙籀简筠讲论语子瞻之説意有所未安时为籀等言凡二十有七章谓之论语拾遗恨不得质之子瞻也
　　巧言令色世之所説也刚毅木讷世之所恶也恶之斯以为不仁矣仁者直道而行无求于人望之俨然即之也温听其言也厉而何巧言令色之有彼为是者将以济其不仁尔故曰巧言令色鲜矣仁又曰刚毅木讷近仁
　　子贡曰贫而无谄富而无骄何如子曰可也未若贫而乐富而好礼者也夫贫而无谄富而无骄亦可谓贤矣然贫而乐虽欲谄不可得也富而好礼虽欲骄亦不可得也子贡闻之而悟曰士之至于此者抑其切磋琢磨之功至也欤孔子善之曰赐也始可与言诗已矣告诸往而知来者举其成功而告之而知其所从来者所谓闻一以知二也欤
　　易曰无思无为寂然不动感而遂通天下之故诗曰思无邪孔子取之二者非异也惟无思然后思无邪有思则邪矣火必有光心必有思圣人无思非无思也因其自然而吾未尝思未尝为此所谓无思无为而思之正也若夫以物役思皆其邪矣
　　终日不食终夜不寝致力于思徒思而无益是以知思之不如学也故十有五而志于学至六十耳目所遇不思而顺矣然犹有心存焉以心御心乃能中法惟无心然后从心而不逾矩故在七十时焉
　　我与物为二君子之欲交于物也非信而无自入矣譬如车轮舆既具牛马既设而判然二物也夫将何以行之惟为之輗軏以交之而后轮舆得借于牛马也輗軏辕端持轭者也故曰人而无信不知其可也云云
　　不仁而久约则怨而思乱久乐则骄而忘患故曰不仁者不可以久处约不可以长处乐然则何所处之而可曰仁人在上则不仁者约而不怨乐而不骄管仲夺伯氏骈邑三百饭疏食没齿无怨言与竖刁易牙俱事桓公终仲之世二子皆不敢动而况管仲之上哉
　　仁者无所不爱人之至于无所不爱也其蔽尽矣有蔽者必有所爱有所不爱无蔽者无不爱也子曰惟仁者能好人能恶人以其无蔽也夫然犹有恶也无所不爱则无所恶矣故曰茍志于仁矣无恶也其于不仁也亦哀之而已
　　性之必仁如水之必清火之必明然方土之未去也水必有泥方薪之未尽也火必有烟土去则水无不清薪尽则火无不明矣人而至于不仁则物有以害之也君子无终食之间违仁非不违仁也外物之害既尽心一而不杂未尝不仁也
　　孔氏之门人其闻道者亦寡耳顔子曾子孔门之知道者也故孔子叹之曰朝闻道夕死可矣茍未闻道虽多学而识之至于生死之际未有不自失也苟一日闻道虽死可以不乱矣死而不乱而后可称为学矣
　　孔子歴试而不用慨然而叹曰道不行乗桴浮于海从我者其由欤此非孔子之诚言葢其一时之叹云尔子路闻之而喜子路亦岂诚欲入海者耶亦喜孔子之知其勇耳子曰由也好勇过我无所取材葢曰无所取材以为是桴也亦戏之云尔虽圣人其与人言亦未免有戏也
　　令尹子文孔子以忠许之而不与其仁陈文子孔子以清许之而不与其仁此二人者皆春秋之贤大夫也而孔子不以仁与之殷之三仁孤竹君之二子至于近世惟齐管仲然后以仁许之故冉有子路之政事公西华之应对与子文之忠文子之清一也臧文仲鲁之君子也其言行载于鲁史而孔子少之曰臧文仲不仁者三不智者三孔子曰君子而不仁者有矣夫君子而不仁则臧文仲之类欤
　　孔子居鲁阳货欲见而不往阳货时其亡也而馈之豚孔子亦时其亡也而往拜之遇诸涂与孔子三言孔子答之无违孔子岂顺阳货者哉不与之较耳孟子曰当是时阳货先岂得不见夫先之而必答礼之而必报孔子亦有不得已矣
　　泰伯以国授王季逃之荆蛮天下知王季文武之贤而不知泰伯之德所以成之者逺矣故曰泰伯其可谓至德也已矣三以天下让民无得而称焉子瞻曰泰伯断髪文身示不可用使民无得而称之有让国之实而无其名故乱不作彼宋宣鲁隐皆存其实而取其名者也是以宋鲁皆被其祸予以为不然人患不诚诚无争心茍非豺狼孰不顺之鲁之祸始于摄而宋之祸成于好战皆非让之过也汉东海王彊以天下授显宗唐宋王成器以天下让宗兄弟终身无间言焉岂亦断髪文身子贡曰泰伯端委以治吴仲雍继之断髪文身孰谓泰伯断髪文身示不可用者太史公以意言之耳子曰三年学不至于谷不易得也谷善也善之成而可用如谷苖之实而可食也尽其心力于学三年而不见其成功者世无有也
