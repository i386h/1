<!-- { "loadSidebar": true } -->
　　侍中曹公彬为枢宻使向公敏中为副使当是时契丹犯塞继迁叛命每军书至上必亟召枢臣计议彬则曰狂冦当速发兵诛讨斩决而已止用强弩若干步骑若干足矣敏中徐曰某所储廪未僃或涂迃逺或出兵非其时当施方畧制之纎悉措置多从敏中所议上或谓将帅难其人彬必恳激而言臣请自効更无他説敏中常私怪之及彬之子玮亦有将材累歴边任威名甚着晩自枢贰出殿西鄙临事整众酷类其先君复果于战鬬而未尝以安民柔逺为意岂将帅之体固当若是邪左右史所以记言动也然而王者之宻画切问弼臣之佥谐献纳外廷分职莫克与闻则中书有时政记得以详述焉近制参知政事二员共掌其任复有羣司上殿奏事或亲奉德音或特出宸断可以训俗示后者终録送中书亦同编纂写讫奏御宣付史舘景德祥符中知枢宻院事王公钦若陈公尧叟请自今枢宻院所覩嘉言羙德更不録送中书愿别为时政记从之
　　驸马都尉高怀德以节制领睢阳嵗久性颇奢靡而洞晓音律故声伎之妙冠于当时法部中精絶者殆不过之宋城南抵汴渠五里有东西二桥舟车交会民居繁伙倡优杂户厥类亦众然率多鄙俚为髙之伶人所轻诮每宴饮乐作必效其朴野之态以为戏玩谓之河市乐迄今俳优常有此戏
　　宰相丁公谓在中书暇日语同僚曰西汉髙祖何如主或曰奋布衣取天下观其创业垂统规摹宏逺实英雄主也丁曰何英雄之有张良导之左则左陈平劝之右则右及项羽既死海内无主天下自归之葢随流委顺与物无竞一田舍翁耳又尝言古今所谓忠臣孝子皆不足信乃史笔缘饰欲为后代美谈者也此虽仅乎戏抑斯言之玷
　　尚书左丞陈公恕峭直自公性靡阿顺总领计司多歴年所每便坐奏事太宗皇帝或未深察必形诮让公敛裾踧踖退至殿壁负墙而立若无所容俟上意稍解复进慤执前奏终不改易或至三四上察其忠亮多从其议当时称忠直者公为之首
　　汴渠分洪河自唐迄今皆以为莫大之利然迹其事实抑有深害何哉凡梁宋之地畎浍之利凑流此渠以成其大至隋炀将幸江都遂析黄河之流筑左右隄三百余里旧所凑水悉为横絶散漫无所故宋亳之地遂成沮洳卑湿且昔之安流今乃湍淖覆舟之患十有二三昔之漕运冬夏无限今则春开秋开嵗中漕运止得半载昔之泝沿两无艰阻今则逆流而上乃重载而行其为难也甚矣沿流而下即虚舟而往其为利也倍矣矧自天子建都而汴水贯都东下每嵗霖防决溢为虑由斯观之其利安在然歴世浸逺讵可卒图异日明哲之士开悟积惑言复曩迹始兹言之不谬
　　沈伦以明经事太祖潜跃中伐蜀凯旋奏事称旨遂有意于大用其后命伦为相赵普执奏以为不可上曰如伦者忠孝谨饬虽守散钱亦可普无以对翌日制下太常博士李戡素有文称祥符末守夀春驿奏时务深称上旨宣谕执政曰若斯人尚未进用不为不遗贤也驿召归阙比至上屡叹以为见晩执政将以言动之职俾近清光及引对之际上虚懐前席以俟其啓沃而戡语不及他首以牙【缺】为【缺】先帝黙然翌日谕之执政曰以斯材而赋斯职知人固未易也
　　太祖尝遣曹彬下江南许以平定之日授之相印洎凯旋之日恩礼愈厚絶无前命彬等曲宴从容陈叙及之上曰非忘之也顾河东未下耳卿等官位甚重岂可更亲此事邪比彬等宴退赐彬钱二十万其重爵劝功如此
　　太宗尝晩坐崇政殿召学士窦俨对上时燕服俨于屏间见之不进中使促不应上讶其久不出笑曰竖儒以我燕服尔遽命袍带俨遂趋出祥符中予初为学士一日眞宗承明再坐召对【承明直崇政之南每崇政殿听朝罢至此谓之倒坐御膳毕复坐谓之再坐】亦方燕服对囘至院忽中使传宣抚谕曰适忘袍带卿无怪否予惶愧降阶将谢中使复称有旨曰上以是为愧勿俾称谢及具奏来他日亦不可面叙二圣优礼近侍不亦至乎【故事对舍人以下即燕服学士以下必袍带而后见】















　　丁晋公谈録【阙名】
　　眞宗在储贰时忽一日因乗马出至朱雀门外方辰时有大星落于马前迸裂有声眞宗囘东宫惊惧时召司天监明天文者询之云不干皇太子事不烦忧虑自是国家灾五年方应至第五年果太宗晏驾
　　眞宗即位晋公言眞宗即位有彗星见于东方眞宗恐惧内愧凉德何以绍太祖太宗之德业是天祸也不敢询于掌天文者唯俟命而已忽有先生王得一入见见圣容似有忧色宻诘于中贵中贵述以圣上忧惧彗星之事得一遂奏云此星主契丹兵动十年方应至十年果契丹兵冦澶渊圣驾亲征
　　景徳中契丹冦澶渊在河北圣驾在河南阵敌次忽日食尽眞宗见之忧惧司天监官奏云按星经云主两军和解眞宗不之信复检晋书天文志亦云和解寻时契丹兵果自退而续驰书至求通好时晋公为紫微舍人知郓州一日有野鸡入端王宫眞宗召司天监丁文泰令筮之云郊野位爻动必是郊野中五采生气物见于皇城内皇闱外皇宫之中以是推之须是野鸡若然则无他必王【已上四件皆是眞宗亲宣示于晋公人皆不知也】
　　晋公尝云居帝王左右奏覆公事愼不可触机系于宸断所贵行事归功恩于主上耳尝有一臣僚判审刑院因进呈一官员犯赃罪案眞宗方读案迟囘间欲寛贷次未有圣语其判院輙便奏云此是魏振男因兹眞宗便吓怒云是魏振男便得受赃便得为不法拂下其案云依法正行遂处死后来有一知院因观前车覆辙每奏事兢惧取进止忽复有词科臣僚犯赃罪案进呈眞宗问云如何遂奏云此人悉以当辜闻説涕泣云玷陛下之与科名孤陛下之所任使更无面得见陛下更无面得见朝廷唯俟一死而已眞宗闻之云特与贷罪安置
　　眞宗朝因宴有一亲事官失却金楪子一片左右奏云且与决责上云不可且令寻访又奏云只与决小杖上云自有一百日限若百日内寻得只小杖亦不可行也帝王尚守法如此为臣子诚合如何
　　眞宗朝尝有兵士作过于法合死特贷命于横门决脊杖二十改配其军士声髙叫唤乞劒不伏决杖从人把捉不得遂奏取进止传宣云湏决杖二十后别取进止处斩寻决讫取防眞宗云此只是怕见吃杖后如此既已决了便送配所更莫与问其寛恤如此今洪基益固景祚绵昌岂不由祖宗积德之所及乎
　　太宗即位后来数年应为朱邸牵拢仆驭者皆位至节帅人皆叹讶之洎晋公为福建路转运使日建州浦城知县李元侃善算术因访问之云人生名品皆尽有阶级固不可越诚天象行度临照次第而使然耳太宗即位木在奎居兖州地分奎为天奴仆宫故当时执驭者皆骤居富贵岂偶然乎
　　晋公尝见掌武太原公言先太师倾背时朝贤来吊朱紫盈门唯徐左省铉独携一麻袍角带于客位内更易后方入相吊以此知士大夫朝服临哀慰问深不可也先太师即兵部侍郎祐也艾仲孺侍郎言仲孺尝闻祖母当日归时衣笥中得黒黪衣妯娌骨肉皆惊骇而诘之云父母将此令翁家私忌日着此衣出慰之当时士庻之家犹有此礼今之时固未尝闻也
　　徐左省铉职居近列虽盛寒入奉朝请即未尝披毛衫或诘之曰岂有防阙之下衣戎服欤每覩待漏院前灯火人物卖肝夹粉粥来往喧杂即皱睂恶之曰眞同寨下耳一生好服寛袴未尝窄衣裳谓诸士夫曰轩裳之家鸡豕鱼鳖果实蔬茹皆可僃矣葢沽酒市脯不食尔其敦尚儒素也如此
　　晋公被谪之初木掩房一日冯侍中拯薨背火守房王相公钦若薨背火拂着房而过因知公相大臣荣谢岂偶然哉
　　太祖豁达得天下后时韩王屡以在微时所不足者言之欲潜加害太祖曰不可若尘埃中摠敎识天子宰相则人皆去寻也自后韩王不复敢言
　　杜镐尚书鸿博之士也因看孙逖之文集云愼寛之诏沉思良久曰尝徧阅羣书愼寛无所出也当是塡【音钿】寛之诏出毛诗哀防之义也愼寛传写之误耳
　　眞宗欲东封泰山问两地大臣可否大臣曰圣驾行幸岂无甲兵随驾只恐粮草不备时晋公爲三司使眞宗遂问曰朕东封粮草得备否晋公曰有备真宗又曰如何是僃晋公曰随驾兵士大约不过十万人每日请口食米二升半一日只支得米二千五百石或遇驻跸处所不过三日只支得米七千五百石何处州县无七千五百石斛斗往囘之间俱可有僃眞宗甚喜又问只与二升半米亦须与他些麫食晋公曰今来所经州郡只可借路而过使逐程百姓荣观国家大礼固不可科率臣欲省司行文字告示沿路所经州军必恐有公用钱州军及应文武臣僚州县官僚僧道百姓有进蒸糊者仰先具州县官位姓名蒸糊数目申来待慿进呈破系省钱支与一倍价钱囘赐仍大驾往东封日进蒸糊囘日并许进酒肉縁有公使节帅防刺史有人可以勾当仰于经过县鎭草市处排当经过者是州县官员僧道百姓可于经过本州县处进眞宗闻之又甚喜又问曰或遇泥雨非次支赐鞋轿钱动要五七万贯如何有僃晋公对曰臣亦已有擘画伏縁随驾军士各是披带稍重到处若遇有支赐钱物如何将行臣欲先令殿前指挥使曹璨问当六军或遇路中有非次支赐置随驾便钱一司仍各与头子支便于军士住营处或指定州军便支与各人骨肉请领一则便于军士请领二则军士随驾骨肉在营得便到支钱物因兹甚安人心寻曹璨问诸六军皆曰随驾请得何用兼难以将行若圣恩如此皆感戴官家眞宗闻之又甚喜于是以此告诸两地臣僚遂定东封圣驾往囘畧无阙误眞宗于是因晋公奏事次宻谓晋公曰今来封禅礼毕大驾往囘凡百事湏俱摠办集感卿用心晋公曰臣非才遭逢陛下过有委任臣实无所能今大礼已毕輙有二事上告陛下朝廷每有除改外面多谤议云某乙甚人主张某乙是甚人亲戚此后每有除改外面多谤望圣聪不听上曰朕深知不听其如臣僚何晋公又曰只如每遇南郊大礼外面多窃议中书宻院臣僚别有动静今来礼毕望陛下两地臣僚并令依旧免动人心眞宗闻之甚喜弥加睠遇首台掌武闻之益多其奏议忽一日眞宗问冯拯如何晋公奏曰冯拯在中书宻院十年却并无是非实亦公心于国家眞宗良久不答又奏复不答遂退寻问掌武曰丁某每来朕前保持冯拯不知冯拯屡来破除伊掌武奏曰丁某不独于上前不言人非于臣处亦未尝言人之非掌武退谓晋公曰今后休于上前保持始平公亦别无他语掌武由是愈器重晋公
　　眞宗忽一日谓晋公曰有人来言卿主张谢涛受六重恩泽是否晋公曰臣亦记得谢涛是六重恩泽然亦非中书之所敢私试对陛下数之谢涛奉圣旨召试诗赋论三题可取陛下面与直史馆一重也谢涛系审官院磨勘合该改转一官二重也谢涛累典大藩了当并有臣僚保举合与转运使三重也谢恩日面赐金紫四重也例奏得一男五重也例有支赐六重也眞宗笑曰元来将此以为六重恩泽
　　士大夫不可争名竞进致有其缺行玷平生之踪迹昔张去华当太祖朝乞试有数知己皆馆阁名臣保举之太祖怒而问曰汝有多少文章得如陶谷曰不如敢与窦仪比试曰不敢汝与张澹比试遂迟迟不对遂令张澹比试试毕考校所试优于张澹然澹是季父自此去华一生不得入馆阁葢由是耳
