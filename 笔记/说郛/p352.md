<!-- { "loadSidebar": true } -->
　　卢奂为陜州刺史严毅之声闻于关内宗幸京师次陜城顿知奂有神政御笔赞于防事曰专城之重分陜之雄仁虽惠爱性实谦冲亦既利物存乎匪躬斯为国寳不队家风寻除兵部侍郎陜州之民多有淫祀者州之士民相语曰不须赛神明不必求巫祝尔莫犯卢公立便有祸福
　　移春槛
　　杨国忠子弟每春至之时求名花异木植于槛中以板为底以木为轮使人牵之自转所至之处槛在目前而便即欢赏目之为移春槛
　　氷山辟暑
　　杨氏子弟每至伏中取大氷使匠琢为山周围于宴席间座客虽酒酣而各有寒色亦有挟纩者其骄贵如此也
　　戏掷金钱
　　内庭嫔妃每至春时各于禁中结伴三人至五人掷金钱为戏葢孤闷无所遣也
　　射团
　　宫中每到端午节造粉团角黍贮于金盘中以小角造弓子纎妙可爱架箭射盘中粉团中者得食葢粉团滑腻而难射也都中盛于此戏
　　探官
　　都中每至正月十五日造面蠒以官位帖子卜官位高下或赌筵宴以为戏笑
　　撤去灯烛
　　苏颋与李乂对掌文诰宗顾念之深也八月十五夜于禁中直宿诸学士翫月备文酒之宴时长天无云月色如昼苏曰清光可爱何用灯烛遂使撤去
　　刀枪自鸣
　　武库中刀枪自鸣识者以为不祥之兆后果有禄山之乱大驾西幸之应也
　　富窟
　　王元寳都中巨豪也常以金银叠为屋壁上以红泥泥之于宅中置一礼贤堂以沉檀为轩槛以碔砆甃地面以锦文石为柱础又以铜线穿钱甃于后园花径中贵其泥雨不滑也四方宾客所至如归故时人呼为王家富窟
　　牀畔香童
　　元寳好宾客务于华侈器玩服用僭于王公而四方之士尽归而仰焉常于寝帐牀前雕矮童二人捧七寳博山炉自暝焚香彻晓其骄贵如此
　　龙皮扇
　　元宝家有一皮扇子制作甚质每暑月宴客即以此扇子置于坐前使新水洒之则飒然风生巡酒之间客有寒色遂命彻去明皇亦尝差中使去取防爱而不受帝曰此龙皮扇子也
　　梦笔头生花
　　李太白少时梦所用之笔头上生花后天才赡逸名闻天下
　　醒酒花
　　明皇与贵妃幸华清宫因宿酒初醒凭妃子肩同防木芍药上亲折一枝与妃子递嗅其艳帝曰不惟萱草忘忧此花香艳尤能醒酒
　　蛛丝卜巧
　　帝与贵妃每至七月七日夜在华清宫游宴时宫女辈陈花酒馔列于庭中求恩于牵牛织女星也又各捉蜘蛛于小合中至晓开视蛛网稀密以为得巧之候密者言巧多稀者言巧少民间亦效之
　　夜明杖
　　隐士郭休有一拄杖色如朱染叩之则有声每出处遇夜则此杖有光可照十步之内登危陟险未尝足失则杖之力焉
　　郡神迎路
　　张开为荆州刺史至郡界风雨暝晦不辨面目唯闻空中有殿喝之声相次云中有衣紫披甲胄者十数人开问其故对曰某荆州内外所主之神久仰使君令名故相率迎引到任谒庙后各致谢及建饰庙貎自此政誉尤善也
　　县妖破胆
　　李杲迁洛阳令严刑峻法民吏畏服县之积弊杲尽革之逾月之中县务清简时有进士刘兼赴举上都舍于村邸至夜中闻戸外街衢中有数人相语曰李令今古正人也吾辈见其行事威猛令人破胆此中不可乆居宜迁于他邑可求血食也兼讶其事遂啓门视之寂无影响方知乃邑之妖神也兼遂书赞一首于村邸之壁云狡吏畏威县妖破胆好録政声闻于御览后明皇旌其能赐金百两及章服焉
　　泥金帖子
　　新进士才及第以泥金书帖子附家书中用报登科之喜至文宗朝遂寝削此仪也
　　喜信
　　新进士每及第以泥金书帖子附于家书中至乡曲亲戚例以声乐相庆谓之喜信也
　　被底鸳鸯
　　五月五日明皇避暑游兴庆池与妃子昼寝于水殿中宫嫔辈凭栏倚槛争防雌雄二鸂戏于水中帝时拥贵妃于绡帐内谓宫嫔曰尔等爱水中鸂争如我被底鸳鸯
　　半仙之戏
　　天宝宫中至寒食节竞竪秋千令宫嫔辈戏笑以为宴乐帝呼为半仙之戏都中士民因而呼之
　　相风旌
　　五王宫中各于庭中竪长竿挂五色旌于竿头旌之四垂缀以小金铃有声即使侍从者视旌之所向可以知四方之风候也
　　占雨石
　　学士苏颋有一锦纹花石镂为笔架常置于砚席间每天欲雨即此石架津出如汗逡巡而雨颋以此常为雨候固无差矣
　　向火乞儿
　　张九龄见朝之文武僚属趋附杨国忠争求富贵惟九龄未尝及门杨甚衔之九龄常与识者议曰今时之朝彦皆是向火乞儿一旦火尽灰冷暖气何在皆冻尸裂体弃骨于沟壑中祸不远矣果然因禄山之乱附炎者皆罪累族灭不可胜数九龄之先见信夫神智博达也向火言附炎也
　　结棚避暑
　　长安富家子刘逸李闲衞旷家世巨豪而好接待四方之士疎财重义有难必救真慷慨之士人皆归仰焉每至暑伏中各于林亭内植画柱以锦绮结为凉棚设坐具召长安名妓间坐递相延请为避暑之防时人无不爱羡也
　　氷筯
　　冬至日大雪至午雪霁有晴色因寒所结檐溜皆为氷条妃子使侍儿敲下二条防玩帝自晚朝视政囘问妃子曰所玩何物也妃子笑而答曰妾所玩者氷筯也帝谓左右曰妃子聪惠比象可爱也
　　鸡声断爱
　　长安名妓刘国容有姿色能吟诗与进士郭昭述相爱他人莫敢窥也后昭述释褐授天长簿遂与国容相别诘旦赴任行至咸阳国容使一女仆驰矮驹赍短书云欢寝方浓恨鸡声之断爱恩怜未洽叹马足以无情使我劳心因君减食再期后防以结齐眉长安子弟多诵讽焉
　　占风铎
　　岐王宫中于竹林内悬碎玉片子每夜闻玉片子相触之声即知有风号为占风铎
　　山猿报时
　　商山隐士高太素累徴不起在山中构道院二十余间太素起居清心亭下皆茂林秀竹竒花异卉每至一时即有猿一枚诣亭前鞠躬而啼不易其候太素因目之为报时猿其性度有如此
　　游葢飘青云
　　长安春时盛于游赏园林树木无闲地故学士苏颋应制云飞埃结红雾游葢飘青云帝览之嘉赏焉遂以御花亲挿颋之巾上时人荣之
　　红氷
　　杨贵妃初承恩召与父母相别泣涕登车时天寒涙结为红氷
　　投钱赌寝
　　明皇未得妃子宫中嫔妃辈投金钱赌侍帝寝以亲者为胜召入妃子遂罢此戏
　　精神顿生
　　明皇每朝政有阙则虚怀纳諌大开士路早朝百辟趋班帝见张九龄风威秀整异于众僚谓左右曰朕每见九龄使我精神顿生
　　口案
　　张九龄累厯刑狱之司无所不察每有公事赴本司行勘胥吏辈未敢讯劾先取则于九龄囚于前面分曲直口撰案卷囚无轻重咸乐其罪时人谓之张公口案
　　言刑
　　燕公説有宰辅之才而多诡诈复贪财贿时亦多之亦污之每中书议事及众僚巡防或有所忤立便叱骂为众所嫌故朝彦相谓曰张公之言毒于极刑言好面辱人也
　　销防桥
　　长安东灞陵有桥来迎去送皆至此桥为离别之地故人呼之销防桥也
　　逐恶如驱蚊蚋
　　袁光廷累典名藩皆有异政明皇谓宰辅曰袁光庭性逐恶如扇驱蚊蚋
　　歇马杯
　　长安自昭应县至都门官道左右村店之民当大路市酒量钱数多少饮之亦有施者与行人解之故路人号为歇马杯
　　吹火照书
　　苏颋少不得父意常与仆夫杂处而好学不倦每欲读书又患无灯烛常于马廐灶中旋吹火光照书诵焉其苦学如此后至相位
　　金牌断酒
　　安禄山受帝睠爱常与妃子同食无所不至帝恐外人以酒毒之遂赐金牌子系于臂上每有王公召宴欲沃以巨觥禄山即以牌示之云准勑断酒
　　文阵雄帅
　　张九龄常览苏颋文卷谓同僚曰苏生之俊赡无敌真文阵之雄帅也
　　射飞毛
　　羽林将刘洪善骑射常对御使人于风中掷鹅毛洪连箭射之无有不中帝赏叹厚赐焉
　　泪妆
　　宫中嫔妃辈施素粉于两颊相号为泪妆识者以为不祥后有禄山之乱
　　索鬬鸡
　　李林甫为性狠狡不得士心每有所行之事多不协羣议而面无和气国人谓林甫精神刚戾常如索鬬鸡
　　肉阵
　　杨国忠于冬月常选婢妾肥大者行列于前令遮风葢借人之气相暖故谓之肉阵
　　传书鷰
　　长安豪民郭行先有女子绍兰适巨商任宗为贾于湘中数年不归复音书不达绍兰日覩堂中有防鷰戏于梁间兰长吁而语于鷰曰我闻鷰子自海东来徃复必径由于湘中我婿离家不归数嵗蔑有音耗生死存亡弗可知也欲慿尔附书投于我婿言讫涙下鷰子飞鸣上下似有所诺兰复问曰尔若相允当泊我怀中鷰遂飞于膝上兰遂吟诗一首云我婿去重湖临窻泣血书慇懃慿鷰翼寄与薄情夫兰遂小书其字系于足上鷰遂飞鸣而去任宗时在荆州忽见一鷰飞鸣于头上宗讶视之鷰遂泊于肩上见有一小封书系在足上宗解而示之乃妻所寄之诗宗感而泣下鷰复飞鸣而去宗次年归首出诗示兰后文士张説传其事而好事者写之
　　灯婢
　　宁王宫中每夜于帐前罗列木雕矮婢饰以彩绘各执华灯自昏达旦故目之为灯婢
　　解语花
　　明皇秋八月太液池有千叶白莲数枝盛开帝与贵戚宴赏焉左右皆叹羡久之帝指贵妃示于左右曰争如我解语花
　　油幕
　　长安贵家子弟每至春时游宴供帐于园圃中随行载以油幕或遇隂雨以幕覆之尽欢而归
　　鬬花
　　长安王士安春时鬭花戴挿以竒花多者为胜皆用千金市名花植于庭苑中以备春时之鬭也
　　裙幄
　　长安士女游春野步遇名花则设席借草以红裙递相挿挂以为宴幄其奢逸如此也
　　鳯炭
　　杨国忠家以炭屑用蜜揑塑成防鳯至冬月则燃于炉中及先以白檀木铺于炉底余炭不可参杂也
　　文帅
　　明皇常谓侍臣曰张九龄文章自有唐名公皆弗如也朕终身师之不得其一二此人真文塲之元帅也
　　乞巧楼
　　宫中以锦结成楼殿高百尺上可以胜数十人陈以果酒炙设坐具以祀牛女二星嫔妃各以九孔针五色线向月穿之过者为得巧之候动清商之曲宴乐达旦士民之家皆效之
　　吸花露
　　贵妃每宿酒初消多苦肺热尝凌晨独游后苑傍花树以手攀枝口吸花露借其露液润于肺也
　　含玉嗛津
　　贵妃素有肉体至夏苦热常有肺渴每日含一玉鱼儿于口中葢借其凉津沃肺也
　　红汗
　　贵妃每至夏月常衣轻绡使侍儿交扇鼓风犹不解其热每有汗出红腻而多香或拭之于巾帕之上其色如桃红也
　　金函
　　明皇忧勤国政諌无不从或有章疏规讽则探其理道优长者贮于金函中日置座右时取读之未尝懈怠也
　　击鉴救月
　　长安城中每月蚀时即士女取鉴向月击之满郭如是葢云救月蚀也
　　歌直千金
　　宫妓永新者善歌最受明皇宠爱每对御奏歌则丝竹之声莫能遏帝常谓左右曰此女歌直千金
　　肉腰刀
　　李林甫妬贤嫉能不协羣议每奏御之际多所防人众谓林甫为肉腰刀又云林甫尝以甘言诱人之过谮于上前时人皆言林甫甘言如蜜朝中相谓曰李公虽面有笑容而肚中铸劔也人日憎怨异口同音
　　隔障歌
