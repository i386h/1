<!-- { "loadSidebar": true } -->
　　篇章以含蓄天成为上破碎雕锼为下如杨大年西昆体非不佳也而防斤操斧太甚所谓七日而混沌死也以平夷恬澹为上怪险蹶趋为下如李长吉锦囊句非不奇也而牛鬼蛇神太甚所谓施诸廊庙则骇矣精麤不可不择也不择则龙蛇蛙蚓徃徃相杂矣瑕瑜不可不知也不知则琼杯玉斚且多玷缺矣
　　斯文盛于汉魏之前而衰于齐梁之后杜老云纵使王扬操翰墨劣于汉魏近风骚又云窃攀屈宋宜方驾恐与齐梁作后尘意谓是耳
　　退之作南海神庙碑序祀事之大神次之尊固已读之令人生肃恭之心其述孔公严天子之命必躬必亲公遂登舟风雨少弛云隂解驳日光穿漏又云省牲之夕载旸载阴将事之夜天地开除月星明穊五鼓既作牵牛正中公乃盛服以入即事又云牲肥酒香神具醉饱百神秘怪怳惚毕出蜿蜿来飨饮食又云祥颷送颿旗纛旄麾飞扬晻蔼穹龟长鱼踊跃后先其造语用字一至如此不知何物为五脏何物为心胸耶
　　又退之大理评事王适墓志云闻金吾李将军年少喜士乃蹐门吿曰天下奇男子王适愿见白事一见语合意卢从史节度昭义军张甚怒视法度士欲闻无顾忌大语有以君平生吿者即遣客钩致君曰狂子不足以共事立谢客仕至鳯翔判官不乐去王涯独孤郁欲荐不可病卒铭曰鼎也不可以拄车马也不可使守闾佩玉长裾不利走趋祗系其逢不系巧愚不谐其须有衔不祛钻石埋铭以列幽墟予叹曰斯文中之虎耶晁无咎为其季父沈丘县令端中作志亦无甚行事但嗟其不遇而云诗文草则元和以前胜士也黄庭坚见而叹曰永怀而善怨郁然类骚黄未尝以此许人也铭曰目贱耳贵蓝田之璞以为块东家尚尔而况乃雄辈虎炳不玩以逺没身杂荪茝以为辞兮以慰夫离散之魂举斯世而一人知兮则吾不既以闻尚遗此后昆予曰斯文中之鳯耶不然何魁雄如彼而焕烂若是乎金陵鳯凰台在城之东南四顾江山下窥井邑古题咏惟谪仙为绝倡其诗曰鳯凰台上鳯凰游鳯去台空江自流吴宫花草埋幽径晋代衣冠成古丘三山半落青天外二水中分白鹭洲总为浮云能蔽日长安不见使人愁予游览壁间刻宋齐丘诗与梁栋间悬今人诗而乃无此篇予作絶句曰骑鲸僊伯已淩波奈尔三山二水何地老天荒成脉脉鳯凰台上独来过
　　睢阳双庙俗谓之五侯庙双庙者为张许忠烈而始建庙也五侯者南雷贾与同功皆受封爵亦作其像于廊庑耳古今歌咏惟王荆公黄豫章为警策王诗云就死得处所至今犹耿光此独身如在谁令国不亡黄诗云纵使贺兰非长者未妨南八是男儿予官宋城题诗云张许昭鸿烈南雷贾共灵无瑕双白璧有曜五华星怀哲音容在伤时涕泪零向来丹鳯阙烽火又初经盖当是时京师方有围城之役故云耳又絶句云渔阳突骑满关东百战孤城挫贼锋唐室兴亡系公等九原可作更谁从自以为无媿前人
　　刘禹锡作金陵诗云千寻铁锁沈江底一片降旛出石头当时号为絶倡又六朝中石头城诗云山围故国周遭在潮打空城寂寞囘白乐天读之曰吾知后人不复措笔矣其自矜云余虽不及然亦不辜乐天之赏耳前人作诗未始和韵自唐白乐天与元微之为二浙观察徃来置邮筒倡和始依韵而多至千言少或百数十言篇章甚富其自耀云曹公谓刘徳曰天下英雄唯使君与操耳予于微之亦云岂诗人豪气例爱矜夸耶安知后世士有异论
　　陈叔易居阳翟涧上村号涧上丈人无仕宦意崇观间朝廷召之郡守劝驾不得已而起晁以道时致仕居嵩山有诗云处士谁人为作牙尽携猨鹤到京华从今林壑堪惆怅六六峯前只一家而叔愈过涧上丈人陈恬故居诗云北山去已逺南山去已近駈车两山间举防聊一问昔有隐君子出处颇矛盾平生勇且刚垂老畏而慎皆讥之也后靖康间以道亦起而女弟四娘适唐氏者颇复诮其出焉
　　长松之名前世未有以道居嵩少叔易作诗求之云松上花兮松下根食之年貌与松隣君今既是松间客采送衰翁亦可人以道答云长松不经黄帝手小劚漫翻嵩室云纵有何堪寄夫子鼎头寳气自氤氲予亦和之云暂隐嵩髙六六峯未乘云气御飞龙自餐白石求黄石更采长松寄赤松
　　东坡称陶靖节诗云平畴交逺风良苗亦怀新非古之偶耕植杖者不能识此语之妙也仆居中陶稼穑是力夏秋之交稍旱得雨雨余徐歩清风猎猎禾黍竞秀濯尘埃而泛新绿乃悟渊明之句善体物也
　　白乐天有西省北院新作小轩东通骑省与李常侍饮诗东坡为中书舍人叹本省不得来往谓执政曰説公应使简要道通何必树篱挿棘盖谓此也大抵近世为禁太密问人则疎晁以道书杨大年馆宿诗示予曰严更初道争传鼓下直朱门对掩关夜半不闻宣室召水沈香断漆书闲且云尝宿阁下矣乃在司马门外使人恨生身之晩不得见太平之风也予因和其诗云翰林歴歴亲华盖禁掖明明侍紫微自昔词臣最清切帝宸高拱借光辉
　　退之双鸟诗或云谓佛老或云谓李杜东坡李太白赞云天人防何同一沤谪僊非谪乃其游挥斥八极隘九州化为两鸟鸣相酬一鸣一止三千秋开元有道为少留縻之不可矧肯求乃知谓李杜也
　　刘仲原得铜斛二于左冯翊其一云始元四年造其二甘露元年十月造数量皆同云容十斗后刻云重四十斤以今权量校之容三斗重十有五斤乃知古今不同汉书于定国饮酒至一石不乱晋刘伶一饮一石五斗解酲则是饮三斗而一斗五升扶头耳魏志云曹公帐下有典君持一双防八十斤则是一防重十五斤两防共重三十斤耳
　　五马之事不见于书以诗言之孑孑干旟在浚之都素丝组之良马五之周礼注云州长建旟太守视之汉御五马或云古乘驷马车至汉太守出则加一马见汉官仪注
　　退之有言曰清而容物恕以及人苏子美进之防谓人曰食中无馒罗毕夹座上安得有国舍虞比竟以此语招覆鼎之祸毕氏罗氏蕃人之好以羊彘之肉饼异而食者因号毕罗或问汤饼谓之不托何也曰未有刀机时以手托之既用刀机则不托矣出李济翁资暇集饮酒痛釂谓之举白唐人云卷白波义起于汉擒白波贼戮之言意气之快耳如今人称文字警絶谓之扫凡马取杜甫一扫万古凡马空也
　　呼驴曰卫未知所本岂卫地多驴故云尔耶命龟曰蔡亦是意也
　　乐部中有促拍催酒谓之三台唐士云蔡邕自侍书御史累迁尚书不数日间遍歴三台乐工以邕洞晓音律故制曲以悦之又始作乐必曰丝抹将来盖丝竹在上钟皷在下丝以起之乐乃作亦唐以来如是非古所谓合止柷敔也
　　寒食之名起于禁火拜扫之仪因于礼经昔者宗子去在他国庶子无庙孔子许望墓为坛以时祭祀此其本也端五之号同于重九角黍之事肇于风俗昔日屈原怀沙忠死后人每年以五色丝络粔籹而吊之此其始也后世以五字为午则误矣
　　奕棊取一道人行五子谓之蹙融融者戎也生于黄帝蹙鞠戎旅之间为戏耳庾元规曰蹙戎者今之蹙融也汉谓之格五取五子相格之义以名之耳摴蒱起自老子今谓之呼卢取纯色而胜之之义以名之耳
　　唐开元中教舞马四百蹄衣以文绣饰以珠玉和鸾金勒星粲雾驳俯仰赴节曲尽其妙每舞借以巨榻杜诗云鬭鸡初赐锦舞马既登床初明皇命五方小儿分曹鬭鸡胜者纒以锦段舞马则借之以榻耳禄山之乱散徙四方魏博田承嗣一日享军乐作而马舞不休以为妖而杀之后人嗟其不遇颜太初曰引重致逺马之职也变其性而为倡优其谓之妖而死也宜矣
　　予年十五时感伤寒至六七日困重将毙父母环而泣之忽梦二皂持马呼予乘之自城武东北道济兖郡县直抵岳祠入西偏门列诸曹院至一所见紫衣人据案云尔安得杀某命取镜烛之非是遣予去若一僧相引巡观诸院囚徒甚众既而复出庙门二皂持马在焉已据鞍于街东民居若茶肆者覩胥史十辈内一人乃姑丈惠泽字慎微亟下马揖之渠已蔽身帘箔间挽而出之问何似且云姑丈弃世数年矣安得在此为吏渠唯唯叩之主何事曰户案还知某之夀命有官禄否乎曰非某所司然尝窃见之公有年在他日当来作监河侯乃相别上马复遵旧涂归焉至城北堕一池防然悟汗出遍体而疾去矣常志之岂予不偶于世而将官于地下乎今潦倒流离从人贷粟生不为监河侯而死乃为之可发一笑
　　新官并宿谓之爆直或云豹直南山有文豹雾雨七日不下食者欲以泽其毛衣而成其文章取豹伏之象非爆迸之义
　　杜牧诗云南朝四百八十寺多少楼台烟雨中帝王所都四百八十寺当时已为多而诗人侈其楼阁台殿焉近世二浙福建诸州寺院至千区福州千八百区秔稻桑麻连亘阡陌而游惰之民窜籍其间者十九非为落髪修行也避差役为私计耳以故居积货财贪毒酒色鬭殴争讼公然为之而其弊未有过问者有识之士每叹息于此卢秉侍郎尝为江南郡掾于传舍内题诗云青山白髪病参军旋粜黄粱置酒罇但得有钱留客醉也胜骑马傍人门王荆公见而称之立荐于朝不数年登贰卿近时韩驹待制董耘尚书以诗文见知贵近闻于天子自诸生三四年至法从呜呼士有片文只字而遭遇如此者
　　靖康元年冬十一月金骑长驱薄王畿无一障之阻春为城下盟归渡大河莫或邀击予窃料其知吾无谋审吾无勇必且再至冬十月作将归赋以书投胡少汲欲求侍养公以启事见答曰伏承主簿秘书宠以华牋副之佳什属辞近古陈义甚高横槊赋诗不废军中之乐登高舒啸少賖社下之归祝颂之深敷染奚既遂坚留在帅幕下数日渊圣手诏沓至曰金人分两道深入必犯京师卿可提所部兵前来捍御又曰金人分两道深入已渡大河卿可将见在兵速来赴援公即日出次于郊不三四日遇敌于杞力战败绩予伤之以诗曰选将他年重行师此日难伤心闵东道白首戴南冠公宿儒戎事非其所长庶几以礼与人相终始者
　　外祖陈公大雅为人刚果文章似之再举不第裂冠文身示不复践塲屋能诗为清献赵公所知逾八十乃死死翌日复苏索笔题诗曰胡柳陂中过令人念战功兵交千骑没血染一川红朱氏皆豚犬唐家尽虎龙壮图成慷慨掷劒向西风题毕乃逝味其言岂葛从周王彦章之徒欤英雄之气毅然犹在也
　　陈无巳先生语予曰今人爱杜甫诗一句之内至窃取数字以髣像之非善学者学诗之要在乎立格命意用字而已予曰如何等是曰冬日谒元皇帝庙诗叙述功徳反复加意事核而理长阆中歌辞致峭丽语脉新奇句清而体好玆非立格之妙乎江汉诗言乾坤之大腐儒无所寄其身缚鸡行言鸡虫得失不如两忘而寓于道玆非命意之深乎送蔡希曽诗云身轻一鸟过力在一过字徐步诗云花蘂上蜂须力在一上字玆非用字之精乎学者体其格高其意练其字则自然有合矣何必规规然髣像之乎
　　王临川诗云细数落花因坐久缓寻芳草得归迟此与杜诗见轻吹鸟毳随意数花须命意何异予诗云云移鸟灭没风霁蝶飞翻此与东坡飞鸿羣往白鸟孤没作语何异玆可为智者道不可与愚者説也
　　予挈家过吴江有词云垂虹亭下扁舟住松江烟雨长桥暮白纻听吴歌佳人泪脸波劝倾金凿落莫作思家恶绿鸭与鲈鱼如何可寄书有士人览之曰不闻鸭解附书云何言鸭予不答信乎柳子厚云作之难知之又难雌霓之赏为少也
