<!-- { "loadSidebar": true } -->
　　春为青阳【尔雅云春为青阳谓万物生也】云成白鹤【易説曰春有白鹤之云也】太簇司律【正月律管也】苍灵奉涂【文选云句芒神奉涂引道】乐正习舞【礼将舍奠于先师也】女夷鼓歌【淮南子曰二月之夕女夷鼔歌以司天和女夷者神名也】风囘解冻【月令】歳适载华【顔延之诗云昔辞秋未素今已歳载华乃春也】雷方出地【见易】鱼已上冰【月令】时属酸羶日惟甲乙【并出月令】帝称太皥【以木徳王天下】神曰句芒【少皥氏之子为木官也】迟迟【春日迟迟】馥馥【选云播芳之馥馥】性仁事貎【其性仁其事貎】味酸臭羶【其味酸其臭羶】有司布农事之日天子耕借田之辰【并见月令】食羊【食麦与羊】献雀【见元日注】章台之使以来【玉台诗云驿使前日发章台传道长安信早来棠梨宫中燕初至葡萄馆里花正开】曲江之会遄至【摭言云唐时春放榜进士既防列名于慈恩寺谓之题名大宴于曲江亭子谓之曲江会】器疏以达牲无用牝【月令】虫既昭苏物方骀荡【骀徒改切选云春物方骀荡民情以欝陶春光貎】禁伐木【为其长养】献穜稑【周礼云上春王后率六宫之夫人献穜稑之种于王】风人雨物【管子曰吾不能以春风风人夏雨雨物吾道穷矣】寅賔【出日】平秩【东作】虫鳞音角祀户祭脾【月令】条风【春风为条风亦曰羊角风】谷雨【三月中气也亦曰榆荚雨】覩惠风于媚景【梁元帝纂要曰春为青春芳春阳春三春九春天曰苍天风曰阳风惠风暄风柔风景曰媚景和景韶景】对韶节以芳时【时曰嘉时芳时辰曰良辰嘉辰芳辰节曰佳节华节韶节淑节】弱草茂林【草曰弱草芳草木曰文木华树阳林茂林芳林华林水曰緑水】阳禽好鸟【鸟曰阳鸟时鸟阳禽鸟时禽好鸟好禽】司分【少皥氏以鸟为司分氏者以其春分来秋分去也】道同【传曰日分道同也注云昼夜等日月道同】鷰至鴈来【春分之日鸟至后五日鸿鴈来】日夜分【分平也】草木动【萌动也】栁三眠而盘地【汉武帝苑中瑞栁一日三起三眠也】花五出以照人【韩诗外传云草木之花五出也】三阳革故【正月三阳生也】千里共寻【隋卢思道诗云聊把一尊酒共寻千里春】斗转东而天下皆春鴈向北而岭边先暖【鹖冠子曰斗柄东指天下皆春鴈向北即鴈北也此为三阳日】已改赵衰之爱日爰吹邹衍之和风【传曰赵衰冬日之日也夏日可畏冬日可爱燕地有寒谷不毛邹衍将律吹之以召和气而禾黍生焉】诗人之黄莺出谷【诗曰出自幽谷迁于乔木】太守之白鹿行春【后汉郑为临淮太守行春有两白鹿随车夹毂而行】陆凯寄一枝之春色【陆凯与范晔相善自江南寄梅一枝诣长安与晔赠诗云折花逢驿使寄与陇头人江南无所得聊赠一枝春】伶伦截六管以和音【吕氏春秋云黄帝使伶伦截嶰谷之竹断二节间长三尺八分吹之以为十二筩以应凤鸣其雄有六为律其雌有六为吕也】换蓂荚而方知歳始寄梅花而已觉春来【帝王世纪曰尭时瑞草号蓂荚生于阶前每朔日生一叶月半至十五叶自十六日已后日落一叶至月终而尽落月小尽则余一叶卷而不落】铜盘取露以服风【服防曰天子孟春之月以铜盘取露水服之云服八方之风以其被八音风吹也】桃花和雪以靧面【虞世南着史畧云北齐卢士深妻崔林义之女有才学春日以桃花和雪与儿靧面云取红花取白雪与儿洗面作光悦取白雪取红花与儿洗面作妍华取雪白取花红与儿洗面作华容】花非一种【简文帝诗云绮花非一种风丝乱百条】日上三竿【古诗云日上三竿风露消】节移阴管自符河内之灰【杨泉记云农宜阳金门山小竹为管河内葭草为灰以阳气故阳管为律阴管为吕以象凤鸣】春动阳钟又应金门之竹【异物论云听五声清浊之和然后制为钟律律中有黄钟律阳钟以干之初九金门之竹见上注】鹰化鸠而及候【周礼云罗氏仲春献鸠以养国老郑注取变旧为新宜以养老而助生气也】麦覆雉以当时【庾信感春赋云宜春苑中春始归披香殿里作春衣苔始緑而藏鱼麦才青而覆雉】气变东郊寒收北陆风摆而柔条未緑时熈而嫩草抽黄【月令云迎春于东郊北陆主冬寒也文选诗云弱草半抽黄轻条未全緑】庭兰已香涧蒲犹【小】风暖而鷰南鴈北日和而栁暗花明【文选诗云叶浓和栁宻花尽觉梅疏兰生未可折蒲小不堪书淮南子云女夷鼔歌以司天和以长百谷禽兽草木燕南鴈北春女悲秋士哀知物化矣】木铎规时【见下】土牛诫【月令云土牛示农耕之早晩也】遒人振铎【书注云所以振文教也】楚雀縁条【阳休之春日诗云蝴蝶映花飞楚雀縁条响】璿衡运周歳星更始【传云歳在星纪而淫枵注云谓天有十二辰歳星一年一周行运也】郊丽迎春之日时闻震蛰之雷　鸟声千种【庾子山赋云新年鸟声千种啭二月杨花满路飞】杨枝一寻【张谓感春诗云梧桐三寸叶杨栁一寻枝】卦审吉凶【周礼人以上春衅策占兆审卦之吉凶】火新榆栁【周礼燧人掌火春取榆栁之火】候鸟而祠高禖【月令】歌青阳而祭天地【后汉书立春日于东郊祭青帝歌青阳舞云翘辞曰青阳载动根荄已遂】
　　正月
　　改秦讳【秦始皇以正月生因名政后讳之改正字从平声】行夏时【夏正建寅为正月】春秋始事【春秋之法书元年春正月者所以敬始事者也】象魏悬法【周礼云正月之吉始和布令于邦国都鄙使万民观之】斗建寅位时祠岳镇【月令云正月之节斗建寅之初又云命祀岳镇海渎】星始运于铜浑气微生于玉琯【铜浑以应天之星数自正月则铜浑更始以测一年之星度又正月为三微之月阳气初生为微以玉为琯】律中太蔟气至东郊【谓立春之日迎春气也】司厯而命乎太史【立春后五日命太史守典奉法司天日月星辰之行又祭风师】行庆惠而及彼兆人【月令以应春气】鴈序南斗衡东指贮神水以効祥【四时要云立春日贮水谓之神水酿酒不壊】养鲤鱼而致富【陶朱公养鱼法取鲤鱼三十尾以立春后上庚日放之则生子不相食】衅【见上注】祭獭【礼记云立春之日东风解冻后五日蛰虫始振后五日鱼上氷雨水之日獭祭鱼后五日鸿鴈来后五日草木萌动】云晴方喜于鴈来沙暖更观于獭祭【并见上注】修其封疆而端径术【月令云布农事舍东郊修封疆端径术善相丘陵阪险原隰云云】修祭典耕籍田【是月也天子亲耕籍田命乐正习舞修祭典命祀山林川泽牺牲无用牝】孟阳【梁元帝纂要云正月为孟阳亦曰孟春上春初春开春春】献嵗【亦曰献歳初歳开歳肇歳芳歳华歳首歳献进也】日月乍逼于虚危昬晓正当于心昴【正月之日在虚昬昴中晓心中黄昏时昴星正当午位晓时心星正当午位故云昏昴中晓心中日入后二刻半为昏日未出前二刻半为晓】汉帝赐羮之【金谷园记云武帝常以正月杀枭为羮以赐羣臣食之云使天下之人知杀絶其恶类者也】豳人于耜之时【诗云三之日于耜正月也豳土多寒至是日方就耕】上春建寅【见上注】六律调元太簇克宣于和煦四时成歳青阳潜运于发生【见上】木铎振文彤庭习舞玉管调音于律吕金乌防翼于虚危【木铎振文教也月令云天子乃以元日祈谷于上帝命乐正习舞玉管吹律之管也金乌日也在虚危凡中气前后去节十五日以明天时举正于中也】徳惟在木月以建寅【见上】云物乍成于白鹤气方表于青阳　风惟涤涤【夏小正云正月啓蛰雉晨雊时有浚风涤涤变暖也】木渐欣欣【选云木欣欣以向荣】
　　元日
