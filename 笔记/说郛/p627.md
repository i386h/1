<!-- { "loadSidebar": true } -->




　　十六汤品【苏廙】
　　第一得一汤火绩已储水性乃尽如斗中米如称上鱼髙低适平无过不及为度葢一而不偏杂者也天得一以清地得一以宁汤得一可建汤
　　第二婴汤薪火方交水釡才炽急取旋倾若婴儿之未孩欲责以壮夫之事难矣哉
　　第三百夀汤人过百息水逾十沸或以话阻或以事废始取用之汤已失性矣敢问皤髩苍顔之大老还可执弓抹矢以取中乎还可雄登阔步以迈逺乎
　　第四中汤亦见夫皷琴者也声合中则失妙亦见磨墨者也力合中则失浓声有缓急则琴亡力有缓急则墨丧注汤有缓急则茶败欲汤之中臂任其责
　　第五断脉汤茶已就膏宜以造化成其形若手颤臂亸惟恐其深缾觜之端若存若忘汤不顺通故茶不匀粹是犹人之百脉气血断续欲夀奚茍恶毙宜逃
　　第六大壮汤力士之把针耕夫之握管所以不能成功者伤于麄也且一瓯之茗多不二钱茗盏量合宜下汤不过六分万一快泻而深积之茶安在哉
　　第七富贵汤以金银为汤器惟富贵者具焉所以荣功建汤业贫贱者有不能遂也汤器之不可舍金银犹琴之不可拾桐墨之不可舍胶
　　第八秀碧汤石凝结天地秀气而赋形者也琢以为器秀犹在焉其汤不良未之有也
　　第九压一汤贵欠金银贱恶铜铁则甆瓶有足取焉幽士逸夫品色尤宜岂不为瓶中之压一乎然勿与夸珍豪臭公子道
　　第十纒口汤猥人俗辈炼水之器岂暇深择铜铁铅锡取熟而已夫是汤也腥苦且澁饮之逾时恶气纒口而而不得去
　　第十一减价汤无油之瓦渗水而有王气虽御銙宸缄且将败徳销声谚曰茶瓶用瓦如乗折脚骏登髙好事者幸志之
　　第十二法律汤凡木可以煮汤不独炭也惟沃茶之汤非炭不可在茶家亦有法律水忌停薪忌薫犯律逾法汤乖则茶殆矣
　　第十三一面汤或柴中之麸大或焚余之虚炭木体虽尽而性且浮性浮则汤有终嫩之嫌炭则不然实汤之友
　　第十四宵人汤茶本灵草触之则败粪火虽恶性未尽作汤泛茶减耗香味
　　第十五贼汤【一名贱汤】竹篠树梢风日干之燃鼎附瓶颇甚快意然体性虚薄无中和之气为茶之残贼也
　　第十六魔汤调茶在汤之淑慝而汤最恶烟燃柴一枝浓烟蔽室又安有汤耶茍用此汤又安有茶耶所以为大魔
　　汤者茶之司命若名茶而滥汤则与凡末同调矣煎以老嫩言者凡三品注以缓急言者凡三品以器标者共五品以薪论者共五品
　　述煮茶小品【叶清臣】
　　夫渭黍汾麻泉源之异禀江橘淮枳土地之或迁诚物类之有宜亦臭味之相感也若乃撷华掇秀多识草木之名激浊清能辨淄渑之品斯固好事之嘉尚博识之精鉴自非笑傲尘表逍遥林下乐追王蒙之约不让陆纳之风其孰能与于此乎吴楚山谷间气清地灵草木頴挺多孕茶荈为人采拾大率右于武夷者为白乳甲于吴兴者为紫笋产禹穴者以天章显茂钱塘者以径山稀至于桐庐之岩云衡之麓鸦山着于吴歙防顶于岷蜀角立差胜毛举实繁然而天赋尤异性靡俗谙茍制非其妙烹失于术虽先雷而赢未雨而担蒸焙以图造作以经而泉不香水不甘爨之之若淤若滓予少得温氏所着茶説尝识其水泉之目有二十焉会西走巴峡经虾蟇窟憩芜城汲蜀冈井东游故郡絶子江留丹阳酌观音泉过无锡慧山水粉抢牙旗苏兰薪桂且鼎且缶以饮以歠莫不瀹气涤虑蠲病折酲祛鄙恡之生心招神明而达观信乎物类之宜得臭味之所感幽人之佳尚前贤之精鉴不可及已噫紫华緑英均一水也皆忘情于庶彚或求伸于知己不然者藂薄之莽沟渎之流亦奚以异哉游鹿故宫依莲盛府一命受职再朞服劳而虎邱之觱沸松江之清泚复在在封畛居然挹注是尝所得于鸿渐之目二十而七也昔郦元善于水经而未尝知茶王肃癖于茗饮而言不及水表是二美吾无愧焉凡泉品二十列于右幅且使尽神方之四两遂成其功代酒限于七升无忘真赏云南阳叶清臣述






　　采茶録【温庭筠】
　　辨
　　代宗朝李季卿刺湖州至维逢陆鸿渐抵子驿将食李曰陆君别茶闻子南水又殊絶今者二妙千载一遇命军士谨慎者深入南陆利器以俟俄而水至陆以杓水曰江则江矣非南似临岸者使者曰某掉舟深入见者累百敢有绐乎陆不言既而倾诸盆至半陆遽止之又以杓之曰自此南者矣使者蹶然骇曰某自南赍至岸舟荡覆过半惧其尠挹岸水增之处士之鉴神鉴也某其敢隠焉
　　李约汧公子也一生不近粉黛性辨茶尝曰茶须缓火炙活火煎活火谓炭之有熖者当使汤无妄沸庶可养茶始则鱼目散布微防有声中则四边泉涌累累连珠终则腾波鼔浪水气全消谓之老汤三沸之法非活火不能成也
　　嗜
　　甫里先生陆龟防嗜茶荈置小园于頋渚山下嵗入茶租薄为瓯牺之费自为品第书一篇继茶经茶诀之后
　　易
　　白乐天方斋禹锡正病酒禹锡乃馈菊苖虀芦菔鲊换取乐天六班茶二囊以自醒酒
　　苦
　　王蒙好茶人至輙饮之士大夫甚以为苦每欲蒙必云今日有水厄
　　致
　　刘琨与弟羣书吾体中愤闷仰真茶汝可信致之






　　鬬茶记【唐庚】
　　政和二年三月壬戌二三君子相与鬭茶于寄傲斋予为取龙塘水烹之而第其品以某为上某次之某闽人其所赍宜尤髙而又次之然大较皆精絶葢尝以为天下之物有宜得而不得不宜得而得之者富贵有力之人或有所不能致而贫贱穷厄流离迁徙之中或偶然获焉所谓尺有所短寸有所长良不虚也唐相李卫公好饮惠山泉置驿送不逺数千里而近世欧阳少师作龙茶録序称嘉祐七年亲享明堂致斋之夕始以小团分赐二府人给一饼不敢碾试至今藏之时熙宁元年也吾闻茶不问团銙要之贵新水不问江井要之贵活千里致水真伪固不可知就令识真已非活水自嘉祐七年壬寅至熙宁元年戊申首尾七年更阅三朝而赐茶犹在此岂复有茶也哉今吾提瓶去龙塘无数十步此水宜茶昔人以为不减清逺峡而海道趋建安不数日可至故每嵗新茶不过三月至矣罪戾之余上寛不诛得与诸公从容谈笑于此汲泉煮茗取一时之适虽在田野孰与烹数千里之泉浇七年之赐茗也哉此非吾君之力欤夫耕凿食息终日防福而不知为之者直愚民耳岂我辈谓耶是宜有所纪述以无忘在上者之泽云










　　説郛卷九十三下
　　钦定四库全书
　　说郛卷九十四上　　　　元　陶宗仪　撰酒谱【窦华】
　　酒之源一
　　世言酒之所自者其说有三其一曰仪狄始作酒与禹同时又曰尧酒千钟则酒作于尧非禹之世也其二曰神农本草着酒之性味黄帝内经亦言酒之致病则非始于仪狄也其三曰天有酒星酒之作也其与天地并矣予以谓是三者皆不足以考据而多其赘说也夫仪狄之名不见于经而独出于世本世本非信书也其言曰仪狄始作酒醪以变五味少康始作秫酒其后赵邠之徒遂曰仪狄作酒禹饮而甘之遂絶防酒而疎仪狄曰后世其有以酒败国者乎夫禹之勤俭固尝恶防酒而乐谠言附之以前所云则赘矣或者又曰非仪狄也乃杜康也魏武帝乐府亦曰何以消忧惟有杜康予谓杜氏本出于刘累在商为豕韦氏武王封之于杜传国至杜伯为宣王所诛子孙奔晋遂有杜为氏者士会亦其后也或者康以善酿得名于世乎是未可知也谓酒始于康果非也尧酒千钟其言本出于孔丛子葢委巷之说孔文举遂征之以责曹公固已不取矣本草虽传自炎帝氏亦有近世之物始附见者不观其辨药所生出皆以二汉郡国名其地则知不必皆炎帝之书也内经言天地生育五材休王人之寿夭系焉信三坟之书也然考其文章知卒成是书者六国秦汉之际也故言酒不可据以为炎帝之始造也酒三星在女御之侧后世为天官者或考焉予谓星丽乎天虽自混元之判则有之然事作乎下而应乎上推其验于某星此随世之变而着之也如宦者坟墓弧矢河鼓皆太古所无而先有是星推之可以知其类然则酒果谁始乎予谓智者作之天下后世循之而莫能废故圣人不絶人之所同好用于郊庙享燕以为礼之常亦安知其始于谁乎古者食饮必祭先酒亦未尝言所祭者为谁兹可见矣夏书述大禹之戒歌辞曰酣酒嗜味孟子曰禹恶防酒而好善言夏书所记当时之事而孟子所言追道在昔之事圣贤之书言可信者无先于此虽然酒未必此始造也若断以必然之论则诞谩而无以取信于世矣
　　酒之名二
　　春秋运斗枢曰酒之言乳也所以柔身扶老也许愼说文云酒就也所以就人性之善恶也一曰造也吉凶所造起释名曰酒酉也酿之米麯酉绎而成也其味美亦言踧踖也能否皆强相踧持也予谓古之所以名是物以声相命取别而已犹今方言在在各殊形之于文则其字曰滋味必皆有意谓也举吴楚之音而语于齐人不知者十有八九妄者欲探古名物造声之意以示博闻则予笑之矣
　　说文曰赊酒母也醴一宿成也醪滓汁酒也酎三重酒也醨薄酒也醑厚酒也昔人谓酒为欢伯其义见易秋葢其可爱无贵贱贤不肖华夏夷戎共甘而乐之故其称谓亦广造作谓之酿亦曰醖卖之为沽者当肆之曰垆酿之再者曰酒曰酾酒之酒曰酾醥白酒曰醝厚酒曰醑甚白曰醙相饮曰配相强曰浮饮尽曰釂使酒曰酗甚乱曰醟饮而面赤曰酡病酒曰醒主人进酒于客曰酬客酌主人曰酢酌而无酬酢曰醮合钱共饮曰醵赐民共饮曰酺不醉而怒曰奰美酒曰醁其言广博不可殚举
　　周官酒人掌酒之政令辨五齐三酒之名一曰泛齐二曰醴齐三曰盎齐四曰醍齐五曰沈齐一曰事酒二曰昔酒三曰淸酒此葢当时厚薄之差而经无其说传注悉度而解之未必得其眞故曰之言也畧西京杂记有漂玉酒而着其说枚乗赋云尊盈漂玉之酒爵献金浆之醪云梁人作蔗酒名金浆不释漂玉之义然此赋亦非乗之辞后人假附之耳舆地志云村人取若下水以酿而极美故世传若下酒张恊作七命云荆州乌程豫章竹叶乌于九州属扬州而言荆州未详西汉尤重上尊酒以赐近臣注云糯米为上尊稷为中尊粟为下尊顔籀曰此说非是酒以醇醴乃分上中下之名非因米也稷粟同物而分为二大缪矣抱朴子所为鬯者醇酒也
　　皮日休诗云明朝有酒充君信酒三缾寄夜航酒江外酒名亦见沈约文集
　　张籍诗云酿酒爱干和即今人不入水酒也并汾间以为贵品名之曰干酢【音诈】酒
　　宋之问诗云尊溢宜城酒笙裁曲沃匏宜城在襄阳古之罗国也酒之名最古于今不废唐人言酒之美者有郢之富水荥阳土窟富春石冻春劒南烧春河东干和蒲东桃博岭南灵溪博罗宜城九醒浔阳溢水京城西市空虾蟇陵其事见国史谱又有浮蚁榴花诸美酒杂见于传记者甚众
　　酒之事三
　　诗云有酒湑我无酒酤我而孔子不食酤酒者葢孔子当乱世恶奸伪之害已故疑而不食也
　　韩非子云宋人酤酒悬帜甚高酒市有旗始见于此或谓之帘近世文士有赋之者中有警防之辞云无小无大一尺之布可缝或素或靑十室之邑必有
　　古之善饮者多至石余由唐已来遂无其人葢自隋室更置度量而斗石倍大尔
　　纣为长夜之饮而失其日问于百官皆莫知问于其子子曰国君饮而失日其国危矣国人不知而我独知之我其危矣辞以醉而不知
