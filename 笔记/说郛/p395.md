<!-- { "loadSidebar": true } -->
　　孔衍字舒元鲁国建与庾亮俱补中书侍郎于时中兴肇建庶事草创衍经学博通又练旧典朝仪轨制多取正焉由是元明二帝皆亲爱之
　　刘超字世逾迁中书舍人时台省初建内外多事超出纳书命以忠慎称理身清苦衣不重帛
　　徐邈字景山以儒素重好学尤善经传烈宗始览典籍招延礼学之士后将军谢安举邈应选补中书舍人专在西省撰正五经音训学者宗之每预顾问辄有献替多所补益烈宗甚爱之
　　孙盛字安国为秘书监加给事中笃尚好学自少至长常手不释卷既居史官乃着三国阳秋
　　郭璞太兴元年奏南郊赋中宗嘉其才以为著作佐郎殷浩北伐江逌为长史逌取数百鸡以长绳连脚皆系火一时駈放飞过堑集于羌营火皆燃



　　东宫旧事【张敞】
　　皇太子初拜有旄幢一又曰皇太子卤簿有黄麾皇太子初拜有石山安车一建九旗青色四马又曰皇太子大小防庭设三厢乐舞六佾
　　皇太子纳妃有漆龙头支髻枕一银花镮钮百副又曰皇太子纳妃有金涂连盘鸭灯一
　　太子纳妃有綘地文履一量又曰皇太子纳妃有漆花簏二具
　　皇太子纳妃织成衮带白玉佩
　　皇太子纳妃四望车羽葆前后部鼓吹各一部又曰步摇一具九钿函盛之
　　太子有铜駞头灯铜倚灯纳妃有金涂四尺长灯银涂二尺连盘灯
　　太子纳妃有白縠白纱白绢衫并紫结缨
　　皇太子纳妃有绛纱复裙绛碧结绫复裙丹碧纱纹双裙紫碧纱文双裙紫碧纱文绣缨双裙紫碧纱縠双裙丹碧杯文罗裙
　　皇太子初拜给缥红纸各一百枚
　　皇太子初拜给香墨四丸
　　太子仪饰有玉头劒
　　阁内有曲障鄣上雀目窓
　　太子纳妃有玳瑁钿镂镜台一
　　太子纳妃有龙头金缕交刀四银牙鏁防带副二皇太子初拜有绛纱单衣
　　漆四升杯四十漆杯子三百
　　长槃五漆尺槃三千漆栢炙杆二
　　漆三十五子方樏二杳葢二枚
　　白珥五枝
　　漆盌子一百枚
　　漆匕五十枚
　　漆箸一百双
　　漆栢炙大函一具
　　漆注绮织一十枚
　　漆食架二
　　太子妃有石砧一枚又捣衣砧杵十枚
　　皇太子纳妃自着衣大镜尺八寸银花小镜尺二寸漆匣盛翡翠铜镜二枚嵌金龙头受福莲华钩鏁四副皇太子纳妃有緑布绮绢里牀幨二
　　太子纳妃有青布碧梁下帏一绀绢青布窓户帏各一
　　太子纳妃有防杯文绮被一绛直文罗一幅一绛被罗綉文四五幅被一又有七防文绮被绛文罗面一太子纳妃有赤花防文簟
　　太子有独坐龙须蓆赤皮花经席一领
　　皇太子纳妃有床上屏风十二牒织成漆连银钩钮织成连地屏风十四牒铜环钮
　　皇太子初拜供漆要扇青竹扇各一纳妃同心扇二十单竹扇二十
　　太子有白毦拂二
　　太子纳妃有漆书银带唾壶一
　　皇太子初拜有铜山香炉一枚纳妃
　　泰元中皇太子纳妃王氏有银涂山莲槃三十香炉一
　　皇太子纳妃有绫里幞帊五具绢里幞帊五具
　　皇太子初拜有漆马齿书簏金装彩花簏
　　皇太子纳妃有綘直文罗袴七彩杯文锦袴五
　　太子纳妃有绛地纹履一双
　　皇太子初拜给漆笔四十枚铜博山笔床一副
　　太子纳妃有绛绫袍一领





　　元嘉起居注【阙名】
　　孝感
　　盱眙民王彭先丁母艰居防至孝元嘉之始父又防亡彭兄弟二人土工未就乡人助彭作塼塼事须水济值天旱穿井尽力不得水彭号穷无计一旦天雾雾消之后于塼灶前自然水生
　　搜白席
　　元嘉中刘祯为御史中丞奏风闻广州刺史韦朗于州部作搜白席三百二十领请以事追免朗官
　　嘉莲
　　泰始二年八月嘉莲一双骈花并实合跗同茎生豫章鳢湖又六年双莲一蔕生东宫圃池
　　居官
　　尚书左丞袁璠启领曹郎中荀万秋每设事縁私逰肆其所之岂可复叅列士林编名天阁请免万秋所居官
　　中书令
　　王言之职总司清要中将军丹阳尹王景文夙尚宏简情度淹粹忠规茂绩实宣国道宜兼管内枢以重其任可中书令
　　白燕
　　元嘉元年七月有白燕集于齐郡游翔庭宇经九月乃去众燕翼随有数千










　　大业拾遗録【杜寳】
　　南海郡送都念子树一百株敕付西苑十六院内种此树髙一丈许叶如白杨枝柯长细花余色叶正赤似蜀葵而大其子小于柿子甘酸至美宻渍为粽益佳需支夫善耕妇人善织以五色丝稍内口中两手引而结之则成文锦丈人多力勤稼一日耡十余顷之地隋炀玉薤得胡人法造
　　淝河岸上亦有子胥庙每朝暮潮时淝河之水亦鼓怒而起至其庙前髙一尺广十余丈食顷乃定与钱唐潮水相应
　　曲阿秦时名云阳太史云东南有天子气在云阳之间故凿此岗令曲而阿因名
　　合浦徐闻县多牛其项上有特骨大如覆斗日行三百里
　　隋炀诸郡进食用九饤牙盘又有镂金鳯蟹为食品第一
　　建康宫殿簿【张着】
　　神龙
　　太初宫中有神龙殿去县三里左太冲吴都赋云抗神龙之华殿施荣楯而捷猎是也
　　赤乌
　　赤乌殿在县东北五里呉昭明宫内制度上应星宿吴都赋云崇临海之崔嵬饰赤乌之暐晔是也
　　通天
　　通天观在旧台城内宋元嘉中筑二十三年更修广之造景阳楼大壮观又立鳯光殿醴泉堂建业宫有迎风观
　　又
　　晋孝武帝讲孝经于通天观仆射谢安侍坐尚书陆纳侍讲黄门侍郎谢石吏部侍郎袁宏执经丹阳尹王绲续句论者荣之
　　商飚
　　商飚观在东北十三里篱门亭后亭墩上齐武帝筑九日登以宴羣臣














　　山公启事【山涛】
　　孙綝
　　中书属通事令史孙綝限满乆习内事才宜殿中侍御史须空补之不审可否诏曰可
　　张建
　　太康七年诏曰郎中张建忠笃履素为江表士大夫所称宜在中朝其以建为给事中
　　陈邵
　　陈邵字节艮太始六年诏曰燕王师邵清贞亷洁博通六籍宜在左右以敦儒训可给事中
　　羊祜
　　羊祜忠笃寛厚然不长理剧宗正卿缺不审可转作否
　　刘俨
　　中庶子缺宜得俊茂者以济隂太守刘俨阳城太守石崇叅选不审可有合圣意者不
　　郗诜
　　涛曰臣欲以郄诜为温令诏可寻又启曰访闻诜防母不时葬遂于所居屋后假葬有异同之议请更选之诏曰君为管人伦之职此辈应为清议与不便当裁处之山涛再居选职十有余年每一官缺辄启拟数人诏防有所向然后显奏随帝意所欲为先故帝之所用或非举首众情不察以涛轻重任意或谮之于帝故帝手诏戒涛曰夫用人惟才不遗踈逺卑贱天下便化矣而涛行之自若一年之后众情乃寝涛所奏甄拔人物各为题目时称山公启事







　　八王故事【阙名】
　　夷甫容貌整丽妙于谈恒捉白玉柄麈尾与手都无分别王戎云太尉神姿高彻如瑶林琼树自然是风尘外物王公目太尉岩岩清峙壁立千王敦称太尉处众人中似珠玉在瓦石间
　　石勒见夷甫谓长史孔苌曰吾行天下多矣未甞见如此人当可活不苌曰彼晋三公不为我用勒曰虽然要不可加以锋刅也夜使推墙杀之
　　张方将移惠帝于长安入殿奉迎自领五千骑皆促铁匣槊二节髪系兠鍪皆用凉州白鹖毛天子见之大惊
　　太康七年正旦日蚀诏公卿大臣各上封事咎其安在汝南王亮与司徒魏舒司空卫瓘上言三司之任天地人也乾道不普故水旱为灾人伦失序故奸宄不禁乃者荆州之城妖灾仍兴任城国都水流变赤延三朝之始日有蚀之孟阳节过坚氷未消臣等才听优高位可谓小人而乗君子之器宜就显戮以答天意谨免冠徒跣上所假章绶夫隂阳失序朕于天道刑政失中之所致也其使冠履勿复道













　　陆机要览【陆机】
　　列子御风常以立春归乎八荒立秋逰乎风穴是风至则草木发生去则摇落谓之离合风
　　昔羽山有神人焉逍遥于中岳与左元放共逰蓟子训所坐欲起子训意欲留之二日之中三雨今呼五月三雨亦为留客雨
　　九花树生南岳虽经雪凝寒花必开便落时人谓之应春花
　　万嵗蟾蜍头上有角颔下有丹书重八字名曰肉芝以五月五日取隂干以其足画地即流水带之于身能辟兵
　　东弓南矛西劒北防中鼓亦曰四兵
　　酉阳山中有甘谷谷中皆菊花堕水中居人饮之多夀有及一百五十有余嵗者
　　千嵗五色额上骨起如角巢于莲叶之上或在丛蓍之下
　　立夏日服六壬癸符或服氷丸飞霜散暑不能侵也陈思有鹊尾杓植而长置之酒樽凡王欲劝者呼之尾则指其人













　　桓谭新论【桓谭】
　　太山之有石刻凡千八百余处而可识知者七十有二汉中送王仲都时夏大暑使曝日坐又环以十炉火不言热而身不汗出
　　太原民以隆冬不火食五月虽有疾病急缓犹不敢犯为介子推故也
　　元帝时汉中遇道人王仲都能忍寒乃于盛寒日令袒衣载以驷马于昆明池上绕水而走御者厚衣狐裘甚寒而仲都独无忧也
　　世俗咸曰汉文帝躬俭约修道徳以先天下天下化之故致充实殷富泽加黎庶谷至石数十钱上下饶羡天下有鹳乌羣国皆食之三辅俗独不敢取之或取即雷霹雳起原夫天不独左彼而右此杀乌适雷
　　秦始皇见周室失綂自以当保有九州见万民碌碌犹羣羊聚诸皆可以竿而驱之故遂以败也
　　董贤女弟为昭仪居椒风舍后汉朱佑初学长安帝往之佑不时相劳苦而先升讲舍后车驾幸其第帝因笑曰主人得无舍我讲舍乎以有旧恩数防赏爱余与刘子骏言养性无益其兄子伯三曰天生杀人药必有生人药也余曰钩吻不与人相宜故食则死非为杀人生也譬若巴豆毒鱼矾石贼鼠桂害獭杏核杀猪天非故为作也
　　王翁时男子毕康杀其母诏焚烧其尸暴其罪于天下余上章言宣帝时公卿朝防丞相语次曰闻枭生子长且食其母果然有贤者应曰但闻乌子反哺耳丞相大慙君子之于禽兽尚为之讳况人乎
　　宓羲之制杵臼万民以济及后人加功因延力借身重以践碓而利十倍杵舂又复设机闗用驴骡牛马及役水而舂其力乃且百倍
　　扶风漆县之邠亭部言本大王区处其民防日相与夜市而不为则有羞
　　关东鄙语曰人闻长安乐出门西向笑和肉味美则对门而哨
　　余归沛道病絮被綘罽襜乗骍马宿下邑东亭亭长疑是贼卒余令勿问乃间而去此安静自存
　　楚之郢都车挂毂民摩肩市路相交号为朝衣新而暮衣弊
　　元帝求方士汉中道人王仲都大暑中使暴坐又环以千鑪不言热
　　高君孟颇知律令甞自伏冩书郎署里其老欲代之不肯云我躬自冩乃当十遍读
　　刘子政子骏伯玉三人尤珍重左氏教子孙
　　余同时左郎官有梁子初杨子林好学所冩万卷至于白首常有所不晓百许寄余余观其事皆畧可见矣成帝幸甘泉诏扬子云作赋倦卧梦其五脏出在地以手收内入觉太少气一年卒
　　博士弟子韩生遭三夜有竒梦来以问人人教晨起厠中祝之三旦人告以为祝诅捕治数日死
　　余前为典乐大夫有鸟鸣于庭树上而府中门下皆为忧惧后余与典乐谢俟争闘俱坐免去
