<!-- { "loadSidebar": true } -->
　　杨友直元坦尝于【阙】　元间判余干与余情昵而福儿托契仲实同守【阙】　实为合二姓之好然未尝悉其上世所从来兹卜居丰阳去友直所居仅一舍因得拜其先茔及髙曽已下诸像乃知杨氏为宋文公亿之后有以武功起家者土著盐之澉浦髙祖春宋武经大夫国朝赠中宪大夫松江知府上骑都尉追封农郡伯曽祖发宋右武大夫利州刺史殿前司选锋军统制官枢密院副都统国朝内附改授明威将军福建安抚使领浙东西市舶总司事赠懐逺大将军池州路总管轻车都尉追封农郡侯祖梓嘉议大夫杭州路总管致仕赠两浙都转运盐使上轻车都尉追封农郡侯諡康惠父楧敦武校尉贑州路同知知宁都州事卒于官友直生方睟耳母周夫人携孤扶榇而归时康惠公及陆夫人与楧生母訾夫人相与保防至泰定丁卯康惠薨逝友直已年二十余矣为人倜傥多才好学不倦能嗣其先徳江浙财赋总管韩仲山重其才以女妻之比官上饶通守常州所在著绩方将振其家声而天不悔祸复于至正丁酉溘然长逝春秋仅五十有五少寡遗孤防防在疚伤余结契仲实不幸早逝惟友直足为旅人相依今复尔则信乎其命之穷也嗟乎友直往矣无以报称惟应状君世徳及所行事以请于当代大方为友直不朽计耳
　　丁酉八月张氏以水师数万来攻嘉兴羽檄星驰川陆戒严海盐自州佐巡塲以下皆统兵北屯半逻新丰广陈以备他道州城闭塞兼旬民间米谷骤踊而薪爨不属多破斫檐柱几榻而炊杨完者以大军四伏使小舟数十百艘饵之敌樯舻蔽天排川而下追至杉青东西岸多积苇以待时南风大作岸上举火敌舟焚燎至四十里不止死者甚众遂舍舟登陆进逼城下战于东堰大破之斩首万七千级俘者数千张氏统军张士信以伏水遁还然完者凶肆掠人货钱至贵家命妇室女见之则必围宅勒取婬污信宿始得纵还少与相拒则指以通贼纵兵屠害由是部曲骄横凡屯壁之所家戸无得免焉民间謡曰死不怨泰州张生不谢宝庆杨善乎余廷心之言曰苗獠素不被王化其人与禽兽等不宜使入中国他日为祸将不细今若此何其言之若持左券也
　　张氏既归命本朝兄弟相继拜太尉平章之命乃于十九年秋七月大城武林至起平松嘉湖四路官民以供畚筑虽海盐一州发徒一万二千分为三番以一月更代皆裹粮逺役而督亊长吏复借之酷敛鞭朴棰楚无有停时死者相望至本年十月始得迄功比费数十百万而新城碑记至以南仲山甫为譬其辞有曰有嘉太尉克绥我民畴其相之平章弟昆又曰我作我息我出我入变呻为讴伊谁之力岂不惭腼斯言也乎
　　州濒海盐为国利然亡命得以私贩擅之每操兵飞棹往来贾贩虽吏兵莫之敢撄至正丁酉泺城范廉卿以防补芦沥巡检其为人恂恂儒者顾长骑射无论鸟兽不及飞窜虽海涂上跳鱼子蟹之细捷射之百不失一夜每悬火竿上去竿三百步从暗中射火无不灭也于是亡命心惧毋敢于州比私贩境内为之肃然先是本路推官陈春以平反盐狱数百人见称至是本路大僚曰使官人人如范何必陈司理平反也
　　楚石大师为沙门尊宿尝从驾上都有漠北懐古诸作余尝读其自言羊可种不信茧成丝之句疑以为羊可种乎因以问师师曰大漠延西俗能种羊凡屠羊用其皮肉惟留骨以初冬未日埋着地中至春阳季月上未日为吹笳呪语有子羊从土中出凡埋骨一具可得子羊数只此葢四生胎外之化也亦不足怪特非中国所有致生疑耳后读浦江吴立夫西城种羊皮书褥歌云波斯国中神夜语波斯牧羊俱杂虏当道剚刀羊可食土城留种羊胫骨四围筑垣闻杵声羊子还从胫骨生青草丛抽脐未断马蹄踣铁绕垣行羊子跳踉却在草防王如拳不同老饫肉筵开塞馔肥裁皮褥作书林宝南州侠客遇西人昔得手褥今无伦君不见氷蚕之锦欲盈尺康洽年来贫不贫此又云以胫骨种之与琦师目见之者不同也葢波斯国别有种法如吴诗所闻耳州学在浄业寺南神宇斋舍颇亦厰有至元六年知州赵孟贯贾禧重修碑至正六年知州叶彦中再修亦有碑然三州守皆贤有治声于当时赵字子唯台州黄岩人治海上有惠政民到于今犹念之其祖子英为宋宗正少卿南迁时以宗室从为黄岩丞遂家焉有子六人皆以文学登膴仕至其孙师渊为太常丞师夏为判宗皆受业于紫阳之门且缔姻焉故能以礼世其家施于有政云贾字吉甫宛丘人能行之以正限之以信羣佐若卑弟生之聴严傅老胥肃然若家老之奉其尊也叶字大中松阳人尝以才敏有风操为江南行御史台架阁管勾所至皆有休绩可纪至于留神庠校崇道重学则三君之雅意均也
　　杜少陵集自游龙门至过洞庭诗目次第为此州先正鲁訔季钦编定大都一循少陵生平行迹亦可以见其诗法升降亦随其年自少而壮而老愈入于细而化也注脚多所补益极为后学借资第音切类多吴音其他注释如以铁马汗常趋为昭陵石马果常有汗以空同小麦熟为不近武威林间踏鳯毛踏字为跨字之误汝与山东李白好以山东为东山天阙象纬逼以天阙为天阅江月满江城以江月为秋月赤骥顿长缨以缨为辔之类不免为杜集増累州弟子员张炯子晦卓荦有竒表与予为道义交每言其祖文穆公受知于世祖皇帝尝被召入便殿问当时急务时方隆冬上以所坐貂褥撤赐命坐别以他褥进御公所上数十条皆当时切要上命执政以次第举行而僧格卢世荣辈以罢冗官一条为侵夺朝权詈声朝堂曰何物蛙虾儿遽欲夺吾柄邪夜令健儿竢之途将甘心焉幸中表赵文敏知之邀还途中得免明日虽拜翰林承防寻以惧祸病免及卢桑伏诛诏还前官大徳间以老疾不起时论惜之有集若干卷行于世
　　澉浦市舶司前代不设惟宋嘉定间置有骑都尉监本镇及鲍郎盐课耳国朝至元三十年以留梦炎议置市舶司初议番舶货物十五抽一惟泉州三十取一用为定制然近年长吏巡徼上下求索孔窦百出每番船一至则众皆懽呼曰亟治厢廪家当来矣至什一取之犹为未足昨年番人愤愤至露刃相杀市舶勾当死者三人主者隐匿不敢以闻射利无厌开衅海外此最为本州一大后患也
　　潘从事泽民尝为余言本州达噜噶齐额森布哈本北人以至正三年至海上时方八月秋涛大作潮声夜吼震撼城市布哈初至闻此夜不敢卧起问门者门者熟睡呼之再三始从梦中荅曰潮上来也及觉知是官问惧其荅迟连声曰祸到也祸到也狂走而出布哈误聴遂惊跳入内呼其妻曰本冀作达噜噶齐荣耀县君不意今夕共作此州水鬼遂夫妇号泣合门大恸外巡徼闻哭传报州正佐官皆颠倒衣裳来救以为布哈遭大变故也因急扣门布哈愈令坚闭庶水势不得骤入同寮益急遂破扉倒墙而入见布哈夫妇及奴婢皆升屋大呼救我同寮询知不觉共为絶倒乃知唐人潮声偏惧初来客为真境也布哈今为参知政事
　　己亥秋九月晦余晓诣嘉禾时晓星犹在树杪忽西南天裂数十百丈光焰如猛火照彻原野一时村犬皆吠宿鸟飞鸣余谛观其裂处蝡蝡而动中复大明若金融于冶铸者少时方合操舟者谓余曰此天开眼也彼不知天者至尊裂者极祸闗系岂藐小乎哉是年冬十二月有州东赵氏家屠豕脱治已竟既出肺肠其肠忽蜿蜒疾行虽健蛇不若也主人追之不能及遂出城遇海而止此葢国家有心腹肾肠之人归向寛大容蓄之象也
　　州民有朴知义者家翁庄堰幼生而不慧至八嵗不语一日俄谓其母曰今日墙外牛鬬娘可避之举家骇而且喜已而邻人之牛果鬬墙外是后复不言一日复言有官兵来未几张军从云间来自此言无不验四方挟钱帛来问者如见神明家至骤富然见人有凶事辄指而告之如响由是人见之始多面如死灰惟恐其有恶言也母因戒之其后惟母告之言则言年十九始娶与其妻一接而殒此虽人妖亦似乎保真通灵故能前知如此及少近妇人忽焉灭没殆真泄而神与之俱亡无足怪也
　　金粟寺有康僧防身像余于至正癸巳始得顶礼明年春余以伯兄见背到寺礼懴复与潘广文泽民检发唐代所书三藏然零落过半惟华严法华楞严宝积维摩长阿舍及诸律论之半犹完整不坏翻阅逾旬忽于晡时作礼像前见像眉间有光须防光若白线嫋嫋而出盘绕华葢而上余遂鸣钟聚僧称佛名号礼拜赞颂至暮而光复从眉间收摄人人叹为稀有泽民因作放光记纪其事曰夫佛者觉也觉者灵照不灭也含之可以内照六根放之可以旁烛三界此从七佛至于未来圣尊一光相续而常照者也第能保光于无始常照而不断则虽百千万劫此光常若如新粤自汉年觉光东度迄于吴代犹未该被于是康法师以舍利示感始辟法门于吴防传像教于江左是葢以身光照摄东南四生之祖也既而立化天禧腾身金粟灵像栖托实在于广慧焉甲午之春三月十有三日前教授余干桐江姚桐夀乐年以孔懐之戚礼懴像前忽眉间若有白云一线出于鍼孔者蜿蜒少时遂若朱蛇游雾歘闪盘旋难以名状久之或若虹拳或如波曲或延袤长引或轮囷成晕时佛日朗映俄见天地楼阁皆成五彩似从放光石中看金碧世界也于时大众惊叹此瑞为世稀有余以为此宁独法师觉光常照而已哉要亦以广文宿习圆满今之防祷发于天情故与灵契防格若以铁击石以木钻燧感极而光灵示现之耳此一光也更不特为广文感极之证而见前千万善信莫不摄身神光之内各为照彻因地使信心复萌此又法师了却过去劫中普照羣有之一大愿力也余身被灵瑞五体投地援笔记此为后学啓信
　　州着姓常氏自忠毅公与秦桧不合退居海上遂家焉其后有号蒲溪者亦官参知政事入本朝子孙多不学尝言有厥祖遗像一幅以兵乱失之后复得之民间因出以示余其像瘦恶而髯戴貂蝉冠上有赞曰佑时生甫同徳暨汤治格一隆力成再造长乐温凊遂明王孝理之心海宇阜丰跻斯民仁夀之域公功棐迪帝庸作歌列辟具瞻谓相君之形惟肖睿辞敦奬见王者之制坦明郁郁乎其文哉皜皜不可尚已其后题曰绍兴龙集壬申仲春谷旦门下士武原鲁拜赞余甚疑之此赞似宰相两常公皆不得柄国奈何有此后检宋范茂明集有代贺秦太师画像啓乃知此赞是摘啓中数语为赞耳此葢桧像而子孙爱重此啓裁截前后词句而借以为赞也年代既久沦落民间为常氏所得复以鲁为本州人益信而不疑耳不知鲁中绍兴甲午赵逵榜桧方柄国故称门下第不识茂明何故代作啓余备録以示常氏不以为然愈益珍重嗟嗟是忘乃祖之仇而拜其仇也子孙诚不可不学如此
　　嘉兴通守缪思恭当张氏来攻嘉兴杨完者命缪以火攻我师遂大捷既而张氏归命因大城武林檄缪统所属工徒以赴其役张阴属其弟士信乘此戮辱之众皆为缪心战缪不以介意缪当治西北面数十百丈以松江路工徒属之缪每事作则先人止则后众劳来督罚殊得众心由是视他所筑愈益坚好士信亦无奈何忽一日巡工至缪所辖地分时日已虞渊而工犹未辍士信曰日出而作日入而息汝何独劳民如此缪曰平章礼絶百司犹敬共皇命日夕尚勤畚插况为之民者敢偷余晷士信曰此人口利如锥何恠杉青闸畔烈烈逼人缪曰今幸太尉革面国家借此得成奬顺之典若念杉青之役犹恨不力纵逸平章耳士信曰别驾好将息言及杉青犹能使人肉跳不已
