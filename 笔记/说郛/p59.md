<!-- { "loadSidebar": true } -->
　　夫主上不能独化也必资贤辅物心不为易治也方俟甄议使夫小人退野君子居朝然后可为得矣然则善恶相生是非交蹂形彰而影附唇竭而齿寒茍有其真不能无其伪也是以歴代帝王统御家国莫不侧身驰心以恭英乂及所封授则犹是愚小莫不攘臂切齿以疾奸佞及所诛逐则谬加贤良此有识者之所嗟痛也夫山鸡无灵买之者谓之鳯野麟嘉瑞伤之者谓之麕然麟鳯有图麕鸡无识犹复以真为伪以伪为真况忠逆之情静躁之性愚靖者类直智狂者类贤洁已者不能同人犯颜者短于忤主情状无形象可见心虑非视听所知欲使银铅不杂淄渑殊味其有得者亦万代之一遇也是以吴用宰嚭致戮于子胥鲁退仲尼委政于季氏秦诛白起以举应侯赵信郭开而杀李牧卞和献玉反遇楚刑北郭吹竽滥食齐禄若斯之类实繁有徒然则所是不必真所非不必伪也故真伪之际有数术焉不可不察也何者夫众之所誉者不可必谓其善也众之所毁者不可必谓其恶也我之所亲者不可必谓其贤也我之所疎者不可必谓其鄙也何以明言昔尧理洪水伯鲧为众所举而洪水莫除魏伐中山乐羊为众所慢而中山卒拔邓通延夣于汉主而非傅説之才屈原见逐于楚王而无共工之罪此则众议不必是独见未为得也是故明主畴咨在位详省己虑先难而后易考着以究徴使夫登用者不愧其赏有罪者不逃其责然后可为当矣然则良马验之于驰骤则驽骏可分不借孙阳之举也柔刃徴之于断割则利钝可见不劳风胡之谈也茍有难知之人试之以任事则真伪自辩以塞天下之讼也故先王之用人也逺使之而观其忠节近使之而察其敬勤令之以谋可识其智虑烦之以务足见其材能杂之以居视以贞滥委之以利详以贪廉困穷要之以仁危难思之以信寻其行而探其性听其辞而别其情尽吕尚之八徴验臯陶之九徳然后素丝皆染白璧投泥而不渝黄叶并雕青松凌霜而独秀则伪者去而真者得矣故孔子曰众善者必察焉众恶者必察焉其是之谓乎
　　同异第九
　　夫同声相应同气相求虽虎异谷风虎啸而谷风起蛇非山雾蛇踊而山雾兴理所同耳夫异类殊羣异情同行虽蛤因雀化而蛤不与雀游鴽自防为而鴽不与防匹理所异耳然父子兄弟非不亲矣其心未必同君臣朋友非不疎矣其心未必异故瞽叟愚而重蕐圣盗蹠贪而柳下廉刘季困而纪信焚伯桃饿而角哀死亦犹烟灰同出飞沉自分胶漆异生而坚固相守也然则情性不等同异难并大易虽云同人于门三爻复云伏戎于莽此则于同不能无异也故有面同而心不同者有外异而内不异者有始同而终异者有初异而末同者有彼不同我而我与之同者有彼不异我而我与之异者何以明之昔者陈平面向吕后而心归刘氏程婴外逆孙臼而内存赵孤张耳陈余始则刎颈之交终构叅商之隙夷吾小白初有射钩之怨末为鱼水之欢田氏懐诳义于齐君齐君弥信亚父尽至忠于项羽项羽益疑是则同异之心不可以一二而测也是故明者徐视而审听高居而逺望也随时之宜唯变所适因其可同而与之同矣因其可异而与之异矣故卫青竖耳汉武委之以军旅由余虏耳秦穆授之以国政夫以卫青由余敌于秦汉非不疎矣犹知可同而同之况于父子兄弟之亲而有可异者乎且管叔兄耳姬旦诛之以极刑石厚子矣石碏死之以大义也夫以管叔石厚比于旦碏非不亲矣犹知可异而异之况乎君臣朋友之疎而有可同者乎故能同异者为福不能同异者为祸虞舜能同八元能异四罪永垂圣哲之名殷纣不同三仁不异二臣故取败亡之辱是则同异之际不可失其微妙也故孔子曰见几而作不俟终日其是之谓欤
　　爱憎第十
　　夫日之明也无幽不烛葢之以重云则光辉莫覩水之鉴也有来而斯应混之以糁土则影象俱灭夫以水日之明鉴失其常然者岂不以云土之异移其性乎是则人有神智之察非不灵矣徒以内存爱尚之情外挟憎忿之事则是非得失不能不惑焉何以明之昔重蕐孝矣瞽叟病之亲行不义寤生贤矣武姜恶之自搆其乱鹤乃贱矣卫君重之载以蕐轩马则微矣楚王好之衣以文绣夫以骨肉相亲固无间矣而犹憎之禽兽类别诚有分矣而犹爱之况乎明君信臣不如父母之信子耶士媚于主巧于鹤马之媚人而无爱憎之迷者葢亦寡矣是故汲黯袁盎以忠谏而屡出籍孺韩嫣以佞幸而益重孙通谀言而受赏贾谊切直而见疎甚矣哉爱憎之惑人也如此若夫忠臣之事君也面诤君之恶方欲成君之美而君反以为憎已也佞人之事主也面谀主之善方反长主之过而主反以为爱已也殊不知闻恶而迁善永为有道之君悦善而忘恶长为不义之主是则致君于有道者岂得不为大爱乎陷主于不义者岂得不为大憎乎而主不原忠谄之情轻肆向背之志以为爱己者己亦爱之则宠光加于三族以为憎己者己亦憎之则夷灭被于五宗遂使剖心刎颈之诚弃而莫用防痔吮痈之类擢以殊级且夫赏以劝善名以爵贤使天下不肖者有名无功者受赏则何以劝天下乎法以禁非刑以惩恶使夫懐忠者坐法行直者遇刑则何以禁天下乎是以汉憎雍齿张良以为可封隋宠少师伯比以为可伐何则有功者害适为不祥无徳是亲自下关

　　説郛卷九上
<子部,杂家类,杂纂之属,说郛>
　　钦定四库全书
　　说郛卷九下　　　　　　元　陶宗仪　撰迃书【司马光】
　　余生六龄而父兄教之书虽诵之不能知其义又七年始得稍闻圣人之道朝诵之夕思之至于今二十有七年矣虽其性之昏愚惫而不能进然勤亦至矣时有所获书以示人人之论高者则曰子之书庸而无竒众人所同知也论卑者则曰子之书迃而难用于世无益也嘻我穷我之心以求古之道力之所及者则取之庸与迃惟人之所名也我安得知之故命其书曰庸书亦曰迃书云
　　释迃
　　或谓迃夫曰子之言太迃于世无益也迃夫曰子知迃之无益而不知其为益且大也子知迃之有益而不知其为损亦大也子不见夫树木者乎树之一年而伐之则足以给薪苏而已二年而伐之则足以为桷五年而伐之则足以为楹十年而伐之则足以为栋夫岂非收功愈逺而为利愈大乎古之人惟其道闳大而不能狭也其志奥而不能迩也其言崇高而不能庳也是以所适龃龉而或穷为布衣贫贱困苦以终其身然其遗风余烈数百千年而人犹以为防向使其人狭道以求容迩志以取合庳言以趋功虽当时贵为卿相利止于其躬荣尽于其生恶得余泽以及后世哉如余者患不能迃而已矣迃何病哉
　　辨庸
　　或谓迃夫曰子之言甚庸众人之所及也恶足贵哉迃夫曰然余学先王之道勤且久矣惟其性之惛也苦心劳神而不自知犹未免夫庸也虽然古之天地有以异于今乎古之万物有以异于今乎古之性情有以异于今乎天地不易也日月无变也万物自若也性情如故也道何为而独变哉子之于道也将厌常而好新譬夫之楚者不之南而之北之齐者不之东而之西信可谓殊于众人矣得无所适失其所求愈勤而愈逺邪呜呼孝慈仁义忠信礼乐自生民以来谈之至今矣安得不庸哉如余者惧不能庸而已矣庸何病哉
　　士则
　　或曰为士何如迃夫曰士者事天以顺交人以谨谨司其分不敢失陨而已矣或曰为士者亦事天乎曰是何言也天者万物之父也父之命子不敢逆君之言臣不敢违父曰前子不敢不前父曰止子不敢不止臣之于君亦然故违君之言臣不顺也逆父之命子不孝也不顺不孝者人得而刑之顺且孝者人得而赏之违天之命者天得而刑之顺天之命者天得而赏之或曰何谓违天之命曰天使汝穷而汝强通之天使汝愚而汝强智之若是者必得天刑或曰何谓天刑曰人之刑赏刑赏其身天之刑赏刑赏其神故天之所赏者其神闲静而佚乐以考终其命天之所刑者其神劳苦而愁困以夭折其生彼虽偻然而白首犹贰负之臣桎梏而处诸石下虽逾千岁恶足称寿哉或曰夫士者当美国家利百姓功施当时泽及后世岂独龊龊然谨司其分不敢失陨而已乎曰非谓其然也智愚勇怯贵贱贫富天之分也君明臣忠父慈子孝人之分也僣天之分必有天灾失人之分必有人殃尧舜禹汤文武勤劳天下周公辅相致太平孔子以诗书礼乐教洙泗顔渊箪食瓢饮安于陋巷虽徳业异守出处异趣如此其逺也何尝舍其分而妄为哉
　　言戒
　　迃夫曰言不可不重也子不见钟皷乎夫钟皷叩之然后鸣铿訇镗鞳人不以为异也若不叩自鸣人孰不谓之祆邪可以言而不言犹叩之而不鸣也亦为废钟皷矣
　　防齿
　　迃夫病防齿呻吟之声达于四隣通夕不寐有道士过之问曰子知病之所来乎曰不知也道士曰病来于天天且取子之齿以食食骨之虫而子拒之是违天也夫天者子之所受命也若之何拒之其必与之迃叟曰诺于是以齿与虫惛然而寐一夕而愈
　　虿祝
　　迃夫夜立于庭拊树而虿螫其手捧手吟呼痛彻于心家人呼祝师祝之祝师曰子姑勿以虿为惨烈以为凡虫而藐之曰是恶能苦我哉则痛已矣从之少迟而痛息乃谢祝师曰尔何术而能攘虿之毒如是其速也祝师曰虿不汝毒也汝自召之余不汝攘也汝自攘之夫召与攘皆非我术之所能及也子自为之也于是迃夫叹曰嘻利害忧乐之毒人也岂直虿尾而已哉人自召之人自攘之亦若是而已矣
　　贩车
　　天雨迃夫出见贩车息于高蹊者指谓其徒曰是车也将覆不久矣行未十步闻讙声顾见其车已覆其徒问曰子何用知之迃夫曰吾以人事知之夫天雨道泞而蹊独不濡又狭而高是众人之所趣也而车不量其力因狭擅高久留不去以妨众人之欲进者其能无覆乎祻有钜于此者奚贩车之足云
　　拾樵
　　迃夫见童子拾樵于道约曰见樵先呼者得之后毋得争也皆曰诺既而行相与笑语戏狎至驩也瞲然见横芥于道其一先呼而众童子争之遂相挞击有伤者迃夫惕然亟归而叹曰今天下之利大于横芥者多矣吾不知戒而日与人游恃其驩而信其约一且有先呼而鬬者能无伤乎
　　知非
　　或曰蘧伯玉五十而知四十九年非信乎曰何啻其然也古之君子好学者有垂死而知其未死之前所为非者况五十乎夫道如山也愈升而愈高如路也愈行而愈逺学者亦尽其力而止耳自非圣人有能穷其高逺者哉
　　天人
　　迃叟曰天力之所不及者人也故有耕耘敛藏人力之所不及者天也故有水旱螟蝗
　　无怪
　　迃叟曰有兹事必有兹理无兹理必无兹事世人之怪怪所希见由明者视之天下无可怪之事
　　理性
　　易曰穷理尽性以至于命世之高论者竞为幽僻之语以欺人使人跂悬而不可及愦瞀而不能知则尽而舍之其实奚逺哉是不是理也才不才性也遇不遇命也
　　事亲
　　迃叟事亲无以逾人能不欺而已矣其事君亦然
　　事神
　　或问迃叟事神乎曰事神或曰何神之事曰事其心或曰其事之何如曰至简矣不黍稷不牺牲惟不欺之为用君子上戴天下履地中函心虽欲欺之其可得乎
　　寛猛
　　迃叟曰寛而疾恶严而原情政之善者也
　　回心
　　或问子能无心乎迃叟曰不能若夫回心则庶几矣何谓回心曰去恶而从善舍非而从是人或知之而不能徙以为如制駻马如斡磻石之难也静而思之在我而已如转戸枢何难之有
　　无益
　　迃叟曰言而无益不若勿言为而无益不若勿为余久知之病未能行也
　　学要
