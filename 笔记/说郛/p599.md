<!-- { "loadSidebar": true } -->
　　説郛卷八十九上　　　　元　陶宗仪　撰宝章待访录【米芾】
　　汉河间献王购书必录古简梁武元隋唐文帝金题玉躞锦质绣章破纸断麻取而华国天宝以后或进书得官亦知上笃好本朝本宗混一伪邦国书皆聚然士民之间尚或藏者既非宝鉴皆以世传闻见浸多惧乆废忘因作宝章待访录以俟访图书使焉元祐丙寅八月九日
　　目覩
　　晋右军王羲之书雪晴帖
　　右真迹在承务郎吴郡苏激处集贤校理舜钦子也帖尾有古跋君倩字及褚氏字印
　　陈僧智永真草书归田赋
　　右真迹在襄阳魏泰处故南昌人装题曰虞世南白麻纸有古跋曰开成五年白马寺临一过潭记某官潭泰游湖外携行赏跋累日
　　唐率更令欧阳询书卫灵公天寒凿池帖
　　右真迹麻纸在魏泰处
　　唐彭王傅徐浩书张九龄司徒告
　　右真迹用一尺髙绢书多渴笔词云正大厦者柱石之力匡帝业者辅相之功生则保其雄名没犹称其盛徳今在其孙曲江人岭南县令张仲容处某官于桂林借留半月仍以纸覆裹欲为重背仲容借其印缝古纸不许九龄神道碑亦浩书
　　唐中书令褚遂良枯树赋
　　右唐粉蜡纸搨书也在承议郎合肥魏伦处收以为真迹魏氏刻石某官杭过润借观于甘露寺
　　唐太师顔真卿书送辛子序
　　右真迹楮纸书在宝文阁学士谢景温处前后为好事者以笔描二大印其文乱仍书铉字其中幸不合缝鉴非铉笔甚累墨宝某佐宝文于潭屡经赏阅
　　陈僧智永千文
　　右唐粉蜡纸搨书有古跋云契濶艰难不敢失坠信好事也在前国子监直讲杨褒处得于外舅王安国某元丰五年过金陵见之内二真字双钩填者然人犹未信为搨焉
　　陈僧智永千文
　　右楮纸书唐人临写在宣徳郎陈幵处恭公侄作梵夹册虽非真迹秀润圆活逼真今已罕得某尝三阅
　　智永千文半卷
　　右黄麻纸唐人临书在刑部尚书丹阳苏颂处
　　王右军兰亭燕集序
　　右唐粉蜡纸双钩摹本在苏激处精神笔力毫发毕备下真迹一等此系冯承素辈搨赐大臣者舜钦父集贤校理耆购于蜀僧元霭某与激友善毎过公必一出遂亲为背饰
　　唐太师顔真卿乞米帖
　　右真迹楮纸在朝请郎苏澥处度支郎中舜元子也得于闗中安氏士人多有临搨本此卷古玉轴缝有舜元字印范仲淹而下题跋某尝十余阅
　　唐率府长史张旭四帖
　　右真迹在杭州陆氏大姓也旧有五帖第一秋深第二前发第三汝官第四昨日第五承须今所存四帖汝官后有一古印文记不可辨昨日承须二帖襞纸也陆氏子素从奉议郎闗景仁学闗因借橅三大帖余丱见石本于镇戎军及冠官桂林朝奉大夫闗为使者语及始知石在闗氏二十五官潭通判邠州以石本见寄三十五官杭而景仁为钱塘令陆氏子登进士第者来谒与闗谢而阅之既见真迹独秋深一帖诘之良乆颦蹙而言嘉祐中太守沈文通借观抑留不还自此不复借出因亦不复借阅遣工橅得之即归诘遘弟遬时为郡从事乃言在其侄延嗣处后复得阅今归余家
　　王右军来戏帖
　　右麻纸六朝人所临写旁注小真字数枚复以雌黄覆之在苏州故相丁谓孙景处后以一万质于郓州梁子志处子志故相梁适孙也又有唐双钩橅帖亦在丁景处某皆有题跋
　　韩择木八分
　　右真迹楮纸在丁景处第二行书官位以大字改为中字
　　唐太师顔鲁公书名两字
　　右真迹书岭南刺史绫告在朝奉郎临江许彦先处
　　唐辩才弟子草书千文
　　右黄麻书在龙图阁直学士吴郡滕元发处滕以为智永书某阅其前空两才字全不书固以疑之后复空永字遂定为辩才弟子所书故特阙其祖师二名耳
　　唐虞世南枕卧帖
　　右双钩唐摹本在朝奉大夫钱塘闗杞处上有储氏图书古印闗尝谓某曰昔越州一寺修佛殿于梁栋内龛藏一函古橅数十本所可记者王右军十七帖世南枕卧帖十鬭九帖褚遂良奉书宁帖上皆有储氏图书字印致功精絶毫发干浓毕备闗与僧善购得枕卧十鬭九奉书宁三帖
　　唐秘书少监虞世南积时帖
　　右古双钩摹本在承议郎洛阳李熙处翰林学士维之孙亦缝有储氏印某借橅石
　　唐僧髙闲草书千文
　　右楮纸真迹在承议郎李熙处
　　唐礼部尚书沈传师书道林诗
　　右在潭州道林寺四絶堂以杉板薄略布粉不葢纹故嵗乆不脱裴休书杜甫诗只存一甫字某尝为杜板行以纪其事沈牌某官潭借留书斋半嵗搨得之石本为橅石僧希白务于劲快多改落笔端直无复缥缈萦囘飞动之势
　　唐太子率更令欧阳询书荀氏汉书节
　　右楮册小楷在潭州南楚门胡世淳处
　　唐欧阳询书道林之寺牌
　　右在潭州道林寺笔力险劲勾勒而成有刻板本又江南庐山多裴休题寺塔诸额虽乏笔力皆种种可爱
　　羲之千文
　　右楮纸书字笔力圆熟在宣州观察支使王仲诜处故相珪之侄谬题贺知章书四字于韵字下非也
　　顔鲁公顿首夫人
　　右真迹楮纸破烂过半在驸马都尉王晋卿家
　　孙过庭草书千文
　　右真迹黄麻纸书缝有梁秀收阅字印王氏图书四字随圈四转其异制也在同上
　　懐素诗一首
　　右真迹绢书在王晋卿第
　　张长史虎儿等三帖
　　右楮纸真迹同上
　　晋武帝王浑王戎王衍郗愔陆玩桓温陆云谢安谢万等十四帖
　　右真迹在驸马都尉李公炤第武帝王戎书字有篆籀气象奇古墨色如漆纸皆磨破上有开元二字小印太平公主胡书印美哉不可得而加矣世之奇书也王涯永存珍秘印殷浩之印梁秀收阅古书记字印内郗愔一帖即阁本法帖所录者昔使王着取溥家书与阁下书杂模模此卷中独取愔两行余在所弃哀哉谢安慰问帖字清古在二王之上宜乎批子敬帖尾也
　　晋谢奕谢安桓温三帖
　　右真迹麻纸书在李公炤家上有钟绍京书印窦蒙审定字印谢安一帖为后人恐墨淡复用深墨填过使人惋怛与前卷并有绢帖书爵号自为名笔
　　黄素黄庭经
　　右同上字札古无褚薛体殆六朝人所作缝有钟绍京印后有陶谷汉时跋云此换鹅经也甲戌九月十一日百计取得此书详观诚无唐盛时是铦锋笔行书虽恐非右军诚尔界行有钟绍京书印二字小印卷末真写台仙二字用陈氏图书印印之又有钱氏忠孝之家印纸跋云山隂道士刘君以羣鵞献右军乞书黄庭经此是也逸少真书此经与乐毅论太史箴告誓文累表也兰亭洛神赋皆行书其他皆草书也草书十行敌行书一字行书十行敌真书一字耳又续题云此乃明州刺史李振景福中罢任过浚郊遗光禄朱卿朱卿名友文即梁祖之子后封博王王薨予获于旧邸时贞明庚辰秋也晋都梁苑因重背之中书舍人陶谷记是日降麻以京兆安彦威兼副都统米某跋云印小字乃唐越公钟绍京印也此书在李太师第固是甲观
　　顔鲁公郭定襄争坐位第一帖
　　右楮纸真迹用先丰县先天广徳中牒起草秃笔字字意相连属飞动诡形异状得于意外也世之顔行第一书也缝有顔氏守一图书字印在宣敎郎安师文处长安大姓也为解盐池句当官携入京欲背予得见之安自云季明文鹿脯帖在其家
　　晋王右军稚恭进镇帖
　　右麻纸书迹后有太常卿萧祐题跋在前著作郎王仲修处
　　晋王羲之官奴帖
　　右双钩麻纸本亦在王仲修处
　　唐张右史季明贺八清鉴等帖
　　右楮纸真迹笔法劲古不类他书世间季明第一书也在承议郎苏液处世多刻石
　　懐素千文
　　右绢书真迹在苏液处沈遘刻板本是也
　　懐素书任华草书歌
　　右真迹两幅绢书字法清逸歌辞奇伟在驸马都尉王晋卿第尚方有三幅乃其后幅适完尝请出第观复归尚方
　　李邕多热要葛粉帖
　　右白麻纸真迹上有唐氏杂迹字印陈氏图书字印勾得元图书记字印紫微舍人石休物今在其孙前宿州支使夷庚处前一帖与光八郎谢恵鹿帖真迹余过甬上于夷庚处购得之
　　懐素草书祝融髙座帖
　　右绢书两行此字入神石紫微尝刻石有六行今不见前四行问夷庚云在王洙防政家此亦为其子弟购去矣
　　陈贤草书帖
　　右六七纸字奇逸难辨如日本书上亦有唐氏杂迹字印在驸马都尉李公炤家
　　顔真卿祭叔濠州使君文
　　右真迹楮纸书改抹多在长安安氏子师丈携至京
　　顔真卿疎拙帖
　　右麻纸书真字清劲秀发亦与李大夫时顔责硖州别驾此顔第一帖也
　　懐素三帖
　　右绢帖云贫道胸中如刀刺第二帖见顔公第三帖律公发懐素不与世之第一帖也亦见于师文
　　懐素自序
　　右在湖北运判承议郎苏泌处前一幅破碎不存其父舜钦补之
　　庾翼帖全幅上有窦蒙审定印
　　张芝王翼二帖非真
　　虞世南汝南公主墓志
　　欧阳询碧牋四帖草圣
　　顔真卿与李大夫奏事张溆二帖
　　懐素草书三幅杨凝式书三帖
　　皇象急就唐橅奇絶
　　右在故相张公齐贤孙名直清字舜钦处今为楚州山阳主簿
　　王右军桓温破羌帖有开元印唐懐充跋
　　右笔法入神奇絶帖与王仲修学士家稚恭帖同是神物有开元印懐充跋在苏澄道渊之子之纯处今为歙州判官
　　王献之送梨帖有黎氏印连栁公权跋王右军言叙帖两行有贞观半印徐僧权字
　　右在左藏库副使刘季孙处据栁公权跋于唐太宗书前杂出献之书乃将其父书却黏于献之帖后云又一帖栁误以父为子矣况不知书者乎
　　李邕四帖内一幅碧牋有唐氏杂迹印勾徳元图书记印陈氏图书印与石夷庚所藏多热帖同
　　右在章子厚家
　　王右军笔阵图前有自写真纸薄如金叶索索有声右同上章公自云借与赵竦今为蔡河拨发
　　王右军纸妙笔精帖有贞观印王大令日寒帖有唐氏杂迹印
　　右故相王曾家物在其孙景融处后为前龙图待制沈括存中取之古跋右军作羊欣大令作薄绍之仍将大中嵗跋刮去数字填为薛邕记之而故相薛居正题曰和傅遗余此葢和凝为薛氏故物归居正耳唐太宗雅不喜子敬书故时人以他名名之以应募所谓绍之书曰乃于耳字不刮去及不次献之顿首字犹在一分许可识大中所跋既不能辨复为不鉴之人所收遂使至宝永失其真吁可痛也
　　的闻
　　唐僧懐素自序
　　右在朝奉郎苏泌处杭州沈氏尝刻板本泌激皆舜钦子苏氏自参知政事易简之子耆耆子舜钦舜钦子激四世好事有精鉴亦张彦逺之北已上三事并激云见之
　　洪元眘集右军越州两碑
　　右真迹在越州僧正子文处尝通许借未果
　　褚遂良书黄庭经
　　右闻绿绫所书丁谓孙倩处质在无锡民家士多因邑官借出
　　王右军书家谱
　　右在山隂县王氏家越州教授王涣之以书抵某具言有此书
　　虞世南书经
　　右同上在越州上虞
　　晋中令王献之已复此节帖
　　右在朝请大夫新昌石元之家闗景仁屡见之尝橅石某见两本字札精妙
　　虞世南书汝南公主铭起草
　　右在通直郎洛阳王防处见橅本给事中举元子云真迹在洛阳好事家有古跋
　　欧阳询四帖
　　右同上
　　顔鲁公书韵海
　　右闻大书朱字鲁公书小字他人作苏驹云在其父刑部尚书处
