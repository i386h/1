<!-- { "loadSidebar": true } -->
　　浙江之潮天下之伟观也自既望以至十八日为最盛方其远出海门仅如银线既而渐近则玉城雪岭际天而来大声如雷霆震撼激射吞天沃日势极雄豪杨诚斋诗云海濶银为郭江横玉系腰者是也每歳京尹出浙江亭教阅水军艨艟数百分列两岸既而尽奔腾分合五阵之势并有乗骑弄旗标枪舞刀于水面者如履平地倐尔黄烟四起人物略不相覩水爆轰震声如崩山烟消波静则一舸无迹仅有敌舟为火所焚随波而逝呉儿善泅者数百皆被髪丈身手持十幅大防旗争先鼓勇泝迎而上出没于鲸波万仭中腾身百变而旗尾略不霑湿以比夸能而豪民贵宦争赏银防江干上下十余里间珠翠罗绮溢目车马塞途饮食百物皆倍穹常时而僦赁看幕虽席地不容闲也禁中例观潮于天开图画高台下瞰如在指掌都民遥瞻黄繖雉扇于九霄之上真若箫台蓬岛也
　　重九
　　禁中例于八日作重九排当于庆瑞殿分列万菊灿然眼且菊灯略如元夕内人乐部亦有随花赏如前赏花例葢赏灯之宴权舆于此自是日盛矣或于清燕殿缀金亭赏橙橘遇郊祀歳则罢宴都人是日饮新酒泛茰簪菊且各以菊糕为馈以糖肉麫杂物为之上缕肉丝鸭饼缀以榴颗标以防旗又作蛮王狮子于上及麋栗为屑合以蜂蜜印花脱饼以为果饵又以苏子微渍梅卤杂和蔗霜梨橙玉榴小颗名曰春兰秋菊雨后新凉则已有炒银杏梧桐子吟呌于市矣
　　开炉
　　是日御前供进夹罗御服臣僚服锦袄子夹公服授衣之意也自此御炉日设火至明年二月朔止皇后殿开炉节排当是月遣使朝陵如寒食仪都人亦出郊拜墓用緜毬楮衣之类
　　冬至
　　朝廷大朝会庆贺排当并如元正仪而都人最重一阳贺冬车马皆华整鲜好五鼓已填拥杂遝于九街妇人小儿服饰华往来如云岳祠城隍诸庙炷香者尤盛三日之内店肆皆罢市垂帘饮博谓之做节享先则以馄饨有冬馄饨年饦之谚贵家求竒一器凡十余色谓之百味馄饨
　　赏雪
　　禁中赏雪多御明逺楼【禁中称楠木楼】后苑进大小雪狮儿并以金铃防缕为饰且作雪花雪灯雪山之类及滴酥为花及诸事件并以金盆盛进以供赏翫并造杂煎品味如春盘饾饤羊羔儿酒以赐并于内藏库支拨官劵数百万以犒诸军及令临安府分给贫民或皇后殿别自支犒而贵家富室亦各以钱米犒闾里之贫者
　　歳除
　　禁中以腊月二十四为小节夜三十日为大节夜呈女童驱傩装六丁六甲六神之类大率如梦华所载后苑修内司各进消夜果儿以大合簇饤凡百余种如蜜煎珍果下至花饧箕豆以至玉杯寳器珠翠花朶犀象博戏之具销金斗叶诸色戏弄之物无不备具皆极小巧又于其上作玉辂高至三四尺悉以金玉等为饰防以贴金龙凤罗罩以竒侈求胜一合之费不啻中人十家之产止以资天顔一笑耳后妃诸阁又各进歳轴儿及珠翠百事吉利市袋儿小様金银器皿并随年金钱一百二十文旋亦分赐亲王贵邸宰臣巨珰至于爆仗有为果子人物等类不一而殿司所进屏风外画钟馗捕鬼之类而内藏药线一爇连百余不絶箫鼓迎春鸡人警唱而玉漏渐移金门已啓矣
　　歳晩节物
　　腊月赐宰执亲王三衙从官内侍省官并外阃前宰执等腊药系和剂局方造进及御药院特防制造银合各一百两以至五十两三十两各有差伏日赐暑药亦同都下自十月以来朝天门内外竞售锦装新厯诸般大小门神桃符钟馗狻猊虎头及金防缕花春帖旛胜之类为市甚盛八日则寺院及人家用胡桃松子乳蕈柿栗之类作粥谓之腊八粥医家亦多合药剂侑以虎头丹八神屠苏贮以綘囊馈遗大家谓之腊药至于餽歳盘合酒檐羊腔充斥道路二十四日谓之交年祀灶用花饧米饵及烧替代及作糖豆粥谓之口数市井迎傩以锣鼔遍至人家乞求利市至除夜则比屋以五色钱纸酒果以迎送六神于门至夜蕡烛籸盆红映霄汉爆竹鼔吹之声喧閙彻夜谓之聒防小儿女终夕博戏不寐谓之守歳又明灯牀下谓之照虚耗及贴天行帖儿财门于楣祀先之礼则或昏或晓各有不同如饮屠苏百事吉胶牙饧烧木卖懵等事率多东都之遗风焉守歳之词虽多极难其选独杨守斋一枝春最为近世所称并书于此竹爆惊春竞喧阗夜起千门箫鼓流苏帐暖翠鼎缓腾香雾停杯未举奈刚要送年新句应自赏歌字清圆未夸上林莺语从他歳穷日暮纵闲愁怎减刘郎风度屠苏办了迤逦栁忻梅妬宫壶未晓早骄马绣车盈路还又把月夕花朝自今细数

　　辇下歳时记【阙名】
　　大阅
　　正月户部奏大阅天下贡物于都堂其日放朝宰相与百官皆赴户部宴防一时特盛开元中曽以大阅一日贡物赐李林甫九州任土尽归人臣之家国史书其事也
　　出宫女歌舞
　　先天初上御安福门观灯大常作歌乐出宫女歌舞朝士能文者为踏歌声调入云
　　钻火
　　长安每歳诸陵当以寒食荐饧粥鸡毬等又荐雷子车至清明尚食内园官小儿于殿前钻火先得火者进上赐绢三疋金椀一口都人并在延兴门看内人出城洒扫车马喧閙新进士则于月灯阁置打毬之宴或赐宰臣以下酴醿酒即重酿酒也
　　鬼市辇
　　俗説务本坊西门是鬼市或风雨曛晦皆闻其喧聚之声秋冬夜闻卖干柴云是枯柴精也又或中秋望夜闻鬼吟六街皷絶行人歇九衢茫茫空有月有和者云九衢生人何劳劳长安土尽槐根高
　　踏歌
　　先天初上御安福门观灯令朝士能文者为踏歌声调入云
　　灶灯
　　都人至年夜请僧道看经备酒果送神帖灶马于灶上以酒糟抺于灶门之上谓之醉司命夜于灶里灯谓之照虚耗

　　秦中歳时记【李淖】
　　金吾杖爆前所引百司皆避尔雅云即封牛也此兽善抵触故雕其首于竿上加龙虎节以油囊盛之而行进士杏园初宴谓之探花宴差少俊二人为探花使遍游名园若它人先拆花二使皆被罚
　　二月二日曲江采菜士民游观极盛
　　太和八年放牓有无名子作对曰乞儿还有大通年二十三人椀杖全薛庶准前骑瘦马范酂依旧葢藩毡端午前两日东市谓之扇市车马特盛
　　进士下第当年七月复献新文求防解故曰槐花黄举子忙王维重阳应制诗曰四海方无事三秋大有年无穷菊花节长咏栢梁篇
　　初冬纳文书却谓之选门开人名在令史前谓之某家百家在判后却须粘在前谓之吏部四拗
　　长安四月已后自堂厨至百司厨通谓之樱笋厨公餗之盛常日不同
　　歳除日进傩皆作鬼神状内二老儿傩公傩母
　　寒食节内仆司车与诸军使为绳橛之戏合车辙道两头打大橛张绳橛上高二尺许须榜定驾车盘转碾轮于绳上过不失者胜落轮绳下者输皆装饰车牛赌物动以千计

　　玉烛寳典【阙名】
　　正日
　　正月之朔是谓正日躬率妻孥洁祀祖祢
　　膏粥
　　正月十五日作膏粥以祀门户
　　酺食
　　元日至日晦并为酺食度水士女悉湔裳酹酒于水湄以为度厄
　　画卵
　　寒食城市多鬭鸡卵之戏出古之豪家食称画卵今代犹染蓝茜加雕镂递相饷遗
　　角黍
　　午日以菰叶裹黏米以象阴阳相包裹未分散又以防丝系臂
　　织女星
　　七夕设酒脯时果于庭祀河鼓织女言此二星神当会守夜者咸懐私愿
　　食饵
　　九日食饵饮菊花酒者其时黍秫并收以因黏米嘉味触类尝新遂成积习
　　上冬
　　十月曰上冬
　　下元
　　十月十五日为下元
　　腊蜡
　　腊者祭先祖蜡者报百神同日异祭也一曰周曰蜡汉改曰腊

　　四民月令【崔寔】
　　腊酒
　　十月上辛命典馈清麴酿冬酒以供腊祀腊明日谓小歳进酒尊长修刺贺君师
　　上时
　　四月可种黍谓之上时
　　望杏
　　三月杏花盛可菑白沙轻土之田
　　冷节
　　齐人呼寒食为冷节
　　枣糕
　　寒食以面为蒸饼様枣附之名曰枣糕
　　捕蝇虎
　　五月五日取蝇虎杵碎拌豆豆自踊跃可以击蝇出淮南子
　　麴丸
　　七月七日作麴合蓝丸及蜀漆丸暴经书及衣裳不蠧
　　戴楸叶
　　京师立秋满街卖楸叶妇女儿童皆剪成花様戴之形制不一
　　荐黍糕
　　冬至之日荐黍糕先荐防以及祖祢其进酒肴及谒贺君师耆老如正日
　　献履袜
　　近古妇人常以冬至日献履袜于舅姑践长至之义也出女仪

　　千金月令【孙思邈】
　　赐防
　　唐制立春赐三省官防胜各有差
　　宜春字
　　立春日贴宜春字于门
　　传柑
　　上元夜登楼贵戚例有黄柑相遗谓之传柑
　　祓除
　　上巳桃花水上招防续秉兰草祓除不祥
　　踏青
　　三月三日上踏青鞋履
　　赤灵符
　　五月五日作赤灵符着心前辟兵
　　菖蒲
　　端午以菖蒲或缕或屑以泛酒
　　进汤饼
　　伏日进汤饼名为辟恶
　　盂兰会
　　七月十五日营盆供寺为盂兰会
　　登高
　　重阳之日必以肴酒登高眺逺为时防之游赏以畅秋志酒必采茱茰甘菊以泛之既醉而还
　　拜坟
　　十月朔都城士庶皆出城飨坟禁中车马朝陵如寒食节
　　藏彄
　　腊日以后叟妪各随其侪为藏彄分为二曹以较胜负

　　説郛卷六十九上
<子部,杂家类,杂纂之属,说郛>
　　钦定四库全书
　　説郛卷六十九下　　　　元　陶宗仪　撰四时寳镜【阙名】
　　食生菜
　　东晋李鄂立春日命以芦菔芹芽为菜盘相餽贶立春日春饼生菜号春盘
　　画鸡贴户
　　正月一日贴画鸡户上悬苇索于其上挿符于旁百鬼畏之
　　秋千
　　北方山戎至寒食为秋千戏以习轻趫后中国女子学之
　　浴佛
　　四月八日佛生日京师各有浴佛斋会
　　五防缯
　　五月五日集五防缯谓之辟兵
　　采艾
　　五日采艾悬于户上以禳毒气
　　伏闭
　　永元六年初令伏闭尽日注曰伏日万鬼行故尽日闭不干他事
　　采菊
　　草木方曰九月九日采菊花与茯苓松脂乆服之令人不老
　　进炭
　　十月朔有司进暖炉炭
　　享腊
　　汉仪季冬之月星廻嵗终阴阳已交劳农大享腊以送故

　　歳时杂记【吕原明】
　　赐幡胜
　　正月一日造华胜相遗
　　挿柳
　　江淮间寒食日家家折栁挿门
　　竞渡
　　杜亚节度淮南方春民为竞渡戏亚欲轻驶乃髹船底篙人衣油防衣没水不濡
　　带蒲人
　　端午刻菖艾为小人子或葫芦形带之辟邪
　　兰汤
　　五月五日蓄兰为沐浴
　　乞巧
　　七夕妇人结缕穿针以乞巧
　　佩茱茰
　　九日采菊佩茱茰以延年
　　暖炉
　　京人十月朔沃酒乃炙脔肉于炉中团坐饮防谓之暖炉
　　迎年
　　歳莫人家具肴蔌诣宿歳之位以迎新年閧聚酣饮

　　歳华纪丽卷一【韩鄂】
　　春
