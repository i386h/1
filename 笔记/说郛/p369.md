<!-- { "loadSidebar": true } -->
　　徐铉归朝为左散骑常侍迁给事中太宗一日问曽见李煜否对以臣安敢私见之上曰卿第见但言朕令卿往相见可矣铉遂径往其居望门下马但一老卒守门徐言愿见太尉卒言有旨不得与人接岂可见也云奉旨来见老卒往报徐入立庭下久之老卒遂取旧椅子相对遥见谓卒曰但正衙一椅足矣顷间李主纱防道服而出铉方拜而遽下堦引其手以上辞賔主之礼李主曰今日岂有此礼徐引椅少偏乃敢坐后主相持大笑乃黙坐不言忽长吁叹曰当时悔杀了潘佑李平铉既去有旨召对询后主何言铉不敢隠遂有秦王赐牵机药之事牵机药者服之前郤数十回头足相就如牵机状也又后主在赐第七夕命故妓作乐声闻于外太宗闻之大怒又传小楼昨夜又东风及一江春水向东流之句并坐之遂被祸云
　　张茂实太尉章圣之子尚宫朱氏所生章圣畏惧刘后凡后宫生皇子公主俱不留以与内侍张景宗令养视遂冒姓张既长景宗奏授三班奉职入谢日章圣曰孩儿且许大也昭陵出阁以为春坊谒者后擢副富郑公使张作殿前步帅中丞韩绛言茂实出自宫中迹涉可疑富弼引以为殿帅盖尝同奉使交结有自弼皇恐待罪然朝廷考校茂实之除拜嵗月非弼进拟出绛知蔡州弼乃止厚陵为皇太子茂实入朝至东华门外居民樊用者迎马首连呼曰亏你太尉茂实惶恐执诣有司以为狂人而黥之知其实非狂人也茂实缘此求外郡至厚陵即位避藩邸讳改名孜颇疎之自知蔡州坐事移曹州忧恐以卒諡勤恵滕元发言尝因其病问之至卧内茂实岸帻起坐其头角巉然真龙种也全类其表盖本朝内臣养子未有大用至节帅者此可验矣其子询字仲谋贤雅能诗有子与邸中作婿此可怪也神宗初即位慨然有取山后之志滕章敏首被擢用所以东坡诗云皇帝知公早虚懐第一人盖欲委滕公以天下事也一日语及北方曰太宗自燕京城下军溃北上追之仅得脱凡行在服御寳器尽为所夺从行宫嫔尽陷没股上中两箭嵗嵗必发其弃天下竟以箭创发之故当时不共戴天之讐乃捐金缯数十万事之为人子孙当如是乎已而泣下久之盖已有取山后之志后永乐灵州之败故鬰鬰不乐者尤甚怆圣志之不就也章敏公为先子言
　　京兆李植字化光观察使士衡之孙自少年好道不乐婚宦初为侍禁约婚慈圣既娶迎入门见鬼神千万在前惊走逾墙避之后即时还父母家俄选为后焉植后自放田野往来关中洛阳汝州人以为有道之士也李后主手书金字心经一卷赐其宫人乔氏乔氏后入太宗禁中闻后主薨自内庭出经舍相国寺西塔以资荐且自书于后云故李氏国主宫人乔氏伏遇国主百日谨舍昔时赐妾所书般若心经一巻在相国寺西塔院伏愿弥勒尊前持一花而见佛云云其后江南僧持归故国置之天禧寺塔相轮中寺后大火相轮自火中堕落而经不损为金陵守王君玉所得君玉卒子孙不能保之以归甯凤子仪家乔氏书在经后字整洁而词甚怆惋所记止此徐锴集南唐制诰有宫人乔氏出家诰岂斯人邪
　　徐常侍铉自江南归朝歴右散骑常侍贬靖难军行军司马而卒于邠州铉无子其弟锴有后居金陵摄山前开茶肆号徐十郎有锴诰勑备存甚多仆尝至摄山求所谓十郎家观之其间有自江南入朝初授官诰云归明人伪银青光禄大夫守太子率更令云云知内史乃江南宰相也银青存其阶官也
　　小説载伐江南大将获李后主宠姬夜见灯辄闭目云烟气易以蜡灯亦闭目云烟气愈甚曰然则宫中未尝防烛邪云宫中本閤毎至夜则悬大寳珠光照一室如日中也观此则李氏豪侈可知矣
　　杨宣懿察之母甚能文而教子以义方少不中礼辄朴之察省试房心为明堂赋榜发科第二人报者至其母睡未起闻之大怒转面向壁曰此儿辱我如此乃为人所压邪及察归亦久不与语其年廷对宣懿果魁天下欧阳文忠庆歴中为谏官仁宗更用大臣韩富范诸公将大有为公鋭意言事如论杜曾家事通嫂婢有子曽出知曹州即自缢死又论参知政事王举正不才及宰臣晏殊贾昌朝举馆职凌景阳娶富人女贾有章有赃魏庭坚逾滥三人皆废终身如此之类极多大忤权贵遂除修起居注知制诰韩富既罢未防以龙图阁直学士为河北部运令计议河北二相贾昌朝陈执中争邉事其实宰相欲以事中之也曾令内侍供奉官王昭明同往相度河事公言今命侍从出使故事无内臣同行之理而臣实耻之朝廷从之公在河北职事甚振无可中伤防公甥张氏幼孤鞠育于家嫁侄晟晟自处州司户罢以仆陈谏同行张与谏通事发鞫于开封府右军廵院张惧罪且图自解免其语皆引公未嫁时事词多丑鄙军廵判官著作佐郎孙揆止勘张与谏通事不复枝蔓宰相闻之怒再命太常博士三司户部判官苏安世勘之遂尽用张前后语成案俄又差王昭明者坚勘盖以公前事欲令释憾也昭明至狱见安世所勘案牍视之骇曰昭明在官家左右无三日不説欧阳修今省判所勘乃迎合宰相意加以大恶异日昭明吃劔不得安世闻之大惧竟不易揆所勘但劾欧公用张氏赀买田产立户事奏之宰相大怒公既降知制诰知滁州而安世坐牒三司取録问人吏不闻奏降殿中丞泰州监税昭明降夀春监税公责词云不知淑慎以逺罪辜知出非己族而鞠于私门知女归有家而纳之羣从向以讼起晟家之狱语连张氏之资劵既不明辨无所验以其久叅侍从免致深文可除延阁之名还序右垣之次仍归漕节往布郡条体予寛恩思释前咎又安世责词云汝受制按考法当穷审而乃巧为朋比顾弭事端潜落偏説隂合傅防知朕慎重狱事不关有司而妄徇私情潜召胥役迹其阿比之意尚兴朋党之风云云其后王荆公为苏安世埋铭盛称能囘此狱而世殊不知揆守之于其前昭明主之于其后使安世不能有变改迎合也然则二人可谓奇士矣昭明后亦召用而揆饶州人终殿中丞当张狱之兴杨辟州外为举人上书极力救之今宋文集中有外书
　　达奚盈盈晏元献家有之盖唐人所撰也盈盈者天寳中贵人之妾姿艶冠絶一时防贵人者病同官之子为千牛者失索之甚急明皇闻之诏大索京师无所不至而莫见其迹因问近往何处其父言贵人病尝往问之诏且索贵人之室盈盈谓千牛曰今势不能自隠矣出亦无甚害千牛惧得罪盈盈因教曰第不可言在此恐上问何往但云所见人物如此所见帟幕帏帐如此所食物如此势不由己决无患矣既出明皇大怒问之对如盈盈言上笑而不问后数日虢国夫人入内明皇戏谓曰何久藏少年不出邪夫人亦大笑而已谓人妾者智术固可虑矣又见天寳后掖庭戚属莫不如此固可以久安邪此传晏元献手书藏其甥杨文仲家其间叙妇人姿色及情好曲折甚详然大意若此也
　　龙衮江南録云江南周后随后主归朝封郑国夫人例随命妇入宫每入辄数日而出必大泣骂后主声闻于外后主多宛转避之又韩玉汝家有李王归朝后与金陵旧宫人书云此中日夕只以眼泪洗面
　　艺祖事周世宗功业初未大显防世宗亲征淮南驻跸正阳攻夀阳刘仁赡未下而艺祖分兵滁州距夀州四程皆大山至清流关而止关去州三十里则平川而西涧又在滁城之西也是时江南李璟据一方国力全盛闻世宗亲至淮上而滁州其控扼且援夀州命大将皇甫晖监军姚凤提兵十万扼其地太祖以周军数千与晖遇于清流关隘路周师大败晖整全师入憇滁州城下防翊日再出太祖兵聚关下且虞晖兵再至问诸村人云有镇州赵学究在村中教学多智计村民有争讼者多诣以决曲直太祖微服往访之学究者固知为赵检也迎见加礼太祖再三叩之学究曰皇甫晖威名冠南北太尉以其与己如何曰非敌也学究曰然彼之兵势与己如何曰非其比也学究曰然两军之胜负如何曰彼方胜我败畏其出兵所以问计于君也学究曰然且使彼来日整军再来出战师絶归路不复有噍类矣太祖曰当复奈何学究曰我有竒计所谓因败为胜转祸为福者今关下有径路人无行者虽牌军亦不知之乃山之背也可以直抵城下方值西涧水大涨之时彼必谓我既败之后无敢蹑其后者诚能由山背小路率兵浮西涧水至城下斩关而入彼方战胜而骄解甲休众必不为备可以得志所谓兵贵神速出其不意若彼来日整军而出不可为矣太祖大喜且命学究以指其路学究亦不辞而遣人前导即下令誓师夜从小路行三军跨马浮西涧以迫城晖果不为备夺门以入既入晖始闻之率亲兵擐甲与太祖巷战三纵而三擒之既主帅被擒矣或谓周师大兵且至城中大乱自相蹂践死亡不计数遂下滁州即国史所载太祖曰余人非我敌必斩皇甫晖头者此时也滁州既破中断夀州为二救兵不至夀州为孤军周人得以擒仁赡自滁州始也擒晖送世宗正阳御寨世宗大喜见晖于篑中金创被体自抚视之晖仰面言我自贝州卒伍起兵佐李嗣源遂成唐庄宗之祸后率众投江南位兼将相前后南北二朝大小数十战未尝败而今日见擒于赵某者乃天賛赵某岂臣所能及因盛称太祖之神武遂不肯治创不食而死至今滁人一日五时鸣钟以资荐晖云盖淮南无山惟滁州邉淮有高山大川江淮相近处为淮南屏蔽去金陵才一水隔耳既失滁州不惟中断夀州失援则淮南尽为平地自是遂尽得淮南无复阵寨世宗乘滁州破竹之势尽收淮南李璟割地称臣者由太祖先擒皇甫晖首得滁州阻固之地故也此皇甫晖所以称太祖为神武者晖亦非常人知其天授非人力也其后真宗时所以建原庙于滁而殿曰端命者太祖歴试于周功业自此而成王业自此而始故号端命盖我宋之镐沛也其赵学究即韩王普也实与太祖定交于滁州引为上介归徳军节度廵官以至太祖受天命为宗臣比迹于萧曹者自滁州始也

　　説郛卷五十四
<子部,杂家类,杂纂之属,说郛>
　　钦定四库全书
　　説郛卷五十五　　　　　元　陶宗仪　撰大事记【吕祖谦】
　　嵗目
　　上章涒滩一
　　周敬王三十九年　　　鲁哀公蒋十四年
　　齐简公壬四年　　　　晋定公午三十一年
　　秦悼公十年　　　　　楚惠王章八年
　　宋景公头曼三十六年　卫出公辄十八年
　　陈湣公越二十一年　　蔡成侯朔十年
　　郑声公胜二十年　　　燕献公十二年
　　吴王夫差十五年
　　阏逄困敦
　　周敬王四十三年　　　鲁哀公十八年
　　齐平公骜四年　　　　晋定公三十五年
　　秦悼公十四年　　　　楚惠王十二年
　　宋景公四十年　　　　卫侯起元年
　　陈湣公二十五年　　　蔡成侯十四年
　　郑声公二十四年　　　燕献公十六年
　　吴王十九年
　　上章涒滩二
　　周威烈王五年　　　　鲁元公嘉十年
　　齐宣公积三十五年　　晋幽公栁十七年
　　秦灵公四年　　　　　楚简王仲十一年
　　宋昭公特四十八年　　卫怀公亹五年
　　郑繻公骀二年　　　　燕湣公十三年
　　阏逄困敦
　　周威烈王九年　　　　鲁元公十四年
　　齐宣公三十九年　　　晋烈公止三年
　　秦灵公八年　　　　　楚简王十五年
　　宋昭公五十二年　　　卫怀公九年
　　郑繻公六年　　　　　燕湣公十七年
　　上章涒滩三
　　周显王八年　　　　　秦孝公元年
　　韩懿侯十二年　　　　魏惠王防十年
　　赵成侯种十四年　　　齐威王因齐十年
