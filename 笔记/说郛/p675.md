<!-- { "loadSidebar": true } -->
　　羯鼓出外夷乐以【阙】　之鼓故曰羯鼓其音主太簇一均【一作云】龟兹部髙昌部疎勒部天竺部皆用之次在都昙鼓答腊鼓之下【都昙鼓似鼓而小答腊者即指鼔也】鸡娄鼓之上如漆桶【山桑木为之】下有小牙牀承之击用两杖其声焦杀鸣烈尤宜促曲急破战杖连碎之声又宜髙楼晩景明月清风破【一作淩】空透逺特异众乐杖用黄栌【一作檀】狗骨花楸等木湏至干絶湿气而复柔腻干取发越响亮腻取战褭健举棬用刚铁铁当精链棬当至匀若不刚即应绦髙下搊捩不停不匀即鼔面缓急若琴徽之病矣诸曲调如太簇曲色俱腾乞婆婆曜日光等九十二曲名宗所制【其余徴羽调曲皆与胡部同故不载】上洞晓音律由乎天纵凡是丝管【一作管】必造其妙若制作曲调随意即成不立章度取适短长应指散声皆中点拍至于清浊变转律吕呼召君臣事物迭相制使虽古之防旷不能过也尤爱羯鼔玉笛【玉笛之説见遗事】常云八音之领袖不可无也【不可无也四字一作诸乐不可为比】尝遇二月初诘旦巾栉方毕时当宿雨初晴景物【一作色】明丽小殿内庭栁杏将吐覩而叹曰对此景物岂得不与他判断之乎左右相目将命备酒独髙力士遣取羯鼓上旋命之临轩纵击一曲曲名春光好【自制者也】神思自得及顾栁杏皆已发拆上指而笑谓嫔御曰此一事不唤我作天公可乎嫔御侍官皆呼万嵗义制秋风髙每至秋空迥彻纎翳不起即奏之必逺风徐来庭叶随下其曲絶妙入神例皆如此汝南王璡宁王【一本有长字】子也姿容姸审【一作美】秀出藩邸宗特钟爱焉自授之又以聪悟敏慧妙达音防每随游幸顷刻不舍常戴砑绢【案麈史作砑绡】打曲上自摘红槿花一朶置于防上笡当是檐宇处二物皆极滑乆之方安遂奏舞山香一曲而花不坠落【本色所谓定头项难在不动揺】上大喜笑赐璡金器一厨因夸曰真【一本无真字】花奴【盖璡小字】姿质明莹肌髪光细非人间人必神仙谪堕也宁王谦谢随而短斥之上笑曰大哥不在过虑阿瞒自是相师【上于诸亲常自称此号】夫帝王之相湏有英特越逸之气不然有深沉包育之度【一作厚】若花奴但端秀过人悉无此相固无猜也而又举止淹【一作闲】雅当更得公卿间令誉耳宁王又笑曰若如此臣乃输之上曰若此一条阿瞒亦输大哥矣宁王又谦谢上又笑曰阿瞒赢处多大哥亦不用防挹众皆欢贺上性俊迈酷不好琴曾聼弹琴正弄未及毕叱琴者曰待诏出去谓内官曰速召花奴将羯鼔来为我解秽
　　黄幡绰亦知音上尝使人召之不时至上怒络绎遣使寻捕绰既至及殿侧闻上理鼔固止谒者不令报俄顷上又问侍官奴来未绰又止之曲罢后改奏一曲才三数十声绰即走入上问何处去来绰曰有亲故逺适送至郊外上颔之鼔毕上谓曰赖稍迟我向来怒时至必挞焉适方思之长入供奉已五十余日暂一日出外不可不放【一作许】他东西过徃绰拜谢讫内官有相偶语笑者上诘之具言绰寻至聼鼓声候时以入上问绰绰语其方怒及解怒之际皆无少差上竒之复厉声谓曰我心脾肉【一本无肉字】骨下事安有侍官奴闻小鼓能料之耶今且谓我如何绰走下阶面北鞠躬大声曰奉敕监金鸡上大笑而止
　　宋开府璟虽耿介不羣亦深好色乐尤善羯鼔【乐部行王询云南山起云北山起雨即开府所为也】始承恩顾与上论鼔事曰不是青州石末即是曾山花甆撚小碧上掌下湏有朋【去声】肯之声据此乃是汉震【一作侲】第二【一作三】鼔也且用石末花甆固是腰鼓掌下朋肯声是以手拍非羯鼔明矣【第二鼓者左以杖右以手指】又开府谓上曰头如青山峰手如白雨点此即羯鼔之能事也山峰取不动雨点取碎急即上与开府兼善两鼓也而羯鼓偏好以其比汉震稍雅细焉开府之家悉传之东都留守郑叔则【一作明】祖母即开府之女今尊贤里郑氏第有小楼即宋夫人习鼓之所也开府孙沇亦工之并有音律之学贞元中进乐书三巻徳宗览而嘉之又知是开府之孙遂召对赐坐与论音乐喜甚数日又召至宣徽张乐使观焉曰有舛误乖滥悉可言之沇曰容臣与乐官商确论其状条奏上使宣徽使教坊使就教坊与乐官叅议数月【一作日】然后进奏二使奏乐工多言沇不觧声律不审节拍兼有聩疾不可议乐上颇异之又召宣徽使对且曰臣年老多病耳实失聪若迨于声律不至无业上又使作乐曲罢问其得失承禀舒迟众工多笑之沇顾笑者忽忿怒作色奏曰曲虽妙其间有不可者上惊问之即指一琵琶云此人大逆戕忍不日间兼即抵法不宜在至尊前又指一笙云此人神魂已游墟墓不可更留供奉上尤惊异令主者伺察之旋而琵琶者为同軰告讦称六七年前其父自缢不得端由即令按鞠遂伏其罪笙者乃忧恐不食旬日而卒上益加知遇面赐章绶累召对每令察乐乐工见沇悉惴恐胁息不敢正视沇惧罹祸辞病而退嗣曹王皋有巧思精晓器用为荆南节度使有羁旅士人懐二棬欲求通谒先啓宾府府中观者讶之曰岂足尚耶士曰但启之尚书当解矣及皋见棬捧而叹曰不意今日获逢至寳指其刚匀之状宾佐唯唯或腹非之皋曰诸公必未信命取食柈自选其极平者遂重二棬于柈心以油注之棬中满而油不浸漏葢相契无际也皋曰此必开元天寳中供御棬不然无以至此问其所自答曰某人在黔中得于髙力士之家众方深伏宾府又潜问客直偿几何客曰不过三百五缗及遗财帛器皿其直果称焉
　　广徳中蜀客前双流县丞李琬者亦能之调集至长安僦居务本里夜闻羯鼔声颇妙于月下歩寻至一小宅门极卑隘叩门请谒谓鼓工曰君所击者岂非耶婆色【一作沙】鸡乎虽至精能而无尾何也工大异之曰君固知音者此事无人知某太常工人也祖父传此艺尤能此曲近张通獳入长安某家事流散父没河西此曲遂絶今但按旧谱数本寻之竟无结尾声故夜夜求之琬曰曲下意尽乎工曰尽琬曰意尽即曲尽又何索尾焉工曰奈声不尽何琬曰可言矣夫曲有不尽者湏以他曲解之可尽其声也夫耶婆色鸡当用防柘急遍觧之工如所教果相协声意皆尽【如柘枝用浑解甘州用吉了解之类是也】工泣而谢之即立言于寺卿奏为主簿后累至太常寺少卿【宗正卿】宰相杜鸿渐亦能之永泰中为三州副元帅西川节度使至成都有削杖者在蜀以二鼓杖献鸿渐得之示于众曰此尤物也当衣衾下收贮积时矣匠曰某于脊沟中养者十年及出蜀至利州西界望嘉陵驿入汉州矣自蜀南来始临嘉陵江有山水景致其夜月色又佳乃与从事杨炎杜亚【一作悰孙源孝曰案代宗广徳二年崔旴反成都命鸿渐以宰相兼山南劒南副元帅往镇抚之鸿渐惮旴许以不死反委以政日与从事杜亚杨炎纵酒髙防则此是亚无疑悰于武宗防昌间镇东川非从事也】軰登驿楼望江月行觞防话曰今日出艰危脱猜廹外则不辱命于朝廷内则免中祸于防质皆诸贤之力也既保此安歩又瞰此殊景安得不自贺乎遂命家僮取鼓与板笛以前所得杖酣奏数曲四【一作西】山猿鸟皆惊飞鸣噭噭从事悉异之曰昔防之搏拊百兽舞庭此岂逺耶鸿渐曰若某于此稍防致功未臻尤妙尚能及此况至圣御天贤臣考乐飞走之类何有不感因言此有别墅近华严阁每遇风景晴朗时或登阁奏此初见羣羊牧于山下忽数头躅踯不已某不谓以鼓然也及止鼔羊亦止某复鼔羊亦复然遂以疾徐髙下而节之无不应之而变旋有二犬自其家走而吠之及羣羊侧遂渐止声仰首【一作逐声俯仰】若有所聼少选即复宛颈揺尾亦从而变态是知率舞固不难矣其后乃不敢为也【一本无此句】
　　近士林中无习之者唯仆射韩卓善亦不甚露焉为鄂州节度使时间于黄鹤楼一月两习而已防昌元年卓因为洛阳令数陪刘宾客白少傅宴逰白有家僮多佐酒白因谈往前三数事二公亦应和之谓卓曰若吾友所谈宜为文纪不可令堙没也时语而未録及陜府卢尚书【孙源孝疑卢商】任河南尹又话之因遣为纪即粗为编次尚未脱稾至东阳因曝书见之乃详列而竟焉虽不资儒者之博闻亦助宾筵之谈话属之好事庶或流传前録大中二年所着四年春阳罢免旋自海南路由广陵崔司空【孙源孝曰崔也】为镇司空遇合素厚留止旬朔輙献之过奬饰因曰宋沇即某之中外亲丈人知音之异事非止于此也尝谓太常丞每诸悬钟磬亡坠至多补亡者又乖律吕一日早于光宅佛寺待漏【贞元中犹未有待漏院朝士多立于门卫中或立近坊人家及光宅寺也】闻塔上风铎声倾听乆之朝廻复止寺舎问寺主僧曰上人塔上铎皆知所自乎曰不能知沇曰其间有一是古制某请一登塔循金索历叩以辩之可乎僧初难后许乃叩而辩焉寺众即言往往无风自揺洋洋有闻非此耶沇曰是耳必因祠祭考本悬钟而应也固求摘取而观之曰此姑洗之编钟耳请且独缀于僧庭归太常令乐工与僧同【一本有临之二字恐反误】约其时彼叩乐悬此果应之遂购而获焉又曾送客出通化门路逢度支运承驻马俄顷忽草草揖客别随乗至左藏认一铃言亦编钟也他人但觉镕铸独工不与众者埒莫知其余及配悬钟音形皆合其度异乎此亦识防在金奏者与列于鼓録则寖差矣以大君子所传又精义入神岂容忽而不载遂附之于末
　　诸宫曲
　　太簇宫
　　色俱腾　　　　耀日光　　　　乞婆婆
　　大勿　　　　　大通　　　　　舞山香
　　罗犁罗　　　　苏莫赖耶　　　俱伦仆
　　阿个盘陀　　　苏合香　　　　藏钩乐
　　春光好　　　　无首罗　　　　鷠岭盐
　　疎勒女　　　　要杀盐　　　　通天乐
　　万载乐　　　　景云　　　　　紫云
　　承天乐　　　　顺天乐
　　太簇商
　　苏罗　　　　　防利　　　　大借席
　　耶婆色鸡　　　堂堂　　　　　半杜梁
　　君王盛神武赫赫君之明　　　　大鉢乐背
　　大沙野婆　　　破阵乐　　　　黄骏蹛
　　放鹰乐　　　　英雄乐　　　　思归
　　忆新院　　　　西楼送落月　　防霜风
　　九成乐　　　　倾杯乐　　　　百嵗老夀
　　还成乐　　　　打毬乐　　　　饮酒乐
　　舞厥麽赋　　　太平乐　　　　大酺乐
　　大寳乐　　　　圣明乐　　　　婆罗门
　　崱加那　　　　万嵗乐　　　　秋风髙
　　囘婆乐　　　　夜半击羗兵　　香山
　　优婆师　　　　匝天乐　　　　禅曲
　　渡积破虏廻　　五更啭　　　　黄莺啭
　　大定乐　　　　越殿　　　　　湏婆
　　鉢罗背　　　　大秋秋盐　　　栗时
　　突厥盐　　　　踏蹄长
　　太簇角
　　火苏赖耶　　　　大春杨栁　　大东祗罗
　　大郎赖耶　　　　即渠沙鱼　　大达麽友
　　俱伦毗　　　　　悉利都　　　移都师
　　阿乌歌　　　飞仙　　　　凉下采桑
　　西河师子三台舞石州　　　　　破勃律
　　征羽调与胡部不载
　　诸佛曲调
　　九仙道曲　　　　卢舍那仙曲　御制三元道曲
　　四天王　　　　　半阁磨奴　　失波罗辞见柞
　　草堂富罗　　　　于门烧香宝头伽
　　菩萨阿罗地舞曲　阿弥陀大师曲
　　食曲
　　云居曲　　　　　九巴鹿　　　阿弥罗众僧曲
