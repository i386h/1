<!-- { "loadSidebar": true } -->
　　秦少游在蔡州与营妓娄婉字东玉者甚宻赠之词云小楼连苑横空又云玉佩丁东别后者是也又赠云天外一钩横月带三星谓心字也
　　玉环
　　杨贵妃小字玉环
　　秋娘
　　唐杜秋娘金陵女子也年十五为浙西观察使李锜妾尝为锜词云劝君莫惜金缕衣劝君须惜少年时有花堪折君须折莫待花残空折枝长庆中裴航游襄汉与樊夫人同舟樊赠诗云一饮琼浆百感生霜捣尽见云英蓝桥便是神仙宅何必区区上玉京航后经蓝桥驿遇仙女云英遂娶之后俱得仙
　　纪陵
　　袁真在豫州遣女妓纪陵送薛郭马三妓与桓宣武马遂生桓南郡
　　卫少儿
　　霍去病父仲孺河东人以县吏给事平阳侯家与侍女卫少儿私通生去病仲孺吏毕归家娶妇生光因絶不相闻久之去病为骠骑大将军击匈奴道出河东河东太守郊迎至平阳传舍遣吏迎仲孺趋入拜谒将军迎拜因跪曰去病不早知为大人遗体也仲孺叩头曰老臣得托命将军此天力也去病为仲孺大贸田宅奴婢而去
　　承福
　　晋贾后召愍怀太子入朝置于别室遣婢陈舜赐太子酒三升太子辞不能饮舜逼之曰不孝也天赐汝酒而不饮中有恶物耶太子不得已强饮遂大醉又令小婢承福以纸笔授太子使书之曰陛下不自了吾当手了之字半不成后补成之呈帝废太子
　　辟邪
　　孙绰韩非灵语责李中书曰建元元年六月余家婢辟邪夜眠如梦呓语半时云忽有一老公着黄练巾身短衣长甚自矜厉瞑目切齿云吾是刑名先生韩非弟子李充日习吾业综习吾书云云
　　鹦鹉
　　宋元凶劭姊东阳公主应閤婢王鹦鹉
　　琼树夜来尚衣巧笑
　　魏文帝宫中侍女所絶宠者有莫琼树薛夜来陈尚衣段巧笑四人
　　紫云
　　崔紫云兵部李尚书乐妓词华清峭眉目端丽李公罢镇北都为尹东洛时方家妓盛列诸府有宴台官不赴杜紫微时为分司御史过公有宴故留南行一位待之为访诸妓并归北行三重而坐宴将醉杜公轻骑而来连饮三觥顾北行囘顾主人曰尝闻有能篇咏紫云者今日方知名不虚得傥垂一惠无以加焉诸妓皆囘头掩笑杜作诗曰华堂今日绮筵开谁召分司御史来忽发狂言惊满座三重粉靣一时囘诗罢升车亸鞚而归李公寻以紫云送赠之紫云临行献诗曰从来学得斐然词不料霜台御史知愁见便教随命去恋恩膓断出门时
　　碧玉
　　唐右司郎中冯翊乔知之有美妾曰碧玉知之为之不昏武承嗣借以教诸姬遂留不还知之作绿珠怨诗以寄之碧玉赴井死承嗣得诗于裠带大怒讽酷吏罗告族诛之
　　栁条
　　栁条女奴也成都米市桥伪蜀时有栁条家酒肆盖当时皆以当炉者为名栁条偶得患沈绵经嵗俟死而已有一道士常来贳酒栁条每加勤奉乃留丹数粒栁条初服一粒疾起能食再服能行终服充盛如初
　　静君
　　元公镇南海日疽发于鬓气息惴然忽有一少年道士直来牀前谓元曰本师知公病遣某将少膏药来可傅之元公宠姬号静君收药贴之至暮而愈失道士所在
　　小东
　　小东长沙之妓女以能诗得幸于马氏后国入为郡穷于京师里而人絶不知余悯其老询长沙宫中事则必南望泣涕而后言因为作小东诗焉
　　宠姐
　　宠姐宁王爱姬王宴客妓妾皆在独宠姐无得见者李太白恃酒强之乃设七寳帘使宠姐隔帘而歌
　　楚宾
　　前南郑尉李云于长安求纳一姬其母未许云曰予誓不婚乃许之号姬曰楚宾数年后姬卒卒后经嵗遂婚前南郑沈氏及婚日云浴于浄室见楚宾执一贴药末径前谓云曰誓余不婚今又与沈家作婿无物相奉赠君香一贴以资沐浴写药末入斛中以钗搅水讫而去云甚觉不安羸困不能出浴遂死肢体如绵筋骨并散
　　郑樱桃
　　石季龙趫捷便弓马勇冠当时勒深嘉之拜征虏将军为聘将军郭荣妹为妻季龙宠惑优僮郑樱桃而杀郭氏更纳清河崔氏女樱桃又谮而杀之
　　雅娘
　　隋炀帝幸月观中夜凭萧妃肩説东宫时事适有小黄门映蔷薇丛调宫婢衣带为薇刺骨结笑声吃吃不止帝望见腰肢纎弱意为寳儿而有私帝披单衣长衫不带急行擒之乃宫婢雅娘也
　　樱桃
　　霍小玉命侍儿樱桃褰帏执烛授李生笔砚又取珠络缝绣囊中出越姬乌丝襴素段以授生生素多才思援笔成章
　　鲍十一娘
　　长安中有媒氏鲍十一娘故薛苍驸马家青衣也折劵从良十余年矣性便僻巧言语豪家戚里无不经过追风挟策推为渠帅
　　红娘
　　崔氏鸎鸎婢曰红娘尝为崔持彩牋以授张生
　　申胡子
　　申胡子朔客李氏之苍头也李氏本亦世家子得祀江夏王庙吾与对舎于长安崇义里遂将衣质酒命余合饮气熟杯阑因谓吾曰李长吉尔徒能长调不能作五言歌诗直强囘笔端与陶谢诗势相逺几里吾请撰申胡子觱栗歌以五字断句歌成朔客大喜擎觞起立命花娘出幕徘徊拜客称善三弄于是以弊辞配声与予为夀
　　缟练
　　谢秀才有妾缟练改从于人秀才引留之不得后生感忆座人制诗嘲谢贺复继四首
　　雷尚书
　　王丞相有幸妾姓雷颇预政事纳贿蔡公谓之雷尚书
　　仙鵞
　　唐监察御史清河张佶侍儿仙鵞能歌舞解书翰常出使以仙鵞充使典有宻知者将发之佶钩钜多数竟得不发
　　侍儿小名录【张邦畿】
　　杨孟珠
　　刘商少游湘中秋月方皎忽见一画水舆中有七八女子环丽容止若为呼卢戱其具俱布希世之寳前有红蜡枝擎以金盘商骇讶未絶闻舟中语曰紫阳眞人昨给刘商黄精二斤乃玉帝所饵之余食之者为地仙一女子曰此人不逺可邀致之忽闻人呼商遂即舟边拜一女子命侍儿杨孟珠斟一杯云母浆商取饮一女子笑曰此人不固者无丹元气耳
　　蒨桃
　　冦莱公有妾曰蒨桃公因防赠歌姬以束绫蒨桃作二诗呈公曰一曲清歌一束绫美人犹自意嫌轻不知织女萤窗下几度抛梭织得成风劲衣单手屡呵幽窗轧轧度寒梭腊天日短不盈尺何似妖姬一曲歌
　　秾李昭华
　　山谷云竹夫人廼凉寝竹器憩臂休膝非夫人之职而冬夏青青竹之所长故名曰青奴尝作诗曰秾李四弦风扫席昭华三弄月侵牀我无红袖堪娯夜正要青奴一味凉秾李昭华贵人家两女奴也
　　锦儿
　　爱爱姓杨氏本钱唐倡家女年十五尚垂鬟性善歌舞幼学胡琴数曲遂能缘其声以通其调泛舟西湖采荷香为金陵少年张逞所调后三年念逞不置感疾而死小婢子锦儿今尚在出其绣手籍香囊缬履数物香皆郁然而新
　　招奴
　　晁无咎之贬玉山也过彭门而陈履常废居里中无咎出小鬟招奴舞梁州以佐酒履常作小阕木兰花赠之
　　朝云
　　东坡先生侍妾曰朝云字子霞姓王氏钱塘人敏而好义事先生二十有三年忠敬若一生子遁未期而夭
　　大乔小乔
　　周瑜初从孙策攻拔之时获乔公两女皆国色也策自纳大乔瑜纳小乔江表传策从容戱瑜曰乔公二女虽流离得吾二人作婿亦足为欢
　　弄玉
　　秦穆公女名弄玉善吹箫与萧史共登楼吹箫作凤皇音感凤皇从天而降后升天矣
　　苏小
　　白公杭州春诗云栁色初藏苏小家本朝贤良马槱尝梦一美人谓之曰妾幼以姿色名冠天下而身无所依辄有小词浼渎其词有妾本钱塘江上住之句及后得钱塘幕官而苏小墓乃见公宇之后
　　眞娘
　　眞娘呉中乐妓墓在虎丘山路傍
　　瑶英
　　唐元载末年纳薛瑶英处以金丝帐郤尘褥衣以龙纯衣一袭无一两载以瑶英体轻不胜重衣于异国求此服也
　　红莲
　　五代时有一僧号至聪禅师祝融峯修行十年自以为戒行具足无所诱掖也夫何一日下山于道傍见一美人号红莲一瞬而动遂与合欢至明僧起沐浴与妇人俱化
　　桂英
　　王魁遇桂英于莱州北市深巷桂英酌酒求诗于魁魁时下第桂英曰君但为学四时所须我为办之由是魁朝去暮来逾年有诏求贤桂为办西游之用将行徃州北望海神庙盟曰吾与桂英誓不相负若生离异神当殛之魁后唱第为天下第一魁父约崔氏为亲授徐州佥判桂英不之知乃喜曰徐去此不逺当使人迎我矣遣仆持书魁方坐防决事大怒叱书不受桂英曰魁负我如此当以死报之挥刀自刎魁在南都试院有人自烛下出乃桂英也魁曰汝固无恙乎桂英曰君轻恩薄义负誓渝盟使我至此魁曰我之罪也为汝饭僧诵佛书多焚纸钱舍我可乎桂英曰得君之命即止不知其他后魁竟死
　　英瑗
　　王藻尚宋文帝第六女临川长公主讳英瑗公主性妬而藻别爱左右人呉崇祖主谗之于废帝藻下狱死主与王氏离婚

　　説郛卷七十七上
<子部,杂家类,杂纂之属,说郛>
　　钦定四库全书
　　説郛卷七十七下　　　　元　陶宗仪　撰钗小志【朱揆】
　　如夫人
　　齐侯多内宠如夫人者六人
　　教美人战
　　孙武以兵法见呉王阖闾于是出宫中美人百人分为二队以王之宠姬二人为队长
　　妾与政
　　王导有幸妾姓雷颇豫政事蔡公谓之雷尚书
　　携妓东山
　　谢安栖迟东山放情丘壑好音乐每游赏必以妓从
　　开阁放妾
　　王处仲尝荒恣于色左右谏之处仲曰吾乃不觉尔如此甚易耳乃开后阁驱诸婢妾数十人任其所之
　　妾为夫人
　　杜佑议者谓佑治行无缺惟晩年以妾为夫人有所蔽云
　　妓围
　　唐申王每冬月苦寒令宫女宻围而坐谓之妓围
　　帘衣
　　梁夏侯亶性俭率有妓妾十数并无被服每有客常隔帘奏乐时谓帘为夏侯妓衣
　　白头吟
　　张跂欲娶妾其妻曰子诵白头吟妾当听之跂慙而止
　　霓裳羽衣曲
　　上皇令宫妓佩七寳璎珞舞霓裳羽衣曲曲终珠翠可扫
　　雪儿歌
　　雪儿者李宻爱姬每宾朋文章有奇丽者付雪儿协律歌之
　　绛纱帐
　　马融施绛纱帐前授生徒后列女乐
　　肉台盘
　　南唐孙晟官至司空每食不设几案使众妓各执一器环立而侍号肉台盘
　　以倡进
　　汉武帝李夫人本以倡进
　　妇女连百
　　秦皇妇女连百倡优累千
　　赐妓乐
　　夏侯惇从太祖征孙权还赐妓乐名倡
　　殴杀笛妓
　　王恺尝置酒女妓吹笛小失声韵恺便令黄门殴杀之一座改容
　　夺伤指
　　张均妓多丽弹琵琶曲顶上有髙丽丝结赵诗争夺致伤二指
　　绫罗袴褶
　　武帝尝降王武子家武子供馔并用琉璃器婢子百余人皆绫罗袴褶以手擎饮食
　　自为小君裁剪
　　李绅为相时俗尚轻绡染蘸碧为妇人衣绅自为小君裁剪
　　琥珀钏
　　东昏侯为潘妃作一只琥珀钏直七十万
　　乐天姬侍
　　乐天诗曰菱角执笙簧谷儿抹琵琶红绡信手舞紫绡随意歌自注云皆臧获名
　　燕子楼
　　张建封节制武宁纳妓盼盼于燕子楼公薨不他适
　　不许妾妆
　　崔枢夫人治家整肃容仪端丽不许羣妾作时世妆
　　呼琵琶
　　蔡持正谪新州侍儿名琵琶尝养一鹦鹉持正每呼琵琶即扣响板鹦鹉传言呼之
　　尽记歌词
　　欧阳永叔在汝隂时一妓能尽记公所为歌词
　　唱金缕
　　杜秋娘金陵女也年十五为李锜妾尝为锜唱金缕词
　　栁枝
　　退之二侍姬名栁枝绛桃
　　二妾歌舞
