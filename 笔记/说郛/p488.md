<!-- { "loadSidebar": true } -->
　　河南尹孔温裕任补阙谏讨党项贬栁州司马乆之得堂兄尚书温业书报云宪府欲取作侍御史日望勑下忽又得书云宰相以右史处之皆无音耗一日有鹊喜于庭直若语状孩稚拜且祝曰愿早作官鹊既飞去坠下方寸纸有补阙二字无几遂除此官
　　王
　　王与赵憬有布衣之旧常知其才赵公入相自前新滏县令求谒公见极喜给防甚厚将擢为御史时宪僚数少德宗难于除授而赵公之言多行意可以坐待御史之拜一日偶诣慈恩寺僧占气色者问早晩得官僧曰观君之色殊未见喜兆此后若午年当得一边上御史大笑而归数日赵公奏言御史府阙太多就中监察尤为要官臣欲选择三二人上曰此官须得孤直茂实充选料卿祗应取轻薄后生朝中子弟耳此不如不置公曰臣之愚见正如圣虑欲于録事参军县令中求上喜曰如此即朕之意公因荐二人其一即也上曰早将状来公既出逢裴延龄时以次对问公曰相公奏何事喜气充溢公不对延龄愠骂而去云为此老叟所请得行否既见上奏事毕因问曰赵憬白论何事上曰赵憬极心公因説御史事延龄曰此大不可陛下何故信之且憬身为宰相岂谙州县长续効白二人又不为人所称憬何由身知之必私也后来陛下但诘其所自即知矣他日上果问云卿何以知此二人公曰一是故人一与臣微亲谙熟之上无言他日延龄又入上曰憬所请果如卿料遂寝不行遂归故林而赵薨于相位后数年边帅奏为从事得假御史焉
　　黄损
　　黄损连州人有大志学于庐山与桑维翰宋齐丘相遇每论天下之务皆出损下损亦自负居无何游五老峰遇磐石小憇顷之有叟长啸而坐指维翰齐丘曰公等皆至将相但各不得其死耳次指损曰此子有道气可以隐居若求官不过一州从事耳宜思之损甚怒叟曰休戚之数定矣吾先知也何怒乎后皆然
　　张寳藏
　　贞观中张寳藏为金吾长史尝因下直归栎阳路逢少年畋猎割鲜野食倚树叹曰张寳藏身年七十未尝得一食酒肉如此者可悲哉傍有一僧指曰张寳藏六十日内官登三品何足叹也言讫不见寳藏异之即时还京师太宗苦于气痢众医不效即下诏问殿庭左右有能治此疾者当重赏之寳藏尝困是疾即具疏以乳煎荜拨方进上服之立差宣下宰臣与五品官魏徴难之逾月不进拟上疾复问左右曰吾前饮乳煎荜拨有効复命进之一啜又平复因思曰尝令与进方人五品官不见除授何也徴惧曰奉诏之际未知文武二吏上怒曰治得宰相不妨已授三品官我天子也岂不及汝耶乃厉声曰与三品文官授鸿胪卿时正六十日矣
　　崔从
　　崔从未达时尝至宣州梦到一庙门屋宇深大非人间所有有緑衣吏抱案从揖而问之緑衣亦喜云人生簿籍也崔问曰某未逹应举请为一检可乎吏唯之因为检曰灼然及第科名极髙官至此州刺史言讫遂觉崔自喜之明年果中第又聨得科目官至中书舎人出为华州刺史因为妻曰昔梦皆騐今为刺史位至此矣当为身后之计俄除户部侍郎深不自会寻除为宣州观察使至日吏白曰旧例长史到皆谒敬亭神庙崔公命驾谒之既到道路门巷皆昔梦中所游入门宛然遂陞堂见西壁有畵一緑衣吏抱案其吏即梦中所见乃归而怏怏又谓妻曰昔梦緑衣人云合至此州刺史此已任矣及旬日得疾治之不愈谓妻曰本来之説此其验矣妻曰昔日为游客尚获佳梦今为地主合徃祈之崔公乃置酒食进祝之其夕又梦敬亭神自至曰大夫寻愈幸无忧也崔即告本庙吏之词神曰吏以公为当此州偶然尔公位极重不可尽言自此去尚有十四年夀耳言讫而觉崔公疾寻差后此如其言时开成四年也
　　孙思邈
　　孙处约尝以诸子见思邈曰俊先显侑晩贵佺祸在执兵后皆騐又太子詹事卢齐卿之少也思邈曰后五十年位方伯吾孙为属吏愿自爱时思邈之孙溥尚未生及溥为徐州萧县丞而齐卿为徐州刺史
　　武居常
　　武居常天后髙祖也少时游洛下人谓为猴类郎以居常頥下有若猿领也其上有四靥一日伊水上遇一丐者曰郎君当有身后名而骨法当刑然有女尚八十八后起家暴贵寻亦浸微居常不之信后卒如其言
　　房龄
　　房龄来买卜成都日者笑而掩鼻曰公知名当世为时贵相柰无继嗣何公怒时遗直以三嵗在侧日者顾指曰此儿絶房者此也公大怅而还后皆信然也
　　明皇
　　明皇始平祸乱在宫所与道士冯存澄因射覆得卦曰合因又得卦曰斩闗又得卦曰铸印乗轩存澄启谢曰昔此卦三灵为最善黄帝代炎帝而筮得之所谓合因斩闗铸印乗轩始当果断终得嗣天明皇掩其口曰止矣黙识之后即位应其术焉
　　姚宋
　　明皇初登极梦二龙衔符自红雾中来上大姚崇宋憬四字挂之两大树上蜿蜒而去梦囘上召申王圆兆王进曰两木相也二人各为天遣龙致于树即姚崇宋憬当为辅相兆矣上叹异之
　　栁神州
　　罗池北龙城胜地也役者得白石上微刻畵之龙城栁神所守驱役鬼出匕首福土氓制九丑余得之不详其理特欲隐余于斯欤
　　宗
　　宗幸东都偶秋宵与一行师登天宫寺閤临眺乆之返顾凄然发叹数四谓一行曰吾中子得无患乎一行进曰陛下行幸万里皇祚无彊及西狩初到成都前望大桥上举鞭问左右曰是桥何名节度使崔圆跃马进曰万里桥上因追叹曰一行之言今果符之吾无忧矣
　　李卫公
　　太尉卫公为并州从事到职未旬月忽有王山人者诣门请谒公与之及席乃曰某善按年也公初未之竒因清虚正寝备几案纸笔香水而已因令垂帘静伺之生与公皆坐于帘下顷之王生曰可验矣纸上书八字甚大且有楷法曰位极人臣夀六十四生遽请归竟亦不知所去及防昌朝三行防至一品薨于海南果符王生所按之年
　　李景让
　　宣宗将命相必采中外人情合为相三两人姓名撚之置香案上以椀覆之宰相阙必添香探丸以命草麻上窃于李景让竟探名不着有以见其命也
　　麻
　　牛相新昌宅施号为金椀言金或伤庶可重制本将作大匠麻宅自辨岗阜形势以其宅当出宰相后每命相有案必引领望之宅竟为牛所得
　　刘逸
　　刘逸在淮汴州时韩为右厢都虞王公为左厢与善相或譛王不利于刘刘大怒召诘之王年老股战不能自辨刘令拉坐杖三十新造赤捧头径数寸固以筋漆数五六当死矣韩意其必死及昏造其家怪无哭声访问即言大使无恙遂至卧内问之王曰我读金刚经四十年今方得力就説初坐时见巨手如簸箕翕然遮背因袒示都无挞痕

　　还寃记【顔之推】
　　晋明帝杀力士金谓持刀者曰我颈多筋斫之必令即断吾将报汝持刀者不能留意遂斫数创然后始絶寻见绛冠朱服赤弓彤矢射之持刀者呼曰金缓我少时而死
　　琅琊诸葛覆永嘉年为元真太守家累悉在都唯将长子元崇送职覆于郡病亡元崇年始十九送丧欲还覆门生何法僧贪其资货与伴共推元崇堕水而死因分其财尔夜元崇母陈氏夣元崇还具叙亡父事及身被杀委曲尸骸流漂怨酷无防违奉累载一旦长辞衔悲茹恨如何可説歔欷不能自胜又云行速疲极困卧牕下牀上以头枕牕母视儿眠处足知非虚矣陈氏悲怛惊起把火照儿眠处沾湿犹如人形于是举家号泣便发闻于时徐森之始除交州徐道立为长史道立即陈氏从姑儿也具疏所夣托二徐验之二徐道遇诸葛丧船验其父子亡日如鬼语乃收其行凶二人即皆欵服依法杀之更差人送丧都
　　晋夏侯字太初亦当时才望为司马景王所忌而杀之宗族为之设祭见来灵座脱头置其旁悉取果食酒肉以内颈中既毕还自安言曰吾得诉于上帝矣司马子元无嗣也寻而景王薨遂无子其弟文王封次子为齐继景王后攸薨攸子冏嗣立又被杀及永嘉之乱有巫见弟云我国倾覆正由曹爽夏侯二人诉寃得申故也
　　汉孙策既定会稽引兵迎汉帝时道人于吉在防军中遇天大旱船路艰涩防尝自出督切军中人每见将士多在吉所因愤怒曰吾不如吉遂收吉转置日中令其降雨如不能者便当受诛俄顷之间云雨滂沛未及移时州涧涌溢时并来贺吉免其死防转忿恚意竟杀之因是防颇愍常每彷佛见吉复出射猎为刺客所伤治疗将差引镜自窥镜中见吉顾则无之如是再三遂扑镜大呌疮皆崩裂湏臾而死
　　鲁桓公夫人文姜者齐襄公之妹也桓公与文姜俱朝于齐襄公通其妹焉桓公谴责文姜文姜告襄公襄公怒乃与桓公饮酒桓公出襄公使公子彭生送桓公于车彭生多力乃抵桓公胁桓公薨于车上鲁人告于齐曰寡君畏君之威不敢宁居来修旧好礼成而不反无所归咎恶何辞以告于诸侯请以彭生除耻辱也齐人归罪于彭生而杀之后襄公猎于贝丘有大豕从者曰臣见豕乃彭生也襄公怒曰彭生何敢见乎射之豕乃人立而啼公惧坠于车伤足而还其臣连称管至甫二人作乱遂杀襄公焉
　　吴王夫差杀其臣公孙圣而不以罪后越伐吴吴败走谓太宰嚭曰吾前杀臣公孙圣投于余杭山之下今道当由之吾上畏苍天下慙于地吾举足而不进心不忍徃子试唱于前若圣犹在当有应嚭乃向余杭之山呼曰公孙圣圣即从上应曰在三呼而三应吴王大惧仰天叹曰苍天苍天寡人岂可复归乎吴王遂死不反晋安定张祚以永和中作凉州刺史因自立为凉王河州刺史张璀士众强盛祚猜忌之宻遣兵进图璀璀率众拒祚祚遂为璀所杀璀后数见祚来部从铠甲举手指璀云底奴要当截汝头璀入姑臧立张静为凉王自为凉州牧又谋废静而自王事未遂尝与静同车出城西门桥梁牢壮而忽摧折刺史旧事正旦放鸟璀所放出手辄死有鹳来巢广夏门弹逐不去自往看之守炖煌宋混遣弟澄即于巢所害璀璀临命语澄曰汝荷婚姻而为反逆皇天后土必当照之我自可死当令汝剧我矣混自为尚书令辅政有疾尽日见璀从屋而下奄入柱中其柱状若火烧掘土则无所见混因病死澄又然灯油变为血廐中马一夕无尾二嵗小儿作老公声呼曰宋混澄斫汝头又城东水中出火后三年澄为张邕所杀
　　晋西域校尉张颀以怨杀麯俭临死有恨言后颀夜见白狗自防剑斫之不中顷便倒地不起左右见俭在旁遂以暴卒
　　宋元嘉中李龙等夜行刼掠于时丹阳陶继之为秣陵县令微宻寻捕遂擒龙等取龙引一人是太乐伎忘其姓名刼发之夜此伎推同伴徃就人宿共奏音声陶不详审为作欵列随例申上及所宿主人士贵賔客并相明证陶知枉滥但以文书已行不欲自为通塞遂并诸刼十人于郡门斩之此伎声伎精能又殊辨慧将死之日亲隣知识看者甚众伎曰我虽贱少怀慕善未尝为非实不作劫陶令已当具知枉见杀害若死无鬼则已有鬼必自陈诉因弹琵琶歌曲而就死众知其枉莫不殒泣经月余陶遂夜夣伎来至案前云昔枉见杀实所不忿诉之得理今故取君便入陶口乃落腹中陶即惊寤俄而倒絶状若风癫良乆方醒有时而发辄夭矫头反着背四日而亡亡后家便贫顇一児早死余有一孙穷寒路次
　　宋泰始元年江州刺史邓琬立刺史晋安王子勋为帝以作乱初南郡太守张悦得罪鏁归杨都及湓口琬赦之以为冠军将军与共经纪军事琬前军袁顗既败张悦惧诛乃称暴疾伏甲而召邓琬既至谓之曰卿始此祸而欲卖死少帝乎命斩于牀前并杀其子以琬头至五年悦寝疾见琬为厉遂死
