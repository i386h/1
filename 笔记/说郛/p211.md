<!-- { "loadSidebar": true } -->
　　乐天作牛竒章石记曰公嗜石以甲乙丙丁为品太湖为上罗浮次之天竺又次之余为下
　　庐州慎县黄山连于无为军寿州六安界盖贼巢也山下居民千余户而藏贼以活者八百余家贼间发官兵追纵逐捕有数年不获者
　　范丞相在永州闭门独处人稀识面客苦欲见者或出则问寒暄而已家僮扫榻具枕揖客解带对卧良久鼻息如雷霆客自度未起亦熟睡睡觉常及暮乃去范忠宣谪居永州以书寄人云此中羊麫无异北方每日闭门飱馎饦不知身之在逺
　　北碑刻深谓之沟道
　　范德孺喜琵琶暮年苦夜不得睡家有琵琶筝二婢每就枕即便杂奏于前至熟寝乃去
　　左魏大名也故名魏曰大名府
　　元载不饮酒人强之辞以鼻闻酒气即醉人谓可治取针挑载鼻尖出一小青虫曰此酒魔也闻酒即畏之去此无患
　　笙中有簧以火炙之乐家谓之暖笙
　　唐王涯蓄名书画以金玉为奁轴凿垣贮之重复固秘及被诛为人破垣剔取金玉而弃书画于道
　　顾渚涌金泉每嵗造茶时太守先祭拜然后水渐出造贡茶毕水稍减至供堂茶毕已减半矣太守茶毕遂涸

　　剡溪野语【程正敏】
　　石曼卿于廨后自作一庵常醉卧其间名其轩曰扪虱王荆公草制词极丑诋范蜀公公笑诵其辞曰材无任职之能某披襟当之内有谋利之实则夫子自道也东坡谓晨饮为浇书李黄门谓午睡为摊饭
　　张乖崖尝称使冦公治蜀未必如咏至于澶渊一掷咏不敢为
　　温公尝云登山有道徐行则不困措足于实地则不危温公在洛与诸故老时游集相约酒行果实食品皆不得过五谓真率防
　　王嘉叟与王龄别语龄曰吾辈防合不可常但令常留面目异日可以相见龄每叹曰此言不能置范文正尝问琴理于崔遵度崔曰清丽而婉和润而逺琴书是也
　　宋景文言为文是静中一业
　　朱考亭答杨元范书云字书音韵是经中一事先儒多不留意然不知如此等处不理防郤枉费了无限乱说牵补而卒不得其本意亦甚害事也但恨蚤衰无精力整顿得耳
　　王荆公不耐静坐非卧即行
　　胡旦作大砚可数尺镵其旁曰宋胡旦作汉春秋砚遗命埋冢中
　　欧阳公作河北转运使过滑州访刘羲叟于陋巷中羲叟时为布衣人未有知者
　　韩魏公为相每见文字有攻人隐恶必手自封记不令人见
　　晏元献平居书简及公家文牒未尝弃一纸皆积以书
　　古老人饭后必散步欲揺动其身以销食也故后人以散步为逍遥
　　吕衡州温祖延父谓俱盛名重在其家风先世碑志不假于人皆子孙自撰云欲善于信词儆文学之荒坠也

　　钓矶立谈【费枢】
　　吕衡州温祖延父谓俱盛名重在其家风先世碑志不假于人皆子孙自撰云欲善于信词儆文学之荒坠也
　　李营丘惜墨如金
　　汉王章不喜文士常语人曰此辈与一把筭子未知颠倒何益于国
　　谢与兄书曰居家大都无所为止以垂纶为事足以永日北固山下秋来大有鲈鱼一手钓得四十九枚数穷于九九者一也至十则又为一矣此蔡西山之说鲤一名穉龙
　　文章一小技于道未为尊此后世之文文者贯道之器此论古人之文也
　　肃宗诏黄香诣东观读所未见书
　　渡江河者朱书禹字佩之免风涛保安吉此神仙真符也
　　江海有婢妾鱼游必三一前二后

　　盛事美谈【阙名】
　　太祖御事有麻衣和尚善望气李守正叛河中进语赵普曰李侍中安得久耶城下有三天子气嵗余城陷而周祖践祚未知三天子之说乃太祖太宗而从行也太宗一日阅后苑象死取胆不获诏问徐铉徐铉请于前左足求之果得云象胆随四时在足上叹其博识董羽太宗朝画端拱楼四壁意望恩赏一日太宗登楼皇子遥见惊啼太宗遽令圬墁之卒不获赏
　　宰相丁谓在中书日因于私第召賔客言江南李国主钟爱一女选竒表殊才有门第者执政言洪州刘生为本郡防谋嵗甲未冠仪形秀美大门曽列二卿兼富辞艺可以塞选国主大喜成礼授少卿拜驸马都尉鸣珂锵玉出入中禁未周嵗公主吿卒国主伤悼悲泣曰吾不欲再覩刘生之面勑执政削其官籍一簪不与却送还洪
　　萧颖士文章学术俱冠词林负盛名而湮沈不遇常有新罗使至云东夷士庶愿请萧夫子为国师事虽不行其声名逺播如此
　　田游岩初以儒学累徴不起侍其母隐嵩山调露中髙宗幸中岳因访其居游岩出拜诏命中书侍郎薛元超入问其母御题其门曰隐士田游岩宅徴拜文学士孙何孙仅学行文辞倾动塲屋何既为状元王黄州览仅文编书其后曰明年再就尧阶试应被人呼小状元后榜仅果为第一黄州复以诗寄之云病中何幸忽开顔记得诗称小状元粉壁乍悬龙虎榜锦标终属鸰原并寄何诗曰惟爱君家棣华榜登科记上并龙头潘逍遥亦有诗曰归来遍捡登科记未见连年放弟兄而陈尧佐尧咨兄弟亦前后相继为状元实士林盛事晁文元公逈在翰林以文章德行为仁宗所优异帝以君子长者称之天禧初因草诏得对命坐赐茶既退已昏夕真宗顾左右取烛与学士中使就御前取烛执以前导之出内门付从史后曲宴宜春殿出牡丹百余盘千叶者才十余朶所赐止亲王宰臣真宗顾文元及钱文禧各赐一朶又常侍宴赐禁中名花故事惟亲王宰臣即中使为挿花余皆自戴上忽顾公令内侍为戴花观者荣之

　　衣冠盛事【苏特】
　　李某为中丞奏孔尚书温徐相商为监察御史孔为中丞李在外多年除宗正少卿归而为丞郎每防集时人以为盛事
　　国朝两省供奉官东西对立谓之蛾眉班
　　东方有识山川者徧礼五岳一拜而退惟入关望华山自关西门步步拜礼至山下仰叹诧七日而去谓京师衣冠文物之盛由此而至
　　上命相以八分书先书名金瓯覆之
　　郑裔绰为浙东观察奏侍御史郑公绰为副使幕客与府主同姓聨名者甚寡
　　咸通末郑浑之为苏州録事谈铢为鹾院官钟辐为院巡时湖州牧李超赵防相次俱状元二郡地土相接时为语曰湖接两头苏连三尾
　　张员外粹与母弟冲俱郑都尉颢门生后粹为东阳守冲为信阳守欲相见境上本府许之两郡之守携宾客同府主出省俱自外郎兄弟之荣少比
　　韦伦为太子少保致仕每朝朔望羣从甥侄候于下马桥不减百人
　　李益能文多有贵家子同姓名人谓益文章李益谓贵游为门户李益
　　杨氏自杨震葬于潼亭至今七百年子孙犹在阌乡故宅天下一家而已
　　德宗初复宫阙所赐勲臣第宅妓乐李令为首浑侍中次之
　　张氏嘉贞生延赏延赏生靖国朝已来祖孙三代为相唯此一家
　　德宗幸金銮殿问学士郑余庆曰近日有衣作否余庆对曰无之乃赐百缣令作寒服
　　髙宗时天下无事上官仪持国政尝凌晨赴朝巡洛水堤步月缓辔咏诗云脉脉广川流驱马厯长州音韵清亮望之若仙
　　贞元初置中和节御制诗朝臣奉和诏冩本赐戴叔伦于容州天下荣之
　　贺知章一见李白呼为谪仙人以金换酒与之共饮权文公德舆身不由科第尝知贡举三年门下所出诸生相继为公相号得人之盛

　　砚岗笔志【唐稷】
　　陈亚性寛和累典名藩皆有遗爱然颇真率无威仪吏不甚惧行坐常防瓢子不离懐袖尤善唱清和乐知越州时每拥骑自衙庭出由鉴湖缓辔而归必敲镫代拍潜唱彻三十六遍
　　本朝状元多同嵗此于星厯必有可推者但数问术士无能晓之尔前徐奭梁固皆生于乙酉王曽张师徳皆生于戊寅吕溱杨寘皆生于甲寅贾黯郑獬皆生于壬戌彭汝砺许安世皆生于辛巳陈尧咨王整皆生于庚午
　　本朝大官最享髙年者凡三人曰太傅张公士逊枢相张公升少师赵公槩皆夀至八十六又二人次之曰陈文恵公尧佐至八十二杜祁公至八十一又一人次之曰富文忠公弼夀至八十余皆不及焉
　　蔡攸一日尝饮禁中徽宗频以巨觥劝之攸恳辞不任杯酌将至颠踣上曰就令灌死亦不至失一司马光湖州长城县啄木岭金沙泉每嵗造茶之所居常无水湖常二郡守至境具牲祭泉其夕清溢造御茶毕其水即微减太守造毕即涸太守或还斾稽期则示风雷之变或见鸷兽毒蛇水魅焉

　　窻间记闻【陈子兼】
　　俗语谓钱一贯有畸曰千一千二米一石有畸曰石一石二长一丈有畸曰丈一丈二之类按考工记殳长寻有四尺注云八尺曰寻殳长丈二史记张仪尺一之檄汉淮南王安书云丈一之组匈奴尺一椟后汉尺一诏书唐城南去天尺五之类然则亦有所本
　　嘉兴县西南六十步地志云晋歌妓苏小小墓今有片石在道判防曰苏小小墓徐凝寒食诗云嘉兴郭里逢寒食落日家家拜扫归只有县前苏小小无人送与纸钱灰
　　唐印文如丝发今印文如筯开封府三司印文尤麄犹且歳易以此可见事之繁简也
　　熙丰间张遇供御墨用油烟入脑麝金箔谓之龙香剂元祐间潘谷墨见称于时蜀中叶茂实亦得法清黒不凝滞可以仿古
　　古人写书皆用黄纸以蘗染之所以辟蠧故曰黄卷有误字以雌黄灭之为其与纸色相类耳故可否文章谓之雌黄

　　翰墨丛记【滕康】
　　梁景不善书每起草必用蜀笺赵安仁善书起草必用旧纸人号二背
　　小门下通典谓给事中
　　张约斋种花法云春分和气尽接不得夏至阳气盛种不得
　　张九成谪岭南病目执书倚柱向明而观者凡十四年嵗月既久甎上双趺隐然
　　顔之推曰世之学者读五经是徐邈而非许慎赋颂信褚诠而忽吕忱史记专皮邹而废篆籕汉书悦应苏而畧苍雅不知书其支叶小学其宗系也
　　范睢说秦王曰百人舆瓢瓢必裂不如一人持之为善凡衣帛为漆所涴即以麻油先渍洗透令漆去尽即以水胶容开少着水令浓以洗麻油顷刻可尽试之良騐岳武穆家谢昭雪表云青编尘乙夜之观白简悟壬人之谮甚工
　　淮南人藏盐酒蟹凡一器十只以皂荚半挺置其中则经嵗不坏

　　备忘小抄【文谷】
　　按志云黄金方寸为金又云一斤即一金也四两为一斤
　　五夜者甲乙丙丁戊更相送之今人惟言乙夜子夜也毛诗报之以琼玖玖黒色玉
　　蔡邕能饮一石人名之曰醉龙
　　王恺作紫丝布障四十里石崇乃作锦步障五十里敌之
　　莫愁子曰阿侯
　　伏腊伏者金气伏藏之日也冬至后祀百神曰腊瑟瑟碧珠也
　　弹碁两人对局白黒碁各六先列碁相当更先弹也格五簺也
　　刚夘佩印也其制印以正月夘日作铭刻于上以辟邪厉
　　隐琴隐长四十五分约即明琴徽也
　　虞世南行秘书杨虞卿行中书
　　汉制尚书郎作文书起草月赐赤管大笔一双隃麋墨大小二枚
　　上尊稻米一斗得酒一斗也

　　艅艎日疏【凌准】
　　置闰
