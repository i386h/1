<!-- { "loadSidebar": true } -->
　　世称外焙之茶脔小而色驳体耗而味淡方之正焙昭然则可近之好事者箧笥之中往往半之蓄外焙之品葢外焙之家久而益工制之妙咸取则于壑源效像规模摹外为正殊不知其脔虽等而蔑风骨色泽虽润而无藏蓄体虽实而缜密乏理味虽重而澁滞乏香何所逃乎外焙哉虽然有外焙者有浅焙者葢浅焙之茶去壑源为未逺制之能工则色亦莹白击拂有度则体亦立汤惟甘重香滑之味稍逺于正焙耳于治外焙则迥然可辨其有甚者又至于采柿叶桴榄之萌相杂而造味虽与茶相类时隠隠如轻絮泛然茶面粟文不生乃其验也桑苎翁曰杂以卉莽饮之成病可不细鉴而熟辨之

　　説郛卷九十三上
<子部,杂家类,杂纂之属,说郛>
　　钦定四库全书
　　説郛卷九十三下　　　　元　陶宗仪　撰宣和北苑贡茶録【熊蕃】
　　陆羽茶经裴波茶述者皆不第建品説者但谓二子未尝至建而不知物之发也固自有时葢昔者山川尚閟灵芽未露至于唐末然后北苑出为之最是时伪蜀时辞臣王文锡作茶谱亦第言建有紫笋而腊面乃产于福五代之季属建南唐嵗率诸县民采茶北苑初造研膏继造腊面既又制其佳者号曰京铤圣朝开寳末下南唐太平兴国初特置龙鳯模遣使即北苑造团茶以别庶饮龙鳯茶葢始于此又一种茶藂生石崖枝叶尤茂至道初有诏造之别号石乳又一号的乳又一种号白乳葢自龙鳯与京石的白四种绍出而腊面降为下矣葢龙鳯等茶皆太宗庙所制至咸平初丁晋公漕闽始载之于茶録庆厯中蔡君谟将漕创小龙团以进被防仍嵗贡之自小龙团出而龙凤遂为次矣元丰间有防造密云龙其品又加于小龙团之上绍圣间改为瑞云翔龙至大观初今上亲制茶论二十篇以白茶者与常茶不同偶然出非人力可致于是白茶遂为第一既又制之已细茶及试新銙贡新銙自三色细第出而瑞云翔龙頋为下矣凡茶芽数品最上曰小芽如雀舌鹰爪以其劲直纎挺故号芽茶次曰拣芽乃一芽带一叶者号一鎗一旗次曰中芽乃一芽带两叶号一鎗两旗其带三叶四叶皆渐老矣芽茶早春极少景德中建守周绛为补茶经言芽茶只作早茶驰奉万乗尝之可矣如一鎗一旗可谓竒茶也故一鎗一旗号拣芽最为挺特光正舒王送人闽中诗云新茗斋中试一旗谓拣芽也或者乃谓茶芽未展为鎗已展为旗指舒王此诗为误葢不知有所谓拣芽也夫拣芽犹贵重如此而况芽茶以供天子之新尝者乎芽茶絶矣至于水芽则旷古未之闻也宣和庚子嵗漕臣郑公可问始创为银线水芽葢将已拣热芽再剔去秪取其心一缕用珍器贮清泉渍之光明莹洁若银线然以制方寸新銙有小龙蛇蜒其上号龙团胜雪又废白的石乳鼎造花銙二十余色初贡茶皆入龙脑至是虑夺真味始不用焉葢茶之妙至胜雪极矣故合为首冠然犹在白茶之次者以白茶上之所好也异时郡人黄儒撰品茶要録极称当时灵芽之富谓使陆羽数子见之必爽然自失蕃亦谓使黄君而阅今日则前此者未足诧焉然龙焙初兴贡数殊少累增至于元符以斤计者一万八千视初已加数倍而犹未盛今则为四万七千一百斤有竒矣【此数见范达所省龙焙美成茶録达茶官也】白茶胜雪以次厥名实繁今列于左使好事者得以观焉
　　贡新銙【大观二年造】　试新銙【政和二年造】白茶【政和二年造】龙团胜雪【宣和二年造】御苑玉芽【大观二年】万夀龙芽【大观二年】上林第一【宣和二年】　乙夜清供【宣和二年】承平雅玩【宣和二年】龙鳯英华【宣和二年】　玉除清赏【宣和二年】启沃承恩【宣和二年】雪英【宣和二年】　　　云叶【宣和二年】　　蜀葵【宣和二年】金钱【宣和三年】　　　玉华【宣和二年】　　寸金【宣和三年】无比夀芽【大观四年】　万春银叶【宣和二年】宜年寳玉【宣和三年】玉清庆云【宣和二年】　无疆夀龙【宣和二年】玉叶长春【宣和四年】瑞云翔龙【绍圣二年】　长夀玉圭【政和二年】兴国岩銙香口焙銙　　　上品拣芽【绍兴二年】新收拣芽太平嘉瑞【政和二年】　龙苑报春【宣和四年】南山应瑞【宣和四年】兴国岩拣芽　　兴国岩小龙　兴国岩小鳯【已上
　　号细色】　　　　　拣芽　　　　小龙
　　小鳯　　　　　大龙　　　　大鳯【以上号粗色】
　　又有琼林毓料浴雪呈祥壑源供李篚推先价倍南金旸谷先春夀岩却胜延平石乳清白可鉴风韵甚髙凡十色皆宣和二年所制越五嵗省去
　　右嵗分十余纲惟白茶与胜雪自惊蛰前兴役浃日乃成飞骑疾驰不出仲春已至京师号为头纲玉芽以下即先后以次发逮贡足时夏过半矣欧阳文忠公诗曰建安三千五百里京师三月尝新茶葢异时如此以今较昔又为最早因念草木之微有瓌竒卓异亦必逢时而后出而况为上者哉昔昌黎先生感上鸟之防采擢而自悼其不如今蕃于是茶也焉敢効昌黎之感姑务自警而坚其守以待时而已
　　贡新銙【竹圈银模】　方一寸二分　试新銙【竹圈】同上龙团胜雪【竹圈银模】同上　白茶【银圏银模】径一寸五分御苑玉芽【银圈银模】径一寸五分　万夀龙芽【银圈银模】同
　　上　　　　　上林第一　　方一寸二分
　　乙夜清供【竹圈】同上　　　　承平雅玩
　　龙鳯英华　　玉除清赏　　启沃承恩【同上】
　　雪英　　　　横长一寸五分
　　云叶　同上　蜀葵　　　　径一寸五分金钱【银模】同上　玉华【银模】　　　横长一寸五分寸金【竹圈】　　方一寸二分　无比夀芽【银模竹圈】
　　同上　　　　万春银叶【银模银圈】两尖径二寸二分宜年寳玉【银圈银模】直长三寸　　玉清庆云【银模银圈】方一寸八分　无疆夀龙【银模竹圈】直长一寸
　　玉叶长春【竹圈】　直长三寸六分
　　瑞云翔龙【银模铜圈】径二寸五分　长夀玉圭【银模】直长三寸　　兴国岩銙【竹圈】方一寸二分
　　香口焙銙【竹圈】同上　　　　上品拣芽【银模铜圈】
　　新収拣芽【银模银圈】同上　　　　太平嘉瑞【银圈】径一寸五分　龙苑报春　　径一寸七分南山应瑞【银模银圈】方一寸八分　兴国岩拣芽【银模】
　　径三寸　　　　小龙　　　小鳯【银模铜圈】上同大龙【银模铜圈】　　　大鳯【银模铜圈】
　　先人作茶録赏贡品极胜之时凡有四千余色绍兴戊寅嵗克摄事北苑阅近所贵皆仍旧其先后之序亦同惟跻龙团胜雪于白茶之上及无兴国岩小龙小鳯葢建炎南渡有旨罢贡三之一而省去之也先人但着其名号克今更写其形制庶览之无遗恨焉先是壬子春漕司再摄茶政越十三载乃复旧额且用政和故事补种茶二万株【正和周漕种三万株】比年益防贡职遂有创增之目仍改京铤为大龙团由是大龙多于大鳯之数凡此皆近事或者犹未之知也三月初吉男克北苑寓舍书北苑贡茶最盛然前辈所録止于庆厯以上自元丰后瑞龙相继挺出制精于旧而未有好事者记焉但于诗人句中及大观以来增创新銙亦犹用拣芽葢水芽至宣和始名顾龙团胜雪与白茶角立嵗元首贡自御苑玉芽以下厥名实繁先子观见时事悉能记之成编具存今闽中漕台所刋茶录未备此书庶几补其阙云淳熙九年冬十二月四日朝散郎行秘书郎国史编修官学士院权直熊克谨记

　　北苑别録【无名氏】
　　建安之东三十里有山曰鳯凰其下直北苑旁聫诸焙厥土赤壤厥茶惟上上太平兴国中初为御焙嵗模龙鳯以羞贡篚葢表珍异庆厯中漕台益重其事品数日增制度日精厥今茶自北苑上者独冠天下非人间所可得也方其春虫震蛰羣夫雷动一时之盛诚为大观故建人谓至建安而不诣北苑与不至者同仆同摄事遂得研究其始末姑摭其大概修为十余类目曰北苑别録云
　　御园
　　九窠十二陇　麦窠　　　　壤园
　　龙游窠　　　小苦竹　　　苦竹里
　　鸡数窠　　　苦竹　　　　苦竹源
　　鼯防窠　　　教练陇　　　鳯凰山
　　大小焊　　　横坑　　　　猿游陇
　　张坑　　　　带园　　　　焙东
　　中厯　　　　东际　　　　西际
　　官平　　　　石碎窠　　　上下官坑
　　虎膝窠　　　楼陇　　　　蕉窠
　　新园　　　　天楼基　　　院坑
　　曾坑　　　　黄际　　　　马鞍山
　　林园　　　　和尚园　　　黄淡窠
　　吴彦山　　　罗汉山　　　水桑窠
　　铜塲　　　　师如园　　　灵滋
　　苑马园　　　髙　畬　　　大窠头
　　小山
　　右四十六所广袤三十余里自官平而上为内园官坑而下为外园方春灵芽萌拆先民焙十余日如九窠十二陇龙游窠小苦竹张坑西际又为禁园之先也
　　开焙
　　惊蛰节万物始萌每嵗常以前三日开焙遇闰则后之以其气少迟故也
　　采茶
　　采茶之法须是侵晨不可见日晨则夜露未晞茶芽肥润见日则为阳气所薄使芽之膏腴内耗至受水而不鲜明故每日常以五更挝鼓集羣夫于鳯凰山【山有打鼓亭】监采官人给一牌入山至辰刻则复鸣锣以聚之恐其逾时贪多务得也大抵采茶亦须习熟募夫之际必择土著及谙晓之人非特识茶发早晩所在而于采摘亦知其指要葢以指而不以甲则多温而易损以甲而不以指则速断而不柔【从旧説也】故采夫欲其习熟政为是耳【采夫日役二百二十二人】
　　拣茶
　　茶有小芽有中芽有紫芽有白合有乌带不可不辨小芽者其小如鹰爪初造龙团胜雪白茶以其芽先次蒸熟置之水盆中剔取其精英仅如针小谓之水芽是小芽中之最精者也中芽古谓之一鎗二旗是也紫芽叶之紫者也白合乃小芽有两叶抱而生者是也乌带茶之带头是也凡茶以水芽为上小芽次之中芽又次之紫芽白合乌带皆在所不取使其择焉而精则茶之色味无不佳万一杂之以所不取则首面不均色浊而味重也
　　蒸茶
　　茶芽再四洗涤取令洁浄然后入甑俟汤沸蒸之然蒸有过熟之患有不熟之患过熟则色黄而味淡不熟则色青易沈而有草木之气唯在得中为当
　　榨茶
　　茶既熟谓茶黄须淋洗数过【欲其冷也】方入小榨以去其水又入大榨出其膏【水芽则以髙榨压之以其芽嫩故也】先是包以布帛束以竹皮然后入大榨压之至中夜取出揉匀复如前入榨谓之翻榨彻晓奋击必至于干浄而后已葢建茶之味逺而力厚非江茶之比江茶畏沈其膏建茶唯恐其膏之不尽膏不尽则色味重浊矣
　　研茶
　　研茶之具以柯为杵以瓦为盆分团酌水亦皆有数上而胜雪白茶以十六水下而拣芽之水六小龙鳯四大龙鳯二其余皆一十二焉自十二水而上曰研一团自六水而下曰研三团至七团每水研之必至于水干茶熟而后已水不干则茶不熟茶不熟则首面不匀煎试易沈故研夫尤贵于强有力者也尝谓天下之理未有不须而成者有北苑之芽而后有龙井之水龙井之水清而且甘书夜酌之而不竭凡茶自北苑上者皆资焉亦犹锦之于蜀江胶之于阿井讵不信然
　　造茶
