<!-- { "loadSidebar": true } -->
　　懐素绢帖第一帖胸中刺痛第二帖恨不识颜尚书第三帖律公好事是懐素老笔并在安师文处元祐戊辰嵗安公携至留吾家月余临学乃还后有吕汲公大防已下题今归章公惇
　　懐素千文绢本真迹在苏液家沈遘家刻板本是后归章惇家
　　懐素诗一首绢上真迹王巩易与王诜家
　　懐素绢帖一轴杂论故事后人分剪为二十余处王诜累年遂求足元数又一云史陵者绢帖以六朝古贤一帧易与王诜
　　懐素书任华歌真迹两幅绢书字法清逸歌辞奇伟在王诜家诜云尚方有其后三幅
　　懐素草书祝融髙坐对寒峰緑绢帖两行此字最佳石紫微常刻石有六行今不见前四行问夷庚云与王钦臣家杂色缬绢背以诗代懐帖同轴今闻王之子为宗室所购是懐素天下第一好书也
　　懐素自叙真迹在苏泌家前一幅破碎不存其父集贤校理舜钦自写补之
　　懐素草书楮纸三幅在故相洛阳张公孙直清家冯京家收懐素绢上诗一首张伯髙少时绢上草书两幅张书今归薛绍彭
　　薛绍彭有懐素一轴绢书肃宗行书绫纸千文购于钱景湛处又王仲至处诸书麻纸一幅杨凝式小字黄麻纸一幅余皆见之欧阳询孝经一卷薛临寄钱公未见真迹
　　唐率府长史张颠字伯髙真迹四帖在杭州陆氏大姓家旧有五帖第一秋深第二前发第三汝官第四昨日第五承顔今所存四帖汝官后有古印文记不可辨昨日承颜二帖小襞纸也陆氏子素从闗景仁学闗因借摹三大帖余丱见石本于闗中宋氏及官桂林闗为使者语及始知石在闗氏又五年官潭闗杞通判邠州以石本见寄又三年官杭而闗景仁为钱塘令因陆氏子登第者来谒与闗同往谢而阅之独失秋深第一帖诘之颦蹙而言嘉祐中为太守沈遘借阅拆留余遣工摹余帖即归诘遘弟遫时为郡从事乃云在其侄延嗣处余往见遂得阅后购得之
　　张伯髙虎儿等三帖楮纸非真迹在王诜家苏氏物也黄鲁直赠小儿诗云我有元晖古印章印刓不忍与诸郎虎儿笔力能扛鼎教字元晖继阿章取此为故事也张伯髙贺八清鉴帖楮纸真迹字法劲古不类他书世间伯髙第一书也苏液家世多石刻后归章惇家伯髙全本千文曾孝蕴云在京师谢氏处谢氏景温宝文逺族也
　　伯髙五帖黄麻纸少时书辞云往往兴来五指包管等是也在杨杰家杰父学草故收得遂语断处即剪作一轴黄油拳经纸与王仲至千文一同并无古印跋伯髙名犯庙讳字余于皎然诗集中得之
　　苏之纯藏张颠草书又苏泌房所藏词云国士何日得至南中皆非伯髙真迹亦无古印跋
　　唐坰处黄楮纸伯髙千文两幅与刁约家两幅一同是暮年真迹每辨六七字刁氏者后有李唐徐跋为人伪刻建业文房之印印之连合缝印破字每见令人叹息
　　唐辩才弟子草书千文黄麻纸书在龙图阁直学士吴郡滕元发处滕以为智永书余阅其前空才字全不书固已疑之后复空永字遂定为辩才弟子所书故特阙其祖师二名耳
　　唐虞世南枕卧帖双钩唐摹在闗处上有禇氏图书古印闗尝谓余曰昔越州一寺修佛殿于梁栱内藏一函古摹帖数十本所可记者王右军十七帖世南枕卧帖十鬭九帖褚遂良奉书宁帖上皆有褚氏图书印毫发干浓毕备闗与僧善购得枕卧十鬬九奉书宁三帖虞书积时帖古双钩摹在洛阳李熈处维之孙也缝亦有褚氏印余尝借摹
　　世南理头药方双钩摹本在鲍师家后为俗人添入羲之两字入晋州法帖以为羲之书聋瞽可笑虞世南书经在虞僧寺
　　世南汝南公主铭起草洛阳王防处见摹本云真迹在洛阳好事家有古跋后十年见真迹在故相张公孙直清处其后止贞观十年十一月丁亥朔十六日旁小字注云赫赫髙门在裴丞相家是其铭然此幅文但至半而止行下有空白纸犹空十一字此葢卒日犹未言塟也阙文尚多安得便言赫赫髙门不当后幅却与前幅不相连属也其前褾红绫色如新有名几题其褾云故祭酒崔十八丈绰常与冦章贺拔惎皆以鉴赏相寻每称伏膺虞书多歴年所自会昌以来时覩斯帖因致其真有加顷年崔丈每送予兄弟下第东归必云此去获见汝南帖亦何减于升第耶所惜者阙其铭文耳咸通二年春于存神室辍献子凝良足啬爱也几不知何人也虞帖为时所重如此今好事家絶不曾见真迹摹本枕卧积时蚛牙头风四摹帖一闗中刻石帖今法帖所载耳世最少者子敬虞帖今好事家一字亦无耳
　　唐僧髙闲草书千文楮纸上真迹在李熙处
　　唐礼部尚书沈传师书道林寺诗在潭州道林寺四絶堂以杉板略薄布粉不葢纹故歳久墨不脱至裴度书杜甫诗粉多只存一甫字在松板节余尝为杜板行以纪其事沈板余官潭留书斋半嵗临学后为摹石僧希白摹务欲劲快多改落笔端直无缥缈萦回飞动之势唐太子率更令欧阳询书荀氏汉书节楮册小楷在潭州南楚门外胡世淳处
　　欧阳询书道林之寺牌在潭州道林寺笔力劲险勾勒而成有刻板本又江南庐山多裴休题寺塔诸额虽乏笔力皆真率可爱
　　唐末人学欧尤多四明僧无作学真字八九分行字肥弱用笔寛又有七八家不逮此僧唐贼张廷范亦学欧阳询多有此贼跋一双钩摹欧帖上有此贼印云清河张廷范印及题曰便是至宝也惜之惜之永为所宝之宝皆学欧行余跋曰唐文馆学士欧阳询书唐人所摹后一行印文曰清河张廷范私记廷范唐贼也时衰代替贼之所好涉于衣冠此攘夺所生也今太平君子或富贵则崇货利乃贼所先故不剪除既着其贼又为太平君子之劝其书札印记翩翩自喜之心忘其为贼之着也嗟乎国初孙妃弟骠骑孙思皓学欧本朝无人过也
　　欧阳询黄麻纸草书孝经是马季良龙图孙大夫直温所收今归薛绍彭家
　　宗室令穰收欧阳询三轴第一轴苏彦语箴次幅故事两段有开元缝印翰林之印李林甫等臣跋及知书楼官名氏末后唐贼蒋晖题宣徽两院使印余以智永三行帖陆柬之头陁寺碑一幅易得语箴第二轴草帖五纸第三帖行书故事皆有开元姚宋印跋草帖乃暮年书精彩动人行书少时书也
　　欧阳询草书也字末笔倒麽不见其所出余家得正观御府右军三帖末后一帖也字乃欧法所出世之真迹与石刻帖并无此也字耳






　　书史卷下【米芾】
　　欧阳询碧牋草圣四幅在故相齐贤孙张公直清处孙过庭草书书谱甚有右军法作字落脚差近前而直此乃过庭法凡世称右军书有此等字皆孙笔也凡唐草得二王法无出其右又有千文一本是少年书不逮书谱并在王巩家今归王诜家
　　陈贤草书帖六七纸字亦奇逸难辨如日本书上亦有唐氏杂迹字印在李玮家又多似欧阳询草
　　洪元慎集右军越州寺碑真迹在越州僧正子文处尝通书许借未果余托提刑乔执中携告往质防亦不肯出欲防干至越会家难不果去今要度牒易
　　陆柬之十八学士赞西京留台王瓘云在舍弟珪处老子西升经裴度栁公权跋为禇公书与阎立本画图同在冯当世家吾见之皆非也是唐初书画与栁跋是真迹二君亦不能鉴耳
　　唐髙闲书令狐楚诗在尚书李常家
　　栁公权紫丝靸兰亭诗二帖待制王广渊摹石跋云龙图大谏李公帅府暇日出书因请摹石乃李柬之少师也洛阳人今在富郑公子宿州使君家
　　唐摹皇象急就章有法在故相张齐贤孙直清处唐李邕四帖内一帖碧牋有唐氏杂迹印勾徳元图书记陈氏图书印与石夷庚所藏多热帖同自丁乔大夫归章惇家丁晋公故物也
　　多热要葛粉帖白麻纸上有唐氏杂迹印陈氏图书印勾徳元图书印乃紫微舍人石休物今在其孙前宿州支使夷庚处前一帖与光八郎谢惠鹿帖真迹余过莆上于夷庚处易得之光八郎帖今归王诜吕公孺处李邕三帖第一改少傅帖深黄麻纸淡墨淳古如子敬第二缙云帖淡黄麻纸第三碧牋胜和帖以尚书戸部印印缝古印有陈氏图书勾徳元图书记唐氏杂迹印丙子嵗第一归薛绍彭第二归髙公绘第三余以六朝画古贤韩马银博山金华洞天石古鼎复忘记数种物易得于其孙端问余尝以碧牋临三帖与真无异吕复携去装褫矣陈氏台僊勾徳元唐氏三人者大是一赏鉴人世之名书上无不有其书印徳元当是中正本朝人通史学
　　冯京家收唐摹黄庭经有钟法后有褚遂良字亦是唐一种伪好物
　　李錞收唐人欧行书兵箴刘冲之丞相家物
　　刘泾书来涟漪曰收唐绢本兰亭无奇获且漫眼耳殊非自摽制语也余答以诗曰刘郎无物可萦心沈迷蠧缣与断简求新不获狂时发自谓下取且漫眼猗嗟斯人今实尠我欲从之官有限何时大呌刘子前跽阅墨皇三复返君贻余诗尝曰秘笈墨皇曾敬识林希送余诗壶岭共倾银霅水墨皇犹展玉楼风壶岭谓砚山也刘泾倅莫王贻永侍中孙为守得摹帖一卷乃胄曹参军李懐琳伪作七贤帖后人所撰也内搏赤猿帖云仆不想歘尔梦搏赤猿其力甚于貔虎良久反覆余乃观天背地覩穹亦当不爽但仆之不达安得不忧吉乎报我凶乎详告三日阮籍白繇君此帖比今刻石字多乃懐琳所撰语也而法书要录所载七贤帖太宗知其伪爱之以贞观字印之入御府又有李氏卫帖云卫稽首和南近奉勑写急就章遂不得与师书耳但衞不能拔赏随世所学规摹钟繇遂多歴年二十着诗论草隷通解不敢上呈卫有一弟子王逸少甚能学卫真书咄咄逼人笔势洞精字体遒媚师可诣晋尚书馆书耳仰凭至鉴大不可言弟子李氏卫和南此帖比今阁帖字亦多亦其所撰也次无名帖次郗超帖亦摹在阁帖中次陆机卫恒帖卫亦摹入阁帖也后余以画易于刘泾分前四帖与李錞皆贞观间一种伪好物
　　杨凝式字景度书天真烂熳纵逸类颜鲁公争坐位帖秘阁校理苏澥家有三帖第一白麻纸曰景度上大僊第二第三小字与薛绍彭家所藏正书相似余三次易得后以第一易与王诜第二易与刘泾余家今收楮纸上诗云春来氷未泮冬至雪初晴为报方袍客丰年瑞已成王以画易于赵叔盎纷披老笔王安石少尝学之人不知也元丰六年余始识荆公于钟山语及此公大赏叹曰无人知之其后与余书简皆此等字
　　张直清家杨凝式数帖真行甚好
　　刘瑗收碧牋王帖上有勾徳元图书记保合太和印及题显徳嵗尝爱吾家顾恺之浄名天女欲以画易吾答以若有子敬帖便可易伯玉答曰此犹披沙拣金此语甚妙余白首收晋帖止得谢安一帖开元建中御府物曾入王涯家右军二帖贞观御府印子敬一帖有褚遂良题印又有丞相王铎家印记及有顾恺之戴逵画浄名天女观音遂以所居命为宝晋斋朱长文收锦织成诸佛濶四赤长五六赤上有织成牌子题晋永和年造与余家一古书囊织成山水神僊锦一同云凤山禽猿鹿如画也
