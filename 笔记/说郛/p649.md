<!-- { "loadSidebar": true } -->
　　説郛卷九十七下　　　　元　陶宗仪　撰传国玺谱【郑文寳】
　　国玺者本卞和所献之璞琢而成璧楚求婚于赵以璧纳聘故称赵璧而秦昭王请以十五城易之赵使蔺相如送璧于秦秦纳璧而恡城相如乃诡而夺至秦皇并六国独有天下廼命李斯篆书诏工人孙夀用是璧为之一云用蓝田玉作之其篆文云受命于天既夀永昌至始皇崩二世立天下大乱刘项起二世为赵髙所弑立子婴子婴立四十日汉髙祖先与诸侯期入闗子婴乃乗素车白马系颈以组奉传国玺降于轵道旁髙祖收玺以子婴属吏项羽后杀子婴诛戮秦族封髙祖还定闗中立汉社稷五年诛项羽而有天下至平帝时王莽辅政鸩杀平帝立孺子自号安汉公王莽使向元后求国玺后知不能留乃从绶带解下投地故一角有缺莽就得之遂称新室按玉玺方濶四寸龙鼻色黄上大篆文饰以虫鸟鱼龙之状秦相李斯篆其字有八云受命于天既夀永昌侧小书七字即魏太祖命黄象篆之文曰魏所受汉传国玺初王莽之末天下大乱赤眉入长安长安人公孙賔杀莽于渐台遂得国玺归于刘盆子建武中盆子降世祖故玺入后汉至献帝董卓作乱张让段珪将帝出小平津投玺于洛阳井中孙坚入洛见井上有五色气使人濬井乃获玺孙坚得之寻为袁术所夺袁术败玺入魏太祖至常道乡公禅位于晋玺入晋室懐帝为刘聪所陷帝降聪聪于承尘得之玺入聪聪死粲为靳凖所杀刘曜平靳凖国称赵及曜为后赵石勒所灭其玺入勒至季龙死石世遂乱中原魏冉闵尽诛石氏遂称魏为前燕慕容隽所败有戴施者得玺谢尚以五百骑送之归于东晋即穆帝时也及恭帝传位宋主刘裕玺入宋至顺帝时禅位于南齐齐王萧道成求玺玺又入齐至和帝时禅位于梁主萧衍以玺入梁武帝太清时侯景作乱台城不守武帝崩萧纲为简文帝俄而幽死永福省景立昭明子栋又废栋自立百余日军败为羊鲲所杀有赵贤者为栋所亲掌玺绶及鲲败将一疋载玺至京口时有载金者为盗所刼载玺者乃跃舟中至洲复遇盗力不能制投玺于草中而吿大将军郭敬之敬之取得与北齐主髙洋至髙纬为后周武帝宇文邕所杀玺入周室静帝衍禅位于隋文帝玺入隋炀帝幸江都宇文化及行弑帝崩其玺为萧后所掌遂归于宇文化及为窦建徳所杀玺入建徳后建徳为突厥可汗所败萧后将玺入蕃庭至唐武徳中使人入蕃取萧后及传国玺突厥乃遣萧后及玺并炀帝少子帝归遂入唐髙祖神尭皇帝受之按唐年谱录广明元年十二月五日僖宗幸蜀王建囊负传国玺从驾以行天祐初济隂王祝以夀终玺入于梁梁亡入后唐荘宗同光之乱归于明宗明宗崩清泰即位于岐下王思同张防刘之举同奔潞潞帅石敬塘不纳殒于驿署玺后归于清泰晋髙拥戎马自晋阳入洛河桥不守清泰积薪累日尽驱宗室六宫珍玩一旦偕焚于摘星楼秦玺煨烬其亦眀矣按陷蕃记北戎入梁园晋少主奉上玺绶戎王恠玉玺制用踈朴笔工又非真絶疑将有隠易者晋人具以实对文寳淳化中司讣陜右督刍军于塞下有防州永夀县主簿赵应良者北燕人老而能记自谓少年事戎为伪丞相髙公堂后官尝从公至燕子城登重阁阅晋旧物得观玺绶与陷蕃略同今传者云秦玺入戎其亦误矣至道三年五月十五日荣阳郑文寳舟中述







　　玉玺谱【徐令信】
　　传国玺是秦始皇所刻其玉出蓝田山是丞相李斯所书其文曰受命于天既受永昌汉髙祖定三秦秦王子婴献此玺及汉髙即位仍佩之因以相传故号曰传国玺汉昭帝时殿中一夜相惊霍光即召持节郎取玺郎不与光欲夺之郎按剑曰头可得玺不可得光善之明日迁郎秩二等光后废昌邑王贺立宣帝光自手解取贺玺扶令下殿至汉平帝王莽簒位向元后求玺乃出玺投之于地玺上螭一角缺及莽败时带玺绶避火于渐台商人杜吴杀莽取绶不知取玺及莽头公賔就见绶问绶主所在乃斩莽首并玺与王宪宪得无所送又自乗天子车辇李松入长安斩宪送玺诣宛上更始赤眉大司马谢禄至髙陵更始奉壐赤眉赤眉立刘盆子建武三年盆子败于宜阳玺还光武孙坚从桂阳入讨董卓卓时已焚烧洛邑徙都长安坚军于城南见井中旦旦有光军人莫敢汲坚乃探得玺初卓作乱掌玺者投于井中故坚得之袁术有僣盗意乃拘坚妻逼求之绍得玺见魏举以向肘魏武恶之绍败得玺还汉以禅魏魏以禅晋赵王伦簒立使义阳王威就惠帝取玺帝不与强夺之晋帝永嘉五年王弥立入洛阳执懐帝及传国六玺诣刘曜后为石勒所并玺复属勒刻一边云天命石氏此题今不复存勒为冉闵所灭此玺属闵闵败玺存闵之部属蒋干晋镇西将军谢尚遣督防何融至购赏得之以晋穆帝永和八年还江南晋元帝东渡歴数帝无玉玺北人皆云司马家是白板天子







　　相贝经【朱仲】
　　黄帝唐尭夏禹三代之贞瑞灵竒之秘寳其有次此者贝盈尺状如赤电黑云谓之紫贝素质红黑谓之朱贝青地绿文谓之绶贝黑文黄葢谓之霞贝紫愈疾朱明目绶清气障霞伏蛆虫虽不能延龄増夀其御害一也复又下此者鹰啄蝉脊以逐温去水无竒功贝大者如轮文王得大秦贝径半寻穆王得其殻悬于观秦穆公以遗燕可以明目逺察宜玉宜金南海贝如珠砾或白駮其性寒其味甘二水毒浮贝使人寡无以近妇人黑白各半是也濯贝使人善惊无以亲童子黄唇防齿有赤駮是也虽贝使病疟黑鼻无皮是也防贝使胎消勿以示孕妇赤带通脊是也慧贝使人善忘勿以近人赤炽内殻赤络是也醟贝使童子愚女人淫有青唇赤鼻是也碧贝使童子盗脊上有缕句唇是也雨则重霁则轻委贝使人志强夜行伏迷鬼狼豹百兽赤中圆是也雨则轻霁则重
　　纬畧云师旷有禽经浮丘公有鹤经虽相畜亦有牛经马经狗经下至虫鱼有经鱼经唯朱仲所传贝经恠竒甚朱仲受经于琴髙













　　相手板经【阙名】
　　相手板法出萧何或曰四皓初出殆未行世东方朔见而喜之曰此非庸人所至衞司空陈长见此书叹服以示许士宗韦仲将
　　板首尾取五行寻四时定八节明二十四时百不失一板长一尺五寸广一寸五分上狭而薄下广而厚八角十二芒并无欹端平板形皆完净合法者吉不合者凶板凶少吉多者可用吉少凶多者不可用
　　旧用白直檀刺榆桑初四林也畨当令理通直从上至下直如弦不得出边絶理
　　板头是君座板头与君共事必不得中分
　　板作四分座一分为二亲左为父右为母第二分都为妇第三分左为男右为女左为奴右为婢
　　板第四分为田宅财物牛马猪羊鸡犬之属以五行十二时分若其防崩毁伤踢破裂吊节蝎穿兆随所属物必损失死亡
　　板两边左为城右为社寛博文彩班班光泽清浄必得封邑














　　带格【陈随隠】
　　格三十二
　　笏头一字【王外执政两府】
　　笏头毬绞【宰执】
　　排方御仙花【正侍郎知阁节使】
　　螺犀【权侍郎】
　　丝头茘枝【正任副使横行】
　　毬路【内侍】
　　海揵【幕士辇宫】
　　剔梗茘枝【训武郎下】
　　柘枝【快行亲从】
　　太平花【随龙忠佐】
　　碎草【茶酒班】
　　师蛮
　　人仙
　　犀牛
　　寳甄
　　行虎
　　戱童
　　寳相
　　胡荽
　　鳯子
　　野马
　　防鹿
　　方胜
　　云鹤
　　坐神【并班直】
　　天王【亲事官】
　　行狮【行门】
　　行鹿【御厨敎馶】
　　盘鳯【翰林司】
　　凹面【教坊】
　　醉仙【御龙直】
　　獐鹿【军头司仪鸾司】
　　三品以上玉四品以上金余并金涂银错班金涂铜












　　三器图义【程迥】
　　叙曰天地肇判隂阳攸分六位时乗万物形着是故体有长短所以起度也夀有多寡所以生量也物有轻重所以用权也是器也皆准之上党羊头山之秬黍焉以之测幽隠之情以之达精微之理推三光之运则不失其度通八音之变则可召其和以辨上下则有品以分隆杀则有节凡朝廷之出治生民之日用未有顷刻不资焉者也歴考往古如虞舜垂重华之典周公作太平之书孔子欲行政于四方孟轲欲揆叙于万类舍是则何以哉尝见有司颁礼既谬误而莫知先儒谈经又濶畧而未讲于是采歴代之制载籍之文而述度量衡三品图义焉淳熙十年閠十一月丁酉序
　　古者度以北方秬黍中者一黍之广为分十分为寸十寸为尺十尺为丈十丈为引量容一千二百黍为龠【谓十二铢】二为合【谓二十四铢】十合为升十升为斗十斗为斛硕权以百黍之重为铢二十铢为两【谓两黄钟之律】十六两为斤【谓八百十四铢准易文】三十斤为钧【重万有一千五百二十铢当二篇之防数】四钧为石【准四营之数】令文调钟律则景合药剂制官则准式用之余悉用大者谓一尺二寸为一大尺三斗为一大斗三两为一大两
　　古人以度定量以量定权必叅相得然后黄钟之歴可求八音五声从之而应也国朝皇祐中阮逸胡瑗累黍定尺既大于周尺姑欲合其量也然竟于权不合乃谓黍称三两已得称一两反疑史书之误及韩忠献公丁文简公详定知阮胡之失然莫能以三品叅相攷也先是范蜀公论曰乐者和气也发和气者音声也音声生于无形故古人以有形之物传其法俾后人叅攷之有形者何秬黍也律也尺也也鬴也斛也筭数也权秤也钟也磬也是十者必相合而不相戾而后为得也是谓以黍定三品则十者无不该三者尺为之本周尺也者先儒攷其制脗合者不一至宋景文公取隋书大业中歴代尺十五等独以周尺为之本以攷诸尺韩忠献公嘉祐累黍尺二其一亦与周尺相近顷者司马备刻石存此尺様葢温国文正公旧物也茍以是定尺又以是叅定权量以合诸器如挈裘而振其领其顺者不可胜数也
　　度周官典瑞云璧羡以起度注云羡不圜之貌葢广径八寸袤一尺汉书律歴志説见存前蔡邕郑康成杜防荀朂【本字讳呼玉切】所论尺有増损始终校大乐八音不知后汉至魏尺长于古四分有余朂乃为刘恭依周礼制尺所谓古尺也是以古尺更铸铜律调叶声韵后汲郡盗发六国时魏襄王冡得古周时玉律及钟磬为新声闇同于时郡国或得汉时故钟吹律朂以合之其声皆应时人称为精宻武帝以荀朂律与周汉器合遂施用之朂去千载之下推百代之上法度既合声音又谐亦可谓宻切而有证也
　　一周尺汉刘歆铜斛尺后汉建武铜尺荀朂所定而晋前尺祖冲之铜尺并同近年司马备刻周尺汉刘歆尺晋玉尺今图于后备之云髙敏之以汉钱五物叅校尺同先是嘉祐中韩忠献公丁文简公累黍尺二条其一亦与周尺相近
　　二晋田父玉尺梁法尺实比周尺一尺七厘
　　三梁表尺实比周尺一尺二分二厘一毫有竒隋时始用水尺而定律吕大业中更诏用梁表律调八音之器四汉官尺晋时始平掘得古铜尺实比周尺一尺三分七厘晋荀朂既定晋前尺惟阮咸讥其声则悲非兴国之音廼古今尺有长短所致也后始平掘地得古铜尺不知所出何代果长朂尺四分时人咸服其妙而莫能措意焉宋景文公谓时人掘地得尺乃破周汉之二器亦近夫贵耳贱目者也
　　五魏尺实比周尺一尺四分七厘即杜防所用
