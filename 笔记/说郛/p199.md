<!-- { "loadSidebar": true } -->
　　予顷在都下有太白诗者其畧曰朝披梦泽云又云笠泽青茫茫此非世人语也葢有见太白在肆中而得此诗者神仙之道真不可以意度绍圣元年九月过广州访崇道大师何徳顺有神仙降于其室自言女仙也赋诗立成有超逸絶尘语或以其托于箕箒如世所谓紫姑神者疑之然味其言非紫姑所能至人有入狱鬼羣鸟兽者托于箕箒岂足怪哉崇道好事喜客多与贤士大夫为游其必有以致之也哉
　　孙抃见异人
　　眉之彭山进士有宋筹者与故叅知政事孙抃梦得同赴举至华隂大雪天未明过华山下有牌云毛女峰者见一老姥坐下鬂如雪而无寒色时道上未有行者不知其所从来雪中亦无足迹孙与宋相去数百步宋先过之亦怪其异而莫之顾孙独留连与语有数百钱挂鞍尽与之既追及宋道其事宋悔复还求之已无所见是嵗孙第三人及第而宋老死无成此事蜀人多知之者
　　参寥求医
　　厐安常为医不志于利得善书古画喜辄不自胜九江胡道士颇得其术与予用药无以酧之为作行草数纸而已且吿之曰此安常故事不可废也叅寥子病求医于胡自度无钱且不善书画求予甚急予戏之曰子粲可皎彻之徒何不下转语作两首诗乎厐胡二君与吾辈游不日索我于枯鱼之肆矣
　　王元龙治大风方
　　王游元龙言钱子飞有治大风方极騐常以施人一日梦人自云天使巳以此病人君违天怒若施不已君当得此病药不能愈子飞惧遂不施仆以为天之所病不可疗耶则药不应服有效药有效者则是天不能病当是病之祟畏是药而假天以禁人耳晋侯之病为二竖子李子豫赤丸亦先见于梦葢有或使之者子飞不察为鬼所胁若余则不然茍病者得愈愿代受其苦家有一方能下腹中秽恶在黄州试之病良已今后当常以施人
　　延年术
　　自省事以来闻世所谓道人有延年之术者如赵抱一徐登张元梦皆近百嵗然竟死与常人无异及来黄州闻浮光有朱元经尤异公卿尊师之者甚众然卒亦病死时中风搐搦但实能黄白有余药金皆入官不知世果无异人耶抑有而人不见此等举非耶不知古所记人虚实无乃与此等不大相逺而好事者缘饰之耶
　　单骧孙兆
　　蜀人单骧者举进士不第顾以医闻其术虽本于难经素问而别出新意往往巧发奇中然未能十全也仁宗皇帝不豫诏孙兆与骧入侍有间赏赉不赀已而大渐二子皆坐诛赖皇太后仁圣察其非罪坐废数年今骧为朝官而兆已死矣予来黄州邻邑人厐安常者亦以医闻其术大类骧而加之以鍼术絶妙然患聋自不能愈而愈人之病如神此古人所以过人也元丰五年三月予偶患左手肿安常一鍼而愈聊为记之
　　僧相欧阳公
　　欧阳文忠公尝语少时有僧相我耳白于面名满天下唇不着齿无事得谤其言颇验耳白于面则众所共见唇不着齿余亦不敢问公不知其何如也
　　费孝先卦影
　　至和二年成都人有费孝先者始来眉山云近游青城山访老人村坏其一竹牀孝先谢不敏且欲偿其直老人笑曰子视其下字云此牀以某年月日某造至某年月日为费孝先所坏成坏自有数子何以偿为孝先知其异乃留师事之老人受以易轨革卦影之术前此未知有此学者后五六年孝先以致富今死矣然四方治其学者所在而有皆自托于孝先真伪不可知也聊复记之
　　辨五星聚东井
　　天上失星崔浩乃云当出东井已而果然所谓亿则屡中者耶汉十月五星聚东井金水尝附日不逺而十月日在箕尾此浩所以疑其妄以余度之十月为正葢十月乃今之八月尔八月而得七月节则日犹在翼轸间则金水聚于井亦不甚逺方是时沛公初得天下甘石何意谄之浩之説未足信也
　　辟谷説
　　洛下有洞穴深不可测有人堕其中不能出饥甚见虵无数每旦辄引首东望吸初日光咽之其人亦随其所向效之不已遂不复饥身轻力强后卒还家不食不知其所终此晋武帝时事辟谷之法以百数此为上妙法止于此能服玉泉使铅汞具体去仙不逺矣此法甚易知易行天下莫能知知者莫能行何则虚一而静者世无有也元符二年儋耳米贵吾方有絶粮之忧欲与过子共行此法故书以授之四月十九日记

　　韦居聴舆【陈直】
　　状元兆
　　福州旧有谶云狮儿走狗吼状元在门首皆莫晓至黄朴赐第之年九日其家相对屋上瓦狮堕地羣犬走而吠之已而黄魁天下
　　文公葬
　　朱文公之葬衡棺术家云斯文当不坠丁夘腊月三日过湖州守孔应得説文公初至刘夫人家因为夀藏尝叩之名术者有龙归后唐之兆繇一日至麻龙归睹十木牌自山溪贩至者问其所从来以从唐沙镇对遂令导往果得奇境
　　盘沟大圣
　　苏州承天寺西帘后普贤院有神曰盘沟大圣神济州盘沟民沈翁文业塑尤工甫婴孩翁死媪语其子我不作福汝父以贫丧奈何因发愿饭僧诘朝即有来者自是不辍以及一纪或于别次谢其不倦且叩所业出一把粟授其子曰以是塑佛像像置一粒于中有祷者擎出祝吉则拜凶则否一糵取钱一百二十日售数人毋使移请若所祷辄之于家其像常州无锡徐侍郎梓官济得以归后入承天供奉无间也阅嵗已百灵响如昔光帝尝宣像入内赐僧牒二以双井之黄酒为记其像为圣相高可尺许制甚朴而神采欣悦如生它塑者莫比
　　埋祭
　　相州新安祠岚皆用埋葬或以为异康植守广徳不为信至用郡印印其封翊日发视无有或以为见异物恐未必然此葢周礼以貍沈祭山林川泽注云祭山林曰貍祭川泽曰沈然则尚矣
　　惜牛得夀
　　温州平阳有萧寺丞【震】少梦神人告以夀止十八至十七嵗父帅蜀不欲从诘之以梦告父父以茫昧强之行至郡有盛集蜀俗主帅涖任大宴酒三行例进玉筯羮每取乳防烙铁钻其乳而出之乳凝筯上以为馔萧子偶至庖见絷牛叩知其故亟以白父索食牌判免此味萧又乞増永字于其上已而复梦神言有隂徳不独免夭可望期頥果至九十余
　　受刑无血
　　景僧録受刑无血通鉴宋景丰元年魏陷虎牢先泄城中井人马渴乏被创者不出血又闻李廷芝死亦无血
　　夫人妬
　　周益公夫人妬有媵公盼之夫人縻之庭公过之当暑媵以渴告公以熟水酌之夫人窥于屏曰好个相公为婢取水公笑曰独不见建义井者乎

　　説郛卷二十八下
<子部,杂家类,杂纂之属,说郛>
　　钦定四库全书
　　说郛卷二十九上　　　　元　陶宗仪　撰谷漫録【洪】
　　京都中下之户不重生男每生女则爱防如捧璧擎珠甫长成则随其资质教以艺业用备士大夫采拾娱侍名目不一有所谓身邉人本事人供过人针线人堂前人剧杂人拆洗人琴童棋童厨子等级截乎不紊就中厨娘最为下色然非极富贵家不可用余以寳祐丁巳参阃寓江陵尝闻时官中有举似其族人置厨娘事首末甚悉谩申之以发一笑其族人名某者奋身寒素已厯二倅一守然受用淡泊不改儒家风偶奉祠居里便嬖不足使令饮馔且大粗率守念昔留某官处晩膳出京都厨娘调羮极可口适有便介如京谩作承受人书祝以物色皆不屑教未防承受人复书曰得之矣其人年可二十余近囘自府第有容艺能筭能书旦夕遣以诣直不下旬月果至初憇五里头时遣夫先申状来乃其亲笔也字画端正厯叙庆新即日伏事左右末乞以囘轿接取庶成体面辞甚委曲殆非庸碌女子所可及守一见为之破顔及入门容止循雅红衫翠裙参侍左右乃退守大过所望少选亲朋皆议举杯为贺厨娘亦遽致使厨之请守曰未可展防明日且具常食五杯五分厨娘请食品菜品质次守书以予之食品第一为羊头佥菜品第一为葱虀余皆易便者厨娘谨奉防数举笔砚具物料内羊头五分各用羊头十个也葱韮五碟合用葱五斤它称是守因疑其妄然未欲遽尔以俭鄙姑从之而宻觇其所用翌旦厨师吿物料齐厨娘发行奁取锅铫盂勺汤盘之属令小婢先捧以行熣烂耀目皆是白金所为大约止该五七十两至如刀砧杂器亦一一精致傍观啧啧厨娘更团袄围裙银索攀掉臂而入据坐胡床徐起切抹批脔惯熟条理真有运斤成风之势其治羊头也漉置几上剔留脸肉余悉掷之地众问其故厨娘曰此皆非贵人所食矣众为拾置它所厨娘笑曰若軰真狗子也众虽怒无语以答其治葱韮也取葱辄微过汤沸悉去须叶视楪之大小分寸而裁截之又除其外数重取条心之似韮黄者以淡酒醢浸渍余弃置了不惜凡所供备馨香脆美济楚细腻难以尽其形容食之举筯无赢余相顾称好既彻席厨娘整襟再拜曰此日试厨幸中台意照例支犒守方迟难厨娘曰岂非待检例探囊取数幅纸以呈曰是昨在某官处所得支赐判单也守视之其例每展防支赐或至于劵数疋家聚或至三二百千双足无虚拘者守破悭勉强私窃喟叹曰吾軰事力单薄此等筵宴不宜常举此等厨娘不宜常用不两月托以它事善遣以还其可笑如此
　　齐大饥黔敖为食于路以待饿者而食之有饿者袂辑屦贸贸然来黔敖左奉食右执饮曰嗟来食扬其目而视之曰予唯不食嗟来之食以致于斯矣从而谢焉终不食而死且以文意言之扬其目而视之终不食而死其上皆当有饿者二字从而谢焉其上当有黔敖二字檀弓之缺字如此
　　子防丑牛寅虎卯兎辰龙巳蛇午马未羊申猴酉鸡戌犬亥猪为十二相属前軰具未有明所以取义者余曩日见家璩公选云子寅辰午申戌俱阳故取相属之竒数以为名防五指虎五指龙五指马单蹄猴五指狗五指丑卯巳未酉亥俱隂故取相属之偶数以为名牛四爪兎两爪蛇两舌羊四爪鸡四爪猪四爪其说极有理必有所据惜不及详闻之今璩已下世久矣不敢掩其善遂笔于此
　　世俗为善谑者多拆字为谜然无文理极多不足称说曩间同僚推坐者间举俭字谜一人立三人坐两人小两人大其中更有一二口教予如何过恐多有所本非一时所能撰其正大明白真善谑而有益者岂特可助谈话而已故笔之也
　　友人张堂宗以片纸録示竒竹事云同邑者安福西鄕地名下庄有周俊叔者尝得十二时竹一根于其州植之家庭以非土地所生风气所宜也久不笋及笋矣又多憔悴不竹故厯十有余年笋而竹者才得三竹绕节凸生子丑寅卯辰巳午未申酉戌亥凡十二字防画可数余喜而请曰造物生化之妙一至此矣前事固未始见闻也烦君转覔一枝遗余杖防庻日日摩娑时时警省是亦前人惜寸隂分隂之义虽然爱其周之爱其未必周之能割爱否也宗与周固爱竒然分以遗爱者是为真爱而能分以遗爱竒者是以为真爱竒者也吾必有以复命而表吾言之不妄矣
　　道字有数义非先王之法言不敢道此类道为说何莫由斯道也此类训道为导道千乘之国此类训道为治可离非道也此类训道为理以今俗语指官贠一位为一道官御衣服领縁为一道领縁大槩以道街路至于官司符引据牒亦曰防道士之文义防论训几道则未详训义
　　友防谈丛【上官融】
　　以足
