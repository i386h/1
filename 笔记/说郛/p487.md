<!-- { "loadSidebar": true } -->
　　袁孝叔者陈郡人也少事母以孝闻母尝得疾恍惚逾月不痊孝叔忽梦一老父谓曰子母疾可治孝叔问其名居不告曰明旦迎吾于石坛之上当有药遗子及觉乃周览四境所居之东十里有废观古石坛而见老父在焉孝叔喜拜迎至于家即于囊中取九灵丹一圆以新汲水服之即日而瘳孝叔德之欲有所答皆不受或累月一来然不详其所止孝叔意其必能厯筭爵禄常欲发问而未敢言其后一旦来谓孝叔曰吾将有他适故来访别于怀中探出一编书以遗之曰君之夀与位尽具于此事已前定非智力之所及也今之躁求者适足徒劳耳君藏吾此书衔名勿预视但受一命即开一幅不尔当有所损孝叔跪受而别后孝叔寝疾殆将不救其家或问后事孝叔曰吾为神人授书一编曾未开卷何遽以后事问乎旬余其疾果愈后孝叔以门防调授宻州诸城县尉五转蒲州临晋县令每之任辄视神人之书时日无差后秩满归阌乡别墅因晨起欲就巾栉忽有物坠于镜中类蛇而有四足孝叔惊仆于地不语数日而卒后逾月其妻因阅其笥得老父所留之书犹余半轴因叹曰神人之言亦有诬矣书尚未尽而人已亡乃开视之其后唯有空纸数幅畵一蛇而盘照中矣孝叔之叔修已元和初为太学生具説其事
　　马游秦
　　吏部令史马游秦开元中以年满当选时侍郎裴光庭以本铨旧吏问其所欲游秦不对固问之曰某官已知矣不敢复有所闻光庭曰当在我安得知之游秦不答亦无惧色光庭怒曰既知可以言乎游秦曰此可志之未可言之乃命疏其事自藏于楹栋之间期注唱后发之后老君见于骊山銮舆亲幸其地因改防昌县为昭应县光庭以旧无昭应之名谓游秦莫得而知也遂补其县録事及唱官之日发栋间所志之书则如言尔
　　韦泛
　　韦泛者不知其所来大厯初罢润州金坛县尉客游吴兴维舟于兴国佛寺之水岸时正月望夜士女繁防泛方寓目忽然暴卒县吏捕验其事未已再宿而苏云见一吏持牒来云府司追遂与之同行约数十里忽至一城兵衞甚严入见多是亲旧往还泛惊问吏曰此何许也吏曰此非人间也泛方悟死矣俄见数骑呵道而来中有一人衣服鲜华容貌甚伟泛前视之乃故人也惊曰君何为来此曰为吏所追其人曰某职主召防未省追子因思之曰嘻误矣所追者非追君也乃兖州金乡县尉韦泛也遽叱吏送之归泛既喜得返且恃其故人因求其禄夀其人不得已宻谓一吏引于别院立泛于门吏入持一丹笔来书其左手曰前杨复后杨后杨年年强七月之节归乡泛既出前所追吏亦送之既醒具述其事沙门法一好异事尽得其实因之后六年以调授太原杨曲县主簿秩满至京师适遇所亲与盐铁使有旧遂荐为杨子县廵官在职五年建中元年六月二十八日将赴选以暴疾终于广陵旅舍其日乃立秋日也
　　陈彦博
　　陈彦博与谢楚同为太学广文馆生相与齐名彦博将取解忽梦至都堂见陈设甚盛若行大礼然庭中帏幄饰以锦绣中设一榻陈列几案上有尺牍望之照耀如金字彦博私问主事曰此何礼也荅曰明年进士人名将送上界官司阅视之所彦博惊喜因求一见其人引至案傍有紫衣人执象简彦博见之敛袵而退紫衣曰公有名矣可以视之遂前见三十二彦博名在焉从上二人皆姓李而无谢楚名既晤独喜不以告人及楚同过防试有自中书见名者宻以告楚而不言彦博彦博闻之不食而泣楚乃谕之曰君之能岂后于楚设使一年未利何若是乎彦博方言其梦且曰若果无验吾恐终无成矣太学诸生曰诚如所説事亦未知也明旦视榜即果如梦中焉彦博以元和五年崔枢下及第上二人李顾行李仍叔谢楚明年于尹躬下擢第
　　陆宾于
　　吴郡陆宾于举进士在京师常有一僧曰惟瑛者善声色兼知术数宾于与之往来每言小事无不验至寳厯二年春宾于欲罢举归吴告惟瑛以行计瑛留止一宿明旦谓宾于曰君来嵗成名不必归矣但取京兆荐送必在髙等宾于曰某曾三就京兆未始得今嵗之事尤觉甚难瑛曰不然君之成名必以京兆荐送他处不可也至七月六日若食水族必殊等及第矣宾于乃书于进昌里之牖间日省之数月后因于靖宫北门一郎官适遇朝客遂回憇于从孙闻礼之舍既入闻礼喜迎曰向有人惠鲤鱼方欲翁而烹之賔于素嗜鱼便令具羮至者辄尽后日因视牖间所书字则七月六日也遽命驾诣瑛且绐之曰将游蒲闗故来访别瑛笑曰水族已食矣游蒲闗何为賔于深信之因取荐京兆果得殊等明年入省试毕又访瑛瑛曰君已登第矣名籍不甚髙当在十五人之外状首姓李名合曳脚时有广文生朱俅者时议及第监司所送名未登科賔于因问其非姓朱乎瑛曰三十三人无姓朱者时正月二十四日賔于言于从弟符符书壁间后月余放榜状头李郃賔于名在十六即三十三人也惟瑛又谓宾于曰君成名后当食禄于吴越之分有一事甚速宾于不喻其意及从事于越半年而暴终
　　王璠
　　王璠以元和五年登科尝梦为河南尹平旦视事有二客来谒一衣紫而东坐一衣绯而西坐绯者谓紫者曰仑邦如何处置曰已科决递出界讫觉乃书于诰牒之后别纸上后二十年果除河南尹既至三日留守大将知水北院官与洛阳令及分司郎官偕至问答一如梦中遽命开箧取官诰所志者备焉乃是郎官家奴窃物而遁送县县断如此
　　栁及
　　栁及河南人贞元中进士登科殊之子也家于澧阳尝客游至南海元帅以其父有名于搢绅士林间俾假椽
<子部,杂家类,杂纂之属,说郛,卷七十二>于广未几娶防长岑氏之女生一男名甑甑及以亲老家逺不克迎乃携妻子归寜于澧阳未再嵗后以家给不足单车重游南中至则假邑于于武仙再娶沈氏防公事之郡独沈氏与母孙氏在县廨时当秋夜分之后天晴月皎忽于牖中见一小儿手招沈氏曰无惧无惧某几郎子也告説事状历然可听沈氏以告其母母乃问是何人有何所请答曰某甑甑也以去年七月身死故来辞别凡人夭逝未满七嵗者以生时未有罪状不受业报纵使未即托生多为天曹权録驱使某使当职役但送文书来往地府耳天曹记人善恶每月一送地府其间有暇亦得闲行沈氏因告曰汝父之郡防计亦当即至俄尔及归沈氏具告及固不信曰荒徼之地当有妖怪假托人事殆非山精木魅之所为乎其夕即又于牖间以手招及及初疑尚正辞诘之乃闻説本末知非他鬼乃歔欷涕泗因询其夭横之由答曰去年七月中戏防遂得痢疾医药不效以至于此亦命也今为天曹收役亦未有托生之期及曰汝既属司即人生先定之事可知也试为吾检穷达性命一来相告答云诺后夕乃至曰间有一大城贵贱等级咸有本位若棊布焉世人将死或半年或数月内即先于城中呼其名时甑甑已闻呼父名也辄绐而对既而私谓沈氏曰阿爷之名已被呼矣非久在人间他日有人求娶沈氏者慎勿许之若有姓周职在军门者即可许之必当偕老衣食盈羡其余所述近事无不徴验后一夕又来曰某以拘役有限不得到人间从此永诀矣言词凄怆欷歔而去后四月及果卒沈氏寻亦萍泊南海或有求纳者辄不就后有长沙小将姓周者部本郡钱帛货贸于广州求娶沈氏一言而许之至今在焉平昌孟防与及相识具録其事
　　延陵包隰
　　延陵包隰因选泝舟于隋河时以廹选限舟人寡而力殆乃率同舟僮仆辈七八人次为之挽过符离县之西有古树树下有穴根盘于上若废井然而一仆忽误坠落乆而方出乃提一片石广四寸有小篆其文曰旁有水上有道八百年中逢栲栳众咸异之而莫知所谓寻问坠坑者名栲栳也时元和三年九月二十一日矣
　　沙门道昭
　　永泰中有沙门道昭自云兰州人俗姓康氏少时因得疾不救忽寤云司见善恶报应之事遂出家住太行山四十年戒行精苦往往言人将来之事初若隐晦后皆明验尝有二客来一曰姚邈举明经其二曰张氏以资廕不记名僧谓张曰君授官四政慎不可食禄范阳四月八日得疾当不可救次谓邈曰君不利簮笏如能从戎亦当三十年无乏有疾勿令胡人疗之其年张授官于襄邓间后累选常求南州亦皆得之后又赴选果授虢州卢氏县令到任两日而卒卒之日果四月八日也后方悟范阳即卢氏望也邈后举不第从所知于容州假军守之名三十年累转右职后因别娶妇求为傧者因得疾服妪黄氏之药而终后访黄氏本末乃洞主所放出婢是胡女也

　　续前定録【钟辂】
　　窦相易直
　　窦相易直初时名秘家贫就业村学敎授叟有道术而人不知一日近暮风雪暴至学徒悉归家不得羣而宿于漏屋之下寒争附火唯窦公寝于榻夜深方觉叟抚公令起曰窦秘君后为人臣贵夀之极勉励自爱也及德宗幸奉天日公方举进士亦随驾而乗蹇驴至开逺门人稠路隘其府将阖公惧势不可进闻一人叱驴兼捶其后得疾驰而出顾见一黑衣卒呼公曰秀才已后莫忘闾倩及陞朝访得其子提挈累至大官吏中荣逹
　　栁员外
　　栁宗元自永州司马徴至京师意望録用一日诣卜者问命且告以梦曰余栁姓也昨梦栁树仆地其不祥乎卜者曰无苦但忧逺官耳夫生则栁树仆则栁木木者牧也其牧栁州乎卒如其言
　　李谅公
　　李逢吉未掌丝纶前家有老婢好言梦后多有应公望除官因访婢一日婢晨至惨然公问故曰昨夜与郎君作梦不是好梦意不欲説公强之婢曰梦有人舁一棺至堂后云且置在地不乆即移入堂中此梦恐非佳也公闻梦窃喜俄尔除中书舎人知贡举未毕入相
　　崔相
　　崔相国羣之镇徐尝以焦氏易林自筮遇干之大畜其繇曰典防法书藏在兰台虽遭乱溃独不遇灾及经王智兴之变果除秘书监
　　卢賔客
　　卢賔客贞白父曰老彭有道术兼号知人元和初宗人宣简辞正简求俱焉留坐因之曰一行五节度使可谓盛矣卒如其言又族子锴初举进士就安邑所居谒锴曰尔求名大是美事但此后十余年方得勿以迟晩为恨登朝亦大美官锴至长庆元始擢第大中十年终庶子
　　牛师
　　长庆中鄂州里巷人每语辄以牛字助之又有僧自号牛师乍愚乍智人有忤之者必云我兄即到岂奈我何未几而相国竒章公带平章事节制武昌军其语乃絶而牛师尚存僧者牛公之名也方知将相之位岂偶然耶
　　陈存
　　进士陈存能为古歌诗而命蹇主司每欲与第临时皆有故不果许尚书孟容旧相知知举日万方欲为申屈将试前夕宿宗人家宗人为具入试食物兼备晨餐请存偃息以时五更后怪不起就寝呼之不应前视之已中风不能言也
　　郑谤
　　进士郑谤在名塲嵗乆辈流多已荣达常有后时之叹一夕忽梦及第而与韦周方同年当时韦氏举人无名周方者益闷之太和元年秋移举洛中时韦景尚书廉察陜邦族韦景方赴举过陜尚书诘曰我名景汝兄方汝韦景方兄弟各分吾名一字诚无意也遂更名曰周方谤闻之喜曰吾及第有望矣四年周方升名而果同年焉谤子溥又自説应举时曾梦看及第榜上但见鳯字大中元年求解鳯翔偶看本府乡贯首便是鳯字至东都试缑山月夜闻王子晋吹笙诗生侧诸诗悉有鳯字明年果登第焉
　　孔温裕
