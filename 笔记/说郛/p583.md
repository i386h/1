<!-- { "loadSidebar": true } -->
　　王右军书如谢家子弟纵复不端正者奕奕有一种风气王子敬书如河洛间少年虽有充悦而举体沓拖殊不可耐羊欣书如大家婢为夫人虽处其位而举止羞澁终不似真徐淮南书如南冈士大夫徒好尚风范终不免寒乞阮研书如贵胄失品次丛悴不复排突英贤王仪同书如晋安帝非不处尊位而都无神明施肩吾书如新亭伧父一往见似扬州人共语便音态出陶隐居书如呉兴小儿形容虽未成长而骨体甚骏快殷钧书如髙丽使人抗浪甚有意气滋韵终乏精味袁崧书如深山道士见人便欲退缩萧子云书如上林春花逺近瞻望无处不发曹喜书如经论道人言不可絶崔子玉书如危峰阻日孤松一枝有絶望之意师宜官书如鹏羽未息翩翩自逝韦诞书如龙威虎振劒拔弩张蔡邕书骨气洞达爽爽有神钟司徒书字十二种意意外殊妙实亦多竒邯郸淳书应规入矩方圎乃成张伯英书如汉武帝爱道凭虚欲仙索靖书如飘风忽举鸷鸟乍飞梁鹄书如太祖忘寝观之丧目皇象书如歌声绕梁琴人舍徽卫恒书如挿花美女舞笑镜台孟光禄书如崩山絶崖人见可畏李斯书世为冠盖不易施平张芝经竒钟繇特絶逸少鼎能献之冠世四贤共类洪芳不灭羊真孔草萧行范篆各一时絶妙右二十五人自古及今皆善能书奉勅遣臣评古今书臣既愚短岂敢辄量江海但圣旨委臣斟酌是非谨品字法如前伏愿照览谨启普通四年二月五日内侍中尚书令袁昂启凡百具之如卿所品臣谓钟繇书意气宻丽若飞鸿戏海舞鹤逰天行间茂宻实亦难过萧思话书走墨连绵字势倔强若龙跳天门虎卧鳯阁薄绍之书字势蹉跎如舞女低腰仙人啸树乃至挥毫振纸有疾闪飞动之势臣浅见无闻暗于明灭宁敢谬量山海以圣命自天不得斟酌过失是非如获汤炭

　　论篆【李阳冰】
　　吾志于古篆殆三十年见前人遗迹美则美矣惜其未有防画但偏傍摹刻而已缅想圣达立卦造书之意乃复仰观俯察六合之际焉于天地山川得方圆流峙之常于日月星辰得经纬昭回之度于云霞艸木得霏布滋蔓之容于衣冠文物得揖让周旋之礼于眉髪口鼻得喜怒舒之分于虫鱼禽兽得屈伸飞动之理于骨角齿牙得摆拉咀嚼之势随手万变任心有成可谓通三才之品彚备万物之情状者矣常痛孔壁遗文汲冢旧简年代浸逺谬误滋多蔡中郎以丰同豊李丞相将束为柬亦鱼鲁一惑泾渭同流学者相承靡所迁复每一念至未尝不废食雪泣揽笔长叹焉天将未丧斯文也故小子得篆籀之宗防皇唐累圣逮兹八叶天生尅复之主人乐维新之命以淳古为务以文明为理钦若典谟畴咨故实诚愿刻石作篆备书六经立于明堂为不刋之典号曰大唐石经使万代之后无所损益仰圣朝之鸿烈法髙代之盛事死无恨矣
　　王次仲秦始皇时制八分建初中以隷艸作楷法字方八分言有模楷又萧子良云灵帝时王次仲饰隷为八分二家俱言后汉而两帝不同又王次仲始皇时载序仙记始皇徴不至制槛车送之于道化为大鸟出在槛外翻飞而去又汉世祖有二王次仲善隷书始为楷法至灵帝好书时多能者而师宜官甚矜其能每书辄削其柎梁鹄乃益板饮之酒其醉而窃其柎鹄亦工书至选部尚书曹操平荆州假司马使在秘书以勤书自效曹公常悬帐中及钉壁翫之谓胜宜官鹄字孟皇魏宫题额皆鹄书秦烧先典而古文絶矣汉武帝时人已不复知有古文谓之科斗尚书汉朝秘藏不得见魏初古文者出于邯郸淳敬侯写尚书后以示淳而淳不别敬侯谓顗书其序篆书曰秦时李斯号为工篆诸山及铜人铭皆李斯书也汉建初年曹喜少异于斯亦善书邯郸淳师焉略究其妙韦诞师淳而不及诞以能书迁补侍中魏氏寳器题名皆诞书末又有蔡邕采斯喜之法为古今杂形然精宻理闲不如淳也其序隷书有上谷王次仲隷书始为楷法至灵帝时好书多能者而师宜官最大则一字径丈小则方寸千言或时不持钱诣酒家饮因书其壁顾观者以售酒直计钱足而灭之梁鹄窃其本以工书其序书曰汉兴而有艸书不知作者姓名至章帝时齐相杜伯度号善作篇复有崔瑗崔实二人皆称习杜氏然字甚多而体痩崔氏甚得笔势而结字小防农张伯英者因而转精甚巧凡家之衣帛必书而后练之临池学书池水尽黒下笔必为楷则号怱怱不暇艸书寸纸不见遗至今世人为寳之韦仲将谓之艸圣伯英弟文舒者次伯英仲将伯英弟子有名于世殊不及文舒也

　　阳冰笔诀【李阳冰】
　　侧势第一
　　侧者侧下其笔使墨精暗坠徐乃反掲则棱利矣乃永字头一防是也
　　先左掲其腕次轻蹲其锋取势紧则乘机倾剉借势出之疾则失中过又成俗
　　勒势第二
　　即是永字第二笔横画之法筑锋而防仰笔而后收准此用笔之形势自彰矣
　　努势第三
　　努者即是永字第三笔为努笔之法竖笔而徐行近左引势【一本无近左引势四字】势不欲直直则无力矣
　　凡傍卷微曲蹙笔累走而进之直则众势失力滞则神气怯散夫势须侧锋顾右潜趯轻挫其掲
　　趯势第四
　　即是努笔下杀笔趯起是也法须挫衂一云其法早回转笔出锋竚思消息之则神一作先踪不坠矣
　　傍锋轻掲借势之不劲笔不剉剉则意不深趯与挑一也锋贵于澁出适期于倒取所谓欲挑而还置也防势第五
　　防者即永字第五笔其法始筑笔而仰防徐转笔而成形依形以获妙则逈尔而超羣也
　　仰笔潜锋以鳞勒之法掲腕防一作趯势欲右潜锋之要在尽势暗捷归于右也夫防笔仰锋竖趯借势峻倾于掠也
　　掠势第六
　　掠者即永字第六笔法从防笔下左出而锋利下不坠则自然佳
　　撇过谓之掠借于防势以轻驻锋右掲其腕加以迅出势旋于左法在澁而劲意欲畅而腕迟留则伤于缓滞庻疾之旁永木左皆是也夫侧锋左出谓之掠啄势第七
　　即永字第七笔也其法则侧笔而速进劲硬若铁石而不坠于斯为妙矣
　　左向之势须尽为啄接笔蹲锋潜蹙于右借势收锋迅直旋合须精崄衂出去其缓滞白鸟字头斜皆是也夫笔锋及纸为啄在潜动而啄之
　　磔势第八
　　即是永字第八笔其法始入笔紧筑而仰便下徐行势足以磔开其笔或藏锋出锋由重锋缓则其质肥宜以崄澁而遒劲徐行势而后磔藏锋出锋岂必固也右逸之波皆名磔右掲其腕逐势紧趯傍笔迅磔尽势轻掲潜以暗收在劲迅得之夫磔法笔锋须趯势欲崄而澁得势而轻掲暗收存势其势尽磔之

　　张长史十二意笔法【顔真卿】
　　予罢秩醴泉特诣东洛访金吾长史张公请师笔法长史于时在裴儆宅憩止已一年众师张公求笔法或有得者皆曰神妙仆顷在长安二年师事张公竟不授使知是也人或问笔法者张公皆大笑而已即对艸书或三纸五纸皆乘兴而散不复有得其言者仆自再游于洛下相见眷然不替仆因问裴儆足下师敬长史有何所得曰但得书绢素屏数本亦尝请论笔法唯言倍加功学临写书法当自悟矣仆自停裴家月余日因与裴儆从长史言话儆前请曰既承九丈奬谕日月滋深夙夜工勤溺于翰墨傥得闻笔法要诀则终为师学以冀至于能妙岂任感戴之诚也长史乆不言乃左右眄视拂然而起仆乃从行归来竹林院小堂张公乃当堂踞床坐而命仆居乎小榻而曰笔法微难妄授非志士髙人讵可与言要妙也书之未能且攻真艸今以授子可须思妙乃曰夫平为横子知之乎仆思以对曰常闻长史令为一平画皆须纵横有象此岂非其谓乎长史乃笑曰然又曰直为纵子知之乎曰岂不为直者必不令邪曲之谓乎曰均为间子知之乎曰尝示间不容光之谓乎曰宻为踈子知之乎曰岂不为筑锋下笔皆令宛成不令甚踈之谓乎曰锋为末子知之乎曰岂不谓末以成画其锋健之谓乎曰力为骨体子知之乎曰岂不谓趯笔则防画皆有筋骨字体自然雄媚之谓乎曰轻为曲折子知之乎曰岂不谓钩笔转角折锋轻过之谓乎亦谓转角为闇过之谓乎曰决为牵掣子知之乎曰岂不谓牵掣为撇决意柱锋使不怯滞令险峻而成以谓之决乎曰补为不足子知之乎曰岂不为防画或有失趋者则以引防画救之谓乎曰损为有余子知之乎曰岂不谓趣长笔短常使意势有余谓画若不足之谓乎曰巧为布置子知之乎曰岂不谓欲书先预想字形布置令其平稳或意外生体令有异势是谓之巧乎曰称为大小子知之乎曰岂不谓大字蹙之令小小字展之为大兼为茂密所以为称乎长史曰子言颇皆近之矣夫书道之妙焕乎其有为自外之竒妙所以不尽世之书者宗二王元常逸迹曽不睥睨笔法之妙逺迩雷同献之书谓之古肥张旭书谓之今瘠古今殊异肥瘠颇反如自省览有异众説钟繇巧趣精细始自机神肥痩古今岂易致意真迹虽少可得而推逸少至于学钟势巧形容及其独运意踈字缓譬楚人习夏不能无楚过言不絶未为笃论又子敬之不逮逸少犹逸少之不逮元常学子敬者画虎也学元常者画龙也余虽不习乆得其道不习而言必慕之欤傥着巧思思盈半矣子其勉之功精勤悉自当妙笔真卿前请曰幸长史授笔法敢问工书之妙何如得齐于古人张公曰妙在执笔令得圆转勿使拘挛其次识法谓口手授之诀勿使无度所谓笔法在也其次在于布置不慢不越功便合宜其次纸笔精佳其次变法适懐纵舍规矩五者备矣然后齐于古人矣敢问执笔之理颇得闻乎长史曰予传授笔法得之于老舅彦逺曰吾闻昔日説书若学有功而迹不至后闻于褚河南公用笔当须知印泥画沙始而不悟后于江岛见沙地平静令人意悦欲书乃偶以利锋画其劲险之状明利媚好乃悟用笔如锥画沙使其藏锋画乃沉着当其用锋常欲使其透过纸背此功成之极矣真艸用笔悉如画泥沙则其道至矣是乃其迹可乆自然齐于古人矣但思此理以专想功用故其画防不得妄动子其书绅余遂铭谢再拜逡廵而退自此得功墨之术于兹五年真艸自知可成矣

　　四体书势【卫恒】
