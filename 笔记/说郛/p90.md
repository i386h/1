<!-- { "loadSidebar": true } -->
　　先师鹤山在遂宁漕廨作极堂碑时摄宪书详刑字余后继忝漕节重新极堂仍立鹤山之碑一时僚属咸疑详刑字以为尚书吕刑篇告尔祥刑监于兹祥刑只作祥字余因谓之曰唐百官志改大理正为详刑大夫固已用此详刑字然不为无所本也当时顔师古辈留意经学故于传注咸通焉葢吕刑篇中告尔祥刑只作祥字注谓善用刑之道然周礼太宰之职五曰刑典以诘邦国注引书曰度作详刑以诘四方攷今古文尚书吕刑只曰度作刑以诘四方却无详字然详刑字见于经注亦可通用也
　　辨馂余不祭
　　礼记云馂余不祭父不祭子夫不祭妻本当三句合为一义而本注乃于馂余不祭下作一义注云食人之余曰馂礼轻故不敢祭此义是也然于父不祭子夫不祭妻之下别作一义注云祭先也从卑处家故不祭则是以夫与父不得而祭其妻子也此何义也故朱文公先生尝厘正之以为父不祭子夫不祭妻非不祭也但明其不可以馂余而祭耳在礼生则妇可馂夫之余子可馂父之余既死矣则以鬼礼享之当用其严敬弗可以馂余而祭之为防且慢也此说明甚而世之俗儒薄夫乃有泥古注而不祭妻子者是可哀也是可鄙也故发明朱子之说而厚俗云
　　舆地图名
　　世言舆地图皆谓始于汉光武披舆地图而不知前汉淮南王安传已有按其地图之语第苏林注曰舆犹尽载之意可谓浅陋余谓大易云坤为舆然则地以舆名无易于此亦犹天形如倚葢张衡作葢天图云
　　古妆镜铭
　　凤州遁迹山有【阙】　崖景德二年军人杨忠忽入一洞穴穴中有石匣而架一坐镜围五寸背铸水族回环有铭三十二字曰炼形神冶莹质良工当眉写翠对脸傅红如珠出匣似月停空绮窻绣幌俱涵影中方取镜而闻后有风雨声既出穴镜存而匣已烂矣详其文乃是妆镜不知何代之物而文义甚佳惜其不见于文集而独见于郡志故传録之以补欵识之一云
　　夷齐泰伯封諡
　　国朝天禧元年封汾州介之推庙为洁惠侯元符三年七月封伯夷为清惠侯叔齐为仁惠侯呉泰伯为至徳侯东方朔为智辨侯并行制见于国朝大诏令中而诸史往往不尽登载也
　　改室人为安人
　　政和初定今妇八阶孺人次以室人后改为安人亦见于大诏令今职源等书亦不载也
　　东箱字
　　周昌传吕后侧耳东箱听注师古曰正寝之东西室皆曰箱言似箱箧之形余谓此说得之今世误作东厢西厢皆非是
　　辨灰酒
　　陆放翁笔记又有云唐人爱饮甜酒灰酒如杜子美诗不放春醪如蜜甜则引证切矣如灰酒又引陆酒滴灰香似去年一句为证余又哂其不然葢初冬絶句末聨云小炉低幌还遮掩酒滴灰香似去年言初冬围炉饮酒盏沥滴在灰中而香仍似去年光景不是酒以灰香耳以上句观之其义昭然此老精于诗而不善观诗如此何哉
　　瓦卜
　　今之瓦卜葢有取于周太卜之瓦兆注云瓦兆帝尧之兆其象似瓦原之衅罅是用名之
　　闰月无中气
　　唐人作诗虽巧丽然直有不晓义理而浅漏可笑者如李贺十二月词又有闰月一首其中一句云天宫葭琯灰剩飞是以闰通为十三个月也不知葭灰之飞每月只是一次而闰无中气虽置闰之年亦只是十二个月二十四气节候无十三个月气候之理今官厯自可见灰琯岂有剩飞一月之理乎姑举其一如是者甚多也
　　九经所无之字
　　九经有笔墨字如史载笔工输削墨之类而无砚字意是古人用墨以器和之如庄子所云防笔和墨是也砚字虽见于西京杂记天子以玉为砚及异书引帝鸿氏之砚然字不见于经也且唐人多只是以瓦为砚故昌黎毛頴传止称为陶及国初而砚以谱行端歙二石擅名天下矣九经中有烛字如夜行以烛隅坐执烛烛不至防是也而无灯字至汉竹宫祠太一自昬至晓然灯故有七枝灯百枝灯之类然上林镫字却只从金旁是以五金铸之也九经中无麫字周礼所谓防只是如今炒麦至王莽始有啖麫及鳆鱼之文九经无茶字或言荼苦即是也见于尔雅谓之槚茗则是今之茶但经中只有荼字耳九经中无豉字至宋玉九辩大苦咸酸注大苦防也又史记货殖传盐防千答前汉食货志长安樊少翁卖豉号豉樊是也九经中无醋字止有醯及和用酸而已至汉方有此字
　　体用字
　　先儒体用字或以为出于近世非也乾元亨利贞注疏云天者定体之名干者体用之称言天之体以健为用又天行健注疏云天是体名干是用名健是其训三者竝见最为详悉余谓体用字当本诸此
　　王霸记
　　周礼大司宼注引王霸记曰四面削其地又王霸记曰置之空墠之地又王霸记曰正之者杀之也又王霸记曰残灭其为恶又王霸记曰犯令者违命也陵政者轻政法不遁也又王霸记曰悖人伦内外无以异于禽兽不可亲百姓则诛灭去之凡六举于司宼之注而不见此篇于他书意其刑章之事及阅西汉艺文志春秋二十三家无此记又于刑法家亦无之又考大戴记及家语竝无篇名不知汉儒何所本也
　　骚雅只止字同义
　　屈原小招句句用只字葢当时语助晦庵辨证已摘其中陟降堂只与诗陟降庭止同字义矣然余又以诗母也天只不谅人只而又云会言近止征夫迩止则骚雅只止同一字义明矣
　　西汉无兵志
　　班孟坚西汉书有刑法志而无兵志兵制列于刑法志之首先儒谓古者大刑用甲兵兵固刑之一也然余尝推其元则帝典命皋陶曰蛮夷猾夏宼贼奸宄汝作士明于五刑以弼五教则是兵刑固合为一矣故司马文正公作潜虚云唐虞时礼乐之官析为二兵刑之官合于一详畧之间意可见矣此说极髙明近有鼎科一士自鄂渚来说本州催籴甚急自防而笞笞而杖杖而徒竝用也余叹曰古者五刑以弼教今也五刑反以督籴而虐民耶冯宰曰此论伟矣然古者五刑以弼教而未始施之理财今郡县以上至朝端刑专以理财而往往教之不明未尝问也余极叹其言因哀叔末之世如此错缪也
　　一字诗不始于东坡
　　坡公诗集中有和郭正辅一字诗云故居劒阁隔锦官柑果姜桂交荆菅竒孤甘挂汲古绠侥觊敢揭钩今竿已归耕稼供藁秸公贵干国髙巾冠改更句格各謇吃姑固狡狯加间关又有郊居江干坚关扄一首及四言一首亦名吃语诗注家及苕溪渔隠俱以为公出意以文为戏余尝观唐人姚合少监诗集中有洞庭蒲萄架诗云萄藤洞庭头引叶様盈揺皎洁钩髙挂玲珑影落寮阴烟压幽屋蒙宻梦防苖清秋青且翠冬到冻都凋则此体已具矣坡公不过才髙记博造句杰特有来处因前人之体而为戏耳若直指为坡则寡见可笑矣

　　说郛卷十三上
<子部,杂家类,杂纂之属,说郛>
　　钦定四库全书
　　说郛卷十三下　　　　　元　陶宗仪　撰李氏刋误【李涪】
　　二都不并建
　　予少读厯代史每考沿习自夏殷迄于周齐未闻两都并置东西牙处者夫殷之五迁葢建国不安之为也竟都于亳底绥四方武王克殷为周成王卜洛幽王为犬戎所败平王东迁自是不复都丰镐矣更于秦汉晋魏但处一都隋以奄宅区宇公私殷富恃此繁盛遂创两都为巡幸不常用都为憇息之所洎乎我唐髙宗以伊洛胜槩每乐巡幸是时武后杀萧妃寃出宫室不安竟因登封遂成都洛武氏革唐为周乃立武氏崇先庙于东都神龙初中宗反正迁崇先于西京乃以其地为太庙欲使四海之知我唐复有宗庙矣尔后中宗还京复飨太庙时朝廷多事不暇议去东都权庙但閟而勿飨宗巡狩驻跸复飨洛庙是时君臣安于清泰曽不论及宗庙定制遂使后人皆曰两都不疑矣夫以出征则载迁庙之主亦有所禀既言载主则郡国岂宜复有庙主耶今二都并建各立神主都洛则有洛庙还秦则有秦庙则是便于人而不敬其神也以是而言毅然不移以朝万国不亦宜乎昔隋时有上言者一帝二都实非旧典遂改为京始创之日已有讥者足显二都之设可谓不经髙祖武德七年正月改东都为洛州是知稽古之帝必考是非置郡罢都埀法后世贞观四年诏发卒修洛阳乾元殿以备巡幸给事中张素上书陛下顷平东都之始层楼广殿皆令撤毁天下翕然同心归仰岂有初则恶其侈靡后则袭其雕丽每承德音未即巡幸此则事不急之务成虚费之劳国无兼年之积何用两都之好昔汉祖将都洛阳娄敬一言即日西驾岂不知地推中土贡赋所均但以形势不如关内也太宗遂止素奥学达识为魏文贞推重请罢修建是也两都置宗庙不殊侍御史顔标上议东都宗庙天宝建中两度贼陷东都神主散失之外臣据见在十一主并已瘗于两陛之间向来迟疑未去东都之号者葢以旧庙存焉则顔标所引原庙述汉失礼理亦至矣旋为巨宼焚爇庙室悉成煨烬况乎城阙崩壊宫室丘墟废之有时契于至理今请制为藩镇以汝洛节度为名选帅实兵以遏东夏
　　春秋仲月巡陵不合击树
　　开元礼春秋二仲月司徒司空巡陵春则扫除枯朽秋则芟薙繁芜扫除者当发生之时欲使盛茂也芟薙者当秋杀之时除去拥蔽且虑火灾也以二公之任隆位髙度力展仪以已率众令巡陵公卿皆持小斧即其义也近代选任稍轻不达旧礼将及陵阙则取县吏持斧击树三发谓之告神其为不经又何甚也
　　礼仪使
　　九卿太常专掌礼乐累代沿习不更其名又春官氏主国之五礼吉凶賔军嘉也寺有少卿博士礼部有郎中员外慎选儒学达于典礼者足以咨访大国仪范岂有阙文而代宗皇帝用顔真卿为礼仪使真卿博通典式曷不授太常卿礼部尚书而使掌国礼奈何礼仪以使为名则何异营田租庸者乎前代所无我唐有之必为后世之讥宜亟去其名也
　　开府仪同三司
　　周制太师太傅太保为三公秦则有太尉司徒司空及安帝以车骑将军邓隲为开府仪同三司谓别开一府得比三公皇唐用开府为散阶令有拜太师太保太尉司徒司空真秩者反以开府仪同三司为阶授受之间莫此商较后代论者曰起自唐得不以乖舛为愧哉若以畴赏勲伐名数实繁秩至三公何须以阶为盛宰相不合受节察防御团练等使櫜鞬拜礼
　　今代节度使带平章者凡经藩镇节察使必具櫜鞬迎于道左未知礼出何代前史国典并无其文且国初州郡皆以都督敇使理之至景云二年贺防延嗣除凉州都督充河西节度自此始有节度之号景云以后六典会要并无节度使观察使戎服迎拜使相之礼若宜有之则节度使降麻防御使制下之日便合具军容诣中书谒谢在城既无此礼外府何为行之宰相位虽崇重犹与九品抗礼今则俱是将相岂可倨受戎容予常仰而思之乃悟其事必因元帅都统遂有是仪何者天宝逆贼建中叛臣既陷两京兵连淮朔此际征集师旅又假虏骑军戎繁杂宜以位髙威震者都统而制之哥舒翰郭子仪继为元帅都统时诸道节使会兵讨叛者必以军礼导之而淮朔亦不以是为让欲使军中禀大将军之命也尔后元和十一年裴度提相印充淮西节度兼淮西宣慰使防诸镇师旅十余万众指挥节制宪宗悉委于度及平逋寇李愬统兵入蔡州屯兵鞠塲以待度马首具櫜鞬度将避之愬曰此方不识上下等威久矣愬今具戎服拜相国于堂下使吏民瞻覩敬畏生焉如此可不劳理矣度然之蔡邦遂清蔡人遂宁愬以度兼宣慰处置使宰相专征不异都统之重故具戎服以申拜敬且以礼示蔡民也尔后为藩镇兼平章事者不谓我非元帅都统唯以宰相合当节度防御等使櫜鞬拜礼舛误相承所宜改正
　　副大使
