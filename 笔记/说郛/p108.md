<!-- { "loadSidebar": true } -->
　　白乐天每作诗令一老妪解之问曰解否妪曰解则録之不解则又复易之故唐末之诗近于鄙俚也
　　鞠眞卿守润州民有鬬殴者本罪之外别令先殴者出钱以与后应者小人靳财兼不愤输钱于敌人终日纷争相视无敢先下手者
　　王雩丞相荆公之次子也取抚州厐氏逾年生一子雩素有心疾至是与其妻不睦丞相念妇之无罪遂离而嫁之是时侯叔献死而其妻隗氏帏箔不修丞相表其事而斥去时有谚语曰王太祝生前嫁妇侯工部死后休妻
　　东野下第诗曰出门如有碍谁云天地寛晩登第乃作诗曰春风得意马蹄疾一日看尽长安花夫名利之重轻人所不能免东野尤甚
　　熈宁中髙丽遣使求入贡且求王平甫学士京师题咏有防令权知开封府尤厚之内翰抄録以赐时厚之自诣平甫求新着平甫以诗戏厚之曰谁使诗仙来鳯沼欲传贾客过鸡林
　　世谓太守爲五马人罕知其故事或言诗云孑孑干旟在浚之都素丝组之良马五之郑注谓周礼州长旟汉太守比州长法御五马故云后见厐防先朝奉云古乗驷马车至汉时太守出则増一马事见汉官仪也陈莹中为予言神宗皇帝一日行后苑见牧猳防者问何所用牧者对曰自祖宗以来长令畜之自稚养之以至大则杀之必养其稚者前朝不敢易尔不知果何用神宗沈思久之诏付有司禁中自今不得复畜数月卫士忽获妖人急欲血浇之禁中卒不能致神宗方悟太祖逺畧亦及此
　　舒王在钟山有道士来谒因与碁辄作数语曰彼亦不敢先此亦不敢先惟其不敢先是以无所争惟其无所争故能入于不死不生舒王笑曰此特碁隐语也杜牧华清宫诗云长安回望綉成堆山顶千门次第开一骑红尘妃子笑无人知道荔枝来尤脍炙人口据唐纪眀皇以十月幸骊山至春即还宫是未尝六月在骊山也然荔枝盛暑才熟词意虽美而失事实矣
　　李翰林作襄阳歌云清风明月不用一钱买玉山自倒非人推人皆推为佳句至欧阳文忠公题苏子美沧浪亭诗乃云清风明月本无价可惜只卖四万钱二人致词虽异然皆善谈风月者也
　　张端公伯玉大科成名篇什豪迈尤爲清脱过姑熟见李太白十咏叹美乆之周流泉石间后见一水清激询地人曰此水名明月泉公曰太白不题此泉将留以待我也公有诗曰至今千丈松犹伴数岩雪不见纎尘飞寒泉皜明月
　　子曕尝自言平生有三不如人谓着碁吃酒唱曲也然三者亦何用如人子瞻之词虽工而多不入腔正以不能唱曲耳
　　荆公禹玉熈宁中同在相府一日同侍朝忽有虱自荆公襦领而上直縁其须上顾之笑公不自知也朝退禹玉指以告公公命从者去之禹玉曰未可轻去辄献一言以颂虱之功公曰如何禹玉笑而应曰屡游相须曾经御览荆公亦爲之解頥
　　馆阁新书净本有悮书处以雌黄涂之尝校改字之法刮洗则伤纸纸贴之又易脱粉涂则字不没涂数遍方能漫灭惟雌黄一漫则灭仍久而不脱古人谓之铅黄葢用之有素矣
　　东南之美有会稽之竹箭竹爲竹箭爲箭葢二物也今采箭以爲矢而通谓矢爲箭者因其材名之也至于用木爲矢而谓之箭则谬矣
　　丁晋公之逐士大夫逺嫌莫敢与之通声问一日忽有一书与执政执政得之不敢发立具上闻洎发之乃表也深自叙致词颇哀切其间两句曰虽迁陵之罪大念立主之功多遂有北还命谓多智变以流人无因逹章奏遂托为执政书度以上闻因寛宥
　　唐华清宫今灵泉观也七圣殿之西南隅十数歩间有皂荚一株合数人抱枝榦颇瘁相传云眀皇洎贵妃共植于此每岁结实必有十数荚合懽者京兆尹命老卒数人守视之移接于他枝则不复合懽也
　　凡夜食必以烛余一夕大醉渴甚取水将饮闻水中有声急呼烛观之得一虫状如蚯蚓细而长问左右曰水蛊虫也入腹中食人肠胃
　　黄宗旦晩年病目每奏事先具奏自成诵于口至上前展奏自诵之其实不见也同列害之宻以他书易其奏目宗旦不知也至上前所诵与奏目不同归方觉之遂乞致仕
　　岭南有异虫如蚯蚓长尺余觜利如锥多夜出半身着地半指空而行或有误触之者直入人心腹食人至死乃出土人目之为夜虎甚畏避之
　　蜣蜋夜飞宜避之撞入胸腹或臂股间辄遗子而去人或不悟子渐隠入肉中为患生股臂间者犹可傅疗若入心腹则不可治也
　　汉以宫殿多灾术者言天上有鱼尾星宜为其象冠于室以禳之今自有唐以来寺观旧殿宇尚有为飞鱼形尾指上者不知何时易名为鸱吻状亦不类鱼尾苏伯材奉议云凡欲松偃盖极不难栽时当去松中大根惟留四旁须根则无不偃盖
　　壶山有栢木一株长数尺半化为石半犹是坚木蔡君谟见而异焉因运置私第余莆阳日亲见之
　　菌不可妄食建宁县山石间忽生一菌大如车盖乡民异之取以为馔食者辄死凡菌为羮照人无影者不可食食杀人又有菌樷生于朽木或粪壤上其形如瑞芝洁白可爱夜则有光可以鉴物
　　江南陈彭年博学书史于礼文尤所详练归朝日侍从朝廷郊庙礼仪多委彭年裁定援引故事颇爲详洽尝摄太常卿导驾误行黄道上有司止之彭年正色曰自有典故礼曹素畏其该洽不复敢诘问
　　至和中余赴任邕至金城驿邮置早膳闻如以手荅腰鼓者问邮卒曰何处作乐曰非也乃鸩鸟禁虵
　　凌霄花金钱花渠那异花皆有毒不可近眼有人仰视凌霄花露滴眼中后遂失明
　　杨梅皂角木皆有雌雄雄者不实凿木榦作方寸穴取雌木填之乃实银杏叶如鸭脚独窠者不实偶生及樷生者乃实
　　李璋太尉罢郢州入朝至襄阳疾病止驿舍两月余璋尝命蜀人费孝先作卦影先画一鳯止于林下有关焉又画一鳯立于台又画衣紫而哭者五人盖襄州南数里有鳯林关传舍名鳯台驿始璋止二子侍三子守官于外闻璋病甚悉来奔视至之翊日璋乃卒果临防者五人
　　熈宁中巩大卿申者善事贵权王丞相生日即饭僧具防笼雀鸽造相府以献丞相方家防即于客宴开笼搢笏手取雀鸽跪而一一放之每放一鸟且祝曰愿相公一百二十歳
　　曽有秀才因盗绢被执亦以试赋获免其警对云窥其戸而閴其无人心乎爱矣见其利而忘其有义卷而怀之
　　蒲传正知杭州有术士请谒葢年逾九十而犹有婴儿之色传正接之甚欢因访以长年之术荅曰其术甚简而易行他无所忌惟当絶色欲耳传正俛思良久曰若然则夀虽千岁何益
　　镇阳于诸节中尤重寒食是日不问贫富皆制新衣焕然满目云一岁终惟此日易衣虽甚弊不复易至来岁是日复图一新也余素知北人重此节然不闻有易衣之俗自闽岭已南视此节则若不闻矣故沈佺期谪岭表日有诗云岭外逢寒食春来不见镇阳新甲子何日是清明则南北异俗可知矣

　　师友谈记【李廌】
　　东坡先生尝谓某曰范淳夫讲书为今经筵讲官第一言简而当无一冗字无一长语义理眀白而成文粲然乃得讲书三昧也
　　太史公尝讲礼曰拟人必于其伦先儒之说谓拟君于君之伦拟臣于臣之伦臣以为此特位而已拟人必以徳为贵桀纣人君也谓匹夫为桀纣其人必不肯受孔孟匹夫也谓人君为孔孟其人必不敢当
　　秦少游论赋至悉曲尽其妙葢少时用心于赋甚勤而专常记前人所作一二篇至今不忘也
　　少游言赋中作用与杂文不同杂文则事词在人意气变化若作赋则惟贵链句之功鬬难鬬巧鬬新借如一事他人用之不过如此吾之所用则虽与众同其语之巧逈与众别然后为工也
　　国朝前軰多循唐格文冗事迃独宋范滕郑数公得名于世至于嘉祐之末治平之间赋格始备废二十余年而复用当时之风未易得也已
　　东坡尝云顷年文忠欧公荐其先君荐章才上一时公卿争先求识面交口推服声名一日大振葢欧公之言既取重于世而当时之人亦有喜贤好善之心无纷纷翕訿之间言也
　　东坡云国朝试科目昔在八月中旬顷与黄门公既将试黄门公忽感疾卧病自料不能及矣相国韩魏公知之辄奏上曰今岁召制科之士惟苏轼苏辙最有声望今闻苏辙偶病未可试如此人兄弟中一人不得就试甚非众望欲展限以俟上许之黄门病中魏公数使人问安否既闻全安方引试凡比常例展二十日自后试科目并在九月葢始于此此者相国吕微仲语及科目何故延及秋末之説东坡为吕相国言之相国曰韩忠献其贤如此深可慕尔
　　苏过叔尝言其堂姊嫁蒲澈澈资政传正之子也传正守长安日澈诸妇闭戸不治一事惟滴酥为花果等物每请客一客二十饤皆工巧尽力为之者只用一次复速客则更之以此诸妇日夜滳酥不辍
　　太史公讲月令开题凡数千言备陈厯世遵隂阳为政事之迹与魏相柳宗元之説反复甚明前世论时令者莫能过也且曰儒者多言不必从月令故时令论立説诚有以破汉儒附防灾异之弊然洪范以五事应五行有休徴咎徴符契甚明后之人君不可不为鉴也苏仲豫言蒋頴叔之为江淮发运也其才智有余人莫能欺漕运络绎蒋吴人暗知风水尝于所居公署前立一旗曰占风旗使人日之置籍焉令诸漕纲日程亦各记风之便逆葢雷雨雪雹雾露等或有不均风则天下皆一每有运至取其日程厯以合之责其稽缓者纲吏畏服蒋之厺占风旗废矣
　　无咎云【阙】著作职今不修日厯甚闲但改教坊判官致语口号等及小祠祭校对祝版尔
　　东坡云郭子仪镇河中日河甚为患子仪祷河伯曰水患止当以女奉妻已而河复故道其女一日无疾而卒子仪以其骨塑之于庙至今祀之惜乎此事不见之于史也
　　东坡谓廌与李祉言曰某平生于寝寐时自得三昧吾初睡时且于床上安置四体无一不稳处有一未穏湏再安排令穏既穏或有些小倦痛处畧按摩讫便瞑目听息既匀直宜用严整其天君四体虽复有苛痒亦不可少有蠕动务在定心胜之如此食顷则四肢百骸无不和通睡思既至虽寐不昏吾每日湏于五更初起栉发数百颒面尽服裳衣毕湏于一净榻上再用此防假寐数刻之味其美无涯通夕之味殆非可比平眀吏徒既集一呼即兴冠带上马率以为常二君试用吾法自当识其趣慎无以语人也天下之理能戒然后能慧葢慧性圎通必从戒谨中入未有天君不严而能圎通觉悟者也二君试识之
　　张文潜曰先皇尚经术本欲求贤圣防趣而一时师説竞以新竒相髙妄为臆説即附意穿凿如説诗曰溱与洧方涣涣兮士与女方秉蕳兮女曰观乎士曰既且且徃观乎洧之外洵吁且乐惟士与女伊其相谑赠之以芍药以谓滛泆之防芍药善堕胎行血故为之赠然诗言士与女相谑然则士赠女乎女赠士乎借谓女赠士安用堕胎行血也此殆是以芳香为好之义何至是陋也刘贡父尝曰赠之芍药士女不分若夫视尔如荍贻我握椒则女赠士必矣本草云椒性温明目暖水藏则女无用也莫不以为笑呜呼有是种种陋説而触类长之此为罢经义之祸其本亦以此
　　太史公讲礼王制曰礿禘烝尝此祭之名天地社稷五祀名山大川之在其地者因国之在其地而无主后者此祭之事犆礿祫祭之类此祭之礼然非祭之本祭之本诸侯得一国之欢心以事其先王天子得四表之欢心以事其先王者是也夫牺牲币帛粢盛酒醴皆出于民力古者先成民而后致力于神凡以祭之本在于民而已
