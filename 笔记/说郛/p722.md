<!-- { "loadSidebar": true } -->
　　刻板爲三分其上下二分以停游珠中间一分以定算位位各五珠上一珠与下四珠色别其上别色之珠当其下四珠珠各当一至下四珠所领故云控带四时其珠游于三方之中故云经纬三才也
　　计数既舍数术宜从心计
　　言舍数术者谓不用算筹宜以心计之或问曰今有大水不知广狭欲不用算筹度而知之假令于水北度之者在水北置三表令南北相直各相去一丈人在中表之北平直相望北水岸令三相直即记南表相望相直之处其中表人目望处亦记之又从中相望处直望水南岸三相直防南表相直之处亦记之取南表二记之处高下以等北表防记之还从中表前望之所北望之北表下记三相直之北即河北岸也又望上记三相直之处即河北岸中间则水广狭也或曰今有长竿一枚不知髙下既不用筹算云何计而知之答云取竿之影任其长短画地记之假令手中有三尺之物亦竪之取杖下之影长短以量竿影得矣或问曰今有深坑在上防之可知尺数乎否答曰以一杖极意长短假令以一丈之杖掷着坑中人在岸上手提之一杖舒手望坑中之杖遥量知其寸数即令一人于平地捉一丈之杖渐令却行以前者遥望坑中寸量之与望坑中数等者即得或问曰令甲乙各驱羊一羣人各问多少而甲曰更得乙一口即如乙多于甲问各几何答曰甲九口乙十一口或问曰甲乙各驱羊行人问其多少甲曰我得乙一口即与乙等乙曰我得甲一口则倍多于甲问各几何答曰甲二乙四或问曰今有鸡翁一只直五文鸡母一只直四文鸡儿一文得四只合有钱一百文买鸡大小一百只问各几何答曰鸡翁十五只鸡母一只鸡儿八十四只合大小一百只计数多少略举其例或问曰今有鸡翁一只直四文鸡母一只直三文鸡儿三只直一文合有钱一百文还买鸡大小一百只问各几何答曰鸡翁八只鸡母十四只鸡儿七十八只合一百只
　　或问鸾曰世人乃云算位者算子则竪信有之乎鸾答之曰依如针算则以针锋指八卦之位一从离起左行周帀至巽八位既合及其至九无位可指是以在中竪而指天故曰有位合算子竪之名也又问鸾曰昔有吴人赵逹用一等之法头乗尾除其有此术乎鸾答之曰此乃传之失实犹公获一足丁氏穿井而获一人也何者按乗之法重获其位以上呼一置得于中置所除之数于下又置得于上亦三重张位然则乗之与除法用不同欲以一算上下当六重之身增损爲众位之实若其神也则借一算之功如其凡也理不可尔问者又曰若如来指爲妄矣此言何从而至鸾答之曰此亦传之过实也何者积一算者盖一位用一算也头乗尾除者欲使乗别位乗时以针锋指之除时则用针尾防之故有头乗尾除之名也

　　说郛卷一百九下
<子部,杂家类,杂纂之属,说郛>
　　钦定四库全书
　　说郛卷一百十上　　　　元　陶宗仪　撰汉杂事秘辛【汉无名氏】
　　建和元年四月丁亥保林吴姁以丙戌诏书下中常侍超曰朕闻河洲窕明辟思服择贤作俪隆代所先故大将军乗氏忠矦商所遗少女有贞静之德流闻禁掖其与姁并诣商第周视动止审悉幽隐其毋讳匿朕将采焉姁即与超以诏书趋诣商第第内讙噪食时商女女莹从中閤细步到寝姁与超如诏书周视动止俱合法相超留外舍姁以诏书如莹燕处屏斥接侍闭中閤子时日晷薄辰穿照蜃窻光送着莹面上如朝霞和雪艳射不能正视目波澄鲜眉妩连卷朱口皓齿脩耳悬鼻辅靥頥颔位置均适姁寻脱莹步摇伸髻度发如黝髹可鉴围手八盘坠地加半握已乞缓私小结束莹面发頳抵拦姁吿莹曰官家重礼借见朽落缓此结束当加鞠翟耳莹泣数行下闭目转面内向姁为手缓捧着日光芳气喷袭肌理腻洁拊不留手防前方后筑脂刻玉胷乳菽发脐容半寸许珠私处坟起为展两股阴沟渥丹火齐欲吐此守礼谨严处女也约畧莹体血足荣肤肤足饰肉肉足冐骨长短合度自颠至底长七尺一寸肩广一尺六寸臀视肩广减三寸自肩至指长各二尺七寸指去掌四寸肖十竹萌削也髀至足长三尺二寸足长八寸踁跗丰妍底平指敛约缣迫袜收束微如禁中久之不得音响姁令推谢皇帝万年莹乃徐拜称皇帝万年若微风振箫幽鸣可听不痔不疡无黑子创防及口鼻腋私足诸过臣妾姁女贱愚憨言不宣心书不符见谨秘缄昧死以闻时夜漏三下太后犹御寿安殿发缄欢喜顾语帝曰吾入宫后知有幼妹然中外隔阔目所未见不谓争达如尔明日诏下有司议礼有司奏曰谨按春秋迎王后于纪在途则称后故大将军乗氏忠矦商女今大将军参录尚书事乗氏矦冀女弟膺绍圣善旧恊潜邸结婚之际有命既集宜备礼章时进征币请下三公太常案礼仪奏可一准孝惠皇帝纳后故事于六月癸未皇帝制诏大将军参录尚书事乗氏矦冀干施坤受实始人经不有配俪曷奉天地宗庙爰谋公卿咸谓宜率前典今使使持节太常宗正千秋以礼纳采主人曰皇帝嘉命访婚陋族备数采择臣父故大将军乗氏忠矦商之遗女未娴训诫衣履若而人钦承前典肃奉仪制大将军参录尚书事乗氏冀上臣冀顿首再拜承制乙酉皇帝制诏大将军参录尚书事乗氏矦冀两仪配俪承天统物正位于内必竢令族重申旧典今使使持节太常宗正千秋以礼问名主人曰皇帝嘉命使者到重宣中诏问臣名族臣女弟女莹父母所生先臣故九江太守定陵鄕矦统之遗孙先臣故褒亲愍矦竦之曾孙先臣故少府特进乗氏矦雍之孙先臣故大将军乗氏忠矦商之遗女外出自先臣故侍中鲖阳矦万全之外曾孙先臣故大鸿胪鲖阳矦桂之外孙年十六钦承前典肃奉仪制戊子皇帝制诏大将军参录尚书事乗氏矦冀人谋龟从佥曰贞吉敬从典礼今使使持节太常宗正千秋以礼纳吉主人曰皇帝嘉命使者重宣中诏太卜元吉臣陋族卑鄙忧惧不胜钦承前典肃奉仪制辛卯皇帝制诏大将军参录尚书事乗氏矦冀之女弟有母仪之德窈窕之姿如山如河宜奉宗庙永承天祚以黄金二万斤马十二匹纁防璧以章典礼今使使持节司徒戒太常以礼纳征主人曰皇帝嘉命降婚卑陋崇以上公宠以典礼备物典策钦承前典肃奉仪制甲午皇帝制诏大将军参录尚书事乗氏矦冀谋于公卿大筮元龟罔有不臧率遵典礼今使使持节太常宗正千秋以礼请期主人曰皇帝嘉命使重宣中诏吉日惟今月庚子可迎臣钦承前典肃奉仪制庚子皇帝制诏大将军参录尚书事乗氏矦冀岁吉月令吉日惟庚子率礼以迎今使使持节太尉乔司徒戒以迎主人曰皇帝嘉命使者乔重宣中诏令月吉辰备礼以迎上公宗卿兼至副介近臣百两臣蝝蚁之族猥承大礼忧悚惶悸钦承前典肃奉仪制后服绀上下假髻步揺八雀九华十二防加以翡翠朱舄袜乗法驾重翟羽葢金根车驾靑交路靑帷裳画辀黄金涂五末葢蚤施金华驾驷马龙旂九斿大将军妻参乗太仆妻御车府令设卤簿属车四十六乗前鸾旗车皮轩凤皇闟防九斿云防金钲黄钺洛阳令奉引公卿五官校尉司校尉河南尹妻皆乗其官车带夫本官绶以从置虎贲羽林骑戎头黄门鼓吹五时副车女骑夹毂执法御史在前五将导骑千乗万骑引至阙下自皇汉迎后未有若斯之盛也至八月乙未诏曰维建和元年八月乙未制诏故大将军乗氏忠矦商女女莹朕闻任姒佐周绵运八百良以德重黄床足奉宗庙也朕以寡昧承嗣歴服爰求英淑共临海内惟尔夙娴内戒德冠后庭有夭桃之宜恊和鸣之祥宜升尊位母仪天下今使太尉乔使持节奉玺绶宗正千秋为副立尔为皇后其敬愼中馈以践乃位无替朕命永奠坤维后即位于章德殿太尉使持节奉玺绶天子临轩陛设虎贲旄头五牛旗百官陪位皇后北面太尉往葢下东向宗正大长秋西向宗正读策文毕皇后称臣妾皇帝万年毕住位太尉乔授玺绶中常侍超长跪受玺绶奏于殿前女史授婕妤婕妤长跪受以授昭仪昭仪长跪受以带皇后皇后伏起拜称臣妾皇帝万年讫黄门鼔吹三通鸣鼔毕羣臣以次出后即位大赦天下
　　汉杂事一卷得于安宁州土知州董氏前有义乌王子充印葢子充使云南时箧中书也然御览诸书亦有汉杂事而畧不见收此特载汉桓帝懿献梁皇后被选及六礼册立事而吴姁入后燕处审视一叚最为奇艳但太秽防耳不谓冀威赫震人犹得渎选如此卷首有秘辛二字不可解要是卷帙甲乙名目余尝搜考弓足原始不得及见约缣迫袜收束微如禁中语则纒足后汉已自有之言脱于口追驷不及聊志于此用塞疎漏之诮成都杨愼识

　　大业杂记【南宋刘义庆】
　　大业二年勑有司于洛阳故王城东营建东京以越国公杨素为营东京大监安德公宇文恺为副废三崤旧道令开栅道时有术人章仇太翼表奏云陛下是木命人雍州是破木之冲不可久住开皇之初有童谣云修治洛阳还晋家陛下曾封晋王此其验也帝览表怆然有迁都之意即日车驾往洛阳改洛州为豫州自豫州至京师八百余里置一十四殿别有宫有正殿发河南道诸州郡兵夫五十余万开通津渠自河起荥泽入淮千余里又发淮南诸州郡兵夫十余万开刋沟自山阳淮至于扬子入江三百余里水面濶四十步造龙舟两岸为大道种榆柳自东都至江都二千余里树荫相交毎两驿置一宫为停顿之所自京师至江都离宫四十余所
