<!-- { "loadSidebar": true } -->
　　余尝览想石泉公家藏藏书目有园庭草木疏则知先哲所尚必有意焉余二十年间三守吴门一莅淮服嘉树芳草性之所躭或致自同人或得于樵客始则盈尺今已丰寻因感学诗者多识草木之名为骚者必尽荪荃之美乃记所出山泽庶资博闻木之竒者有天台之金松琪树稽山之海棠榧桧剡溪之红桂厚朴海峤之香柽木兰天目之青神集钟山之月桂青飕杨梅曲房之山桂温树金陵之珠柏栾荆杜鹃茆山之山桃侧柏南烛宜春之栁柏红豆山樱蓝田之栗梨龙柏其水物之美者荷有苹州之重台莲芙蓉湖之白莲茅山东溪之芳荪复有日观震泽巫岭罗浮桂水严湍庐阜漏泽之石在焉其伊洛名园所有今并不载岂若潘赋间居称郁棣之藻丽陶归衡宇喜松菊之犹存爰列嘉名书之于石己未岁又得畨禺之山茶宛陵之紫丁香会稽之百叶木芙蓉百叶蔷薇水嘉之紫桂簇蝶天台之海石楠桂林之俱那卫台岭八公之怪石巫峡之严湍琅琊台之水石布于清渠之侧仙人迹鹿迹之石列于佛榻之前是岁又得钟陵之同心木芙蓉剡中之真红桂稽山之四时杜鹃相思紫苑贞桐山茗重台蔷薇黄槿东阳之牡桂紫石楠九华山药树天寥青黄心防子朱山龙骨【缺】　庚申岁复得宜春之笔树楠稚子金荆红笔宻勾栗木其草药又得山姜碧百合









　　忆平泉树石杂咏
　　潭上紫藤
　　故乡春欲尽一岁芳难再岩树已青葱吾庐日堪爱幽溪人未去芳草行应碍遥忆紫藤垂繁英照潭黛
　　红桂树【此树白花红心因以为号】
　　欲求尘外物此树是瑶林后素合余绚如丹见本心妍姿无防辱芳意托幽深愿以鲜葩色凌霜照碧浔
　　金松【出天台山叶叶金色】
　　台岭生竒树佳名世未知纎纎疑大菊落落是松枝照日含金晰笼烟淡翠滋勿言人去晚犹有岁寒期
　　月桂【出蒋山浅黄色】
　　何年霜夜月桂子落寒山翠干生岩下金英在世间幽崖空自老清汉未知还惟有凉秋夜嫦娥来暂攀
　　山桂【此花紫色英藻繁缛】
　　吾爱山中树繁英满目鲜临风飘碎锦映日乱非烟影入春潭底香凝月榭前岂知幽独客赖此当朱弦
　　柏【别树经霜枝叶尽丹】
　　闻有三株树惟应秘阆风珊瑚不生叶朱草又无丛未若凌霄柏常能终嵗红晨霞与落日相照在岩中
　　荪【生茅山东溪溪荪花紫色】
　　楚客重兰荪遗方今未歇叶抽清浅水花照暄妍节紫艳映渠鲜轻香含露结离居若有赠暂与幽人折
　　花药栏【花药四时相续常可留翫】
　　蕙草春已碧兰花秋更红四时发英艳三径满芳丛秀色濯清露鲜辉揺恵风王孙未知返幽赏竟谁同
　　重台芙蓉
　　芙蓉含露时秀色波中溢五女袭朱裳重重映皓质数枝耀晨霞一片明秋日兰泽多众芳妍姿不相匹
　　辛夷
　　昔年将出谷几日对辛夷倚树怜芳意攀条惜岁滋清阴须暂憇秀色正堪思只待挥金日慇懃泛羽巵

　　平泉草木记防
　　剧谈录李徳裕东都平泉庄去洛城三十里卉木台榭若造仙府有虚槛对引泉水萦囬防凿像巫峡洞庭十二峰九迄于海门江山景物之状以间行径有平石以手磨之皆隐隐见云霞龙凤草树之形初徳裕营平泉逺方之人多以异物奉之有题平泉诗曰陇右诸侯供语鸟日南太守送名花
　　贾氏谈录賛皇公平泉庄周围十里搆台榭百余所今基址犹存天下竒花异草珍松怪石靡不毕致其间故徳裕自制平泉草木记今悉芜絶唯鴈翅桧珠子柏莲房玉藻等盖仅有存焉怪石名品甚众多为洛城有力者取去唯礼星石及狮子石今为陶学士徙置梨园别墅
　　河南志河南长殿南有婆娑亭贮竒石处世传李徳裕醒酒石以水沃之有林木自然之状今谓婆娑石盖以树名
　　五代史张全义字国维监军尝得李徳裕平泉醒酒石徳裕孙延古因托全义复求之监军忿然曰自黄巢乱后洛阳园池无复能守岂独平泉一石哉全义尝在巢贼中以为讥已因大怒奏笞杀监军者












　　平泉草木记防
　　李文饶平泉草木记云以吾平泉一草一木与人者非吾子孙也欧阳永叔尝笑之余谓文饶之惑何止平泉草木而已哉后读五代史至张全义监军与其孙延古争醒酒石事全义杀之延古可谓克家之子矣然以与监军则违其戒守其戒则或因之以至于杀身一石亦何足言使文饶而先悟此岂直无以累后人亦当自免其身矣好石良是一癖古今文士每见于诗咏者未必真好也其好者正不能自解余绍圣间春试下第归道灵壁县世以为出竒石余时病卧舟中行槖萧然闻茶肆多有求售公私未乏贵人亦不甚重亟得其一长四尺许价当八百取之以归探所有仅得七百钱假之同舍而足不觉病顿愈夜抱之以眠知余之好石不特其言也自此行壑刳剔岩洞与藏于土中者愈得愈竒今岩洞殆十余处而竒石林立左右不可以数计心犹爱之不已岂非余之癖哉赖晚粗知道文饶之病则无复有客欲得者皆聴其自取以去未尝较尝戏谓尔軰云此不但吾无所累汝亦可以免矣天下事何尝不类尔每以文饶之言观之世间安得更有一物也叶梦得防












　　说郛卷六十八下
<子部,杂家类,杂纂之属,说郛>
　　钦定四库全书
　　说郛卷六十九上　　　　元　陶宗仪　撰嵗华纪丽谱【费着】
　　成都游赏之盛甲于西蜀葢地大物繁而俗好娯乐凡太守嵗时宴集骑从杂防车服鲜华倡优鼔吹出入拥导四方竒技幻恠百变序进于前以从民乐嵗率有期谓之故事及期则士女栉比轻裘袨服扶老携幼阗道嬉游或以坐具列于广庭以待观者谓之遨床而谓太守为遨头宋朝以益州重地尝谋帅以命宋公祁宰相对曰蜀风奢侈祁喜游宴恐非所宜宋朝不从卒遣之公先奉诏修唐书因以书局自随自成都每宴罢盥潄辟寝门垂帘燃二椽烛媵婢夹侍和墨伸纸望之者知公修唐书若神仙焉尝宴于锦江偶微寒命索半臂诸婢各送一枚公视之虑有厚薄之嫌讫不服忍冷以归旧俗传夸以为谈本田公况赏为成都遨乐诗二十一章以纪其实而薛公奎亦作何处春游好诗一十章自号薛春游以从其俗且欲以易尹京之旧称【公知开府专以严治人谓之薛出油】此皆可以想承平之遗风也至清献公为记乃曰曩时宴会皆牙校掌之葢酤之利有余人乐于为役公帑歳入亡虑千万贯有竒自新法颁行酒坊为官所鬻牙校虽得劵钱不足自赡乃者议置成都市易务方游观时人情惧然减常歳之半及浣花后始开罢去乃复朋聚游江今公使钱嵗给三万贯常廪廪虑不足譬之巨人以狭衾寝覆趾则露肩拥左则阙右甚可笑也今盘馔比旧从省乐优之给亦复过杀设遂废之则非天子所以付畀一隅恵保逺人之意而小民之鬻肴果者但营慕供借以为养此游宴之不可废也观公此言则蜀人之贫富欣戚可以知政矣今以元日为始而第其事
　　正月元日郡人晓持小防幡游安福寺塔粘之盈柱若鳞次然以为厌禳惩咸平之乱也塔上燃灯梵呗交作僧徒骈集太守诣塔前张宴晩登塔眺望焉
　　二日出东郊早宴移忠寺【旧名碑娄院】晩宴大慈寺清献公记云宴罢妓以新词送茶自宋公祁始葢临邛周之纯善为歌词尝作茶词授妓首度之以奉公后因之五日五门蚕市葢蚕丛氏始为之俗往往呼为蚕丛太守即门外张宴
　　上元节放灯旧记称唐明皇上元京师放灯灯甚盛叶法善奏曰成都灯亦盛遂引帝至成都市酒于富春坊此方外之言存而勿论咸通十年正月二日街坊防灯张乐昼夜喧阗葢大中承平之余风由此言之则唐时放灯不独上元也蜀王孟昶时闲亦放灯率无定日宋开寳二年命明年上元放灯三夜自是歳以为常十四十五十六三日皆早宴大慈寺晩宴五门楼甲夜观山棚变灯其敛散之迟速惟太守意也如繁杂绮罗街道灯火之盛以昭觉寺为最又为钱灯会会始于张公咏葢灯夕二都监戎服分巡以察奸盗既罢故作宴以劳焉通判主之就宣诏亭或涵虚亭旧以十七日今无定日仍就府治专以宴监司也
　　二十三日圣夀寺前蚕市张公咏始即寺为防使民鬻农器太守先诣寺之都安王祠奠献然后就宴旧出万里桥登乐俗园亭今则早宴祥符寺晩宴信相院二十八日俗传为保夀侯诞日出笮桥门即侯祠奠拜次诣净众寺邠国社丞相祠奠拜毕事会食晩宴大智院
　　二月二日踏青节初郡人游赏散在四郊张公咏以为不若聚之为乐乃以是日出万里桥为防舫数十艘与賔僚分乗之歌吹前导号小游江葢指浣花为大游江也士女骈集观者如堵晩宴于寳厯寺公为诗有曰春游千万家美人顔如花三三两两映花立飘飘似欲乗烟霞公铁心石肠乃赋此丽词哉后以为故事清献公为记时防舫至增数倍今不然矣八日观街药市早宴大慈寺之设防晩宴金绳院
　　三月三日出北门宴学射山既罢后射弓葢张伯子以是日即此地上升巫觋卖符于道游者佩之以宜蚕辟灾轻裾小葢照烂山阜晩宴于万歳池亭泛舟池中九日观街药市早晩宴如三月八日二十一日出大东门宴海云山鸿庆寺登众春阁观摸石葢开元二十三年灵智禅师以是日归寂邦人敬之入山游礼因而成俗山有小池士女探石其中以占求子之祥既又晩宴于大慈寺之设防二十七日大西门睿圣夫人庙前蚕市初在小市橘田公以祷雨而应移于庙前太守先诣诸庙奠拜宴于众净寺晩宴大智院寒食出大东门早宴移忠院晩宴大慈寺设防曩时寒食太守先设酒馔于近郊祭鬼物之无依者谓之遥享后置广仁院以死而无主者乃遣官临祭之而民间上塜者各仪集于郊外大僖二年赵公稹尝开西楼亭榭俾士庶游观自是每嵗寒食辟园张乐酒垆花市茶房食肆过于蚕市士女从观太守会賔僚凡浃旬此最府廷游宴之盛近歳自二月即开园逾月而后罢酒人利于酒息或请于府展其日月府尹亦许之
　　四月十九日浣花佑圣夫人诞日也太守出笮桥门至梵安寺谒夫人祠就宴于寺之设防既宴登舟观诸军骑射倡乐导前泝流至百花潭观水嬉竞渡官舫民船乘流上下或幕帟水濵以事游赏最为出郊之胜清献公记云往昔太守分遣使臣以酒均给游人随所会之数以为斗升之节自公使限钱兹例遂罢以远民乐太平之盛不可遽废以孤其心乃以随行公使钱酿酒畀之然不逮昔日矣
　　五月五日宴大慈寺设防医人鬻艾道人卖符朱索防缕长命辟灾之物筒饭角黍莫不咸在
　　六月初伏日会监司中伏日会职官以上末伏日会府县官皆就江渎庙设防初文潞公建设防以伏日为会避暑自是以为常早宴罢泛舟池中复出就防晩宴观者临池张饮尽日为乐赵清献公使限钱但为初伏会今因之
　　七月七日晩宴大慈寺设防暮登寺门楼观锦江夜市乞巧之物皆备焉十八日大慈寺散盂兰盆宴于寺之设防宴已就华严阁下散
　　八月十五日中秋玩月旧宴于西楼望月于锦亭今宴于大慈寺
　　九月九日玉局观药市宴监司賔僚于旧宣诏堂晩饮于五门凡二日官为幕帟棚屋以事游观或云有恍惚遇仙者
　　冬至节宴于大慈寺后一日早宴金绳寺晩宴大慈寺清献公记云至前一日太守领客出北门石鱼桥具樽豆观樵已乃即天长观晩宴葢文潞公始为之后复罢





　　荆楚歳时记【宗懔】
