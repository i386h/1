<!-- { "loadSidebar": true } -->
　　古之称公有不以爵者如董公吕公夏黄公盖公泄公申公毛公吴公殆以老成尊之诸老厯秦汉间齿既宿矣司马徳操年少厐徳公十嵗兄事之呼作厐公可见尊称也虽于定国父为狱吏决曹亦称于公正以年徳见推唯史于夏侯婴称滕公时为滕令后方赐侯爵班书云婴为滕令奉车故号滕公此犹项羽所使薛公郯公或例以令长称公也孔融告髙宻县为郑康成立郑公郷有云昔太史公廷尉吴公谒者仆射邓公皆汉名臣又商山四皓有园公夏黄公濳光隠耀世嘉其髙皆悉称公然则公者立徳之正号不必三事大夫也栁子厚书相国房心琯铭隂曰天子之三公称公诸侯之入为王卿士亦曰公有土封其臣称之曰公尊其道而师之称曰公楚之僭凡为县者皆曰公古之人通谓年之长老曰公故言三公若周公召公王者之后若宋公为王卿士若卫武公虢文公郑桓公其臣称之则列国皆然师之尊若太公楚之为县者若叶公白公年之长老若毛公申公涪公而大臣罕能以姓配公者近虽有之然不能着也唐之大臣以姓配公最著者曰房公东坡记墨君堂云凡人相与号呼者贵之则曰公是足证公者不专以爵贵也洪景卢采子厚东坡语记公为尊称又曰范晔汉史惟三公乃以姓配之未尝或紊如邓禹称邓公吴汉称吴公伏公湛宋公究牟公融袁公安李公固陈公宠桥公刘公宠崔公烈胡公广王公龚杨公彪荀公爽皇甫公嵩曹公操也三国亦有诸葛公马公顾公张公其在本朝唯韩公富公欧阳公司马公苏公为最着洪氏偶不引孔融语宋顔延之与何偃伺从上南郊偃遥呼延之曰顔公延之以其轻脱怪之答曰身非三公之公又非田舍之公又非君家阿公何以见呼为公偃羞而退或以田舎公阿公皆当为翁岂延之不知其义疑其不欲当尊称语因过激耳自时俗崇谬敬若彼犹贤矣班书书公主亦云翁主公翁古亦杂用
　　许由
　　楼叔云从来人説庄周尽是寓言却不曽深考如尧让许由依旧是有此人盖申吕许甫皆四岳之后许由亦其一也以当时咨四岳观之则尧有让四岳之事但周之言不无文饰过当处此论有蕃阳汤君锡亦云尧始让四岳举舜乃让于舜左传云夫许太岳之后杜注云尧四岳则太岳非由乎后人遂有洗耳之说刘潜夫举汤论语许由事不见于经故杨雄以为无诚斋云子云到老不晓事不信人间有许由虽沈着痛快终未有以折衷此独援引切而说不凿予知刘公偶不记叔何以言之在左氏外传齐许申吕由大姜解谓四国皆姜姓四岳之后大姜之家髙氏尧召许由为九州长岂即四岳之任欤汤名师中嘉定进士伯记端明之父与叔时相后先识见俱髙考论自然符合也
　　茧栗
　　记王祭之牛茧栗左氏外楚观射父曰郊禘不过茧栗史汉书志天地牲角茧栗顔师古注牛角之形或如茧或如栗言其小于郊礼志始着其义西京杂记恵庄闻朱云折五鹿充宗之角叹息曰栗犊乃能尔邪栗喻小而不谓其角或非本此舞隂大姓李氏拥城不下更始徴赵喜喜年未二十既见更始叹曰茧栗犊岂能负重致逺乎除为郎中行偏将军使诸舞隂而李氏降范史注犊角如茧栗言小也则惠庄长安一儒生亦祖古语耳晋王上表茧栗之质当豺狼之路以自喻微弱也坡诗云耆年日凋丧但有犊角栗鲁直云红药枝头初茧栗于是朱仲新纪茧栗言小也头成茧栗髙续古红药词云红翻茧栗稍头徧姜尧章芍药词亦云茧栗稍头弄诗句取羣花之舎蕊为工鲁直食笋诗茧栗戴地翻用之于笋尤切
　　纸钱
　　事林广记考论寓钱之始云今楮镪也唐书王璵传曰宗时璵为祠祭使专以祠解中帝意有所禳祓大斥数巫觋汉以来者皆有瘗钱后世里俗稍以纸寓钱为鬼事至是璵乃用之则是丧祭之焚纸钱起于汉世之瘗钱也其祷神而用寓钱则自王璵始耳法苑珠林云纸钱起于殷长火也按此则里俗以纸寓钱璵始用之非剙于璵矣朱文公云纸钱起宗时王璵盖古人以玉币后来易以钱宗惑于王璵之术而鬼神事繁无许多钱来埋得璵作纸钱易之文字便是难理防且如唐礼书载范正言唯顔鲁公张司业家祭不用纸钱易之文字便是难理防且如唐故衣冠效之而国初言礼者错看遂作纸衣冠而不用纸钱不知衣冠纸钱有何间别近世戴氏防璞云法苑珠林载纸钱起于殷长史唐王璵载汉末皆有瘗钱后里俗稍易以纸钱王璵乃用于祠祭今儒家以为释氏法于丧祭皆屏去予谓不然之死而致死之不仁之死而致生之不知谓之明器神明之也汉之瘗钱近于之死而致生以纸寓钱亦明器也与涂车刍灵何以异俗谓果资于防涂则可笑是说虽异亦有文公纸衣冠何别意吕南公有钱邓公不烧楮镪颂有云古用币以礼神祗后之罪士为多则假之以请禳祷祈假之不已则翻楮代焉而弗支是故罪者满世而莫救其非大抵深恶夫寓钱以徼福者也予观洪庆善杜诗辨证戴文宗备问云南齐废帝东昏侯好鬼神之术剪纸为钱以代束帛至唐盛行其事云有益幽防又牛僧孺云楮钱唐初剪纸为之此足以补事林广记之未及
　　负为妇人
　　史髙帝纪有武负陈丞相世家有张负绛侯世家有许负皆以为妇人记言王媪武负则信妇人矣班书如淳注俗谓老大母为阿负师古引刘向列女魏曲沃负者魏大夫如耳之母此古语谓老母为负耳世家言户牖富人张负索隠曰妇人老宿之称然称富人或恐是大夫尔予谓张负果妇人当是清女之流亦富人也许负相者索隠引应劭注老妪也意其负妇音同古文相通用不然冯妇固晋善士欤史注犹有异论者
　　九百
　　陈无已云世人以痴为九百谓其精神不足也项平甫家说云注司业言九百草书乔字也朱彧可谈云青州王大夫为词鄙俚每投献当路以为笑具季父为青禄王亦与诗他日季父见其子谢之其子曰大人九百乱道玷渎髙明盖俗谓神气不足者九百岂以一千即足数邪以书释之不若陈朱之说通予读张平子西京赋云小说九百本自虞初注者为小説九百篇本虞初着又曰九百四十三篇言九百举大数也汉志云小说家者流盖出于稗官街谈巷语道听途説者之所造也如淳曰街谈巷说其细碎之言也俗岂云九百或取喻细碎之为者俚语本于史録固有矣故漫记之东坡作文字中有一条以彭祖八百嵗其父哭之以九百者尚在李方叔问东坡曰俗语以憨痴骀防为九百岂可笔之文字间乎坡曰子未知所据耳张平子西京赋云乃有秘书小说九百盖稗官小说凡九百四十三篇皆巫毉厌祝及里巷之所传言集为是书西汉虞初洛阳人以其书事汉武帝出入骑从衣黄衣号黄衣使者其说亦号九百吾言岂无据也方叔后读文选见其事具文选注始叹曰坡翁于世间书何往不精通邪近见杂説载此乃知前辈考证无所不至
　　驾头
　　旧制驾头未详所始相更一朝即加覆黄防一重孔氏谈苑云驾头者祖宗即位时所坐也相寳之梦溪笔谈云正衙法座香木为之加金饰四足堕角其前小偃织藤冐之每车骑出幸则使老内人马上抱之谓之驾头江邻几杂志云韩持国问李端明驾头何物曰诸座之一原父访王原叔云此坐四世矣放翁笔记云驾头旧以一老宦者抱綉裹杌子于马上髙庙时亦然今乃代以阁门官不知自何年始防诸纪载疑渡江后兀子以非法座故物乘舆所至百官道次班迎惟望驾头致敬而已
　　满月
　　礼生男子设弧于门左女子设帨于门右三日始负子男射女否如东魏髙澄尚冯翊公主生子三日时帝幸其第锡锦防唐章敬吴后生代宗三日宗临澡之王毛仲妻产子三日宗命髙力士赠酒馔金帛授其儿五品官姜防以公主子生三日宗曰他物无以饷吾孙赐六品官绯衣银鱼又武后时拾遗张徳生男三日杀羊防同僚补阙杜肃告其屠杀杨太真以锦綉为襁褓裹禄山云贵妃三日洗儿也皆以三日为重东坡贺子由生孙元昨闻万里孙已振三日浴今俗以三朝浴儿殆古意也晬谓子生一嵗顔氏家训江南风俗儿生一期为制新衣盥浴装饰男则用弓矢纸笔女则刀尺针缕并加饮食之物及珍宝玩置之儿前观其发意所取以验贪愚亷知名之为试儿亲表聚集燕享云玉壶野史记曹武惠王始生周嵗日父母以百玩之具罗于席观其所取武惠王左手提干戈右手提俎豆斯须取一印余无所视曹真定人江南遗俗乃在此今俗谓试周是也惟相满月且文之为弥月指诗诞弥厥月言之按毛诗曰诞大也弥终也郑氏曰终十月而生吕成公注莆田郑氏曰弥满也其义非谓儿生及月唐书髙宗龙朔三年子旭轮生满月大赦北戸録云岭俗家富者妇产三日或足月洗儿作团油饭以煎鱼虾鸡鹅猪羊灌肠蕉子姜桂豆豉为之陆务观谓此即东坡记盘逰饭语相近必传者之误其云足月即满月也东坡又记闽人生子三日浴儿时家人及賔客皆戴葱钱曰葱使儿聪明钱使儿富大要三日之礼通古今当近其重耳
　　妇人封邑
　　史姚氏注楚汉春秋髙祖封许负为鸣雌亭使是知妇人亦有封邑班志汉从秦制爵二十级十九关内侯二十彻亭侯侯未详也范志谓列侯所食县为侯国承秦爵二十等为彻侯大者食县小者食郷亭岂亭侯者以十里一亭之地封焉或已自汉初有之妇人封邑班书云髙后尝以萧相国夫人同为酂侯按司马氏表孝恵三年哀侯禄元年髙后二年懿侯同元年班志孝恵六年哀侯禄薨髙后二年封何夫人禄同母为侯二表所纪异索隠又疑其事非予谓吕后欲侯吕氏先封髙帝功臣欲王吕氏先封孝恵后宫子四年封吕为临光侯亦先封功臣妻矣自许负之封及酂侯夫人疑先汉妇人封邑之始
　　上梁文
　　吴氏漫録考其所始云后魏温子升有阊阖门上梁祝文云惟王建国配彼太防大君有命髙门启扉良辰是简枚卜无违雕梁乃驾绮翼斯飞八龙杳杳九车巍巍居辰纳祐就日垂衣一人有庆四海爰归乃知上梁有祝文矣苐不若今时有诗语也楼大访防政又考儿郎伟始于方言其説云上梁文必言儿郎伟或以为唯诺之唯或以为竒伟之伟皆未安在勑局时见元丰中获盗推赏刑部例皆即元案不改俗语有陈棘云我部领你懑厮遂去深州边吉云我随你懑去懑本音闷俗音门犹言辈也独秦州李徳一案云自家伟不如今夜云余哑然笑曰得之矣所谓儿郎伟者犹言儿郎懑盖呼而告之此关中方言也上梁有文尚矣唐都长安循袭之以语尤延之诸公皆以为前未闻或有云用相儿之伟者殆误矣楼公考证如此予记吕氏春秋月令举大木者前呼与謣后亦应之髙诱注为举重劝力之歌声也与謣注或作邪謣淮南子曰邪许岂伟亦古者举木隠和之音
　　自称字
　　乾道间陆放翁取家藏前辈笔札刻石嘉州茘枝楼下名宋法帖予得其本有陈文恵书首云尧佐曰而后云希元再拜希元文恵字也自称于书间不可解黄氏法帖刋误云栁少师与弟帖末云诚悬呈人多疑之以籕注汉书丞相衡云字以表徳岂人所自称抑不当称字然常观逸少敬谢帖自云王逸少白庐山逺公集卢循与逺书自云范阳卢子先叩头则古人称字盖或有之黄长睿精于考古从其辨证如文恵称字无疑矣按汉书张晏注云匡衡少时字鼎长乃易字稚圭世所衡与贡禹书上言衡敬报下言臣鼎白知是字也顔师古以为张氏说穿凿假有其书乃后人见此传云匡鼎来不晓其意妄作衡书云鼎白尔字以表徳岂人所自称乎长睿所引顔注谓此西京杂记云鼎衡小名也若文恵前名后字或取法汉人
　　生日
