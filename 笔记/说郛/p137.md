<!-- { "loadSidebar": true } -->
　　雨淋铃明皇杂录及杨妃外传云帝幸蜀初入斜谷霖雨弥日栈道中闻铃声帝方悼念贵妃采其声为雨淋铃曲以寄恨时梨园弟子惟张野狐一人善筚篥因吹之遂传乎世予攷史及诸家説明皇自陈仓入散闗出河池初不由斜谷路今剑州梓潼县地名上亭有古今诗刻记明皇闻铃之地庶几是也罗隐诗云细雨霏防宿上亭雨中因感雨淋铃贵为天子犹魂断穷着荷衣好涕零剑水多端何处去巴无赖不堪听少年辛苦今飘荡深媿先生敎聚萤世传明皇宿上亭雨中闲牛铎声怅然而起问黄幡绰作何语曰谓陛下特郎当特郎当俗称不整治也明皇一笑遂作此曲杨妃外传又载上皇还京后复幸华清侍宫嫔御多非旧于望京楼下命张野狐奏雨淋铃曲上回顾凄然自是圣怀耿耿但吟刻木牵丝作老翁鸡皮鹤髪与真同须臾弄罢寂无事还似人生一世中杜牧之诗云行云不下朝元阁一曲淋铃泪数行张祜诗云雨淋铃夜却归秦犹是张徽一曲新长説上皇和泪教月明南内更无人张徽即张野狐也或谓祜诗言上皇出蜀时曲与明皇杂录杨妃外传不同祜意明皇入蜀时作此曲至雨淋铃夜却又归秦犹是张野狐向来新曲非异説也元防之琵琶歌云泪垂捍拨朱弦湿氷泉鸣咽流鸎澁因兹弹作雨淋铃风雨萧条鬼神泣双调雨淋铃慢颇极哀怨其本曲遗声春光好羯鼔录云明皇尤爱羯鼔玉笛云八音之领袖时春雨始晴景色明丽帝曰对此岂可不为判断命取羯鼔临轩枞击曲名春光好回顾栁杏皆已防坼上曰此一事不唤我作天工乎今夹钟宫春光好唐以来多有此曲或曰夹钟宫属二月之律明皇依月用律故能判断如神予曰二月栁杏坼久矣此必正月用二月律催之也春光好近世或易名愁倚阑
　　菩萨蛮南部新书及杜阳编云大中初女蛮国入贡危髻金冠璎珞被体号菩萨蛮队遂制此曲当时倡优李可及作菩萨队舞文士亦往往声其词大中乃宣宗纪号也北梦言云宣宗爱唱菩萨蛮词令狐相国假温飞卿新撰宻进之戒以勿泄而遽言于人由是疎之温词十四首载花间集今曲是也李可及所制葢止此则其舞队不过如近世博踏之类耳
　　望江南乐府杂录云李卫公为亡妓谢秋娘撰望江南亦云梦江南白乐天作忆江南三首第一江南好第二第三江南忆自注云此曲亦名谢秋娘每首五句予考此曲自唐至今皆南吕字句亦同止是今曲两段葢近世曲子无单遍者然卫公为秋娘作此曲已出两名乐天又名以忆江南又名以谢秋娘近世又取乐天首句名以江南好
　　麦秀两岐文酒清话云唐封舜臣性轻佻徳宗时使湖南道经金州守张乐燕之执杯索麦秀两岐曲乐工不能封谓乐工曰汝山民亦合闻大朝音律守为杖乐工复行酒封又索此曲乐工前乞侍举一遍封为唱彻乐工已尽记于是终席奏此曲封既行守宻冩曲谱言封燕席事邮筒中送与潭州牧封至潭牧亦张乐燕之倡优作褴褛数妇人抱男女筐筥歌麦秀两岐之词叙其拾麦勤苦之由封面如死灰归过金州不复言矣今世传麦秀两岐在黄钟宫唐尊前集载和凝一曲与今曲不同
　　文溆子卢氏杂记云文宗善吹小管僧文溆为入内大徳得罪流之弟子收入院中藏入家具犹作师讲声上采其声制曲曰文溆子予考资治通鉴敬宗寳厯二年六月己卯幸于兴福寺观沙门文溆俗讲敬文相继年祀极近岂有二文溆哉至所谓俗讲则不晓其意此僧以俗谈侮圣言诱聚羣小至使人主临观为一笑之乐死尚晩也今黄钟宫大石调林钟商歇拍调皆有十拍今未知孰是而溆字或误作序绪
　　后庭花南史云陈后主毎引賔客对张贵妃等防宴使诸贵人及女学士与狎客共赋新诗相赠答采其尤艳丽者为曲调其曲有玉树后庭花通典云玉树后庭花堂堂黄鹂留金钗两臂垂并陈后主造恒与宫女学士及朝臣相唱和为诗时太宗令何胥采其尤轻艳者为此曲予因知后主诗皆以配声律遂取一句为曲名故前辈诗云玉树歌残王气终景阳钟动晓楼空又云后庭花一曲幽怨不堪听又云万戸千门成野草只縁一曲后庭花又云防牋曾擘欺江总绮阁尘销玉树空又云商女不知亡国恨隔江犹唱后庭花又云玉树歌阑海云黒花庭忽作青芜国又云后庭余唱落船窻又云后庭新声笑樵牧又云不知即入宫前井犹自听吹玉树花吴蜀鸡冠花有一种小者髙不过五六寸或红或浅红或白或浅白目曰后庭花又按国史纂异云阳县多汉离宫故地有树似槐而叶细土人谓之玉树雄甘泉赋玉树青葱左思以为假称珍怪者实非也似之而已予谓云阳既有玉树即甘泉赋中未必假称陈后主玉树后庭花或者以是两曲谓诗家或称玉树或称后庭花少有连称者伪蜀时孙光宪毛熙震李珣有后庭花曲皆赋后主故事不着宫调两段各四句似令也今曲有两段各六句亦令也
　　盐角儿嘉祐杂志云梅圣俞説始敎坊家人市盐于纸角中得一曲谱翻之遂以名令双调盐角儿令是也欧阳永叔常制词
　　此卷考核援引最详雅可与段安节乐府杂録并传为词林佳话






　　説郛卷十九上
<子部,杂家类,杂纂之属,说郛>
　　钦定四库全书
　　説郛卷十九下　　　　　明　陶宗仪　撰晁氏客语【晁逈】
　　顔渊问仁孔子告之以礼仁与礼果异乎
　　陈平令周勃先入北军亦不是推让功能底人只是占便宜令周勃先试难也
　　人之所夸与所仰慕皆不出本等唐杜牧诣僧僧不识人言其名亦不省故诗云家住城南杜曲傍两枝仙桂一时芳山僧都不知名姓始觉空门兴味长因为之语云毁誉但能骄本等利害但能动适用
　　王荆公教元泽求门賔须博学善士或谓发恐不必然公曰先入者为之主予由是悟未尝讲学改易者防年先入者也
　　韩魏公门人有击闗夜出者阍吏不得其赂诘旦以鏁损讦于公公曰鏁不堪用付市买修来
　　凡财用于国则奢于家则俭人之病也识者谓韩魏公用家资如国用谓不吝也曾鲁公惜官物如已物谓诚俭也
　　王荆公著书立言必以尧舜三代为则而东坡所言但较量汉唐而已观其所为又全不相似
　　名利皆不可好也然好名者比之好利者差胜好名则有所不为好利则无所不为也
　　张乖崖戏语云功业向上攀官职直下覻似为专意于卜数者言也
　　有志于道徳功名不足论也有志于功名富贵不足论也有志于富贵则其与功名背驰亦逺矣
　　书有意异而语相似者有意相似而语异者如乐而不淫哀而不伤语相似而意异者也足食足兵民信之矣语异而意同者也
　　王平甫谓荆公长于议古而短于议今工于知己而拙于知人
　　尝有文投文正文正既爱且叹尧夫问之文正曰此人不宜早达是把盂子做不识字人看底人
　　邹至完云以爱己之心爱人则仁不可胜用矣以恶人之心恶已则义不可胜用矣
　　陈襄述古云人之所学不可为人所容为人所容则下矣
　　杨中立云人要为善须先明善始得
　　陈并巨中劝学文云凡不可与父兄师友道者不可为也凡不可与父兄师友为者不可道也
　　哲庙时刘器之论宫人除邪或云九重之中安有邪物荅云心乎不得其正邪物得而窥之何间九重
　　吕原明元祐间侍讲大雪不罢讲讲孟子有感哲庙一笑喜为二絶云水晶宫殿玉花零防缀宫槐卧素屏特勅下帘延墨客不因风雪废谈经其二曰强记师承道古先无穷新意出陈编一言有补天顔动全胜三军贺凯还
　　原明初作侍讲劄子陈所学畧云人君之学不在于遍读杂书多知小事在于正心诚意少私寡欲
　　至完虽遇冗剧事处之常优游因论易曰恒杂而不厌若杂而厌非所以为恒
　　韩治与同僚处一日有卒悍厉众皆怒之唯韩不顾凝如平时徐言曰无忿疾于顽惟顽能致人忿故也人谓其有家学盖魏公之后
　　释氏谓火行为变化性如甘草遇火则热油麻入火则冷甘蔗煎为沙糖则热水成汤则冷
　　隂符经谓禽之制在气王起云龟食蟒飞防断猿狼虱啮鹤青要食虎此皆以小制大言在气不在形也无为为道有为为事是道常无用也
　　赵括言兵事父不能难然不谓善而卒知其败阮瞻执无鬼论鬼为之屈至变异形以信之事固有其理昭然而横辩之胜不可折者人皆以辩胜者为然今易论知言也
　　吕正叔十八嵗已能看春秋人问之曰以经按传之真伪以传质经之是非
　　古人顾是非不论利害顾利害者古人所耻今人并利害亦不顾责名不责实者古人所耻今人名亦不责出门如见大賔使民如承大祭未出门未使民时当如何中立曰对境不动难
　　原明荅问秀老云誉之者过其实毁之者失其真要之亦法门之猛将也
　　原明谓六经药方也史传是人之服药之効也
　　韩师朴拜相诰词云使天下皆知忠献之有子则朕亦可谓得人
　　荆公凡处事必要经据托人卖金零卖了铢两不足甚怒元泽曰铢铢而较之至两必差遂解
　　止骂所以助骂助骂所以止骂也
　　荆公谓吕晦叔曰汉元晚节刘向数上防切谏疑犯分也晦叔曰有贵戚之卿
　　荆公论舜纳于大麓何义晦叔曰荐之于天周室班爵禄诸侯恶其害己也而皆去其籍故司禄之官阙焉子产惠人也云唯有徳者能以寛服人其次莫如猛善自修其短也
　　狄仁杰一言而全人之社稷頴考叔一言而全人之母子晏子一言而省刑
　　韩文公诗号状体谓铺叙而无含畜也若虽近不亵狎虽逺不背戾该于理多矣
　　造意者常居尊与贵作事者常居卑与贱造意速作事迟以事之迟副意之速常不及故在上者不可以意之速责事之迟
　　造玉清昭应宫牒州郡供木丁晋公自作公文云不得将皮补曲削凸见心
　　蔡君谟知开封府事日不下数千每有日限事防三两件记之至其日问人不测如神
　　易动而无形者惊也过则虚矣宠辱如之故曰宠辱若惊
　　有防情者如一件事説轻重便别
　　人心动时言语相感
　　言顺而理不可屈
　　君之视臣如土芥则臣视君如国人此为君而言也非为臣者所以责君父子之间不责善此为父而言也非为子者所以责父
　　寻常心气如入官印了疑未入又复看本老云做官放子细何妨
　　程明道发语皆可録受知神庙神庙问张载邢恕所学奏云张载臣所畏邢恕从臣游
　　伊川谓明道曰吾兄弟近日説话太多明道曰使见吕晦叔则不得不少见司马君实则不得不多
　　永叔曰凡处事但自家踏得田地稳一任闲言语罪谓之业葢人之所为未免于罪也易吉凶与民同患未能无利害吉凶也易之吉者未至于无悔言无悔者六而已
　　唐书不书诏列奸臣于夷狄后
　　神庙问陆农师防布以羃八尊画布以羃六彛何以别防布对云防取其气达非宻布也何洵直云防勺可以不宻乎
　　元祐间议祫祭子瞻云何以明之诗云昊天有成命郊祀天地也刘器之云不然此一篇祀天亦用祀地亦用至如潜季冬荐鱼春荐鲔岂一时
　　射人先射马擒冦先擒王用兵之法也
　　道非怱遽可言坐而论道则神闲意定
　　凡世间一切好恶甘苦事把来做吃饭着衣安排本分合做看便无事稍有厌恶心更无是处
　　一切有为法真如性上显现种种差别境界违顺美恶皆是一体改头换面了出来学者如今无可添只有可减减得尽便无事
　　子中云知道易勿言难知道而言之尚与道为二不言则与之为一矣几叟云有勿言心去道愈逺矣
