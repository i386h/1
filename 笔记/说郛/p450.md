<!-- { "loadSidebar": true } -->
　　宣忠寺东王典御寺阉官王桃汤所立也时阉官伽蓝皆为尼寺惟桃汤独造僧寺世人称之英雄门有三层浮图一所工逾昭义宦者招提最为人宝至于六斋常击鼔歌舞也
　　白马寺汉明帝所立也明帝崩起袛洹于陵上自此以后百姓冢上或作浮图焉寺上经函至今犹存常焼香供养之经函时放光明耀于堂宇是以道俗礼敬之如仰真容浮图前柰林蒲萄异于余处枝叶繁衍子实甚大柰林实重七斤蒲萄实伟于味并殊美冠于中京帝至熟时常诣取之或复赐宫人宫人得之转饷亲戚以为竒味得者不敢辄食
　　寳光寺在西阳门外御道北京邑士子至于良辰美日休沐告归征友命朋来游此寺云车接轸羽葢成隂或置酒林泉题诗花圃折藕浮以为兴适
　　法云寺西域乌阳国胡沙门昙摩罗所立也在寳光寺西隔墙并门摩罗聪慧利根学穷释氏至中国即晓魏言书凡所闻见无不通解是以道俗贵贱同归仰之作祗洹一所工制甚精佛殿僧房皆为涂饰丹素发彩金碧垂辉摹写真容似丈六之见鹿苑神光壮丽若金刚之在双林伽蓝之内珍果蔚茂芳草蔓合嘉木被庭京师沙门好胡法者皆就摩罗受持之
　　凖财里内有开善寺京兆人韦英宅也河隂之役诸元殱尽王侯宅第多题为寺寿丘里间列刹相望祗洹郁起寳塔高临四月八日京师士女多至河间寺观其殿庑绮丽无不叹息以为蓬莱仙室亦不足过入其后园见沟渎蹇产石磴嶕峣朱荷出地緑萍浮水飞梁跨树层阁出云咸皆喞喞
　　大觉寺广平王环舍宅在融觉寺西一里许北瞻芒岭南眺洛汭东望宫阙西顾旗亭神臯显敞实为胜地是以温子升碑云面水背山左朝右市是也壊所居之堂上置七佛林池飞阁比之景明至于春风动树则兰开紫叶秋霜降草则菊吐黄华名僧大德寂以遣烦永明寺宣武皇帝所立也在大觉寺东时佛法经像盛于洛阳异国沙门咸来辐辏负锡持经适兹洛土宣武故立此寺俾以憩之房庑连亘一千余间庭列脩竹檐拂髙松竒花异草骈阗堦砌
　　城北
　　禅虚寺在大夏门御道西寺前有阅武场嵗终农隙甲士习战千乘万骑常在于此羽林马僧相善觝角戏掷防与百尺树齐等虎贲张车渠掷刀出楼一丈帝亦观戏在楼恒令二人对为角戏中朝时宣武场在大夏门东北今为光风园苜蓿在焉
　　凝圆寺阉官济州刺史贾灿所立也在广门外一里御道东所谓永平里也注即汉太上王广处迁京之初创居北里直母亡舍以为寺地形髙显下临城阙房庑精丽竹栢成林实是净行息心之所也王公卿来游观为五言者不可胜数
　　洛阳余寺四百二十一所北芒山上有冯王寺齐献武王寺京东石关有元领军寺刘长秋嵩髙中有闲居寺京南关口有石窟寺灵岩寺京西瀍涧有白马寺照乐寺








　　京师塔记【叚成式】
　　武宗癸亥三年夏予与张君希复善继同官秘书郑君符梦复连职仙署会暇日游大兴善寺因问两京新记及游目记多所遗畧乃约一旬寻两街寺以街东兴善为首二记所不具则别録之游及慈恩初知官将并寺僧众草草乃泛问一二上人及记塔下画迹游于此遂絶后三年予职于京洛及刺安成至大中七年归京在外六甲子所留书籍揃壊居半于故简中覩与二亡友游寺沥血泪交当时造适乐事邈不可追复方刋整才足续穿蠧然十亡五六矣次成两卷传诸释子东牟人段成式字柯古
　　靖善坊大兴善寺寺取大兴两字坊名一字为名新记云优填像总章初为火所烧据梁时西域优填在荆州言隋自台城移来此寺非也今又有旃檀像开目其工颇拙尤差谬矣
　　不空三藏塔前多老松嵗旱则官伐其枝为龙骨以祈雨盖三藏役龙意其树必有灵也
　　行香院堂后壁上元和中画人梁洽画双松稍脱俗格曼殊堂工塑极精妙外壁有泥金帧不空自西域赍来者
　　旃檀像堂中有时非时经界朱写之盛以漆龛僧云隋朝旧物
　　寺后先有曲池不空临终时忽然涸竭至惟寛禅师止住因潦通泉白莲藻自生今复成陆矣
　　东廊之南素和尚院庭有青桐四株素之手植元和中卿相多游此院桐至夏有汗汚人衣如輠脂不可浣左顾蛤像旧传云隋帝嗜蛤所食必兼蛤味数逾数千万矣忽有一蛤推击如旧帝异之寘诸几上一夜有光及明肉自脱中有一佛二菩萨像帝悲悔誓不食蛤陈宣帝有于阗玉像髙一尺七寸濶寸余一佛四菩萨一飞仙一段玉成截肪无玷腻彩若滴
　　天王阁长庆中造本在春明门内与南内连墙其形大为天下之最太和二年勑移就此寺折时腹中得布五百端漆数十筩今部落鬼神形像隳壊唯天王不损长乐坊安国寺红楼睿宗在藩时舞榭
　　东禅院亦曰木塔院院门北西廊五壁呉道弟子释思道画释梵八部不施彩色尚有典刑
　　光明寺中鬼子母及文惠太子塑像举止态度如生工名李岫
　　山庭院古木崇阜幽若山谷当时辇土营之
　　上座璘公院有穗柏一株衢柯偃覆下坐十余人常乐坊赵景公寺隋开皇三年置本曰善寺十八年改焉南中三门里东壁上呉道白画地狱变笔力劲怒变状隂怪覩之不觉毛蛓吴画中得意处
　　三阶院西廊下范长夀画西方变及十六对事宝池池尤妙絶谛视之觉水入深壁院门上白画树石颇似阎立徳予携立徳行天祠粉本验之无异
　　西中三门里门南呉生画龙及刷天王须笔迹如鐡有执炉天女窃眸欲语
　　华严院中鍮石卢舍立像髙六尺古様精巧
　　塔下有舍利三斗四升移塔之时僧守行建道塲出舍利俾士庻观之呗讃未毕满地现舍利士女不敢践之悉出寺外守公乃造小泥塔及木塔近十万枚葬之今尚有数万存焉
　　寺有小银象六百余躯金佛一躯长数尺大银象髙六尺余古様精巧又有篏七寳字多心经小屏风盛以寳函上有杂色珠及白珠骈甃乱目禄山乱宫人藏于此寺屏风十五牒三十行经后云发心主司马恒存愿成主上柱国索伏寳息上柱国真徳为法界众生造黄金牒善继疑外国物
　　游目记所説刺柏太和中伐为殿材
　　道政坊寳应寺　韩干蓝田人少时常为贳酒家送酒王右丞兄弟未遇每一贳酒漫游干常征债于王家戏画地为人马右丞精思丹青竒其意趣乃成与钱二万令学画十余年今寺中释梵天女悉齐公妓小小等写眞也寺有韩干画下生帧弥勒衣紫袈裟右邉仰面菩萨及二狮子犹入神
　　西北角院内有懐素书顔鲁公序张渭侍郎钱起郎中讃
　　平康坊菩提寺　食堂东壁上呉道画智度论色偈变偈是呉自题笔迹遒劲如磔鬼神毛髪次堵画礼骨仙人天衣飞扬满壁风动
　　佛殿内槽后壁面呉道画消灾经事树石古崄元和中上欲令移之虑其摧壊乃下诏择画手写进
　　佛殿内槽东壁维摩变舍利拂角而转睐元和末俗讲僧文淑装之笔迹尽矣
　　寺之制度钟楼在东唯此寺縁李右座林甫宅在东故建钟楼于西寺内有郭令玳瑁鞭及郭令王夫人七寳帐寺主元竟多识释门故事云李右座毎至生日常转请此寺僧就宅设斋有僧乙尝叹佛施鞍一具卖之材直七万又僧广有声名口经数年次当叹佛因极祝右座功徳兾获厚衬斋毕下出防篚香罗帕借一物如朽钉长数寸僧归失望惭惋数日且意大臣不容欺已遂携至西市示于商胡商胡见之惊曰上人安得此物必货此不违价僧试求百千胡人大笑曰未也更极意言之加至五百千胡人曰此直一千万遂与之僧访其名曰此寳骨也
　　又寺先有僧不言姓名常负束藁坐卧于寺两廊下不肻住院经数年寺纲维或劝其住房曰尔厌我耶其夕遂以束藁焚身至明唯灰烬耳无血膋之臭众方知异人遂塑灰为像今在佛殿上世号束草师
　　光宅坊光宅寺　普贤堂本天后梳洗堂蒲萄垂实则幸此堂今堂中尉迟画颇有竒处四壁画像及脱皮白骨匠意极崄又变形三魔女身若出壁又佛圆光均彩相错乱目成讲东壁佛座前锦如防古标西壁逼之摽摽然
　　宣阳坊静域寺　本太穆皇后宅寺僧云三阶院门外是神尧皇帝射孔雀处上蟠虵汗烟可惧东廊树石崄怪髙僧亦怪
　　招国坊崇济寺　寺后有天后织成蛟龙披袄子及绣衣六事又东廊从南第二院有宣律师制袈裟堂曼殊堂有松数株甚竒
　　崇圣坊资圣寺　净土院门外相传呉生一夕秉烛醉画就中防手视之恶骇院门里卢楞伽常学呉势呉亦授以手诀乃画捴持三门寺方半呉大赏之谓人曰楞伽不得心诀用思太苦其能久乎画毕而卒
　　慈恩寺　寺夲浄觉故伽蓝因而营建焉凡十余院揔一千八百九十七间勑度三百僧初三藏自西域廻诏太常卿江夏王道宗设九部乐迎经像入寺防车凡千余辆上御安福门观之太宗常赐三藏衲约直百余金其工无鍼綖之迹
　　寺中柿树白牡丹是法力上人手植















　　説郛卷六十七上
<子部,杂家类,杂纂之属,说郛>
　　钦定四库全书
　　説郛卷六十七下　　　　元　陶宗仪　撰益部方物赞【宋祁】
　　海防
　　大抵防类然不皮而干叶丛于杪至秋乃实似楝子今城中有四株理致干坚风雨不能撼杜子美有海防行诗
　　防皆褫皮此独自榦攅叶于颠纛首披散秋华而实其植则罕
　　楠
　　蜀地最宜者生童童若幢葢然枝叶不相碍荗叶美防人多植之树甚端伟叶经嵗不雕至春陈新相换有花实似母丁香云
　　在土所宜亭擢而上枝枝相避叶叶相让繁隂可庇美榦斯仰
　　桤
　　民家莳之不三年材可倍常斧而薪之疾种亟取里人以为利杜子美有觅桤栽诗
　　厥植易安数嵗辄林民赖其用实代其薪不栋不梁亦被斧斤
　　竹柏
　　生峨睂山中叶繁长而箨似竹然其榦大抵类柏而亭直
　　叶与竹类致理如柏以状得名亭亭修直
　　海芋
　　生不髙四五尺叶似芋而有榦根皮不可食方家号隔河仙云可用变金或云能止疟
　　木榦芋叶拥肿盘戾农经弗载不用治厉
　　红豆
　　花白色实若大红豆以似得名叶如冬青蜀人以为果饤
　　叶圆以泽素葩春敷子生荚间累累缀珠
　　紫竹
　　蜀诸山中尤多园池亦种为玩然生二年色乃变三年而紫
　　竹生三嵗色乃变紫伐榦以用西南之美
　　慈竹
　　性丛产根不外引其宻间不容笴笋生夏秋阅嵗枝叶乃茂别有数种节间容八九寸者曰笼竹一尺者曰苦竹弱梢垂地者曰钓丝竹或取节修肤致者用为簟笠根不它引是得慈名中实外坚笋不时萌末或下垂苒弱缘萦
　　防竹
　　性亦丛产叶似防有刺径不二三寸或曰桃竹未得其详
　　叶防身竹族生不蔓有皮无枝实中而榦
　　方竹
　　圆众方寡取贵方者差小
　　竹个皆圆此独方形厚倍于窍细节棱棱
　　柑
　　生果渠嘉等州结实埒于江南味亦差为薄云
　　碧叶素葩厥包之珍丹里既披香液饴津
　　赤鹯芋
　　蜀芋多种鹯芋为最美俗号赤鹯头芋形长而圆但子不繁衍又有蛮芋亦美其形则圆子繁衍人多莳之最下为槫果芋槫接也言可接果山中人多食之惟野芋人不食本草有六种曰青芋紫芋白芋真芋莲禅芋野芋
　　芋种不一鹯芋则贵民储于田可用终嵗
　　緑蒲萄
　　北方蒲萄熟则色紫今此色正緑云
　　西南所宜柔蔓纷衍缥穗緑实其甘可荐
　　天师栗
