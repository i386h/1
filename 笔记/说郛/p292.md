<!-- { "loadSidebar": true } -->
　　窦仪自周朝以来负文章识度有望于时搢绅许以廊庙之器仪因以公台自许急于大用乃设方畧以经营之为端明殿学士判河南府时括责民田増其赋调欲期恩宠以致相位当时洛人苦之又尝奉诏决筠州狱希世宗防锻链成罪枉陷数人士君子以此少之权某为翰林待诏有良马日驰数百里陶谷欲取之累言于权权曰学士要诚合拜献某年老有足疾非此马驯良不能出入更俟一二年解职必以为贽谷心衔之后因草宻诏召权于閤中书之谷曰吾尝爱权卿破体王书写了进本来权即与书之谷突入閤中取其本乃谓权曰帝王宻诏内有国家机事未经进御辄写一本欲将何用泄漏宻防罪当不赦即呼吏作奏牍发其事权不能自明但惶恐哀诉而已谷曰亟将马来释尔遂并马劵取之
　　又尝奉使两浙献诗二十韵于钱俶其末云此生头已白无路扫王门陶谷官是丞郎职为学士奉命小邦献诗已是失体复有扫门之句何辱命之甚也
　　又浙帅开宴置金钟以为罚爵谷后因卧病浙帅使人问其所欲谷以金钟为请浙帅以十副赠之乃以诗谢云乞与金钟病眼明其茍得无耻乃如此及复命将出其境即赋诗于邮亭云井蛙休恃重溟险泽马曾嘶九曲濵请令人传诵冀掩前诗之失谷之狡诈多此类也刘温叟方正守道以名教为己任防孤事母以孝闻其母甚贤初为翰林学士私庭拜母即命二婢箱擎公服金带置于阶下谓温叟曰此汝父长兴中入翰林时所赐也自先君子薨背以来常惧家门替坠今汝能自致青云继父之职可服之无愧矣因欷歔掩泣温叟伏地号恸退就别寝素衣蔬食追慕数日然后服之士大夫以为得体温叟累居显要清贫尤甚未尝受人馈知贡举时有经学门生居畿内者献粟草一车温叟却之其人曰此物出于躬耕愿以致勤温叟不得已而受之即命家人置衣一袭以为答计其直即倍于粟草矣自是无敢献遗者为御史中丞时尝道由乾元门左右奔告圣驾方御楼温叟如常而行楼侧下马入奏曰此门按故亊非赐大酺不御今陛下无故而登恐军庻或闻则有恩给之望臣所以不却导从者不欲警彼耳目也非礼勿动臣职当风宪敢不言之上遽还给内帑三千缗付县官以自罚
　　赵普自枢宻副使授集贤殿大学士是时范质等皆罢相中书絶曹普授官勅无人署字太祖在资福殿普因入奏其事太祖曰卿但进来朕为卿署字可乎普曰此有所行非帝王所亲之事太祖俄曰卿问陶谷窦仪必有所説普乃召问之仪曰唐文宗时甘露事后中书无宰相然当时册命辅相即不知何人今皇弟京尹官是中书令此正宰相任也署勅宜矣普入奏遂命太宗署勅焉
　　田锡为谏议大夫疾亟进遗表真宗宣御医赍上药驰往已无及矣俄召宰相对袖其表而示之且曰朕自临大寳阅是表多矣非祈泽宗族则希恩子孙未有如锡生死以国家为虑而儆戒于朕兴叹乆之命优其赠典防准再入中书魏野贻诗曰好去上天辞富贵却来平地作神仙未几南迁常诵此诗句
　　崔遵度为太子谕徳性方正清素尤精于琴尝着琴笺以天地自然有十二声徽非因数也范仲淹尝问琴理于遵度对曰清丽而静和润而逺琴音是也
　　李遵朂杨亿刘筠常聚高僧论宗性遵朂命畵工各绘其像成图目曰禅会
　　陈省华以大卿居家其子尭叟叅枢宻尭咨掌制诰每朝退端服夹侍偶賔至则导茗酪焉
　　张咏为兵部尚书临终上疏言丁谓奸邪用之乱国愿杀之以谢天下
　　查道性淳古早寓常州琅山寺躬事薪水以给众常衣巨衲不复洗濯以育蚤虱晩年待制龙图阁朝列伏其重徳咸谓之查长老

　　国老谈苑卷下【王铚】
　　王旦在中书祥符末内帑灾缣帛几罄三司使林特请和市于河外草三上旦悉抑之顷而特率属僚诉于宰府旦徐曰微之帛固应自至奈何彰国弱于四方居数日外贡并集受帛四百万葢旦先以宻符督之也王嗣宗为御史中丞真宗一日幸相国寺囬自北门嗣宗上言曰天子行黄道岂可由后门臣任当风宪讵敢废职上悦其直给内帑三千缗以自罚北门由是不常开焉
　　曹璨彬之子也为节度使其母一日阅宅库见积钱数千缗召璨指而示曰先侍中履歴中外未尝有此积聚可知汝不及父远矣
　　冦准出入宰相三十年不营私第处士魏野赠诗曰有官居鼎鼐无地起楼台洎准南迁时北使至内宴宰执预焉使者歴视诸相语译导者曰孰是无地起楼台相公毕坐无答者
　　王旦在中书二十年常日罢归径趍书閤阖扉以自息虽家人之亲宻者不复接焉常以蝗旱忧愧辞位俄而疾发不食真宗命内饔为肉糜宸翰缄器以赐日常三四旦疾亟聚家人谓曰吾无状乆坐台司今且死矣当祝髪缁衣以塞吾平昔之志未几而絶家人辈皆欲从其言惟壻苏耆力排而止之
　　张知白为参知政事尝言参政之名实贰彼相礼当隆之每乗马直入政事堂下
　　防准镇大名府北使路由之谓准曰相公望重何以不在中书准曰主上以朝廷无事北门鎻钥非准不可李允则守雄州匈奴不敢南牧朝廷无北顾之忧一日出官库钱千缗复敛民间钱起浮图即时飞谤至京师至于监司亦屡有奏削真宗悉封付允则然攻者尚喧沸真宗遣中人宻谕之允则谓使者曰某非留心释氏实为边地起望楼耳葢是时北鄙方议寝兵罢斥堠允则不欲显为其备然后谤毁不入毕其所为
　　陶谷以翰林学士奉使呉越忠懿王宴之因食蝤蛑询其名类忠懿命自蝤蛑至蟚蚏凡罗列十余种以进谷视之笑谓忠懿曰此谓一代不如一代也
　　田锡知制诰太宗命三班奉职出使囬上殿因访民间利病锡上言曰陛下茍令三班奉职上殿言事未审设吕正已下何用乃罢之
　　赵世长以宗正卿北使时九月既宴荐主客举谓世长曰此方气诚早彼想未也世长对曰本朝来嵗季夏此味方盛故知其节物晩也
　　滕涉以户部副使聘北朝既至宴主客谓涉曰南朝食肉何故不去皮涉曰本朝出产丝蚕故肉不去皮耳杨亿在翰林丁谓初参政事亿往贺焉语同列曰骰子选尔何多尚哉未几辞职逃归阳翟别墅
　　陈彭年在翰林所兼十余职皆文翰清秘之目时人谓其署衔为一条冰
　　冯拯媵颇众在中书宻令堂吏市珠络自持为遗或未允所售出入懐之有及三四夕
　　鲁宗道为正言言事违忤真宗稍忌之宗道一日自讼于上前曰臣在諌列言事乃臣之职陛下以数而忌之岂非有纳谏之虚名俾臣负素飡之辱矣臣窃愧之谨愿罢去上喜其忠慤勉而遣之他日追念其言御笔题殿壁曰鲁直
　　苏易简在翰林太宗一日召对赐酒甚欢上谓易简曰君臣千载遇易简应声答曰忠孝一生心上悦以所御金器尽席悉赐之
　　种放隐终南山至老不娶养母非力耕之粒不馈四方从学者几百人由此被召
　　冦准有饮量每饮賔席常阖扉辍骖以留之未尝防油虽溷轩马廐必用蜡炬
　　陈恕长于心计为盐铁使厘宿大兴利益太宗深器之常御笔题殿柱曰真盐铁陈恕
　　李宗谔为翰林学士家虽百口雍睦有制真宗尝语侍臣曰臣僚家法当如宗谔
　　李遵朂为驸马都尉折节待士宗杨亿为文于第中筑室塑像晨夕申函丈之礼刻石为记未几亿卒
　　冦准年三十余太宗欲大用尚难其少准知之遽服地黄兼饵芦菔以反之未几髭发皓白
　　查道以谨俭率已为龙图阁待制每食必尽一器度不胜则不复下筯虽蔬茹亦然尝谓诸亲曰福当如是惜之
　　祥符中议营昭应宫计其工十五年而成丁谓总领其事以夜继昼每绘一料给烛二条逾七年而就
　　杜镐广博为龙图阁学士真宗一日问椟食原于何代镐对曰汉景帝为太子文帝钟爱既居东朝文帝念之曰太子之食必料差殊乃命太官每具两檐椟以一赐之此其始也
　　鲁宗道为叅政以忠鲠自任尝与宰执议事时有不合者宗道坚执不囬或议少有异则迁诤不已然多从宗道所论时人谓曰鱼头公葢以骨鲠目之也
　　天圣初朝廷清明赏罚必信时王钦若王曾张知白鲁宗道皆以忠义许国故风采耸动虽姚宋佐唐萧曹辅汉无以方此数君子者
　　戚纶待制龙图阁天书初降羣臣表贺词皆溢美纶独言曰旷古未有此事不可恃之为祥当戒慎修省以答天意真宗览而嘉之
　　张咏镇杭州有诉者曰某家素多藏某二嵗而父母死有甲氏赘于某家父将死手劵以与之曰吾家之财七分当主于甲三分吾子得之某既成立甲氏执遗劵以析之数理于官咸是其遗言而见抑咏嗟赏之谓曰尔父大能徴彼劵则为尔患在乳臭中矣遽命反其劵而归其资
　　鲁宗道以孤直遇主公家之事知无不为每中书罢归私宅别居一小斋绘山水题曰退思岩独游其间虽家人罕接焉
　　查道罢馆陶尉与程宿寓于逆旅中夕有盗取其衣既觉呼宿曰衣有副乎翌日当奉假盗闻之弃获而去防准谪营道惟衣裘系为相时所得金笏头带当权希时者讽其逾礼准拒之曰君父所赐服之不忘未见礼之失也讽者慙恧而退
　　丁谓在朱崖家于洛阳为书叙致真宗恩遇厚自刻责且励家人不可兴怨遂寄洛守托达于家洛守不敢私开遽奏之上覧而感动遂有雷州之命
　　王旦在中书东封西祀悉尝摠领祥符中处士魏野令山童持诗以献曰圣朝宰相频频出君在中书十四秋西祀东封俱礼毕好来相伴赤松游旦袖其诗累于上前求退不遂
　　查道初应举自荆州湖游索获资十余万至襄阳逆旅见女子端丽秀出非尘中之偶因诘其所来乃故人之女也遂以行囊求良谨者嫁之是嵗由此罢举又尝于旅邸牀下获金钗一束且百只意所遗者必复来求之向晩果二人至见道但嗟惋而已道诘之具言其所遗如道所获遂尽以付之其人惊喜请留三之一以为谢道固拒之而去
　　丁谓既窜朱崖路由湘潭佛寺饭僧为文以自叙其畧曰补仲山之衮虽尽巧心和傅説之羮难调众口既至贬所敎民陶瓦先为公宇次营所居之第为小楼日游其上阅书焚香怡然以自得后将有衡阳之命谏官刘随上言曰彼擅移于陵域将不利于嗣君合取头颅置之郊庙遂中止
　　王旦在中书祥符末大旱一日自中书还第路由潘氏旗亭有狂生号王行者在其上指旦大呼曰百姓困旱焦劳极矣相公端受重禄心得安邪遂以所持经掷旦正中于首左右擒之将送京尹旦遽曰言中吾过彼何罪哉乃命释之
　　防准初为宻学方年少得意偶撰江南曲云江南春尽离肠断苹满汀洲人未归又云日暮江南一望时愁情不断如春水意皆凄惨末年果南迁
　　种放以谏议大夫还山真宗命宴饯于龙图阁羣臣赋诗以赠行杜镐学士独跪上前诵北山移文音句锵越一坐尽倾上尤善之
　　徐铉为散骑常侍太宗谓曰官家之称其义安在铉曰三皇官天下五帝家天下葢皇帝之谓也淳化中上苑象毙取胆不获太宗命使宣问铉对曰请于前左足求之果得以进诏复询之铉曰象胆随四时在足今方二月臣故知耳初自南唐入京市宅以歳余见宅主贫困之甚因召而谓曰得非售宅亏直而致是耶予近撰碑获润笔二百千可偿尔矣宅主固辞不获亟命左右辇以付之后黜邠州年七十手不释卷常亲写许慎説文一部谨细无误一日栉罢命纸大书曰道者天地母投笔而絶贺兰归真有竒志异术隐居嵩山景徳中真宗朝陵因访异人左右以归真闻乃召对问曰知卿有防化之术可以言之归真奏曰臣请言帝王防化之术愿以尭舜之道防化天下可致太平惟陛下用之
