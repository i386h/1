<!-- { "loadSidebar": true } -->
　　嘉兴精严寺大刹也僧造一殿中塑大佛诡言妇人无子者祈祷于此独寝一宵即有子殿门令其家人自封鎻葢僧于房中穴地道直透佛腹穿顶而出夜与妇人合妇人惊问则云我是佛州人之妇多防其术次日不敢言有仕族妻亦往求嗣中夜僧忽造前旣不能免即囓其鼻僧去翊日其家遣人遍于寺中物色见一僧卧病以被韬面揭而视之鼻果有伤掩捕闻官时韩彦古子师为郡将流其僧废其寺
　　丰有俊字宅之四明人登青楼偶见小倡疑故人女累目之女亦悟酒罢留宿女羞澁良久乃入曰丰官人识妾否诘之果故人女丰曰某所以留者以坐间不敢问也且各寝必有以处汝娼遂退丰与京尹有契明日以白尹且云某仅有钱百千从公更贷二百千嫁之尹嘉其谊即取入府厚匳具择良士嫁焉尹即王宣子佐也天台宋氏家本富后贫鬻庐于邻价成作诗曰自叹年来刺骨贫吾庐今已属西邻殷勤説与东园柳他日相逢是路人富者见诗恻然即以劵还之亦不索其直乡人嘉其谊
　　有夫出外而妻独居者忽夜半见一道人从空而下逼与为滛妇入室取刀为誓曰汝若逼我有死而已相持至晓乃一吃菜事魔人也信哉邪之不可干正也如此马裕斋知处州禁民捕蛙有一村民犯禁乃将冬切作盖刳空其腹实蛙于中黎明持入城为门卒所捕械至于庭公心恠之问曰汝何时捕此蛙答曰夜半有知者否曰唯妻知公追其妻诘之乃妻与人通俾妻教夫如此又先往语门卒以收捕意欲防夫于罪而据其妻也公穷究其罪遂寘妻并奸夫于法
　　初隆祐太后升遐朝廷欲建山陵大臣谓诸帝陵寝今在伊洛不日复中原即归祔矣宜以攒宫为名遂卜吉于会稽民间冡墓附近者往往他徙高宗思陵兴役之际孝宗密勑无輙坏民墓其爱物之心一至于此文王泽及枯骨未足多也
　　有士人贫甚夜则露香祈天益久不懈一夕忽闻空中语曰帝闵汝诚使我问汝所欲士答曰某所欲甚微非敢过望但愿此生衣食麤足逍遥山水间以终其身足矣空中大笑曰此上界神仙之乐何可易得若求富贵则可矣予因歴数古人极贵念归而终不遂者皆是盖清乐天所靳惜百倍于功名爵禄也
　　欧公甥女适夫张氏夫死携孤女归父家嫁公族子晟晟之官至宿州赴郡宴归而失其舟至京师捕得之开封府勘乃稍人与晟妾通妻知而欲笞之反为妾所诱并与稍人通府尹承当路风防令张氏引公以自解狱奏仁宗大骇遣中使王昭明监勘而张氏反异公遂得明白犹坐以张氏匳具买田作欧阳户名出知滁州松阳县民有被殴经县验伤翊日引验了无瘢痕宰恠而诘之乃仇家使人要归饮以熟麻油酒卧之火烧地上觉而疼肿尽消又有人尝中创血如箭出医者以炒原蚕蛾末傅之立愈又云前方亦治跌扑后方大治金疮
　　孝宗留心经术无所不涉奏对官被顾问者多致失措有王过者蜀人上殿孝宗骤问曰李融字若川谓何过即对曰天地之气融而为川结而为山李融之字若川如元结之字次山也上大喜遂诏改官密院编修绍兴中金人遣其秘书监刘陶来聘因问岳飞以何罪而死馆伴者无以对但曰意欲谋叛为部将所告以抵诛陶曰江南忠臣善用兵者止有岳飞所至纪律甚严秋毫无犯所谓项羽有一范增而不能用所以为我擒如飞者其亦江南之范增乎馆伴者黙不能对秦桧闻之约束勿奏俄以不职贬其人
　　行都崇新门外鹿花寺乃殿帅杨存中郡王特建以处北地流寓僧一岁元宵侧近营妇连夜入寺观灯有殿司将官妻同一女往观乃为数僧引入房中置酒盛馔逼令其醉遂留宿于幽室遽杀母而留女女不敢哀及半年三僧尽出其房牕外乃是野地女因窥牕见一卒在地打草呼近牕下备语前事可急往某寨某将家报知速来取我卒如言往报将官即告杨帅帅令人告报本寺云来日郡王自斋合寺僧行人力本府自遣厨子排斋至是坐定每二卒擒下一僧合寺僧行人力尽防之又令百余卒破其寺果得此女见父号恸遂绑三人主首送所属依法施行而毁其寺逐去诸髠









　　江行杂录【廖莹中】
　　肃宗在春宫尝与诸王从宗诣太清宫有龙见于殿之东梁宗目之顾问诸王有所见乎皆曰无之问太子太子俛而未对上问头在何处曰在东上抚之曰真我儿也
　　和政公主肃宗第三女也降柳浑肃宗宴于宫中女优有弄假官戏其绿衣秉简者谓之叅军桩天宝末蕃将阿布思伏法其妻配掖庭因使乐工是日遂为假官之长所谓桩者及侍宴皆笑乐公主独俛首颦目不视上问其故公主曰禁中侍女不少何必须此人使阿布思眞逆人也其妻亦同刑人不合近至尊之座果寃横又岂忍使妻与羣优杂处为笑谑之具哉妾虽至愚深以为不可上亦悯恻遂罢戏而免阿布思之妻由是贤重公主
　　令狐文公除守兖州州境方旱米价甚高公至首问米价几何州有几仓屈指独语曰旧价若干四仓各出米若干以若干定价粜则可以赈救矣左右听之流语遍郡中富人竞发所畜物价乃平人心欣然
　　贾躭精于术数有一叟失牛诣桑国师占师曰尔牛在贾相公帽筒中叟迎公首诉之公笑取筒中式盘据鞍作卦曰尔牛在安国观之门后大槐鹊巢中便往探视见旁有人系牛乃获盗牛者
　　牛奇章帅维扬杜牧在幕中夜多微服逸游公闻之以街子数辈潜随防之以防不虞后牧之以拾遗召临别公以纵逸为戒牧之始犹讳之公命取一箧皆街子报帖云杜书记平善乃大感服
　　杜牧之阿房宫赋云六王毕四海一蜀山兀阿房出陆傪作长城赋云千城絶长城列秦民竭秦君灭傪辈行在牧之前则阿房宫赋又祖长城句法矣牧之云明星荧荧开妆镜也绿云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘远听杳不知其所之也盛言秦之奢侈杨敬之作华山赋有云见若咫尺田千亩矣见若环堵城千雉矣见若杯水池百里矣见若蚁垤台九层矣蜂窠联联起阿房矣小星荧荧焚咸阳矣华山赋杜司徒佑巳常称之牧之乃佑孙亦是俲敬之所作信矣文章以不蹈袭为难也元相国之镇江夏也尝秋夕登黄鹤楼遥望海江之濵有光若残星焉乃令亲信往观之遂櫂小舟直至江所乃钓船也询彼渔云适获一鲤光则无之亲信乃携鲤而来旣登楼命庖人剖之腹中得古镜二如古钱大以面相合背则隐起双龙虽小而鳞鬛髯爪悉具旣磨莹则常有光耀公宝之置巾箱中及相国薨镜亦亡云外王父中书令晋国公宣宗朝再啓黄阁不协比于权贵惟以公谅宰大政四方有请诉碍于法者必固争不已由是征镇忌焉然志尚典籍虽门施行马庭列鳬钟而寻绎未尝稍倦于永宁里第别搆书斋每退朝独处其中愉愉如也大中三年因请假将入斋惟所扰卑脚大花鸭从旣啓扉而花鸭连防公衣却行叱去复至旣入閤花鸭仰视吠转急公亦疑之乃匣中抜千金劒按于膝上向空祝之曰若有异类隂物可出相见吾乃大丈夫岂慑于鬼辈而相迫邪言讫歘有物从梁上坠地乃人也朱髪衣短褐衣色貌黝瘦顿首连拜惟曰死罪公止之且询其姓名何为对曰李寿卢龙塞人也或有厚赂寿令不利于公寿上感钧化复为花鸭所惊形不能匿令公若贳寿万死之罪愿以余生服事台鼎公曰待汝以不死遂命元从都押衙傅存之明日旦有妇人至第门服装单急曳履而抱持襁婴请于阍曰幸为呼李寿寿出乃其妻且曰讶君稍迟昨夜半自前来相见耳遂与寿同止及公薨寿尽室亡去
　　白乐天诗云倦倚绣牀愁不动缓垂绿带髻鬟低辽阳春尽无消息夜合花开日又西好事者化为倦绣图梁太祖统四镇日名温与崔相国连构大事崔每奏太祖忠赤委之闗东国无患矣昭宗遂勑太祖改名全忠识者曰全字人王也又在中心其不可也近臣亦奏上方悔焉勑命旣行追之莫及后果簒大位是时四方天下其在中心赐名之应也
　　王平甫云花蕊宫词三十二首今考王恭简续成初集记才二十八首尽笔于此庶真赝了然五云楼阁凤城间花木长新日月闲三十六宫连内苑太平天子坐昆山会真广殿约宫墙楼阁相扶接太阳静甃玉堦横水岸御炉香气扑龙牀龙池九曲逺相通杨柳丝牵两岸风长似江南好春景畵船来去碧波中东内斜将紫禁通龙池凤苑夹城中晓钟声断严妆罢院院纱牕海日红殿名新立号重光岛上池台尽改张但是一人行幸处黄金閤内鎻牙牀安排诸院接行廊水鉴周回十里强青锦地衣红绣毯尽铺龙脑郁金香夹城门与内门通朝罢巡游到苑中每日中官祗候处满堤红艳立春风厨船进食簇时新侍坐无非列近臣日午殿头宣索脍隔花催唤打鱼人立春日进内园花红蕊轻轻嫩浅霞跪到玉堦犹带露一时宣赐与宫娃三面宫城近夹墙苑中池水白茫茫亦从狮子门前入旋见亭台绕岸傍离宫别院绕宫城金板轻敲合凤笙夜夜月明花树底傍池长有按歌声御制新翻曲子成六宫才唱未知名尽将觱栗来抄谱先按君王玉笛声旋移红树劚青苔宣使龙池再凿开展得绿波寛似海水心楼殿胜蓬莱太虚高阁凌波殿背倚城墙面浸池诸院各分娘子位羊车到处不敎知脩仪承宠住龙池扫地焚香日午时等候大家来院里看敎鹦鹉念宫诗才人出入每相随笔砚将来绕曲也能向防牋书大字忽防御制写新诗六宫官职总新除宫女安排入画图二十四司分六局御前频见错相呼春风一面晩妆成偷折花枝傍水行却被内监遥觑见故将红豆打黄莺梨园弟子簇池头小乐携来候燕游旋把银笙先按拍海棠花下合梁州殿前排燕赏花开宫女侵晨探几回斜望苑门遥举袖传声先唤近臣来小毬塲近曲池头宣唤勳臣试打毬先向画廊排御幄管弦声动立浮防供奉头筹不敢争上棚专唤近臣名内人酌酒才宣赐马上齐呼万岁声殿前宫女总纎腰初学乘骑怯又娇上得马来才欲走几回抛鞚抱鞍桥自教宫娥学打毬玉鞍初跨柳腰柔上棚知是官家认遍遍长嬴第一筹翔鸾阁外夕阳天树影花光水接连望见内家来往处水门斜过罨楼船内人追逐采莲时惊起沙鸥两岸飞兰棹把来齐拍水并船相鬬湿罗衣新秋女伴各相逢罨画船飞别浦中旋折荷花伴歌舞夕阳斜照满衣红月头支给买花钱满殿宫娥尽十千遇着唱名多不应含羞急过御牀前
　　周恭帝幼冲军政多决于韩通通愚愎太祖英资有度量多智畧屡立战功由是将士皆爱服归心焉及将北征京师民间諠言出军之日当立防捡爲天子富室或挈家逃匿于外州独宫中不之知太祖惧宻以告家人曰外间詾詾如此将若之何太祖姊【或云即魏氏长公主】方在厨引面杖逐太祖击之曰大丈夫临大事可否当自决胸怀乃来家间恐怖妇女何为
