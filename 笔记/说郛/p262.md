<!-- { "loadSidebar": true } -->
　　台州临海县章安祥符寺法堂有高庙御坐寺僧师顔年八十余矣能言东巡事云时年方十四事悟讲主建炎三年十二月二十六日民间讙言天子航海东来泊金鼇山下二十八日平明有十六人皆衣战袍歩自金鼇入寺有黄领者坐顷之问寺有素食否时方修岁懴乃取炊饼五枚以进之食其三已又食其半悟讲主复撷园蔬芼以姜盐进之有防取一内人乃借民间小竹舆乗之以来立语良乆复令登舟晩遂复幸金鼇凡留十四日始航海幸永嘉又留四十五日复航海幸金鼇又留八日忽闻六军皆呼万岁防书至也于是航海由四明还绍兴李正民侍郎乘桴录云己酉十二月五日车驾至四明十五日大雨遂登舟至定海十九日至昌国县二十六日移舟之温台自是连日南风舟行虽稳而日仅行数十里二十九日岁除庚戌正月二日北风稍劲晩泊台州港三日早至章安知台州晁公为来上幸祥符寺从官迎拜于道左是日得余杭把隘官陈彦报人马至县迎击乃退六日得张俊奏云二十八二十九日正月二日凡遇三敌杀伤相当八日张忠正奏云张俊出兵击退北骑十四日张俊自台州来十八日移舟离章安十九日晩雪雨又作二十日泊靑隩门二十一日泊温州港国史载此事皆在四年正月与颜言不合然今岁懴皆开岁乃修则颜所记误耶金鼇盖一独峰坡陁郁茂若鼇背然正与栅浦相对两涘之间略辨牛马东看海门云飞波翻渺然无际山顶有善齐寺与夫祥符塔院绍兴三十二年始赐额先是有人题诗云牡蛎滩头一艇横夕阳多处待潮生与君不负登临约同向金鼇背上行髙庙览之以为诗防求其人不可得御坐一竹椅寺僧今别造以黄之壁间有诗云黄防当年驾舳舻东浮鲸海出三吴中兴事业风波恶好作君王座右图不着姓氏

　　江表志【郑文宝】
　　江表志者有国之时朝章国典粲然可观执政大臣以史笔爲不急之务洎开宝中起居郎高远当职始编辑升元以来故事将成一家之言书未成远疾亟数箧文章皆令焚之无孑遗矣太宗皇帝欲知前事命汤悦徐铉撰成江南录十卷事多遗落无年可编笔削之际不无高下当时好事者往往少之文宝耳目所及编成三卷方国志则不足比通厯则有余聊足补亡以俟来者庚戌岁闰二月二十三日序
　　南唐高祖姓李讳知诰生于徐州有唐疏属郑王房之攴父荣不仕帝少孤有姊出家为尼出入徐温宅与温妻李氏同姓帝亦随姊往来温妻以其同宗怜其明惠收为养子居诸子之上名曰知诰累典郡符温为丞相封齐王出鎭金陵留帝在都执杨氏政事帝沈机远畧莫知其际折节谦下中外所曕才及弱冠躬秉大权扬都繁浩之地海内所闻帝卒由寒素无所耽溺内辅防主外弼义父延杨祚十数年帝之力也丞相薨尽摠其兵尝以防词有东海鲤鱼飞上天之语由是怀逼禅位之心矣吴帝加以九锡封齐王丙申年执政者欲尽杨氏一朝然后受禅烈祖不可遂以国称唐改元升元更姓李氏名升追尊丞相为义祖皇帝吴帝为让皇帝在位七年年五十四庙号烈祖谥曰孝高陵曰永陵元敬皇后宋氏祔焉年号升元
　　皇子
　　元宗【一子少亡】　大弟遂　　齐王逹　　卫王逷
　　宰相
　　宋齐丘　　李建勲　　严球　　　张居咏
　　使相
　　赵王李得成　　　　　张崇　　　张宣
　　周本　　　李简　　　王舆　　　刘威
　　刘信　　　王绾　　　柴再用　　刘金
　　徐介　　　马仁裕
　　枢宻使
　　杜邺　　　陈褒
　　将帅
　　崔太初　　王舆　　　姚景　　　祖重恩
　　李鐇
　　文臣
　　杨彦伯　　高弼　　　孙晟　　　李正明
　　龚凛　　　萧俨　　　陈防文　　贾潭
　　严球为相是时王愼辞奉使北朝球在病请告烈祖授以论答凡数百事皆中机务然严球未见更就宅访之球览毕尤称所羙请更添事北朝问黑云长劒多少来时及五十指挥皆在都下柴再用不曾赴鎭烈祖首问黑云长劒并柴再用所云愼辞依前致对梁太祖鋭意南征卽时罢兵球夜宿金山常有诗云淮船分螘防江市聚蝇声烈祖性多严忌宋齐丘因而兴譛以竹笼盛之沈于江口
　　魏王知训徐温之子烈祖曲宴引金觞赐酒曰愿我弟百年长寿魏王察烈祖意引他器均之曰愿与陛下各享五百岁烈祖不饮乆之申渐高乘诙谐并而饮之内金钟于怀袖亟趋而出到家脑溃而终
　　宋齐丘鎭钟陵有布衣李匡尧累贽谒于宋知其忤物托以它故终不与之见一日宋公防子匡尧随吊客造谒宾司复却之乃就賔次大署二十八字云安排唐祚挫强吴尽见先生设庙谟今日防雏犹自哭譲皇宫眷合何如
　　让皇迁于泰州永寜宫数年未卒每有枝叶及五岁卽有中使赐衫笏加官卽日而终让皇居泰州永寜宫常赋诗云江南江北旧家乡三十年来梦一塲吴苑宫闱今冷落广陵台榭亦荒凉烟凝逺岫愁千防雨滴孤舟泪数行兄弟四人三百口不堪回首细思量
　　申渐髙尝因曲宴天久无雨烈祖曰四郊之外皆言雨足惟都城百里之地亢旱何也渐髙云雨怕抽税不敢入城异日市征之令咸有损除
　　仲时光者乐部中之宫妓也有宠于永寜生卫王逷烈祖务严峻整有难犯之色常怒作数声金铺振动仲夫人左手擎饭右手捧匙安详而进之雷电为之少霁后封越国太妃
　　柴再用按家乐于后园有左右人窃于门隙观之柴遇之乃召至后园使观其按习曰隙风恐伤尔眸子元宗名璟烈祖元子也母曰宋太后谦和明睿奢俭得中搜访贤良训齐师族政无大小咸必躬亲善晓音律不至耽溺深知理体洞明物情圣德闻于隣国矣在吴朝太子谕德后累居丞相常于庐山搆书堂有物外之意烈祖卽位为皇太子烈祖崩于柩前卽位年四十九在位十九年庙号元宗谥曰明德孝道陵曰顺陵皇后光穆顺圣钟氏年号二保太交泰
　　皇子
　　太子兾　　　　　陈王【少亡】　　　保寜【少亡】庆王茂【少亡】　郑王从善【降封南楚国公】后主从嘉
　　邓王从镒【降封江国公】吉王从谦【降封鄂国公】昭平郡公从度
　　宰相
　　宋齐丘　　李建勲　　冯延已　　徐游
　　孙晟　　　严续　　　谢匡
　　使相
　　赵王李德诚　　　　　王崇文　　郭宗
　　谢匡　　　朱邺　　　柴克究　　孙汉威
　　皇甫晖　　刘彦贞
　　枢宻使
　　严续　　　汤悦　　　李征吉　　陈觉
　　唐镐　　　陈处尧　　魏岑
　　僞王
　　楚王马萼　　　　　　光山王王延政
　　将帅
　　马先进　　陈诲　　　魏韶　　　林仁肇
　　张汉　　郑彦华　　丘仁翊　　陆孟俊
　　王建封　　祖全恩　　马在贵　　郑再诚
　　张彦卿　　刘从俊　　张全约　　时厚
　　武晖　　　咸师朗　　查文徽　　许文愼
　　边镐　　　陈承昭　　高弼
　　文臣
　　江文蔚　　王仲连　　李贻业　　游简言
　　汤悦　　　常梦锡　　朱巩　　　陈藻
　　冯延鲁　　潘承祐　　高逺　　　田霖
　　张义方　　【阙】　　　　贾潭　　　李克明
　　张易　　　赵宣　　　陈继善
　　元宗为太子日常问安寝门防烈祖酣寝未解梦便殿有黄龙据防槛蜿蜒可惧烈祖旣寤命左右观之卽太子也
　　苏洪进扬州版筑发一塜不显姓名刻石为铭曰日为箭兮天为弓射四时兮无穷但见天将明月在不觉人随流水空南山石兮高穹窿天人墓兮在其中猿啼乌叫烟蒙蒙千年万岁松柏风
　　左散骑常侍王仲连北土人事元宗元宗尝谓曰自古及今江北文人不及江南才子多王仲连对曰诚如圣旨陛下圣祖元皇帝降于亳州眞源县文宣王出于兖州曲阜县亦不为少矣嗣主有愧色
　　两浙钱氏偏霸一方急征苛惨科赋凡欠一斗者多至徒罪徐汤尝使越云三更已闻獐麂号逹曙问于驿吏乃县司征科矣民多赤体有弊葛褐者多用竹篾系腰间执事非利不行虽贫者亦家累千金
　　元宗割江南之后金陵对岸卽为敌境因迁都豫章舟车之盛旌旂络驿凡数千里百司仪卫洎禁校帑藏不絶者仅一载上每北顾忽忽不乐澄心堂承防泰裕臧征多引屏风幛之尝吟御制诗云灵槎思浩渺老鹤忆崆峒
　　上友爱之分备极天伦登位之初太弟遂燕王逷齐王逹出处游宴未尝相舍军国之政同爲参决
　　保太五年元日大雪上诏太弟以下登楼展宴咸命赋诗令中使就私第赐李建勲建勲方防中书舎人徐铉勤政殿学士张义方于溪亭卽时和进元宗乃召建勲铉义方同入夜艾方散侍臣皆有兴咏徐铉为前后序太弟合爲一图集名公图绘曲尽一时之妙御容高冲古主之太弟以下侍臣法部丝竹周文矩主之楼阁宫殿朱澄主之雪竹寒林董元主之池沼禽鱼徐崇嗣主之图成无非絶笔侍宴诗才记数篇而御诗云珠帘高卷莫轻遮往往相逢隔岁华春气昨朝飘律管东风今日散梅花素姿好把芳姿比落势还同舞势斜座有賔朋樽有酒可怜情味属侬家建勲诗云纷纷忽降当元防着物轻明似月华狂洒玉墀初放仗宻粘宫树未妨花廻封双阙千寻峭冷压南山万仭斜宁意晩来中使出御题宣赐老僧家铉诗曰一宿东林正气和便随仙仗放春华散飘白兽惟分影轻缀靑旂始见花落砌更依宫舞转入楼偏向御衣斜严徐幸待金门诏愿布尧言贺万家义方诗曰恰当岁曰纷纷落天赞瑶华助物华自古最先标瑞牒有谁轻拟比杨花宻飘粉署光同冷静压庭枝势欲斜岂但小臣添兴咏狂歌醉舞一千家
　　陈觉李征吉少日依托镇南楚公齐丘援引至枢宻使保太之末王室多故觉及征吉屡上变言天命已改请元宗深居后苑请国老摄国事令陈高草敕上前曰陛下旣署此敕臣不复见陛下矣元宗使钟谟言于周世宗曰罪大臣理合奏啓世宗曰自家国事大国难预命汤恱草制曰恶莫大于无君罪莫深于卖国宋齐丘本一布衣遭遇先帝不二十年穷极富贵陈觉李征吉言齐丘是造国之手理当居摄云云卽日齐丘靑阳安置觉征吉各赐自尽齐丘将至靑阳絶食数日后命至家人亦菜色中使云令公捐舘方始供食家人以絮塞口而卒有魂气一道舟中起直贯九华
　　朱遵度本靑州书生好藏书髙尚不仕闲居金陵着鸿渐学记一千卷羣书丽藻一千卷漆经数卷皆行于世元宗嗣位李建勲出师临川将行谓所亲曰今主上寛仁大度比于先帝远甚矣但往昔未足定左右献赞得方正之事若如目前所图终恐不守旧业及冯延鲁陈觉出封闽中征督军粮急于星火建勲以诗寄延鲁曰粟多未必为全计师老须防有援兵旣而福州之军果为越人所败归授司空累表致政自称钟山公诏授司徒不起时学士汤悦致状贺之建勲以诗荅曰司空犹不作那敢作司徒幸有山公号如何不见呼先是宋齐丘自京口求退归靑阳号九华先生未周岁一征而起时论薄之建勲年德未衰时望方重或有以宋公比之因为诗曰桃花流水须相信不学刘郎去又来捐馆之夕告门人曰时事如此吾得保全为幸已甚吾死不须封树立碑塜土任民耕凿无致他日毁斵之弊其后甲戌之难公卿营域为兵发遍独建勲莫知葬所讫不及祸
　　魏王知训为宣州帅苛敛暴下百姓苦之因入觐侍宴伶人戏作绿衣大面一人若鬼神状傍一人问曰何者绿衣对曰吾宣州土地神王入觐和地皮掠来因至于此
