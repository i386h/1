<!-- { "loadSidebar": true } -->
　　相州土人自制陶砚在铜雀上以熟绢二重淘泥澄之取极细者燔为砚有色緑如春波者或以黑白填为水纹其理细滑着墨不费笔但微渗
　　吕砚
　　泽州有吕道人陶砚以别色泥于其首纯作吕字内外透后人效之有缝不透也其理坚重与凡石等以歴青火油之坚响渗入三分许磨墨不乏其理与方城石等
　　淄州砚
　　淄石理滑易乏在建石之次
　　髙丽砚
　　理密坚有声发墨色青间白有金星随横文密成列用久乏
　　青州蕴玉石红丝石青石
　　蕴玉石理宻声坚清色青黑白如弹不着墨墨无光好事者但置为一器可红丝石作器最佳大抵色白而纹红者慢发墨亦渍墨不可洗必磨治之纹理斑石赤者不渍墨发墨有光而纹大不入看慢者经暍则色损冻则裂干则不可磨墨浸经日方可用一用又可涤非品之善青石有麤文如罗近歙亦着墨不发
　　州石
　　理细如泥色紫可爱发墨不渗久之石渐损凹硬墨磨之则有泥香
　　信州水晶砚
　　于他砚磨墨汁倾入用
　　蔡州白石砚
　　理滑可为器为朱砚花蘂石亦可作小朱砚
　　性品
　　大抵四方砚发墨久不乏者石必差软扣之声低而有韵嵗久渐凹不发墨者石坚扣之坚响稍用则如镜走墨余所品谓目击自收经用者闻虽多不録以传疑古砚无不佳岂不尝落非好事者手用之则寻弃掷之矣惟久在人间贤庸并善是以不乏传也
　　様品
　　晋砚见于晋顾恺之画者有于天生叠石上刋人面者有十蹄圆铜砚中如者余尝以紫石作之有上圆下方于圆纯上刋两窍置笔者有如凤字两足者独此甚多所谓凤凰池也葢以工并晋制见于晋人图画世俗呼为风字葢不原两足之制谓之凤足至今端州石工以两眼相对于足傍者谓之凤足凤之义取五色英文灿然成章也今人有收得右军砚其制与晋图画同头狭四寸许下濶六寸许顶两纯皆绰慢下不勒成痕外如内之制足狭长色紫类温岩中凹成臼又有收得智永砚头微圆又类箕象中亦成臼矣又有人收古铜砚一衔一砚如莲叶两足腹圆墨水不可出以笔头就之则出又参政苏文简家收唐画唐太宗长孙后纳谏图宫人于玛瑙盘中托一圆头凤池砚似晋制头纯直微凸如书凤字左右纯料刋下不勒痕折向顶亦然不滞墨其外随内势简易其后至隋唐工稍巧头圆身微瘦下濶而足或圆为柱已不逮古至本朝变成穹髙腰瘦刄濶如钺斧之状仁庙已前砚多作此制后差少资政殿学士蒲传正收真宗所用砚与仁庙赐驸马都尉李公炤凤池砚形制一同至今尚方多此制国初已来公卿家往往有之仁宗已前赐史院官砚皆端溪石纯薄上狭下濶峻直不出足中坦夷犹有凤池之象或有四边刋花中为鱼为者凡此形制多端下岩奇品也嘉祐末砚様已如大指麤心甚凸意求浑厚而气象葢不古纯斗故勒深滞墨难涤心凸故点笔不圆常如三角簇盖古砚皆心凹后稍正平未有凸者始自侍读学士唐彦猷作红丝辟雍砚心髙凸至作马蹄様亦心凸至磨墨溜向身出观墨色则凸髙増浮泛之势援毫则非便也其晋铜砚虽如然顶殊平以便援毫今杭州龙华寺收梁傅大夫甆砚一枚甚大磁褐色心如环水如辟雍之制下作浪花擢环近足处而磨墨处无磁油然殊着墨古墨称螺亦恐不若近世坚不然殆不可磨也又丹阳人多于古冢得铜砚三足蹄有盖不镂花中陷一片陶今人往往作砚于其中翻以为匣也唐墓中间有得如莲叶中凹两足如凤池之制甚薄足或如枣也今歙人最多作形制土人尤重而端様以平直斗様为贵得美石无瑕必先作此様滞墨甚可惜也大抵石美无瑕方可施工璞而厚者土人多识其藏疾不复巧制人或因其浑厚而美之余尝恶歙様俗者凡刋改十余砚才半指许便有病见顿令人减爱其端人不斵成袛持璞卖者亦多如是陈文惠丞相家收一蜀王衍时皇太子陶砚连盖盖上有凤坐一台余雕杂花草涅之以金泥红漆有字曰凤凰台此制方直上狭笋在砚上中甚平也唐之制见文房四谱今之制见歙州砚图故不重出此人力所为也吾收一青翠叠石坚响三层傍一嵌磨墨上出一峯髙尺余顶复平嵌岩如乱云四垂以覆砚以水泽顶则随叶垂珠滴砚心上有铭识事见唐庄南杰赋乃歴代所宝也又收一正紫石四叠下有坐有足巧于瘿盂足上起一枝细狭枝上盘两叠长七寸余濶四寸余如灵芝首鋭下濶天然凤池之象中微凹点水磨墨可书十幅纸石理在方城之右此非人力所成信天下之瓌宝也



　　砚谱【李之彦】
　　李后主砚
　　李后主留意笔札所用澄心堂纸李廷珪墨龙尾石砚三者为天下之冠
　　右军风字砚
　　防稽有老叟云右军之后持一风字砚大尺余色正赤用之不减端石云右军所用者石休以钱二万得之
　　红丝石
　　青州红丝石外有皮表磨砻即其理红黄相参理黄者其丝红理红者其丝黄须饮以水使足乃可用不然渴燥唐彦猷甚奇此砚以为发墨不减端石蔡君谟又言端石莹润惟有铓者尤发墨歙石多铓惟腻者佳葢物之奇者必异其类也
　　凤咮石
　　苏子瞻云仆好凤咮石少得真者唐彦猷以青州红丝石为甲或云唯堪作骰盆
　　端砚
　　苏公易简云栁公权论砚青州石为第一绛州者次之殊不言端石世传端溪中有草蒙茸可爱匠琢石成砚用草裹之故自岭表迄中夏而无损或云水中石其色青山半石其色紫山绝顶者尤润如猪肝色者佳其贮水处有白赤黄色点者谓之鸜鹆眼脉理黄者谓之金线纹其山号斧柯昔人采石为砚必中牢祭之不尔雷电失石所在
　　鸜鹆眼
　　端石有眼者最贵谓之鸜鹆眼石纹精美如木有节今不知者乃以为石病吁可痛哉石有上下岩西坑后歴悉其下也惟上岩有眼眼之美者青黄緑三色相重多者自外至心凡九重其大者尤为希有或布列砚中如北斗心房之形土人以眼多少为价重轻其生于墨池之外者谓之髙眼生于内者曰低眼髙眼尤可尚以不为墨渍常可睹也或云取石祭以中牢故老云无之又云石有金线为美正其病也【唐彦猷】
　　子石
　　端石以子石为上在大石中生葢石精也流俗讹为紫石又以贮水不耗为佳有眼为贵眼石病也官司嵗以为贡在他砚上然十无一二发墨者但充翫好而已【欧阳永叔】
　　端溪
　　端溪有斧柯茶园将军地同是一溪唯斧柯出者大不过三四指一两呵津汗滴沥真难得之物茶园次之将军又次之【郑樵】
　　活眼死眼
　　苏易简作文房四谱谱言四宝砚为首笔墨兼纸皆可随时收索可与终身俱者唯砚而已谱中载四十余品以青州红丝石为第一斧柯山第二龙尾石第三余皆在中下虽铜雀台古瓦砚列于下品特存古物耳端所出有四岩石为甲石屋次之西坑又次之后歴为劣岩与西坑相去二十里去石屋后歴七里而所产迥然不同犹建安产茶北苑壑源去沙溪十数里而优劣差殊然岩石又分上下又有活眼死眼之别圆晕相重黄黒相间黳精在内晶莹可爱谓之活眼四旁浸渍不甚鲜明谓之泪眼形体略具内外皆白殊无光彩谓之死眼活眼胜泪眼泪眼胜死眼死眼胜无眼
　　龙尾石
　　歙石出于龙尾溪以金星为贵予少时得金坑矿石坚而发墨端溪以北岩为上龙尾以深溪为上龙尾逺在端溪上而端石以后出见贵尔【欧阳永叔】
　　李贺诗
　　永叔以端溪后出不然李贺有端州青花石砚诗云暗洒苌冷血痕则谓鸜鹆眼知端石为砚久矣
　　诸州砚
　　淄州金雀石色绀青声如金玉又有青金石叩之无声发墨青州紫金石状类端州西坑石发墨过之吉州永福县紫石亦类西坑登州駞基岛石上有罗纹金星绛州角石色如白牛角归州大沱石江水中石也止用于川峡人宿州出乐石润腻发墨但无石脉万州有悬金崖石又有磁洞石洮河出緑石性輭不起墨不耐久磨牢山丹石滑泽坚腻古瓦砚出相州魏铜雀台里人因掘土往往得之虢州澄泥唐人品砚以为第一今人罕用泽州道人吕翁作澄泥砚坚重如石手触辄生晕上着吕字青州潍州石末砚皆瓦砚也栁公权以为第一当时未见歙石以为上品耳
　　砚赋
　　傅砚赋云木贵其能软石美其润坚刘道友以浮查为砚知古亦有木砚
　　铜砚蜯砚
　　刘聪谓晋懐帝曰卿赠朕柘弓铜砚袁彖赠庾翼蜯砚
　　水精砚
　　丁恕有水精砚大才四寸许为风字様用墨处即不出光发墨如歙石
　　玉砚
　　镇潼留后李充伯得玉材琢为圆砚发墨可爱
　　碧玉砚
　　许汉阳笔以白玉为管砚乃碧玉以玻瓈为匣
　　铁砚
　　青州熟铁砚甚发墨有柄可执晋桑维翰铸生铁砚
　　漆砚
　　晋仪注太子纳妃有漆砚
　　竹砚
　　异物志云广南以竹为砚
　　涤砚
　　凡砚须旦涤之纵未能亦须日易其水洗宜用小氊片或纸若久用石色为墨渍汚即以麸炭磨洗复如新矣苦寒不宜用佳砚石理既冻墨亦少光
　　帝鸿氏之砚
　　黄帝得玉一纽治为墨海其上篆文曰帝鸿氏之砚又太公金匮砚书曰石墨相着而黑邪心谗言无得汚白是知砚其来尚矣砚者研也可研墨使和濡也
　　孔子砚
　　伍缉之从征记云鲁国孔子庙中石砚一枚甚古朴孔子平生时物也及顔路所请之车亦存
　　砚溪
　　永嘉郡记云砚溪一源多石砚述异记云洞庭湖一陂有范蠡石牀石砚
　　一箧磨穴砚
　　古人有学书于人者数年自以艺成告而辞去师曰吾有一箧物可附于某处及山之下絶无所付人封题亦甚不密乃啓之皆磨穴旧砚数十枚方知师夙所用者乃返山服膺至皓首方毕其艺
　　补百碎砚
　　石晋时关右有李处士能画驯狸能补碎砚虽百碎者赍归旬日即复旧如新琢成略无瑕纇世莫得其法
　　后主青石砚
　　李后主得青石砚墨池中有黄石如弹丸水常满终日用之不耗毎以自随后归朝陶谷见而异之砚大不可持乃取石弹丸去后主拽其手振臂就取后主请以宝玩为谢陶不许后主曰唯此砚能生水他砚皆不可用陶试数十砚水皆不生后主索之良苦陶不能奈曰要当碎之石破中有小鱼跳地上即死自是砚无复润泽
　　真材本性
　　砚当用石镜当用铜此真材本性也以瓦为研如以铁为镜耳
　　谢铜砚笔格啓
　　庾肩吾谢铜砚笔格啓云烟磨青石已践孔子之坛管挿铜龙还笑王生之壁
　　石砚赋
　　黎逢石砚赋云琢而磨之其滑如砥欲精研而染翰在虚中而贮水水随晕而还周黑浮光而黛起明而未融是以为用久而不渝故以为美成器尚古征阙里于素王匠法増华参防稽之内史又云一拳之石取其坚一勺之水取其浄又云对此大匠厠诸鸿笔见珍于杀青之辰为用于草之日
　　砚诗
　　僧贯休砚诗云低心蒙润久入匣更身安









　　砚谱【苏易简】
　　栁公权论砚以青州石为第一绛州者次之殊不言端石世传端溪中有草蒙茸可爱匠者琢石成砚以草裹之故自岭表迄中夏而无损或曰水中石其色青山半石其色紫山絶顶者尤润如猪肝色者佳其贮水处有白赤黄色点者谓之鸜鹆眼脉理黄者谓之金线纹其山号斧柯昔人采石为砚必以牛羊祭之不尔雷电失石所在
