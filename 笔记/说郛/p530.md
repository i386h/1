<!-- { "loadSidebar": true } -->
　　达【心迹旷诞曰达】　　悲【伤甚曰悲】　　　怨【词理凄切曰怨】
　　意【立言曰意】　　　力【体裁劲徤曰力】
　　静【非如松风不动林狖未鸣乃谓意中之静】
　　远【非谓淼淼望水杳杳看山乃谓意中之逺】

　　説郛卷七十九上
<子部,杂家类,杂纂之属,说郛>
　　钦定四库全书
　　説郛卷七十九下
　　诗谱【陈绎曾】　　　　　元　陶宗仪　撰古体
　　周南　不离日用间有福天下万世意
　　召南　至诚谆恪秋毫不犯
　　邶风　君子处变渊静自守
　　齐风　翩翩有侠气
　　唐风　忧深思远
　　秦风　秋声朝气
　　豳风　深知民情而真体之
　　小雅　忠厚
　　宣王小雅　振刷精神
　　大雅　深远
　　宣王大雅　铺张事业
　　周颂　天心布声
　　鲁颂　谨守礼法
　　商颂　天威大声
　　凡读三百篇要会其情不足性有余处情不足故寓之景性有余故见乎情
　　凡读骚要见情有余处
　　凡读汉诗先真实后文华
　　凡读建安诗于文华中取真实
　　三国六朝乐府　犹有真意胜于当时文人之诗凡读文选诗分三节东都以上主情建安以下主意三谢以下主辞齐梁诸家五言未成律体七言乃多古制韵度犹出盛唐人上一等但理不胜情气不胜辞耳
　　律体
　　沈约　　吴均　　何逊　　王筠　　任昉阴铿　　徐陵　　薛道衡　江总
　　右诸家律诗之源而尤近古者视唐律虽寛而风度远矣
　　絶句体
　　古乐府　浑然有大篇气象
　　六朝诸人　语絶意不絶
　　襍体
　　晋傅咸作七经诗其毛诗一篇略曰聿修厥德令终有淑勉尔遁思我言维服盗言孔甘其何能淑谗人罔极有腼面目此乃集句诗之始或谓集句起于王安石非也
　　张衡
　　寄兴高远遣辞自妙
　　唐山夫人
　　安世歌质古文雅
　　蔡琰
　　真情极切自然成文
　　汉郊祀歌
　　煅意刻酷炼字神竒
　　汉乐府
　　真情自然但不能巾节尔累度乃是好景
　　古诗十九首
　　情真景真事真意真澄至清发至情
　　陈思王
　　刘削精洁自然沈健
　　王粲　刘桢
　　真实有余澄滤不足
　　思健功圆
　　嵇康
　　人品胷次高自然流出
　　阮借
　　天识清虚礼法疎短
　　张华
　　气清虚思颇率
　　
　　思切清古失之太工
　　潘岳
　　安仁质胜于文有古意但澄汰未精耳
　　陆机
　　士衡才思有余但胸中书太多所拟能痛割舍乃佳耳
　　束晢
　　全篇煅炼首尾有法
　　张恊
　　逐句煅炼辞工制率
　　郭璞
　　构思险怪而造语精圆三谢皆出于此杜李精竒处皆取此本出自淮南小山
　　刘琨　卢谌
　　忠义之气自然形见非有意于诗也杜子美以此为根本
　　陶渊明
　　心存忠义身处闲逸情真景真事真意真几于十九首矣但气差缓耳至其工夫精宻天然无斧凿痕迹又有出于十九首之表者盛唐诸家风韵皆出此
　　谢瞻
　　景至清虚甚有古文
　　谢灵运
　　以险为主以自然为工李杜取深处多取此
　　谢惠连
　　酌取险怪自然之中而句句为之
　　鲍照
　　六朝文气衰缓唯刘越石鲍明远有西汉气骨李杜筋骨取此
　　谢脁
　　藏险怪于意外发自然于句中齐梁以下造语皆出此
　　沈约
　　佳处斵削清瘦可爱自拘声病气骨薾然唐诸家声律皆出此
　　江淹
　　善观古作曲尽心手之妙其自作乃不能尔故君子贵自立不可随流俗也

　　二十四诗品【司空图】
　　雄浑
　　大用外腓真体内充返虚入浑积健为雄具备万物横絶太空荒荒油云寥寥长风超以象外得其环中持之匪强来之无穷
　　冲淡
　　素处以黙妙机其微饮之太和独鹤与飞犹之惠风荏苒在衣阅音修篁美曰载归遇之匪深即之愈稀脱有形似握手已违
　　纎秾
　　采采流水蓬蓬远春窈窕深谷时见美人碧桃满树风日水滨柳阴路曲流莺比隣乗之愈往识之愈真如将不尽与古为新
　　沉着
　　绿林野屋落日气清脱巾独歩时闻鸟声鸿雁不来之子远行所思不远若为平生海风碧云夜渚月明如有佳语大河前横
　　高古
　　畸人乗真手把芙蓉泛彼浩劫窅然空纵月出东斗好风相从太华夜碧人闻清钟虚伫神素脱然畦封黄唐在独落落宗
　　典雅
　　玉壶买春赏雨茆屋坐中佳士左右修竹白云初晴幽鸟相逐眠琴绿阴上有飞瀑落花无言人淡如菊书之嵗华其曰可读
　　洗炼
　　如鑛出金如铅出银超心链冶絶爱淄磷空潭泻春古镜照神体素储洁乗月返真载瞻星气载歌幽人流水今日明月前身
　　劲健
　　行神如空行气如虹巫峡千寻走云连风饮真茹强蓄素守中喻彼行健是谓存雄天地与立神化攸同期之以实御之以终
　　绮丽
　　神存富贵始轻黄金浓尽必枯淡者屡深雾余水畔红杏在林月明华屋画桥碧阴金罇酒满伴客弹琴取之自足良殚美襟
　　自然
　　俯拾即是不取诸隣俱道适往着手成春如逢花开如瞻岁新真与不夺强得易贫幽人空山过雨采苹薄言情悟悠悠天钧
　　含蓄
　　不着一字尽得风流语不渉已若不堪忧是有真宰与之沉浮如渌满酒花时返秋悠悠空尘忽忽海沤浅深聚散万取一收
　　豪放
　　观花匪禁吞吐大荒由道返气处得以狂天风浪浪海山苍苍真力弥满万象在旁前招三辰后引凤凰晓防六鳌濯足扶桑
　　精神
　　欲返不尽相期与来明漪絶底竒花初胎青春鹦鹉杨柳楼台碧山人来清酒满杯生气远出不着死灰妙造自然伊谁与裁
　　缜宻
　　是有真迹如不可知意象欲出造化已竒水流花间清露未晞要路愈远幽行为迟语不欲犯思不欲痴犹春于绿明月雪时
　　疎野
　　惟性所宅真取弗覊控物自富与率为期筑室松下脱防看诗但知旦暮不辨何时倘然适意岂必有为若其天放如是得之
　　清竒
　　娟娟羣松下有漪流晴雪满竹隔溪渔舟可人如玉歩屧寻幽载瞻载止空碧悠悠神出古异淡不可收如月之曙如气之秋
　　委曲
　　登彼太行翠绕羊肠杳霭流玉悠悠花香力之于时声之于似往已回如幽匪藏水理漩洑鹏风翺翔道不自器与之圆方
　　实境
　　取语甚直计思匪深忽逢幽人如见道心清涧之曲碧松之阴一客荷樵一客听琴情性所至妙不自寻遇之自天泠然希音
　　悲慨
　　大风卷水林木为摧适苦欲死招憇不来百岁如流富贵冷灰大道日防若为雄才壮士拂劒浩然弥哀萧萧落叶漏雨苍苔
　　形容
　　絶伫灵素少回清真如觅水影如写阳春风云变态花草精神海之波澜山之嶙峋俱似大道妙契同尘离形得似庶几斯人
　　超诣
　　匪神之灵匪几之微如将白云清风与归远引莫至临之已非少有道气终与俗违乱山乔木碧苔芳晖诵之思之其声愈稀
　　飘逸
　　落落欲往矫矫不羣缑山之鹤华顶之云高人惠中令色絪緼御风蓬叶泛彼无垠如不可执如将有闻识者期之欲得愈分
　　旷达
　　生者百岁相去几何欢乐苦短忧愁实多何如尊酒日往烟萝花覆茆檐疎雨相过倒酒既尽杖藜行歌孰不有古南山峨峨
　　流动
　　若纳水輨如转丸珠夫岂可道假体如愚荒荒坤轴悠悠天机载要其端载闻其符超超神明返返冥无来往千载是之谓乎

　　诗谈【阙名】
　　梁太常任昉云六经所有歌诗书咏之类此葢取自秦汉以来圣君贤士防袭为文名之所起故因暇日录其缘起抑亦用新好事者之目云三言诗自晋散骑常侍夏侯湛始四言诗自前汉楚王傅韦孟谏楚夷王戊始五言诗自汉骑都尉李陵与苏武诗始六言诗自汉大司农谷永始七言诗自汉武帝栢梁殿联句始九言诗自魏高贵乡公始赋自楚三闾大夫屈原始反离骚自汉扬雄始离合诗自汉孔融作四言离合诗始歌诗自枚臯作丽人歌始挽词自魏光禄勲缪袭始
　　唐白乐天云夫文之为言尚矣三才各有文天之文三光首之地之文五材首之人之文六经首之就六经言诗又首之者何圣人感人心而天下和平感人心者莫先乎情莫始乎言莫切乎声莫深于义诗者根情苗言华声义实上自贤圣下自愚騃防及豚鱼幽及鬼神羣分而气同形异而情一未有声入而不应情至而不感者圣人知其然因其言经之以六义缘其声纬之以五言音有韵义有类韵协则言顺言顺则声易入类举则情见情见则感易交于是乎孕大含深贯防洞密上下通而一气泰忧乐合而百志熈五帝三皇所直道而行垂拱而理者揭此以为大柄决此以为大宝也故闻元首股肱之歌则知虞道昌矣闻五子洛汭之歌则知夏政荒矣言者无罪闻者作戒言者莫不两尽其心焉洎周衰秦兴采诗之官废上不以诗补察时政下不以歌泄道人情乃至于谄谀之风动救失之道缺于时六义始刓矣国风变为骚辞五言始于苏李苏李骚人所不遇者各系其志发而为之故河梁之句止于伤别泽畔之吟归于怨思彷徨抑郁不暇及他耳然去古未远梗槩尚存故兴离别则引两鳬一雁为讽君子小人则引上草下鸟为比虽义类不同犹得风人之什二三焉于时六义始缺矣晋宋以还得者葢寡以康乐之奥博多溺于山水以渊明之高古偏放于田园江鲍之徒又狭于此如梁鸿五噫之例者百无一二焉于时六义寖微矣陵夷矣至于陈梁之间事不过嘲风雪弄花草而已噫风雪草花之物三百篇中岂舎乎哉顾所用如何耳设如北风其凉假风以刺威虐也雨雪霏霏借雪以愍征役也棠棣之华感华以讽兄弟也采采芣苢取美草以乐友于也皆发兴于此而义归于彼反是者可乎哉然则余霞散成绮澄江浄如练离花初萎露别叶乍辞风之句严矣吾不知其所讽焉故所谓嘲风咏月弄花草而已于时六义尽去矣唐兴二百年其间诗人不可胜数所举者陈子昂有感遇诗二十首阮籍有感兴诗八十首又诗之豪世称李杜尚矣其人不逮矣索其风雅比兴十无一焉杜诗最多可传者千余首至于贯穿古今腼缕律格尽善杜又过于李然撮其新安石壕潼关吏花门子朱门酒肉臭路有冻死骨之句亦不过三四十首杜尚如此况其不逮杜者乎予尝痛诗道崩坏如此忽已发愤或食辍哺夜辍寝不量力欲扶起之嗟乎事有太缪者又不可一二而言然亦不能不粗陈于篇故畧叙其诗源流废兴如此
　　沈存中谓唱和联句之起其源远矣自舜作歌臯陶飏言赓载及栢梁联句颜延年谢晖有和伏武昌登孙权故城等篇梁何逊集中多联句至唐文士唱和固多元稹作春深何处好二十篇并用家花车斜四字为韵白居易刘禹锡和之亦同此四字韵令狐楚作谓诗多次韵起于此或联句或两句四句亦有对一句出一句者谓辘轳体焉诗律之兴其来久矣自建康以后讫于江右格律屡变至沈约庾信以韵音相婉附属对精密及沈佺期宋之问又加靡丽曲忌声病约句凖篇如锦綉成文学者宗之号为沈宋体语曰苏李居前沈宋比肩唐李肇云元和以后文则学竒澁于樊宗师学放旷于张籍诗则学矫激于孟郊学浅切于白居易学滛靡于元稹名为元和体也
