<!-- { "loadSidebar": true } -->
　　范鲁公质早辅周室及太祖受禅不改其任两朝翊戴嘉谋伟量时称明相自云执政之地生杀舒惨所系苟不早夜兢畏悉心精虑败事覆餗忧患毕至道有枉直时有夷险居其位者今古为难尝谓同列曰人能鼻吸三斗醇醋即可为宰相矣
　　宣徽使旧亚枢使位在枢宻副使同知枢宻院事之上咸平中周莹拜宣徽使有所畏避因自陈愿居其下先帝从之遂为常制自莹始也
　　眞宗皇帝天资仁孝性尤谦愼淳化中册为皇太子圣朝亲王班在宰相之下至是升储帝亦固让遂仍旧贯凡东宫故事多所损益至于官僚称殿下立妃皆乞寝罢太宗并嘉纳之故庄穆皇后讫太宗世止为皇太子夫人其兢业逊避如此
　　王继忠性谨饬纯固有守事眞宗储邸厯年最久羣萃中为之冠首众皆惮其严整宫中事有所未便常尽规諌上每为之敛容听纳特加礼遇及上嗣位咸平中边鄙尚耸与今侍中张耆同典禁兵戍守鎭定会戎马大至晨薄我军亟命出兵为左右翼以御之阵之西偏最为兵冲继忠固请代耆西往及我师败绩继忠遂为契丹所获因授以官爵为其婚娶大加委用继忠亦悉心勤职由是渐被亲任乃从容进説曰窃观契丹与南朝为仇敌每嵗赋车籍马国内骚然未见其利孰若驰一介寻旧盟结好息民休兵解甲为彼此之计无出此者国母春秋已髙国主承袭已嵗久共忻纳之咸平六年夏四月石普方守莫州素与继忠同在东宫乃命致书于普请遣使至北境时议和好普具奏其事朝廷弗之信止令普答其书而已是秋继忠书复至意甚切令普答书且曰俟彼先遣使至即议修好冬契丹举兵深入贝魏边烽警急上在澶渊乃遣曹利用驰往许以通聘利用至魏参知政事王公钦若镇天雄留而不遣及通德清逺两军被围愈急上令参政王公旦作手书以谕钦若始听其北去契丹国母见利用大喜曰何来之晩耶即日议定其事遣使丁振偕来朝廷又命李继昌报聘于是兵罢改元景德车驾还京是举也虽宸谋善断亦继忠能揣敌情而啓导之自是生辰正日信使往还皆赐继忠手诏器玩服带甚厚仍通其家信嵗以为常至其身没乃止继忠为人有诚信北境甚重之封河间王彼土人士或称之曰古人尽忠止能忠于一主今河间王南北欢好若此可谓尽忠于两国主然则继忠身陷异国不能即死与夫无益而茍活者异矣
　　旧制文武羣臣由一命而上自外至京必先诣正衙见讫乃得入见辞谢亦如之太祖皇帝御极之初亲总庻务常驿召一边臣入对将授以方畧讶其到阙已数日而未见左右或奏以未过正衙太祖意不平之乃令自今皆先入见辞谢毕方得诣正衙遂为定制王劒儿名彦升以善击劒得事太祖潜跃中于帐下显德末帝为六军推戴还憇府第召宰相至谕以拥逼之状范质等未及对彦升率尔于后按劒叱之质等惶惧降堦定君臣之礼帝以彦升麄犷仓卒终抑而弗用后稍迁使领为京城北偏廵检因夜抵旧相王溥私第莫之测及延见置酒与语殆至酣酗意若恐迫乃遗以白金千两而去帝寖知其事遂黜罢之
　　景德中契丹初通好首命故给事中孙公仅奉使而往洎至彼国属修聘之始迎劳饔饩颁给之礼殊未详僃北人馆待优异务在丰腆无数然事或过差仅必抑而罢之自余皆为随事损益俾丰腆中度而后已迄今信使往复不改其制故奉使邻境由仅为始时得礼制内侍都知阎承翰质直强干景德初契丹方睦于我聘使往来凡百供馈赐与程式未定俾承翰专掌其事执政间有欲以汉衣冠赐彼来使者承翰以为不可曰南北异宜请各从其土俗而已上以承翰所议为定太尉王公旦祥符中在中书圣眷特厚尝因便坐奏事上语及一省郎姓名旦曰斯人行履才干俱有可采今方典郡宜与甄擢公及同列亦皆素知其为人因共相荐之自是屡加叹赏即令记录俾俟归朝日亟命转运使徐更别议陞陟既而代还至阙上复先省记之会外计阙官即与同列拟定名氏约以次日奏补及晩归私第斯人投刺来谒公方议委使辞而不见诘朝入对具道本末请授以转漕之任上黙然不许公退而叹骇惕息累日乃知昨暮造请虽不之见已宻为伺察者所纠而此人讫眞宗世不能用公不欲指其名而每戒同列以私谒之嫌当湏谨避庻几免于悔吝
　　国初方隅未一京师储廪仰给唯京西京东数路而已河渠转漕最为急务京东自潍宻以西州郡租赋悉输沿河诸仓以备上供清河起青淄合东阿歴齐郓渉梁山泺济州入五丈河达汴都嵗漕百余万石所谓清河即济水也而五丈河常苦淤浅每春初农隙调发众夫大兴力役以是开濬始得舟楫通利无所壅遏太祖皇帝素知其事尤所属意至嵗中兴役之际必舆驾亲临督课率以为常先是春夫不给口食古之制也上恻其劳苦特令一夫日给米一升天下诸处役夫亦如之迄今遂为永式
　　弭德超起自冗列为诸司使雍熈中因奏事称防骤加委遇时侍中曹公彬勲望特隆德超阴以计中伤诬其不轨太宗疑之拜德超枢宻副使不数月属赵公普再秉钧轴因为辨雪保证事状明白上乃大悟即时窜逐德超而待彬如初自是数日上颇不怿从容谓普等曰朕以听断不明几悮大事夙夜循省内愧于心普对曰陛下知德超才干而任用之察曹彬无罪而昭雪之有劳者进有罪者诛物无遁情事至立断此所以彰陛下之圣明也虽尧舜何以过是哉上于是释然曰善太平兴国中朝士祖吉歴典方郡奸赃事觉下狱案劾欵占未见时郊祀将近太宗怒其贪墨遣中使谕防于执政曰祖吉特俾郊赦不宥明日宰相赵普奏曰败官抵罪合正刑辟然而国家卜郊肆类所以对越天地告于神明而吉本何人亦安足以隳陛下赦令哉上善其对而止
　　太祖皇帝削平僣伪诸国收其帑藏金帛之积归于京师贮之别库号曰封桩库凡嵗终国用羡赢之数皆入焉尝宻谕近臣昔石晋茍利于巳割幽燕郡县以赂契丹使一方之民独限外境朕甚悯之欲候斯库所蓄满三五百万当议遣使谋于彼国土地民庻倘肯归之于我则此之金帛悉令赍往以为赎直如曰不然朕特散滞财募勇士俾图攻取以决胜负耳会太祖上僊其事亦寝太宗改为右藏库今为内藏库
　　周朝驸马都尉张永德轻财好施喜延接方士尝遇一异人言及时事且曰天下将太平眞主已出永德曰其谁乎答曰天意所造安能识诸然而有一事庻几可验公或覩紫黑色属猪人善战果于杀伐者善待之永德甞隂自求访及太祖皇帝勲位渐隆永徳因潜识帝之英表问其嵗在亥永德叹骇其事倾身亲附相得甚懽凡已之所玩好资用子女玉帛必先恣帝择取有余乃以自奉至国初以旧恩体貌富贵与佐命勲戚同等终太祖世莫能替焉
　　太祖皇帝与永德洎当时宿将数人同从周世宗征淮南战于夀春获一军校欲全活之而被创已重且自言素有瘫风病请就戮及斩之因令部曲视其病患之状既而覩其臓腑及肉色自上至下左则皆青右则无他异中心如线直分之不杂毫髪焉
　　旧制宰相早朝上殿命坐有军国大事则议之常从容赐茶而退自余号令除拜刑赏废置事无巨细并熟状拟定进入上于禁中亲览批纸尾用御宝可其奏谓之印画降出奉行而已由唐室歴五代不改其制抑古所谓坐而论道者欤国初范鲁公质王宫师溥魏相仁溥在相位上虽倾心眷倚而质等自以前朝相且惮太祖英睿具劄子面取进止朝退各疏其事所得圣旨臣等同署字以志之如此则尽禀承之方免遗误之失帝从之自是奏御寖多或至旰昃啜茶之礼寻废固弗暇于坐论矣于今遂为定式自鲁公始也
　　文武陞朝官遇郊祀展礼诸大朝会并朝服常朝起居并公服今百执事由长趋而上每嵗诞节端午初冬各赐时服有差内公服旧制虽冬赐亦止单制至太祖皇帝在位讶其方冬而赐单衣诘诸有司对以遵用已久葢前之阙典上于是特命改制今公卿大夫之有夹公服自此始也
　　旧制国忌迭命宰相参知政事一员率文武常参官赴佛寺行香内职不预焉景德中同知枢宻院事王公钦若陈公尧叟率内职同赴乃听自今大忌枢宻使内职学士内诸司使军职下洎列校同为一班先诣西上閤门进名奉慰宰相参知政事文武百官为一班次诣閤门进名奉慰讫退齐赴佛寺行香小忌则否太中祥符九年秋稼将登郡县颇云蝗虫为灾一日眞宗皇帝坐便殿閤中御晩饍左右声言飞蝗且至上起至轩仰视则连云翳日莫见其际帝黙然坐意甚不安命彻匕筯自是遂不豫
　　太祖皇帝以神武定天下儒学之士初未甚进用及卜郊肆类僃法驾乗大辂翰林学士卢多逊摄太仆卿升辂执绥且僃顾问上因叹仪物之盛询政理之要多逊占对详敏动皆称旨他日上谓左右曰作宰相湏用儒者卢后果大用葢兆于此
　　干兴初先帝遗制皇太后权及军国重事其听断仪式久而未定宰相丁公谓欲每议大政则皇太后坐后殿朝执政朔望则皇帝坐前殿朝羣臣其余庻务独令入内押班雷允防禁中附奏传命于中书机宻院平决之众皆以为不可时上下隔絶中外惴恐俄而擅移山陵皇堂事觉丁遂罢去始采用东汉故事上在左母后在右【出蔡邕独断】同殿垂帘坐中书宻院而下以次奏事如仪自是羣情乃安迄明道末自是不改其制
　　太祖创业在位厯年石守信王审琦等犹分典禁兵如故相国赵普屡以为言上力保庇之普又宻啓请授以他任于是不得已召守信等曲宴道旧相乐因谕之曰朕与公等昔常比肩义同骨肉岂有他哉而言事者进説不已今莫若自择善地各守外藩勿议除替赋租之入足以自奉优游卒嵗不亦乐乎朕后宫中有诸女当约婚以示无间庻几异日无累公等守信等咸顿首称谢由是髙石王魏之族俱防选尚寻各归鎭几二十年贵盛赫奕始终如一前称光武能保全功臣不是过也
　　咸平景德中文靖李公沆在相位王公旦任参知政事时西北二方犹梗羽书边奏葢无虚日每延英画诰王命急宣或至旰昃弗遑暇食王公叹曰安得企见太平吾辈优游暇食矣李答曰国家强敌外患适足为警惧异日天下宁晏人臣率职亦未必髙拱无事君奚念哉及北鄙和好西邻欵附于是朝陵展礼登封行庆寖寻钜典无所不讲属公既衰且病疲于賛导始服李之深识
　　文靖李公沆布衣时先正端焕知舒州属因事涉江公实侍行俄而风涛暴作几覆没有大校王其姓善人伦遽白曰此有眞相孰敢为害何惧之有是日果利渉无虞众皆神其事及公之贵王校尚存焉
　　建隆中兴师伐蜀王全斌曹彬等为帅沈伦总随军转漕安抚实同谋议将行上宻戒谕曰平蜀之日府库聚积管籥自主之赏军用度外诸将求取皆勿与及王师克防全斌辈皆以赏薄为名诣伦致请伦尽以管籥与之及还或告全斌而下率多隠匿宝货金帛各行降黜独伦及彬无所染上深嘉叹因责伦不遵前戒纵成其过伦对曰全蜀已平金帛固无足惜且勿与则志不满情不安或至生患是以与之
