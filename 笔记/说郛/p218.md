<!-- { "loadSidebar": true } -->
　　徳宗初复宫阙所赐勲臣第宅音乐李令为首浑侍中次之
　　国子司业韦聿臯之兄也中朝以为戏弄尝有人言九宫休咎聿曰我家白方常在西南二十年矣

　　闻见録【罗防】
　　欧公既作唐书纪见诸传不能尽善乃令宋景文公各自出所着姓名宋大喜以为前史皆一人专之欧公乃能不掩众人之名不怙其用也
　　自缢死者其下必有麸炭日深一日速掘之则祸止溺水者裸雷死者不可葬虎伤食自解衣挂树上此皆不可晓也按自唐人有凤鸣朝阳之语而承流不觉蘐草北堂谓妻也今皆母事嘤嘤两鸟鸣今以出谷求友为黄莺事非也折桂事无出处范蠡西子事无出处
　　墓田帖王羲之临钟繇书南唐墨寳堂石也今在邵村家但已损不堪
　　绍兴内宴有优人诈善天文者云世间贵官人必应星象我悉能窥之法当用浑仪设玉衡若对其人窥之见星而不见人玉衡不能卒办用铜钱一文亦可乃令窥光尧云帝星也秦师垣曰相星也张郡王曰不见其星众骇复令窥之曰中不见星只见张郡王在钱眼内坐殿上大笑张最多赀故讥之
　　有一士夫年老纳二宠托其友命名友以忠奴孝奴名之其人曰忠孝诚美名然而命婢不称友曰有出处孝当竭力忠则尽命
　　道枢之说博而寡要王清叔云莫要于龙虎交其说以己午两时絶思虑假寐则龙虎自交不假修为其宠姬病骨蒸受以此法十日后自觉腰间暖如火疾自愈后汉二十八将名次不可晓第一人邓禹显者也第二人马成无闻焉第三人吴汉显者也第四人王梁无闻第五人贾复显者也第六人陈俊无闻第七人耿弇显者也第八人杜茂无闻首尾皆然立功次序不应相间襍如此薛伯宣常州云旧本汉书作两重排列谓上重邓禹居首次吴汉次贾复次耿弇下一重马成次王梁次陈俊次杜茂后人重刋遂错悮此极有理范晔论云其外又有王常李通窦融卓茂合三十二人今本乃以王常臧宫李通马武窦融卓茂为序则将上下重悮合而为一明矣

　　洽闻记
　　永昌中台州司马孟诜奏临海水下冯义得石莲树三株皆白
　　隆安中丹徒民陈理于江边作鱼簄朝出簄中得一女长六尺有容色无衣裳随水出不动卧沙中夜梦云我江黄也昨失路落君簄潮来今当去
　　女子姜杜左道通神县以爲妖闭狱桎梏变形莫知所极以状上以其处为庙祠号东陵圣母
　　吐谷浑有桃大如一石瓮
　　南岳岣嵝峯有响石呼唤则应如人共语而不可解也南州南河县东南三十里丹溪亦有响石髙三丈五尺濶二丈状如卧兽人呼之应笑亦应之块然独处亦号曰独石也
　　于阗国北五日行又有山山上石骆驼溺水滴下以金银等器承之皆漏人掌亦漏唯瓠取不漏或执之令人身臭皮毛改
　　汾阳有天池在燕京山上周回八里阳旱不耗隂霖不溢故老言常有人乗车风飘堕池有人获车轮于桑干泉后魏孝文帝以金珠穿鱼七头于此池放之后于桑干原得穿鱼犹为不信又以金缕拖羊箭射着此大鱼久之又于桑干河得所射箭山在岚州静乐县东北百四十里俗名天池曰祁连汭
　　永徽中魏郡人王方言拾得此树以果献刺史纪王慎王贡于高宗以为朱柰又名五色林檎或谓之聨珠果上重赐王方言文林郎亦号此果为文林果俗云频婆果
　　河州凤林关有灵岩寺每七月十二日溪宂流出圣奈大如盏以为常

　　三水小牍【皇甫牧】
　　韩文公之寝疾也名医良药日进有加而无瘳忽宵中惊悸既寤而汗霑衾禂命侍人扶坐小君问之良久曰向来梦神人长丈余金铠持防直入寝门我不觉降阶拜之自称大圣瞠目谓我曰睢邃骨棁国世与韩为讐吾欲讨之而不能如何我跪答曰愿从大圣讨焉不旬日而文公薨果从其请矣
　　荥阳郡城西有永福湖引郑水以注之平时绕岸皆台榭花木乃太守効劳班饯之所西南壖多修竹乔林则故徐帅崔常侍彦曾别业也当咸通中厐勋之作变崔公为所执也湖水如凝血者二日而复未几而其家凶问至余光启初寓居郑地故得之昔读本朝书见河间王之征辅公祐也江行舟中宴羣帅命左右以金盌酌江水至忽化为血合坐失色王徐曰盌中之血公祐授首之徴果破之则祸福之难明也如是
　　陆存者愚儒也衰白之后方调授汝州剡城令时干符丁酉岁也是秋王仙芝党与起自海沂来攻郡途经剡城存微服将遁为贼所虏其酋问曰汝何等人也存绐之曰某庖人也乃令溲煎油作防者移时不成贼酋怒曰这汉谩语把劔来存惧急撮面两手速拍曰祖祖父父世世业业众大笑释之时县尉李庭妻崔氏有殊色贼至为所掠将妻之崔氏大诟曰我公卿家女为士君子妻死乃縁命岂可受草贼汚辱贼怒刳其心而食见者无不洒涕汝州鲁山县西六十里小山间有祠曰女灵观其像独一女子焉低鬟嚬蛾艶冶而有怨慕之色祠堂后平地怪石围数畆上擢三峯皆十余丈森然肖泰华也询之老人云大中初斯地忽暴风骤雨襄丘陵震屋瓦一夕而止遂有兹山其神见形于樵苏者曰吾商于之女也帝命有此百里之境可告乡里为吾立祠于山前山亦吾所持来者无旷时祭当福汝乡人遂建祠官书祀典歴数世矣咸通末余调补县印吏实尸尝祭与同舎生谯国夏侯祯偕行祭毕与祯纵观祠内祯独眷眷不能去乃索巵酒酬曰夏侯祯于年未有匹偶今者仰觌灵姿愿为庙中扫除之神其鉴乎既舎爵乃归其夕夏侯生惝恍不寐若为隂灵所中其仆来告余走视之则目瞪口噤不能言矣余谓曰得非女灵乎祯颔焉余命吏载楮镪洁尊席而祷曰夫人岳镇爱女疆场明只致禾黍丰登戢虎狼暴殄斯神之任也今日之祭乃郡县常祀某职其事敢不严恭岂谓友生不胜醆斚之余至有慢言黩于神听今疾作矣岂降之罚邪抑果其请邪若降之罚是以一言而毙一国士是违好生之德当专戮之辜帝岂不降鉴而使神只虐于下乎若果其请是以一言舎贞静之道播淫佚之风縁张硕而动云軿顾交甫而解明佩若九阍一呌必贻帏箔不修之责况天下多美丈夫何必是也神其听之奠讫夏侯生康豫如故
　　渤海封夫人讳询字景文天官侍郎敖孙也诸兄皆贡士有声于名场夫人气韵恬和容止都雅善草工文章盛饰则芙蕖出緑波巧思则栁絮因风起至于婉静之法剪制之工固不学而生知婣党号为淑女咸通戊子岁始从媒贽移天于殷门故秘省校书保晦遐搆遐搆兄余寮壻也爱钟自出姑实亲姨夙夜蒸蒸劬劳无怠广明庚子岁妖纒黄道衅启白丁关辅烽飞辇毂遐狩以天府陆海之盛奄化于鲸鲵腹中即冬十二月七日也邦人大溃校书自永宁里所居尽室潜于兰陵里萧氏池台地隣五门以为贼不复入至明日羣凶雾合秘校遂为所俘贼酋覩夫人之丽将欲叱后乗以载之夫人正色相拒确然不移诱说万辞但暝目反背而莫顾日将夕贼酋勃然起曰行则保罗绮于百龄止则取虀粉于一剑夫人奋袂骂曰狂贼狂贼我生于公卿高门为士君子正室琴瑟叶奏凤凰和鸣岂意昊天不容降此大厉守正而死犹生之年终不负秽包羞于汝逆竪之手言讫遇害贼酋既去秘校脱身来归侍婢迎门白夫人逝矣秘校拊膺失声而前枕尸于股大恸良久挥泪于夫人面曰景文景文即相见遂长号而絶三婢子覩主父主母俱殒乃相携投浚井而死人曰噫二主二夫实士女之丑行至于临危抗节乃丈夫难事岂谓今见于女徳哉渤海之媛汝隂之嫔贞烈规仪永光于彤管矣辛丑岁遐搆兄出自雍话兹事以余有春秋学命笔削以备史官之阙
　　广明庚子岁余在汝坟温泉之别业夏四月朔旦云物暴起于西北隅瞬息间浓云四塞大风壊屋拔木雨且雹雹有如柸棬者鸟兽尽殪被于山泽中至午方霁观行潦之内虾蟹甚众明日余扺洛城自长夏门之北夹道古槐十拔去五六矣门之防吻亦失矣余以为非吉徴也至八月汝州召募军李迍光等一千五百人自鴈门回掠东都南市焚长夏门而去入蜀自兹诸夏骚荡矣上天垂戒岂虚也哉
　　许州长葛令严郜衣冠族也立性简直虽羁束于官署常畜退心咸通中罢任乃于县西北境上陉山阳置别业良田万顷桑柘成隂奇花芳草与松竹交错引泉成沼防阜为台尽登临之志矣夫人河东裴氏有三女长适荥阳郑氏次适京兆杜氏防曰阿特端丽妍莹乙巳嵗年十五矣时清明节严公令尽室登陉山山西岑有郑大王祠乃于祠内荐酒馔令诸女纵观日晚方归降及山之半旋风忽起于道左缭绕诸女尘坌隂晦众皆惊惧而阿珊独仆于地色变不能言鬟上失双金翘乃扶持而归召巫者视之巫译神言曰我郑大王也今聘尔女为第三子妇其家遽使赍酒肴纸钱令巫者诣祠祈之既至得金翘于神坐上巫者再三请祷神终言不可明日阿珊殒便凭巫言以达所以严氏遂令送服玩设礼筵于祠内厥后每有所须必托巫言告其家严公夫人即余室之诸姑也故得其实而传之

　　延漏録【章望之】
　　凡饮以一人为録事以紏坐人须择有饮材者材有三谓善令知音大戸也
　　陶岘彭泽之后也制三舟一舟自乗一舟载客一舟载酒馔
　　刘蜕文冢其文草聚而封之凡一千一百八十纸有涂者乙者有注楷者有覆背者硃墨圈者
　　啸有十五章深溪虎髙栁蝉空林鬼巫峡猿下鸿鹄古木鸢之类峩眉陈道士善长啸作霹声坐客惊悚罗虬撰花九锡一重顶幄障风二新诗咏三甘泉浸四美醑赏五雕文台座安置六书画写七艶曲翻八金错刀剪折九玉缸贮
　　益州出十様鸾牋曰深红曰浅红曰杏红曰明黄曰深青曰浅青曰深緑曰浅緑曰铜緑曰浅云又有彩霞金粉古琴名水清春雷玉振黄鹄秋啸鸣玉秋籁懐古南薫大雅松雪浮
　　三余帖【阙名】
　　说文谓万物之精上为列星当曰列星之精下为万物黄阮丘令朱璜命山下人曰六甲乃上帝造物之日是日杀生上帝所恶六甲者甲子甲戌甲申甲午甲辰甲寅日也
　　嫦娥奔月之后羿昼夜思惟成疾正月十四夜忽有童子诣宫求见曰臣夫人之使也夫人知君懐思无从得降明日乃月圆之君宜用米粉作丸团团如月置室西北方呼夫人之名三夕可降耳如期果降复为夫妇如初今言月中有嫦娥大谬盖月中自有主者乃结璘非嫦娥也
　　半阳泉世传织女送董子经此董子思饮北水与之曰寒织女因祝水令暖又曰热乃拔六英寳祝而画之于是半寒半热相和与饮
　　姑苏城中街衢洁净为天下第一古语云苏城街雨后着绣鞋
　　梁时同泰寺院前有丑石四髙丈余形如罗刹试抱婴儿看之无不掩袖而啼每小儿夜啼则畏之曰汝啼我抱汝看丑石啼遂止
　　草鞋桥者豫章胡文早丧其妇年少守节甚苦身自织布以给食头面恒不梳洗足着草鞋隣里从其夫姓呼为胡草鞋每令人持布至桥桥上人争买之曰此胡草鞋夫人布不二价者也因以名桥
　　箫一名石一名紫佩
　　陈宣华有沉香履箱金屈膝
　　大禹有黄龙负舟得寳玉于龙背龙即驯然而逝故谓之龙负玉注曰即龙辅也
　　无余【阙】王有洛成天大旱浸于水即雨下
　　莲花一名玉环
　　和气旁薄隂阳得理则配荣于堂配即今水仙花也一名俪兰一曰女星散为配
　　頴考叔闻庄公置其母于城頴也叹曰是黄要也畴谓乌也禽禽犹能哺其母
　　唐太宗养一白鹘号曰将军取鸟长驱至殿前然后击杀故名落鴈殿

