<!-- { "loadSidebar": true } -->
　　壬子嵗皇弟实喇统诸军奉诏西征凡六年拓境防万里己未正月甲子常徳【字仁卿】驰驿西觐自和林出乌逊中西北行二百余里地渐髙入站经瀚海地极髙寒虽暑酷雪不消山石皆松文西南七日过瀚海行三百里地渐下有河濶数里曰罕穆纳夏涨以舟楫济数日过龙骨河复西北行与巴实伯里南北相直近五百里多汉民有二麦黍谷河西注潴为海约千余里曰赫色勒巴实多鱼可食有碾硙亦以水激之行渐西有城曰伊玛又西南行过博啰城所种皆麦稻山多柏不能株络石而长城居肆囿间错土屋牕户皆琉璃城北有海铁山风出往往吹行人堕海中西南行二十里有闗曰特穆尔彻辰其守闗者皆汉民闗径崎岖似栈道出闗至阿里玛图城市井皆流水交贯有诸果唯蒲萄石榴最佳回纥与汉民杂居其俗渐染颇似中国又南有齐黙克尔城居民多并汾人有兽似虎毛厚金色无文善伤人有虫如蛛毒中人则烦渴饮水立死惟过醉蒲萄酒吐则解有防酒博啰城迤西金银铜为钱有文而无孔方至玛哈忠以马撁拖床递铺负重而行疾或曰竒尔济苏易马以犬二月二十四日过伊都两山间土平民伙沟洫映带多故垒壊垣问之盖契丹故居也计其地去和林万五千里而近有河曰伊逊流汹汹东注土人云此黄河也二十八日过塔喇寺三月一日过萨兰城有浮图诸回纥祈拜之所三日过丕实南诸回纥贸易如上已节四日过呼展河有渡船如弓鞋然土人云河源出南大山地多产玉疑为昆仑山以西多蛇行相杂邮亭客舍甃如浴室门户皆以琉璃饰之民赋嵗止输金钱十文然贫富有差八日过塔实干城大而民繁时羣花正开唯棃花蔷薇玫瑰如中国余多不能名城之西所植皆蒲萄粳稻有麦亦秋种满地产药十数种皆中国所无药物疗疾甚効曰阿哲尔状如苦参治马鼠疮妇人损胎及打扑内损用豆许咽之自消曰阿锡尔状如地骨皮治妇人产后衣不下又治金疮脓不出嚼碎傅疮上即出曰努格萨尔形似桔梗治金疮及肠与筋断者嚼碎傅之自续余不能尽録十四日过安巴河夏不雨秋则雨溉田以水地多蝗有鸟飞食之十九日过琳沁城其地有桑枣征西鄂啰屯驻于此二十六日过马勒城又过诺尔桑城草皆苜蓿藩篱以柏二十九日过塔舒尔城满山皆盐如水晶状近西南六七里新得国曰穆锡牛皆驼峯黑色地无水土人隔山岭凿井相防数十里下通流以溉田所属山城三百六十已而皆下惟札哈西一山城名竒塔卜城孤峯峻絶不能矢石丙辰年王师至城下城絶髙险仰视之防为坠诸道竝进敌大惊令相和卓纳色尔来纳欵已而乌尔古纳苏勒坦出降苏勒坦犹国王也其父领兵别据山城令其子取之七日而陷金玉寳物甚多一带有直银千笏者其国兵皆刺客俗见男子勇壮者以利诱之令手刃父兄然后充兵醉酒扶入窟室娱以音乐美女纵其欲数日复置故处既醒问其所见教之能为刺客死则享福如此因授以经呪日诵盖使蛊其心志死无悔也令潜使未服之国必刺其主而后已虽妇人亦然其穆锡在西域中最为凶悍威胁邻国覇四十余年王师既克诛之无遗类四月六日过竒拉尔城所产蛇皆四跗长五尺余首黒身黄皮如鲨鱼口吐紫艳又过阿勒鼎城宻藏逹尔其人被髪率以红帕勒首衣青如鬼然王师自入西域降者防三十国有佛国名克实宻尔在印度西北盖传释迦氏衣鉢者其人仪状甚古如世所绘达摩像不茹晕酒日啖粳一合所谈皆佛法禅定至暮方语丁巳嵗取布达国南北二千里其王曰哈里巴其城有东西城中有大河西城无壁垒东城固之以甓绘其上甚盛王师至城下一交战破胜兵四十余万西城陷皆尽屠其民寻围东城六日而破死者以数十万哈里巴以舸走获焉其国俗富庶为西域冠宫殿皆以沈檀乌木降真为之壁皆以黑白玉为之金珠珍贝不可胜计其妃后皆汉人所产大珠曰太嵗弹兰石瑟瑟金刚鑚之类带有直千金者其国六百余年传四十主至哈里巴而亡人物颇秀于诸国所产马名托必察若哈里巴不悦以橙浆和糖为饮琵琶三十六弦初哈里巴患头痛医不能治一伶人作新琵琶七十二弦聴之立解土人相传布达诸王之祖故诸王皆臣服布达之西马行二十日有天房内有天使神人之祖葬所也师名班巴尔其房中悬铁絙以手扪之心诚可及不诚者竟不得扪经文甚多皆班巴尔师所作辖大城数十其民富实西有密实勒国尤富地产金人夜视有光处志之以灰翌日发之有大如枣者至布达六千余里国西即海海西有富浪国妇人衣冠如世所画菩萨状男子之服皆善寝不去衣虽夫妇亦异处有大鸟驼蹄苍色鼔翅而行髙丈余食火其如升许其实喇斯国出珍珠其王名乌苏阿都巴云西南海也采珠盛以革囊止露两手腰絙石坠入海手取蚌并泥沙贮于囊中遇恶虫以醋噀之即去既得蚌满囊撼絙舟人引出之往往有死者印度国去中国最近军民一千二百万户所出细药大胡桃珠寳乌木鸡舌賔铁诸物国中悬大钟有诉者击之司钟者纪其事及时王官亦纪其名以防奸欺民居以蒲为屋夏大热人处水中己未年七月乌林国王阿必鼎苏勒坦来降城大小一百二十民一百七十万山产银黑契丹国名竒勒扬其王名和逹玛鼎苏勒坦闻王大贤亦来降其巴尔斯部大城狮子雄者鬃尾如缨拂伤人吼则声从腹中出马闻之怖溺血狼有鬃孔雀如中国画者惟尾在翅内每日中振羽香猫似土豹粪溺皆香如麝鹦鹉多五色风驼急使乗日可千里鹁鸽日亦千里珊瑚出西南海取以铁网髙有至三尺者兰赤生西南海山石中有五色鸭思价最髙金刚鑚出印毒以肉投大涧底飞鸟食其肉粪中得之萨巴尔出西海中盖瑇瑁之遗精蛟鱼食之吐出年深结成价如金其假者即犀牛粪为之也骨笃犀大蛇之角也解诸毒龙种马出西海中有麟角牝马有驹不敢同牧被引入海不复出皁雕一产三卵内一卵生犬灰色而毛短随母影而走所逐禽无不获者垅种羊出西海以羊脐种土中溉以水闻雷而生脐系地中及长惊以木脐断便行囓草至秋可食脐内复有种又一女妇解马语即知吉凶甚騐其怪异等事不可殚纪往返凡一十四月郁欵曰西域之开始自张骞其土地山川固在也然世代浸逺国号变易事亦难考今之所谓瀚海者即古金山也印毒即汉身毒也曰驼鸟者即安息所产大马爵也密实勒即唐拂菻地也观其土产风俗可知已又新唐书载拂菻去京师四万里在西海上所产珍异之物与今日地理正同盖无疑也中统四年三月刘郁记




　　髙昌行纪【王延徳】
　　初自夏州歴玉亭镇次厯黄羊平渡沙碛无水行人皆载水凡二日至都啰啰族汉使过者遗以财寳谓之打当次歴茅女防子族族临黄河以羊皮为囊吹气实之浮于水或以槖驼牵木栰而渡次歴茅女王子开道族行入六窠砂砂深三尺马不能行行者皆乘槖驼不育五谷砂中生草名登相收之以食次歴楼子山无居人行砂碛中以日为占旦则背日暮则向日日中则止夕行望月亦如之歴卧梁劾特族地有都督山唐囬鹘之地次歴大虫太子族族接契丹界人衣尚锦绣器用金银马乳酿酒饮之亦醉次歴屋地因族盖逹尔罕裕悦王子之子次至逹尔罕裕悦王子族此九族达靼中犹尊者次歴伊喇王子族有哈喇川唐囬鹘公主所居之地城基尚在有汤泉之地传云契丹旧为回鹘牧牛囬鹘徙甘州契丹鞑靼遂各争长攻战次歴阿都族经马山望鄊岭岭上石龛李陵题字处次歴格啰美源西方百川所会极望无际鸥鹭鳬鴈之类甚众次至托边城亦名李仆射城城中首领号通天王次歴小石州次歴伊州州将陈氏其先自唐开元二年领州凡数十世唐时诏尚在地有野蚕生苦参上可为锦帛有羊尾重者三觔小者一觔肉如熊白而甚美又有砺石剖之得賔鐡谓之吃鐡石又生胡桐树经雨即生胡桐律次歴益都次歴纳軄城在大患鬼魅碛之东南望玉门关甚近无水草载粮以行凡三日息鬼谷口避风驿用本俗法设祭出诏神御风风乃止凡八日至驿田寺髙昌闻使至遣人来迎次歴地名寳庄又歴六种乃至髙昌髙昌即西州也其地南距于阗西南距大食波斯西距西天歩露沙雪山葱岭皆数千里地无雨雪而极热每盛暑居人皆穿地为穴以处飞鸟羣萃河濵或起飞则为日气所烁坠而伤翼屋宇覆以白垩开寳三年雨及五寸即庐舎多壊有水出金岭导之周绕国城以溉田园作水硙地产五谷惟无荞麦贵人食马余食羊及鳬鴈乐多琵琶箜篌出貂鼠白氊綉文花蘂布俗好骑射妇人戴油帽谓之苏幕遮用开皇七年歴以三月九日为寒食余二社冬至亦然以银或鍮石为筒贮水激以相射或以水相泼为戱谓之压阳气去病好逰赏行者必抱乐器佛寺五十余区皆唐朝所赐额寺中有大蔵经唐韵玉篇经音等居民春月多羣聚遨乐于其间防者马上持弓矢射诸物谓之禳灾有书楼蔵唐太宗眀皇御札诏缄锁甚复有摩尼寺波斯僧各持其法佛经所谓外道者也所统有南厥北突厥大众熨小众熨磨割禄防戞司末蛮格哆族豫龙族之名甚众国中无贫民絶食者共赈之人多夀考率百余嵗絶无夭死时四月师子王避暑于北庭以其舅阿都裕悦守国先遣人致意于延徳曰我王舅也使者拜我乎延徳曰持朝命而来礼不当拜复问曰见王拜乎延徳曰礼亦不当拜阿都裕悦复数日始相见然其礼颇防师子王邀延徳至其北庭歴交河州凡六日至金岭口寳货所出又两日至汉家寨又五日上金岭过岭即多雨雪岭上有龙堂刻石记云小雪山也岭上有积雪行人服毛罽度岭一日至北庭憇髙台寺其王烹羊并马以具膳尤丰洁地多马王及王后太子各养马牧放于平川中弥亘百余里以毛色分别为羣莫知其数北庭川长广数千里鹰鹞雕鹘之所生多美草下生花砂鼠大如需鸷禽捕食之其王遣人来言择日以见使者愿无讶其淹久至七日见其主王及王子侍者皆东向拜受赐旁有持磬者击以节拜王闻磬声乃拜既而王之儿女亲属皆出罗拜以受赐遂张乐饮宴为优戏至暮眀日泛舟于池中池四回作鼔乐又眀日逰佛寺曰应运泰宁之寺贞观十四年造北庭北山中出碙砂山中常有烟气涌起而无云雾至夕光焰若炬火照见禽鼠皆赤采碙砂者着木底鞵若皮为底者即焦下有穴生青泥出穴外即变为砂石土人取以治皮城中多楼台卉木人白晢端正性工巧善治金银铜鐡为器及攻玉善马直绢一疋其驽马充食者才直一丈贫者皆食肉西抵安西即唐之西境七月令延徳先还其国其王九月始至亦闻有契丹使来使缺唇以银叶蔽之谓其王云闻汉遣使入鞑靼而道出王境诱王窥边宜早送至鞑靼无使久留因云髙敞本汉土汉使来觇视封域将有异图王当察之延徳侦知其语因谓王曰人之素不顺于国今乃反间我欲杀之王固劝乃止自六年五月离京师七年四月至髙昌所歴以诏赐诸畨君长袭衣金带缯帛八年春与其谢恩使凡百余人复循旧路而还雍寜元年四月至京师延徳初至鞑靼之境颇见晋末陷没者之子孙咸相率遮迎献饮食问其鄊里亲戚意甚凄感留旬日不得去



　　説郛卷五十六
<子部,杂家类,杂纂之属,说郛>
　　钦定四库全书
　　说郛卷五十七上　　　　　元　陶宗仪　撰羣辅录【陶濳】
　　明由晓升级【宋均曰级等差政所先后也】　必育受税俗【宋均曰受赋税及徭役所宜施为也】　成博受古诸【宋均曰古诸侯职业也】　陨邱【一作立】受延嬉【宋均曰延长嬉典也主受此录也】
