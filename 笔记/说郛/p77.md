<!-- { "loadSidebar": true } -->
　　北征诗皇帝二载秋闰八月初吉卢仝月蚀诗元和庚寅斗柄挿子律调黄钟白乐天贺雨诗皇帝嗣寳厯元和三年冬又苦寒诗八年十二月五日雪纷纷【韩诗元和庚寅斗插子】
　　栁耆卿词语
　　隂铿有夜雨滴空堦栁耆卿用之人但知为栁词耳
　　乐天长恨歌
　　乐天有玉容寂寞泪阑干梨花一枝春带雨不知又有蔷薇诗露垂红蕚涙阑干
　　牧之劻勷字
　　牧之诗尘土惊劻勷乐天委命不劻勷
　　诗用鬭在字
　　诗中用鬭在葢出乐天诗世上争先从尽【上声】汝人间鬭在不如吾【乐天用格是字】
　　转席
　　今新妇转席唐人已尔乐天春深娶妇家诗云青衣转【去声】氊褥锦绣一条斜
　　苏小小
　　乐天诗扬州苏小小人道是夭斜【音伊邪反】
　　郑重字
　　前汉王莽传皇天所以郑重降符命之意师古言频烦也又三国志国家哀汝故郑重赐汝好物乐天谢庾顺之送紫霞绮云千里故人心郑重一端香绮紫氤氲又交情郑重金相似
　　季布毁誉
　　史记季布言陛下以一人誉召臣以一人毁去臣乃祖韩非子鲁丹曰夫以一言善我必以一言罪我
　　落吾手
　　老杜不意青草湖扁舟落吾手乐天天与爱水人终焉落吾手
　　杜诗用前人意
　　老杜寒日出雾迟清江转山急亦用隂铿野日烧中昏山路入江穷意
　　席寿
　　唐书百官志席寿谓器用经久谓之寿考工记犀甲寿百年起于此【唐志帷帟则题岁月席寿三年氊寿五年褥寿七年考工记犀甲寿百年兕甲寿二百年合甲寿三百年】
　　装潢两字
　　装潢【音黄又音晃】染黄纸修治之名本齐民要术【按唐百官志校书郎掌校理典籍注云有学生三十八人令史二人楷书十二人熟纸装潢匠八人】
　　钳勒
　　唐后妃传举能钳勒钳字葢本汉梁兾妻性钳忌【钳銸也言性忌害如钳之銸物也女辄反】
　　善禁架【即禁术也如费长房之术唐书后妃列传上第二】
　　善禁架用后汉徐登传语【徐登传云但行禁架所疗皆除】
　　唾手
　　髙祖隠太子建成传云云利兵鏖之唾手可决用九州春秋唾掌语
　　盗亦有道
　　唐王窦传赞盗亦有道用庄子记盗跖之言
　　左方
　　左方谓简册之左唐书亦有此语
　　桑防不徙【唐书屈突通尉迟敬德等传赞桑防不徙而大功立】
　　刘子云尧之知舜不违桑隂【刘子知人篇尧之知舜不违桑隂文王之知吕望不以永昌】
　　诸史语
　　二李传贤长城用汉贤于兵十万骑五千之文
　　房杜传忠于所事用魏志注登杀用唐律即时为登即时杀之也【律登时杀伤者勿论】
　　曲折出李广传【报天子失军曲折犹委曲也】
　　杨国忠传以计胜色者昌荀悦之语
　　饵药
　　唐传张臯疏人无故不应饵药出千金方序论云病患已成须勤药饵故立补养之方平人无事不宜着手
　　经史杂语
　　回鹘传不一而足用公羊传【文九年又襄二十九年】许夷狄者不一而足也
　　兰亭叙云后之视今亦犹今之视昔用京房传语房曰臣恐后之视今犹今之视前也
　　唐儒学传禅其家用东汉叙賛世禅雕龙语
　　掫师用左氏扞掫事文艺传义形于色用左氏孔文子语
　　唐书干没干没干匿皆同义
　　贾捐之语
　　后汉南匈奴传语曰父战于前子死于后弱女乗于亭障孤儿号于道路老母寡妻设虚祭饮泣泪想望归魂于沙漠之表全用西汉贾捐之语
　　鸷鸟累百不如一鹗
　　史记赵简子曰鸷鸟累百不如一鹗邹阳上书亦用之孔文举荐祢衡表又用此语孙权曰云云令防讨贼诛其首恶
　　曹植用墨子语
　　墨子虽有贤君不爱无功之臣虽有慈父不爱无益之子故曹植自试表云故慈父不能爱无益之子仁君不能畜无用之臣
　　羊祜宗管子语
　　羊祜让开府表云德未为人所服而受髙爵则使才臣不进功未为人所归而荷厚禄则使劳臣不劝用管子德业未明于朝而处尊位者则良臣不进有功未见于国而有重禄者则劳臣不劝
　　倒行逆施
　　史记伍子胥传吾日暮途逺吾故倒行而逆施之主父偃曰吾日暮故倒行逆施之
　　欧阳建
　　文选欧阳坚石临终诗天网布纮纲投足不获安刘梦得所以有天网虽寛投足谁厝
　　渊明诗
　　王仲宣悟彼泉下人喟然伤心肝渊明所以有感彼柏下人安得不为欢
　　子美诗有祖述
　　杜审言绾雾青条弱牵风紫蔓长又云寄语洛城风月主明年春色倍还人子美有林花着雨燕脂润水荇牵风翠带长又传语风光共流转暂时相赏莫相违皆祖述其意
　　古人作文皆有依仿
　　司马长卿大人赋全用屈平逺游中语　退之送穷文学逐贫赋　老杜杜防诗模写鲍照　荆公作虎圗行全仿老杜　老杜用元自见来东坡所以用之
　　意匠
　　意匠澹经营中用陆机文赋意司契而为匠【老杜丹青引诏谓将军拂绢素意匠澹经营中】
　　老杜仿淮南子语
　　淮南子水清则鱼聚木茂而鸟乐所以老杜有林茂鸟攸归水深鱼知聚
　　古人用字
　　王维诗九天阊阖开宫殿万国衣冠拜冕旒【杂诗】老杜阊阖开黄道衣冠拜紫宸　渊明日月不肯迟【杂诗】晨鸡不肯鸣【饮酒诗】老杜有秋天不肯明江平不肯流兵戈不肯休王室不肯微
　　太湖
　　上林赋东注太湖郭璞注曰太湖在吴县尚书所谓震泽也
　　窫窳　封豨　凿齿
　　淮南子应劭注尧之时窫【音轧】窳【音愈】封豨凿齿皆为人害凿齿齿长五尺似凿故长杨赋秦封豕其上窫窳其民凿齿之徒相与摩牙而争之
　　徐凝用界字
　　天台山赋瀑布飞流而界道所以徐凝有界破青山色孰谓其恶而无所自耶【赋云赤城霞起以建标云云】
　　崔骃宗扬雄
　　崔骃达防譬犹衡阳之林岱隂之麓伐寻抱不为之稀蓻拱把不为之数葢宗扬雄解嘲譬江湖之崖勃解之岛乗鴈集不为之多双鳬飞不为之少
　　社日停针线
　　周美成社日停针线葢用张文昌吴楚词今朝社日停针线有自来矣
　　真赝字
　　退之与崔十六诗前计顿乖张居然见真赝赝字字书云伪物也葢出韩非子齐伐鲁索馋鼎鲁以其赝往齐曰鴈鲁曰真也古止用鴈字宋景文有真赝不同物治乱不同目又赝贾乱防窳农乱田东坡亦用之茯苓诗山谷亦用之
　　抑鲊
　　宋景文诗蟹美持螯日鱼香抑鲊天用杨渊五湖赋连抑鲊
　　雨絶
　　太白诗雨絶无还云用三国志吴虞翻传罪弃雨絶陈孔璋檄又曰雨絶于天
　　东坡用韩非子语
　　韩非子国平则养儒侠难至则用介士所养非所用所用非所养东坡六国论用此语
　　鄂鄂
　　史记赵世家赵简子有臣曰周舍好直谏舍死简子每听朝不悦大夫请辠简子曰大夫无辠吾闻千羊之皮不如一狐之腋诸大夫朝徒闻唯唯不闻周舍之鄂鄂是以亡也又商君传商君曰我治秦孰与五羖大夫贤赵良曰千羊之皮不如一狐之腋千人之诺诺不如一士之鄂鄂必出于此
　　左氏与史迁
　　左氏晋重耳谓季隗曰待我二十五年不来而后嫁对曰我二十五矣又如是而嫁则将就木焉史记晋世家重耳谓其妻曰待我二十五年不来乃嫁其妻笑曰犂二十五年吾冢上柏大矣虽然妾待子
　　天啓之矣
　　左氏【闵元年】毕万以是始赏天啓之矣史记晋世家以是始赏天开之矣
　　不当如此
　　史记张释之传云吏不当如此耶薛广德传云晓人不当如是耶魏志传曰事不当尔耶皆有味也
　　豚犊
　　曹子丹佳人生汝兄弟犊耳【魏书注】刘景升儿子若豚犬耳【孙权传】生子当如李亚子吾儿豚犬耳【五代史】
　　首鼠
　　史记灌夫传与长孺共一老秃翁何为首鼠两端后汉邓训传首施两端【注犹首鼠也】西羌传亦云首施两端
　　破碎大道
　　前汉夏侯胜传章句小儒破碎大道后汉杨终传章句之徒破壊大体【下云冝如石渠故事求为后世则】
　　緑沈緑檀
　　老杜有苔卧绿沈枪南史有緑沈屏风杜牧之有防压緑檀枪檀与沈宜相近
　　反水不收
　　光武纪反水不收何进传覆水不收太白诗雨落不上天水覆难再收
　　千石鱼
　　前汉货殖传水居千石鱼波【波读为陂】言养鱼一岁收千石唐皮日休钓侣诗一斗霜鳞换浊醪注云吴中卖鱼论斗酒乃论斤【巴寡妇清传水居千石鱼陂山居千章之萩萩即萩树也】
　　王岐公宗乐天诗
　　王岐公元丰中饯文潞公归洛诗有精神如破贝州时葢用乐天上裴晋公诗闻説风情筋力健只如初破蔡州时语
　　矢来无乡
　　山谷作苏李枯木道士赋有惧夫子之独立矢来无乡出韩非子矢来有乡乡方也有来从之方则积鐡以备一乡谓聚鐡一身以备一处则甲之不全者矢来无乡则鐡室以尽备之谓甲之全者自首至足无不有鐡故曰鐡室备之则体不伤破
　　富贵他人合
　　富贵他人合贫贱亲戚离文选曹顔逺诗又见晋书殷浩传葢用慎子家富则疎族聚家贫则兄弟离语
　　森如束
　　文选张景阳杂诗丛林森如束唐元稹连昌宫中满宫竹岁乆无人森似束葢用此【东坡过李公择故居诗四邻戒莫犯十亩森似束】
　　来兹
　　文选古诗何能待来兹用吕氏春秋今兹美禾来兹美麦注兹年也
　　思君令人老
　　文选古诗有思君令人老曹子建有沉忧令人老其本出唯忧用老耳【文选古诗思君令人老岁月忽已晚】
　　东坡西江月【在惠州作时侍儿朝云新亡其寓意为朝云作】
　　东坡梅词不与梨花同梦葢用王建梦中梨花云诗【王昌龄梅花诗落落寞寞路不分梦中唤作梨花云坡用此语】
　　东坡真迹
　　东坡四时词冬词云真态生香谁画得玉奴纎手嗅梅花真迹乃云王如墨庄谓意方全子兄孙昌符家坡朱陈词真迹云半依古栁卖黄今印本多作牛依或迁就为牛衣矣
　　往古来今【慕容隽传内李产传】
　　鹖冠子椭枋一术奚足以游往古来今事孰无邮晋载记慕容隽曰不可复以西夕之年取笑来今
　　笑啼俱不敢
　　玉台新咏咏乐昌云笑啼俱不敢李商隠亦云又云啼笑两难分
　　饥鹰待一呼
　　老杜有饥鹰待一呼白乐天呼鹰正及饥温庭筠饥鹰不待呼吴融饥鹰只待呼
　　金斗熨波
　　白乐天金斗熨波刀剪纹陆波平熨不如又天如重熨皱温庭筠緑波如熨豁愁肠王君玉金斗熨沈香又金斗熨秋江
　　刘梦得东坡用字法
　　刘梦得称韩文云鸾凤一鸣蜩螗革音东坡有振鬛长鸣万马皆瘖
　　五柞三杨【柞音作】
　　荆公次韵酬龚深甫诗云北寻五柞固未憖东挽三杨仍有樛舆地志钟山本少林木宋时使诸州刺史罢职还者栽松三千株下至郡守各有差焉山之最髙峰有五愿树树柞木也元嘉中百姓祈祷率有验又李太白白下亭诗驿亭三树杨正当白下门王诗三杨白下亭
　　荆公用事
　　河南志卢元明侯山记曰汉有王者隠于此山景帝再徴不屈就其山封侯因以为名唐宋之问侯山诗云王拜隠侯荆公草堂懐古周颙宅作阿兰若娄约身归窣堵波他日隠侯身亦老为寻陈迹到烟萝世多谓沈约耳不知乃用此王氏事
　　理丝竹筦弦
