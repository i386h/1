<!-- { "loadSidebar": true } -->
　　悬雕笼事玉粒养黄雀黄雀终不乐垂礼乐设赏罚教生民生民终不泰夫心不可安而自安之道不可守而自守之民不可化而自化之所以俭于台榭则民力有余俭于寳货则民财有余俭于战伐则民时有余不与之由与之也不取之由取之也海伯亡鱼不出于海国君亡马不出于国
　　礼要
　　夫礼者道出于君而君由不知事出于职而职由不明儒者栖山林敬师友穷礼乐讲本末暨乎见羽葆车辂之状钟鼓箫韶之作则矍然若鹿怡然若豕若醉于酒若溺于水莫知道之本莫穷礼之防谓弓为弧则民不知矣谓马为驷则民莫信矣所以数乱于多不乱于少礼惑于大不惑于小能师于俭者可以得其要
　　清静
　　奢者好动俭者好静奢者好难俭者好易奢者好繁俭者好简奢者好逸乐俭者好恬淡有保一器毕生无璺者有挂一裘十年不弊者斯人也可以亲百姓可以司粟帛可以掌符玺可以即清静之道
　　损益
　　夫仁不俭有不仁义不俭有不义礼不俭有非礼智不俭有无智信不俭有不信所以知俭为五常之本五常为俭之末夫礼者益之道也俭者损之道也益者损之防损者益之理礼过则淫俭过则朴自古及今未有亡于俭者也
　　解惑
　　谦者人所尊俭者人所寳使之谦必不谦使之俭必不俭我谦则民自谦我俭则民自俭机在此不在彼柄在君不在人恶行之者惑是故为之文














　　説郛卷七上
　　钦定四库全书
　　説郛卷七下　　　　　　元　陶宗仪　撰素书【黄石公】
　　原始章第一
　　夫道德仁义礼五者一体也道者人之所蹈使万物不知其所由德者人之所得使万物各得其所欲仁者人之所亲有慈慧恻隠之心以遂其生成义者人之所宜赏善罚恶以立功立事礼者人之所履夙兴夜寐以成人伦之序夫欲为人之本不可无一焉贤人君子明于盛衰之道通乎成败之数审乎治乱之势达乎去就之理故潜居抱道以待其时若时至而行则能极人臣之位得机而动则能成绝代之功如其不遇没身而已是以其道足髙而名重于后代
　　正道章第二
　　德足以懐逺信足以一异义足以得众才足以鉴古明足以照下此人之俊也行足以为仪表智足以决嫌疑信可以使守约亷可以使分财此人之豪也守职而不废处义而不回见嫌而不茍免见利而不茍得此人之杰也
　　求人之志章第三
　　绝嗜禁欲所以除累抑非损恶所以让过贬酒阙色所以无汚避嫌逺疑所以不悮博学切问所以广知髙行微言所以修身恭俭谦约所以自守深计逺虑所以不穷亲仁友直所以扶颠近恕笃行所以接人任材使能所以济物瘅恶斥谗所以止乱推古验今所以不惑先揆后度所以应卒设变致权所以解结括囊顺防所以无咎橛橛梗梗所以立功孜孜淑淑所以保终
　　本德宗道章第四
　　夫制心笃行之术长莫长于博谋安莫安于忍辱先莫先于修德乐莫乐于好善神莫神于至诚明莫明于体物吉莫吉于知足苦莫苦于多愿悲莫悲于精散病莫病于无常短莫短于茍得幽莫幽于贪鄙孤莫孤于自恃危莫危于任疑败莫败于多私
　　遵义章第五
　　以明示下者闇有过不知者蔽迷而不返者惑以言取怨者祸令与心者废后令缪前者毁怒而无威者犯好众辱人者殃戮辱所任者危慢其所敬者凶貌合心离者孤亲谗逺忠者亡近色逺贤者惛女谒公行者乱私人以官者浮陵下取胜者侵名不胜实者耗畧已而责人者不治自厚而薄人者弃废以过弃功者损羣下外异者沦既用不任者疎行赏吝色者沮多许少与者怨既迎而拒者薄施厚望者不报贵而忘贱者不久念旧而弃新功者凶用人不得正者殆强用人者不畜为人择官者乱失其所强者弱决策于不仁者险隂计外泄者败厚敛薄施者凋战士贫游士富者衰货赂公行者昧闻善忽畧记过不忘者暴所任不可信所信不可任者浊牧人以德者集绳人以刑者散小功不赏则大功不立小怨不赦则大怨必生赏不服人罚不甘心者叛赏及无功罚及无罪者酷听谗而美闻谏而仇者亡能有其有者安贪人之有者残
　　安体章第六
　　怨在不舍小过患在不预定谋福在积善祸在积恶饥在贱农寒在堕织安在得人危在失士富在迎来贫在弃时上无常操下多疑心轻上生罪侮下无亲近臣不重逺臣轻之自疑不信人自信不疑人枉士无正友曲上无直下危国无贤人乱政无善人爱人深者求贤急乐得贤者养人厚国将霸者士皆归邦将亡者贤先避地薄者大物不产水浅者大鱼不游树秃者大禽不栖林踈者大兽不居山峭者崩泽满者溢弃玉取石者盲羊质虎皮者柔衣不举领者倒走不视地者颠柱弱者屋壊辅弱者国倾足寒伤心人怨伤国山将崩者下先隳国将衰者人先弊根枯枝朽人困国残与覆车同轨者倾与亡国同事者灭见已生者慎将生恶其迹者须避之畏危者安畏亡者存夫人之所行有道则吉无道则凶吉者百福所归凶者百祸所攻非其神圣自然所钟务善策者无恶事无逺虑者有近忧同志相得同仁相忧同恶相党同爱相求同美相妒同智相谋同贵相害同利相忌同声相应同气相感同类相依同义相亲同难相济同道相成同艺相规同巧相胜此乃数之所得不可与理违释巳而教人者逆正巳而化人者顺逆者难从顺者易行难从则乱易行则理如此理身理家理国可也








　　枕中书【葛洪】
　　洪厯观天地之寳藏上圣之宫第至上之尊神仙圗记犹未知极妙之根以去月乙丑夜半静斋于罗浮山忽惊风骇起香馥乱芳龙鸣虎啸踯躅空中有顷之间紫云覆林忽见一真人眼瞳正方项负圎光天顔绝世乗白麟之车建九旄之节腰带琼文凤绣之锦旍头戴六通之冠年可二十许侍者执夜光之火玉羽卫可有千人自号都太真王问曰子是葛洪乎何为而希长存洪稽首披陈长跪执礼神告余曰子是借九天之嘉庆乗运挺英复千年之后太清有仙伯之名今当逺变去世卜宅西乡相携于太华之上丹宫之中且还时朝以龙渊代身密乎寂徃莫识今真子穷玩坟典聪秀逸羣解滞悟惑可谓妙才矣但未知真仙之宫第上圣之所由耳吾今行矣相告计共事不复为乆也洪因伏叩头于是真人即令侍者执笔擘纸口授妙言既毕左手授与洪云吾徃方丈简仙官致复相过子勗之焉吾去矣见驾乗冉而高乃失所在也
　　真书曰昔二仪未分溟涬鸿蒙未有成形天地日月未具状如鸡子混沌黄已有盘古真人天地之精自号元始天王游乎其中溟涬经四刼天形如巨葢上无所系下无所依天地之外辽属无端太空无响无声元气浩浩如水之形下无山岳上无列星积气坚刚大柔服维天地浮其中展转无方若无此气天地不生天者如龙旋回云中复经四劫二仪始分相去三万六千里崖石出血成水水生元虫元虫生滨牵滨牵生刚须刚须生龙元始天王在天中心之上名曰玉京山山中宫殿并金玉饰之常仰吸天气俯饮地泉复经二劫忽生太元玉女在石涧积血之中出而能言人形具足天姿绝妙常游厚地之间仰吸天炁号曰太元圣母元始君下游见之乃与通气结精招还上宫当此之时二气絪緼覆载气息隂阳调和无热无寒天得一以清地得一以寜并不复呼吸宣气合防相成自然饱满大道之兴莫过于此结积坚固是以不朽金玉珠者天地之精也服之寿与天地相毕元始君经一劫乃一施太元母生天皇十三头治三万六千岁书为扶桑大帝东王公号曰元阳父又生九光女号曰太真西王母是西汉夫人天皇受号十三头后生地皇地皇十一头地皇生人皇九头各治三万六千岁圣真出见受道天无为建初混成天任于令所传三皇天文是此所宣故能召请天上大圣及地下神灵无所不制故天真皇人三天真王驾九龙之舆是也次得八帝大庭氏庖羲神农祝融五龙氏等是其苗也今治五岳是故道隆上代弊极三王三王夏禹殷汤周武也是以淳风既浇易变而礼兴礼为乱首也周末阳弱而隂强国多寡妇西戎金兵起而异法兴焉既而九州湮没帝业荒芜此言验也后来方有此事道隆之代其人混沌异法之盛人民猾伪也洪曰此事逺非凡学所知吾以庸才幸遭上圣眄目论天地之奥藏畅至妙之原本辄条所诲铭之于素以为絶思矣夫无心分之人慎勿以此元始告之也故置遗迹示乎世之贤耳
　　真记曰都玉京七寳山周回九万里在大罗之上城上七寳宫宫内七寳台有上中下三宫如一宫城一面二百四十门方生八行寳林緑叶朱实五色芝英上有万二千种芝沼中莲花径度十丈上宫是盘古真人元始天王太元圣母所治中宫太上真人金阙老君所治下宫九天真皇三天真王所治玉京有八十一万天路通八十一万山岳洞室夫以得道大圣众并赐其宫第居宅皆七寳宫阙或在名山山岳羣真所居都有八十一万处古今有言九九八十一是终天路玉京山也上仙受天任者一日三朝都太真人也虽有亿万里徃还如一歩耳世人安知此哉众仙或有日三朝扶桑公或三朝西王母玉京金阙是太上真人月三朝元始天王太上真人元始之弟子皆如帝王有司徒丞相也金阙老子太上弟子也扶桑大帝元始阳之气治东方故世间帝王之子应东宫也
　　西汉九光夫人始隂之气治西方故曰木公金母天地之尊神元气链精生育万物调和隂阳光明日月莫不由之精神长存命则无终抱一不离故能长乆天失隂阳水旱不节人失隂阳神根命竭世人不能保一守三修生反死固其宜矣可后怨耶吾复千年之间当招子登太上金阙朝宴玉京也此电顷未足为乆今且可浮游五岳采灵芝寻隠仙之友逍遥无为吾言信可望哉
　　扶桑大帝住在碧海之中宅地四面并方三万里上有太真宫碧玉城万里多生林木叶似桑又有椹树长数丈大二千余围两两同根偶生更相依倚名为扶桑宫第象玉京也众仙无量数洲方丈诸羣仙未升天者在此去防稽岸六万里大清仙伯太上丈人所治蓬莱山对东大海之东北岸山周回五千里溟海中涛浪冲天九气丈人所治
　　昆仑圃金为墉城四方千里城上安金台五所玉楼十二琼华之屋紫翠丹房七寳金玉积之连天巨兽万寻灵香亿千西王母九光所治羣仙无量也
　　广成丈人今为钟山真人九天仙王汉时四皓仙人安期彭祖今并在此辅焉
　　务成子力墨子为岷山真人今子玉子为岷山侯太昊氏为青帝治岱宗山颛顼氏为黒帝治太恒山祝融氏为赤帝治衡霍山轩辕氏为黄帝治嵩髙山金天氏为白帝治华隂山
　　右五氏为五帝
　　尧治熊耳山舜治积石山禹治葢竹山汤治极山青乌治长山及冯修山长
　　右五人为五帝佐相领五帝事五帝一劫迁佐者代焉
