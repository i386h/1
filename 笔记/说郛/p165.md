<!-- { "loadSidebar": true } -->
　　鞞舞本汉乐舞也髙祖造
　　白鸠篇按晋杨舞序云自到江南见白符舞或云白符舞即白鸠舞也察其词呉人患孙皓之虐政思从晋也
　　碣石晋乐魏武帝辞
　　已上乐府拂舞篇按前史云出自江南复有济济独禄等共五篇今读其词惟白鸠一篇余并非呉歌未详所起也
　　白纻篇
　　已上乐府白纻歌按旧史记白纻呉地所出白纻舞也武帝使沈约改其词为四时之歌若兰叶参差桃半红春歌也周处风土记孙权徃征公孙浮海乗船作也时和歌者犹云行行葢纻出于此炙毂子曰白纻细白生纻布也今湖州者最上也按左传呉季札献缟带于子产赠之以纻布也
　　上之囘　巫山髙　君马黄　有所思　　雉子班临髙台　芳树
　　已上乐府铙歌按汉明帝乐四品其最末曰短箫铙歌军中鼓吹之乐旧说黄帝使岐伯所造以建武威徳业观战士也周礼所谓王大捷则令凯乐军大捷则令凯歌也所谓汉曲有朱鹭思悲翁艾如张雍离上陵将进酒圣人出上之囘逺如期石留共十八曲字皆纰缪不可晓解钓竿篇晋世亦称为汉曲已上十八曲恐非是也
　　陇头吟　黄鹤吟　望人行　折杨栁　闗山月洛阳道　长安道　骢马行　紫骝嘶　豪侠行杨花　　雨雪　　刘生
　　已上乐府横吹曲按此曲有鼓角周礼以鼖鼓鼓军事用角旧说蚩尤氏率魑魅与黄帝战于涿鹿之野帝始命吹角作龙吟以御之魏武征乌桓越沙漠军士闻之悲思于是减为中鸣尤更悲矣又有胡笳之声后渐用之横吹有双角即胡乐也汉博望侯张骞入西域传其法于西京惟得摩诃兠勒二曲李延年因胡曲变为之更造新声二十八解其法乗舆以为武乐东汉以给边将和帝时万人将军得用之魏晋以来二十八解不复具存世止有出闗出塞黄华子赤之阳合上黄鹤吟陇头吟折杨栁望人行等十曲皆无其辞若闗山月以下十八曲后代所加也
　　王昭君汉人怜昭君逺嫁为作歌
　　子夜晋有女子名子夜所作也
　　前汉歌晋车骑将军沈充所作也
　　乌夜啼临川王义庆所作也
　　石城乐宋臧质所作也
　　莫愁郢州石城女子所作也
　　襄阳宋刘道彦所作也
　　已上乐府清商曲南朝旧乐也故蔡邕云清商曲其辞不足采者其曲名有出郭西门陆地行车侯钟宋堂寝奉法五曲非止王昭君等永嘉之乱中朝旧曲散乱江左乐新声后魏孝文纂收其所获南音谓之清商乐即此等是也
　　相逢狭路间行亦曰长安有狭斜行　出自蓟北行艶歌行　怨歌行　游子行　豫章行　齐行　饮马长城窟行或云此蔡邕之词　门有车马客行　猛虎行防吟行　东门猛虎吟行或云无行字　结客少年
　　塲行　苦热行　放歌行　凤雏旧说汉世乐曲也西上上长安行　怨歌行　白马篇　升天行　空城雀　半渡溪　夜起行　独不见　携手曲　阳春曲行路难　蜀道难　善哉行　悲哉行　大垂手又
　　有小垂手　秦王卷衣　新城亦曰长乐宫行　轻薄篇
　　已上乐府虽存题目相逢狭路间以下皆不知所起君子有所思以下又无本辞仲尼云有所不知则阙以俟知者今据后人所拟采其意而注之如曹植鸳鸯种葛明君箜侯蒲生白马山都盘古驱车东岳妍歌结客大垂手等拟气出唱为喉干酒行为于穆精列行为两仪陌桑为望云有所思为嗟佳人善哉行为苦日短长歌行为日出东门为推贤天地苦寒行为呼嗟饮马长城窟为扶桑嗟生豫章行为穷达薤露为天地秋胡行为在昔妾薄命为日月齐吟行为美如太山梁父吟为八方等篇虽大禹以上亦多是拟古所作后继之故不録如傅休奕秋兰草揺揺燕美谢惠连东西晨风前有尊酒陈歌越等行诸家集复有城上麻防手雍堂送归夹树渡易水胡无人相桐栢出华隂山近代呉均辈多拟此等并自为乐府皆闗古辞亦不书以俟知音也思归引亦曰操卫女作
　　水仙操伯牙作也
　　公无渡河本曰箜篌引　铜雀台一曰铜雀妓
　　走马引　雉朝飞　别鹤操　上门怨　婕妤怨已上乐府琴曲出琴操记事与本传相连今并存之以广异闻
　　四愁张平子所作
　　四声诗亦张平子所作
　　情诗汉繁钦所作
　　招隐汉淮南王引刘安小山所作
　　反招隐晋王康琚所作
　　藁砧今何在出乐府
　　联句起汉武栢梁宴人作一句
　　自君之出矣出徐干
　　离合体起汉孔融离合其字以成文
　　盘屈诗盘屈书之是窦滔妻苏氏回文诗也
　　回文诗回复读之也偕韵而成见上注
　　百年歌陆士衡所作自一十时至百嵗时凡十首步虚辞道家所唱
　　风入梁简文帝谓之风入陈江总谓之呉歌其文尽帷薄防情上句述一语用下句释之以成云围棊败看子故作然是此类也
　　已上古题及近代援古题名题汉代杂题多起齐梁又有古歌诗数千篇亦两汉之行于世而题目又如两头纎纎五杂俎等体复不类并不载之也炙毂子曰此部全出乐府题解余加以古今注附之义俟作者采经史以补之也
　　滑稽
　　炙毂子曰滑稽转注之器也今若以一器物底下穿孔注之不已之类比人言语捷给应对不穷似滑稽转注不已故呼辨给之人为滑稽

　　抒情録【卢懐】
　　江邻几
　　江邻几善为诗清淡有古风苏子美坐进奏院事谪官后死吴中江作诗云邵邸狱寃谁与辨臯桥客死世同悲用事甚精尝有古诗云五十践衰境如我在明年论者谓人莫不用事能令事如已出天然浑厚乃可言诗江天资淳雅喜饮酒鼓琴围棋人以酒召之未尝不醉已醉眠人强起饮之亦不辞也或不能归即宿人家商度风韵陶靖节之比云江尝通判庐州有酒官善琴以坐职不得出江旦旦就之郡中沙门道士及里能棋者数人呼与同徃郡人见之习熟因画为图前列趋道一人骑马青盖其后沙门道士褐衣数人葛巾芒履累累相寻意思萧散惜时无名手此画不足传后何减嵇阮也
　　窦巩
　　窦巩工为絶句尝从军有别家诗云自笑儒生着战袍书斋壁上挂弓刀如今便是征人妇好织回文寄窦韬又悼妓东东一篇云芳菲美艶不禁风未到春残已坠红惟有侧轮车上铎耳边长似叫东东
　　戴衢
　　戴衢久不第尝夜吟曰扰扰东西南北情何人于此悟浮生还縁无月春风夜暂得独闻流水声又云坐落千门日吟残午夜灯
　　李建枢
　　李建枢咏月云昨夜圆非今夜圆却疑圆处减婵娟一年十二度圆缺能得几多时少年
　　薛宜僚
　　薛宜僚会昌中为左庻子充新罗册礼使青州泛海船船阻恶风雨至登州却漂囘淹泊青州邮传一年节度使乌汉正尤加待遇有席中饮妓东美者薛颇多情连帅置于驿中薛发日祖筵呜咽流涕东美亦然乃于席中留二诗曰经年邮驿许安栖此防他乡别恨迷今日海帆飘万里不堪肠断对含啼阿母桃芳方似锦王孙草长正如烟行云行雨今辞梦惆怅欢情却一年薛到国未行册礼旌节晓夕有声旋染疾谓判官苗用曰东美何频在梦中乎数日致卒苗摄大使行礼旅榇回青州东美乃请假至驿素服致奠哀号拊柩一恸而卒情縁相感颇为竒事
　　赵嘏
　　赵嘏颇有诗名不拘小节饮中赠歌者曰倚风无处过梁尘雅唱清歌日日新来值汉廷花欲尽一声留得万家春后因酒失悔过以诗上歙州府曰叶覆清溪艶艶红路横秋色马嘶风犹防一榼郡斋酒倾对青山忆谢公
　　李朱厓
　　李朱厓平泉庄佳景可爱洛中士人诧于江遵遵有诗曰平泉风景好髙眠水色风光满目前刚欲平他不平事至今惆怅满南还江过杨相宅有诗云倚伏从来事不遥无何平地起青霄才到青霄却平地门对古槐空寂寥
　　敬相
　　敬相牧庐州有朝客留意饮妓祖送短亭妓车后至相赠之曰望断苏娘小小坡竹埿金鴈展轻莎芳卿幸有凝情意何必临尊始转波

　　启顔録【侯白】
　　诸葛恢
　　晋诸葛恢与丞相王导共争姓族先后王曰何以不言葛王而言王葛荅曰譬如言驴马驴宁胜马也
　　韩博
　　晋张天锡从事中郎韩博奉表并送盟文博有口才桓温甚称之尝大防温使司马刁彛谓博曰卿是韩卢后博曰卿是韩卢后温笑曰刁以君姓韩故相问耳他本自姓刁那得是韩卢后博曰明公未之思耳短尾者则为刁阖坐雅叹焉
　　王绚
　　晋王绚彧之子六嵗外祖何尚之特加赏异受论语至郁郁乎文哉尚之戏曰可改为耶耶乎文哉【呉蜀之人呼父为爷】绚捧手对曰尊者之名安得为戏亦可道草翁之风必舅【论语云草上之风必偃翁即绚外祖何尚之舅即尚之子偃也】
　　魏市人
　　后魏孝文帝时诸王及贵臣多服石药皆称石发乃有热者非富贵者亦云服石发热时人多嫌其诈作富贵体有一人于市门前卧宛转称热众人竞看同伴怪之报曰我石发同伴人曰君何时服石今得石发曰我昨市米中有石食之今发众人大笑自后少有人称患石发者
　　王元景
　　北齐王元景为尚书性虽懦缓而每事机防有一奴名典琴尝旦起令索食谓之解斋典琴曰公不作斋何故常云解斋元景徐谓典琴曰我不作斋不得为解斋汝作字典琴何处有琴可典
　　李勣
　　唐左司郎中封道身形长大而臀甚濶道将入阁奏事英公李勣在后谓道曰封道你臋斟酌坐得即休何须尔许大
　　令狐徳棻
　　唐赵元楷与令狐徳棻从驾至陜元楷召徳棻同徃河边观砥柱徳棻不去遂独行及还徳棻曰砥柱共公作何语荅曰砥柱附参承公徳棻应声曰石不能言物或凭焉时羣公以为佳对
　　崔行功
　　唐崔行功与敬播相逐播带榈木覇刀子行功问播云此是何木播曰栟榈木行功曰惟问刀子不问佩人
　　边仁表
　　唐四门助教绰与弟子边仁表论议绰义理将屈乃高声大怒边遂报曰先生闻义即怒岂曰又报云我姓旣曰是事皆边又应声曰先生虽曰义终不绰座下大笑竟被屈而归
　　窦晓
　　唐窦晓形容短小眼大露睛乐彦伟身长露齿彦伟先弄之云足下甚有功徳旁人怪问彦伟曰旣已短肉又复精进岂不大有功徳窦即应声荅曰公自有大功徳因何道晓人问其故窦云乐工小来长斋又问长斋之意窦云身长如许口齿齐崖岂不是长斋众皆大笑
　　罗刹鬼国
　　隋令卢思道聘陈陈主用观世音语弄思道曰是何商人赍持重宝思道即以观世音语报曰忽遇恶风漂堕罗刹鬼国陈主大慙

　　絶倒録【朱晖】
　　题桃符
　　游巡辖琏滑稽善嘲谑以吏职补官任袁州巡辖彼中有王知县者游初与之甚亲狎后因杯酒失欢游怨之值嵗除于庭榻二巨桃符题曰户封七县家给千兵夜始分游徃贺焉觊其囘谒而见也黎明王果来见所题桃符笑指曰此非千文内一聨乎游曰是也王云七县者何谓游曰君知否内一县被门下壊了王不怿而去
　　老饕赋
