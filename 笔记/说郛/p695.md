<!-- { "loadSidebar": true } -->
　　牛僧孺幽怪录有生于橘者摘剖之有四老人焉其一曰橘中之乐不减商山恨不能深根固蔕耳由是有橘隐名楚屈原作离骚其橘颂一章有曰后皇嘉树橘来服受命不迁生南国宋谢惠连橘赋亦曰园有嘉树橘柚煌煌以是知橘实嘉物昔人所爱慕若此孔安国曰小曰橘大曰柚郭璞亦云柚似橙而大于橘温无柚而种橙者少非土所宜也本草载橘柚味辛温无毒主去胸中瘕热利水谷止呕欬久服通神轻身长年陶隐居云此言橘皮之功効若此其实之味甘酸食之多痰无益其说为是隐居不敢轻注本草葢此类也陈藏器补本草谓橘之类有朱橘乳橘塌橘山橘黄淡子今类见之
　　黄橘
　　黄橘状比之柑差褊小而香雾多于柑岁雨旸以时则肌充而味甘其围四寸色方靑黄时风味尤胜过是则香气少减惟遇黄柑则避舍置之海红生枝柑间未知其孰胜先名之曰千奴眞屈称也
　　塌橘
　　塌橘状大而褊其南枝之向阳者外绿而心甚红经春味极甘美瓣大而多液其种不常有特橘之次也
　　包橘
　　包橘取其累累然若包聚之义是橘外薄内盈隔皮脉瓣可数有一枝而生五六颗者悬之极可爱然土膏而树壮者多有之不称奇也
　　绵橘
　　绵橘微小极软美可爱故以名圃中间见一二树结子复稀物以罕见为奇此橘是也
　　沙橘
　　沙橘取细而甘美之称或曰种之沙洲之上地虚而宜于橘故其味特珍然邦人称物之小而甘美者必曰沙如沙沙蜜沙糖之类特方言耳
　　荔枝橘
　　荔枝橘多出于横阳肤理皱蜜类荔子故以取名横阳与闽接轸荔子称奇于闽黄橘擅美于温故慕而名之有言橘逾淮为枳植物岂能变哉疑似之乱名多此类
　　软条穿橘
　　软条穿橘其干弱而条远结实颇大皮色光泽滋味有余其心虚有瓣如莲子穿其中葢接橘之始以枝之杪者为之其体性终弱不可以犯霜不可以耐久又名为女儿橘
　　油橘
　　油橘皮似以油饰之中坚而外黑葢橘之若柤若柚者擘之而不闻其香食之而不可于口是又橘之仆奴也
　　绿橘
　　绿橘比他柑微小色绀碧可爱不待霜食之味已珍留之枝间色不尽变隆冬采之生意如新横阳人家时有之不常见也
　　乳橘
　　乳橘状似乳柑且极甘芳得名又名漳橘其种自漳浦来皮坚穰多味絶酸不与常橘齿鄕人以其颇魁梧时置之客间堪与饤座梨相値耳他日有以乳橘为眞柑者特碔砆之似玉也
　　金橘
　　金橘生山迳间比金柑更小形色颇类木高不及尺许结实繁多取者多至数升肉瓣不可分止一核味不可食惟宜植之栏槛中园丁种之以鬻于市亦名山金柑周美成词有露叶烟梢寒色重攅星低映小珠帘为是橘作
　　自然橘
　　自然橘谓以橘子下种待其长歴十年始作花结实味甚美由其本性自然不杂之人为故其味全葢他柑与橘必以柑淡子着土俟其婆娑作树以枝接之为柑为橘为多种俱非天也故是橘以自然名之然十年之计种之以木今之辟圃者多不年岁间爬其肤以验其枯荣粪其本以计其久近谁能迟十年之久以收効耶是橘名之曰自然当矣接木之详见于下篇
　　早黄橘
　　早黄橘着花结子比其类独早秋始半其心已丹千头方酸而早黄橘之微甘已囘齿颊矣王右军帖有曰奉橘三百枚霜未降未可多得岂是类耶
　　冻橘
　　冻橘其颗如常橘之半岁八月人日为小春枝头时作细白花既而橘已黄千林已尽乃始傲然氷雪中着子甚繁春二三月始采之亦可爱前辈诗有曰梅柳搀先桃李晩东风元是一般春此诗不独咏桃李物理皆然
　　朱栾
　　朱栾颗圆实皮麤瓣坚味酸恶不可食其大有至尺三四寸围者摘之置几案间久则其臭如兰是品虽不足珍然作花絶香鄕人拾其英烝香取其核为种折其皮入药最有补于时其详具见下篇
　　香栾
　　香栾大于朱栾形圆色红芳馨可翫
　　香圆
　　香圆木似朱栾叶尖长枝间有刺植之近水乃生其长如爪有及一尺四五寸者淸香袭人横阳多有之士人置之明窻净几间颇可赏翫酒阑并刀破之葢不减新橙也叶可以药病【药疑作疗】
　　枸橘
　　枸橘色靑气烈小者似枳实大者似枳殻能治逆气心胸痹痛中风便血医家多用之

　　橘录卷下
　　种治
　　柑橘宜斥卤之地四邑皆距江海不十里凡圃之近涂泥者实大而繁味尤珍耐久不损名曰涂柑贩而远适者遇涂柑则争售方种时高者畦垄沟以泄水每株相去七八尺岁四耡之薙尽草冬月以河泥壅其根夏时更溉以粪壤其叶沃而实繁者斯为园丁之良
　　始栽
　　始取朱栾核洗净下肥土中一年而长名曰柑淡其根荄蔟蔟然明年移而疎之又一年木大如小儿之拳遇春月乃接取诸柑之佳与橘之美者经年向阳之枝以为贴去地尺余防截之剔其皮两枝对接勿动揺其根拨掬土实其中以防水蒻防其外麻束之缓急高下俱得所以候地气之应接树之法载之四时纂要中是葢老圃者能之工之良者挥斤之间气质随异无不活者过时而不接则花实复为朱栾人力之有参于造化毎如此
　　培植
　　树高及二三尺许翦其最下命根以瓦片抵之安于土杂以肥泥实筑之始发生命根不断则根迸于土中枝叶乃不茂盛
　　去病
　　木之病有二藓与蠧是也树梢乆则枝干之上苔藓生焉一不去则蔓衍日滋木之膏液荫藓而不及木故枝干老而枯善圃者用铁器时刮去之删其繁枝之不能华实者以通风日以长新枝木间时有蛀屑流出则有虫蠧之相视其宂以物钩索之则虫无所容仍以眞杉木作钉窒其处不然则木心受病日以枝叶自凋异时作实瓣间亦有虫食柑橘毎先时而黄者皆其受病于中治之以早乃可
　　浇灌
　　圃中贵雨旸以时旱则坚苦而不长雨则长而皮多拆或瓣不实而味淡园丁沟以泄水俾无浸其根方亢阳时抱瓮以润之粪壤以培之则无枯瘁之患
　　采摘
　　岁当重阳色未黄有采之者名曰摘靑舟载之江浙间靑柑固人所乐得然采之不待其熟巧于商者间或然尔及经霜之二三夕才尽翦遇天气晴霁数十辈为群以小翦就枝间平蔕断之轻置筐筥中防之必甚谨惧其香雾之裂则易坏雾之所渐者亦然尤不便酒香凡采者竟日不敢饮
　　收藏
　　采藏之日先净埽一室密糊之勿使风入布稻藁其间堆柑橘于地上屏远酒气旬日一翻拣之遇微损谓之点柑即拣出否则侵损附近者屡汰去之存而待贾者十之五六人有掘地作坎攀枝条之垂者覆之以土至明年盛夏时开取之色味犹新但伤动枝苗次年不生耳
　　制治
　　朱栾作花比柑橘絶大而香就树采之用笺香细作片以锡为小甑毎入花一重则实香一重使花多于香窍花甑之旁以溜汗液用器盛之炊毕彻甑去花以液浸香明日再蒸凡三换花始干入甆器密盛之他时焚之如在柑林中柑橘并金柑皆可切瓣勿离之压去核渍之以蜜金柑着蜜尤胜他品鄕人有用糖橘者谓之药橘入蒻之灰于鼎间色乃黑可以将远又橘微损则去皮以肉瓣安灶间用火熏之曰熏柑置之糖蜜中味亦佳
　　入药
　　橘皮最有益于药去尽脉则为橘红靑橘则为靑皮皆药之所须者大抵橘皮性温平下气止蕴热攻痎疟服久轻身至橘子尤理腰膝近时难得枳实人多植枸橘于篱落间收其实剖干之以之和药味与商州之枳几逼眞矣枸橘又未易多得取朱栾之小者半破之日暴以为枳异方医者不能辨用以治疾亦愈药贵于愈疾而已孰辨其为眞伪耶

　　打枣谱【元柳贯】
　　事
　　埤雅云棘大者枣小者棘盖若酸枣所谓棘也于文重束为枣
　　诗曰八月剥枣十月获稻剥击也枣实未熟虽击不落也
　　孟子曰养其樲棘樲酸枣也
　　世云噉枣多令人齿黄
　　养生论曰齿居晋而黄晋食此故也
　　尔雅曰今江东枣大而锐上者呼为壹枣犹瓠也细腰者今鹿卢枣
　　卢谌祭法春祠用枣油
　　苏秦说燕文侯曰比有枣栗之利民虽不由田作枣栗之实足食于民矣
　　潘岳赋曰周有弱枝之枣
　　唐本注云枣噉服使人瘦久即呕吐揩热疿疮也食疗云枣和桂心白仁松树皮为丸久服之令人香身
　　名
　　鹿卢枣【子细腰者】　　　鸡冠枣【出睢阳宜作脯】拭酸枣【树最小实酢】　　醍醐枣【出睢阳宜生噉】
　　櫅白枣【核白也】　　　　白枣【即盐官枣也】
　　羊枣【实小而圆紫黑色】　无实枣【不着子者】
　　边腰枣　　　　　　　杨彻齐枣【尔雅未详】
　　煑塡枣【尔雅未详】　　　波斯枣【生波斯国长三寸】
　　牛头枣　　　　　　　上皇枣
　　赤心枣　　　　　　　崎廉枣
　　骈白枣　　　　　　　灌枣
　　细腰枣　　　　　　　西王母枣【三月熟】
　　桂枣　　　　　　　　鸡心枣
　　弱枝枣　　　　　　　狗牙枣
　　玉门枣　　　　　　　蹙婆枣
　　靑华枣　　　　　　　糓城紫枣【长二寸】
　　棠枣　　　　　　　　猕猴枣
　　棣枣　　　　　　　　三心枣
　　红枣【出山东红色】　　　紫纹枣
　　香枣【出哈密】　　　　　圆爱枣
　　火枣【见穆天子传】　　　三寸枣
　　金槌枣　　　　　　　御枣【出靑州】
　　鳯眼枣　　　　　　　冻枣
　　沙枣【出赤斤古卫】　　嵭嵣枣【汉嵭嵣山献万年一实】几枣【出本草图经】　　　安平枣【出何晏九州论】糯枣【出北梦琐言】　　　太枣【出河东猗氏】
　　溟海枣【李少君食之大如】玉文枣【西王母食之大如瓶】细核枣【拾遗记北极岐峯有其核细】羊角枣【石季龙园所种十子二尺】仙人枣【长四寸其核如针】天蒸枣【干红于树上】
　　騩山枣【色甚美】　　　　胶枣
　　南枣【大恶不堪噉】　　　团枣
　　美枣　　　　　　　　匾枣
　　良枣　　　　　　　　卧枣
　　盐官枣【出海盐紫色味佳】莬枣【高尺许实如枣出丹阳】七尺枣【见述异记】　　　蜜云枣【出蜜云县味最甘】牙枣【先熟亦甘美】　　　金城枣【形大而虚少脂】
　　靑州枣　　　　　　　赤枣【子如赤枣味酸】
　　万岁枣【出三佛齐国】　　山枣【状如枣而圆色靑黄而味甘酸出广州】西玉枣【出昆仑山】

　　説郛卷一百五
<子部,杂家类,杂纂之属,说郛>
　　钦定四库全书
　　说郛卷一百六上　　　　元　陶宗仪　撰菌谱【宋陈仁玉】
　　芝菌皆气茁也灵华三秀称瑞尚矣朝菌晦朔庄生讪之至若俦其食品古则未闻自商山茹芝而五台天花亦甲羣彚仙居界台栝丛山峻拔仙灵所宫爰产异菌林居岩栖者左右芼之固藜苋之至腴莼葵之上瑞比或以羞王公登玉食自有此山即有此菌未有此遇也遇不遇无预菌事繄欲尽菌性而究其用第其品作菌谱淳祐乙巳秋九月山人陈仁玉序
　　合蕈
