<!-- { "loadSidebar": true } -->
　　今之朝廷儒臣多不知典故亦须记之只如左右揆为百僚师长守此官居中书可矣若在班列不可久居亦由御史大夫一百二十日须大拜耳是故朝廷将有爰立之命即除之只如御史中丞谏议大夫正授即便当给事中三年转工部侍郎工侍授便当刑部侍郎转兵部侍郎只如尚书左右丞同中书门下平章事即不可更兼中省侍郎縁丞郎一般也若守六尚书省郎兼中书或门下侍郎可矣若自吏部兵部侍郎同平章事改转便正转充中书侍郎同中书门下平章事侍郎便当左右丞若有改转便自中书侍郎授礼部尚书或兼门下侍郎同平章事只如中书舍人是阁老更不下知制诰不同他官耳或以他官充翰林学士却须下知制诰何者制诰是中书所掌翰林不当主之近代宰臣节帅除拜出自宸不欲预闻于外故以隔日宰臣百官出后宻召翰林学士怀具员册入禁闼上前议定是夕草制谓之内制中夜进入五更降出以麻纸大书之一行只可三字谓之白麻何者縁黄纸始自唐髙宗朝已来只是中书出勑得使之所以内制用麻纸翌日乃以绣幞葢于箱中置于案上谓之麻案台于御座左右候进呈事退即降麻而宣之讫送中书出勑写官告勑纸广幅与常纸不同年月日先后署执政参政宰相衔署字后方接次列以使相衔不押字亦不控断行其官告却只下直日知制诰官名宣奉行更不下元撰麻词翰林学士名衔缘翰林学士无例于中书行词故也然后选中上事书日于閤门受告勑后始赴上若使相即中书正宰相送上至中书都堂正宰相坐东位使相看几员列坐西位讫然后逐位就牙牀小案子上判案三道仍侧坐拽一脚候几员各判案讫正宰相退然后看使相是几员并正面并坐受贺其参政于中书都堂无位其宰臣官告用五色金花罗纸写犀轴头一如太君官告様此事庻僚多不知因而记之
　　钱塘武肃王不识文字然凡所言皆可律下忽一日杂役兵士于公署壁题之曰无了期无了期营基才了又仓基由是部辖者皆怒王见而谓曰不必怒命罗隠从事续书之曰无了期无了期春衣才了又冬衣卒伍见之于是怡然力役不复怨咨又言武肃王左右算术医流无非名士有叶简李咸者占筮武肃忽一日非常旋风南来绕案而转召叶简问之曰无妨事此是淮南杨渥已薨但早遣吊祭使去王曰生辰使方去未知端的岂可便申吊祭简曰不然此是必然之理但速发使往彼若问如何得知但云贵国动静当道皆预知之贵令知本国有人洎依而遣之生辰使先一日到杨渥已薨次日吊祭使至由是杨氏左右皆大惊伏其先见先是杨渥欲兴兵取钱塘宻遣人往听鼓角听者囘告杨氏曰钱塘鼓角子子孙孙土爵不絶不可轻动

　　杨文公谈苑【黄鉴】
　　故翰林杨文公大年在眞宗朝掌内外制有重名为天下学者所仗文辞之外其博物殚见又过人逺甚故当时与其游者輙获异竒説门生故人往往削藏去以为谈助江夏黄鉴唐卿者文公之里人有俊才为公重防在外舍建白成立故唐卿所纂比诸公为多但杂抄旁记交错无次序好事者相与名曰谈薮余因为掇去重复分为二十一目勒成一十五卷輙改题曰杨公谈苑中书后阁宋庠序
　　王彦超
　　太祖微时常游凤翔从王彦超超遗十千遣之后即位悉徴藩侯入觐苑中纵酒为乐诸帅竞论畴昔功勲惟彦超独言久忝藩寄无功能可纪愿纳符节入备宿卫上喜曰前朝异世事安足论彦超之言是也后从容谕彦超曰卿当日不留我何也对曰蹄涔之水安可以延安神龙万一留止又岂有今日之事帝王受命非细事也上益喜谓曰复遣卿还镇一意以为报余诸帅悉归班
　　钱若水
　　钱若水为学士一日太宗自作祝辞久而不成令左右持入翰林中命即草之若水对使者撰成其首自云上帝之休惟躬是荷下民之命乃明神所司上喜曰朕阁笔思之久矣不能措辞尤激赏其才美
　　勅字
　　千字文题云勅员外郎散骑侍郎周兴嗣次韵勑字乃梁字传写误尔当时帝王命令尚未称勅至唐显庆中始云不经凤閤鸾台不得称勅勅之名始定于此
　　白氏六帖
　　人言白居易作六帖以陶家缾数千各题门目作七层架列置斋中命诸生采集其事类投缾倒取之抄録成书故其所记时代多无次序
　　砌台即今擦台也王侯家多作砌台以为林观之景唐张仲素诗云冩望临香阁登髙下砌台林间见青使意上赐钱来即知唐末有之太祖时胡都尉家其子曰承俗幼时其父戏补砌台使
　　铜碑记
　　梁沙门宝志铜碑记多识未来事云有眞人在冀州闭口张弓左右边子子孙孙万万年江南中主名其子曰冀吴越钱镠诸子皆连字期以应之而宣祖讳正当之也
　　麻胡
　　冯晖为灵武节度使有威名羌人畏服号麻胡以其面有子也
　　学士草文
　　学士之职所草文辞名目浸广拜免公王将相妃主曰制赐恩宥曰赦书曰德音处公事曰勅榜文号令曰御札赐五品官以上曰诏六品以下曰勑书批勑羣臣表奏曰批荅赐外国曰蕃书道曰青词释门曰斋文闻教坊宴防曰白语土木兴建曰上梁文宣劳赐曰口宣此外更有祝文祭文诸王布改榜号簿队曰赞佛文疏语复有别受诏旨作铭碑墓志乐章奏议之属此外章表歌颂应制之作旧説唐朝宫中常于学士取眼儿歌伪学士作桃花文孟昶学士辛寅逊题桃符云新年纳余庆佳节号长春是也

　　栾城遗言【苏籀】
　　公言春秋时先王之泽未逺士君子重义理持节操其处死生之际卓然凛然非后世之士所及葢三代之遗民也当时达者语三代遗事甚多今舍此无以考证公为籀讲老子数篇曰髙于孟子二三等矣
　　公言伊周以道德深妙得之管葛房杜姚宋以才智髙伟得之皆不可窥测
　　公解孟子二十余章读至浩然之气一段顾籀曰五百年无此作矣
　　公言仲尼春秋或是令丘明作传以相发明
　　公常云在朝所见朝廷遗老数人而已如欧阳公永叔张公安道皆一世伟人苏子容刘贡父博学强识亦可以名世予幸获与之周旋听其诵説放失旧闻多得其详实其于天下事古今得失折衷典据甚多东坡与贡父会语及不获已之事贡父曰充类至义之尽也东坡曰贡父乃善读孟子欤
　　公试进士河南府问三代以礼乐为治本刑政为末后世反之而不言礼乐之效与刑政之敝其相去甚逺然较其治乱盛衰汉文帝唐太宗海内安乐虽三代不能加今祖宗法令修明求之前世未有治安若今之久者然而礼乐不如三代世之治安不在礼乐欤河南士人皆不能喻此意司马温公问如此发策亦自有説乎公曰安敢无説温公黙然既而见文定文定曰策题国论也葢元丰间流俗多主介甫説而非议祖宗法制也公言欧阳文忠公读书五行俱下吾尝见之但近觑耳若逺视何可当
　　公曰吾为春秋集传乃平生事业
　　公年十六为夏商周论今见于古史年二十作诗传公言先曽祖晚嵗读易玩其爻象得其刚柔逺近喜怒逆顺之情以观其词皆迎刃而解作易传未完疾革命二公述其志东坡受命卒以成书初二公少年皆读易为之解説各仕他邦既而东坡独得文王伏羲超然之旨公乃送所解予坡今卦独是公解
　　公少年与坡公治春秋公尝作论明圣人喜怒好恶讥公谷以日月土地为训其説固自得之元祐间后进如张大亨嘉父亦攻此学大亨以问坡坡答书云春秋儒者本务然此书有妙用学者罕能领会多求之防约中乃近法家者流苛细缴绕竟亦何用惟丘明识其用终不肯尽谈微见端兆欲使学者自求之故仆以为难未敢轻论也
　　公自熈宁谪髙安览诸家之説为集传十二卷绍圣初再谪南方至元符三易地最后卜居龙川白云桥集传乃成叹曰此千载絶学也既而俾坡公观之以为古人所未至
　　公言东坡律诗最忌属对偏枯不容一句不善者古诗用韵必须偶数
　　公曰吾莫年于义理无所不通悟孔子一以贯之者东坡幼年作却防刀铭公作缸砚赋曽祖称之命佳纸修写装饰钉于所居壁上
　　公曰子瞻之文竒予文但穏耳
　　公曰吾读楚辞以为除书
　　公在諌垣论蜀茶祖宗朝量收税李杞刘佑蒲宗闵取息初轻后益重立法愈峻李稷始议极力掊取民间遂困稷引陆师闵共事额至一百万贯陆师闵又乞额外以百万贯为献成都置都茶场公条陈五害乞放法令民自作交易但收税钱不出长引止令所在场务据数抽买博马茶勿失武备而已言师闵百端凌虐细民除茶递官吏养兵所费所收钱七八十万贯蜀人泣血无所控告公讲画纎悉曲折利害昭炳时小吕申公当轴叹曰只谓苏子由儒学不知吏事精详至于如此公论役法尤为详尽识者韪之公曰李德裕谪崖州着穷愁志言牛僧孺将图不轨不意老臣为此言也
　　张十二病后诗一卷颇得陶元亮体然余观古人为文各自用其才耳若用心专摹仿一人舍巳徇人未必贵也
　　张十二之文波澜有余而出入整理骨格不足秦七波澜不及张而出入劲健简防过之要知二人后来文士之冠冕也
　　元祐间公及苏子容刘贡父同在省中二人各云某辈少年所读书老而遗忘公亦云然贡父云观君为文强记甚敏公辞焉二人皆曰某等自少记忆书籍不免抄节而后稍不忘观君家昆仲未尝抄节而下笔引据精切乃眞记得者也
　　贾谊宋玉赋皆天成自然张华鹪鹩赋亦佳妙
　　子瞻诸文皆有奇气至赤壁赋髣髴屈原宋玉之作汉唐诸公皆莫及也
　　公曰余少年苦不达为文之节度读上林赋如观君子佩玉冕还折揖让音吐皆中规矩终日威仪无不可观
　　公曰余少作文要使心如旋牀大事大圆成小事小圆转每句如珠圆
　　公曰凡为诗文不必多古人无许多也
　　公曰余黄楼赋学两都也晩年来不作此工夫之文贡父尝谓公所为训词曰君所作强于令兄
　　公曰申包胥哭秦庭一章子瞻诵之得为文之法公曰范蜀公少年仪矩任真为文善腹藁作赋屋中黙坐至日晏无一语及下笔顷刻而就同试者笑之范公遂魁成都
　　公曰庄周养生一篇诵之如龙行空爪趾鳞翼所及皆自合规矩可谓奇文
　　唐储光羲诗髙处似陶渊明平处似王摩诘
　　欧公碑版今世第一集中怪竹辩乃甚无谓非所以示后世
　　唐皇甫湜论朝廷文字以燕许为宗文奇则怪矣公曰李方叔文似唐萧李所以可喜韩驹诗似储光羲程正叔引论语云南郊行事廻不当哭温公公曰古人但云哭则不歌不曰歌则不哭葢朋友之故何可预期公曰读书须学为文余事作诗人耳
　　公曰读书百遍经义自见
　　族兄在廷问公学文如何曰前辈但看多做多而已区以别矣如苎之区自反而缩如王祭不供无以缩酒公曰去陈言初学者事也
　　公读一江西临川前辈集曰胡为窃王介甫之説以为已説
　　公言吕吉甫王子韶皆解三经并字説介甫专行其説两人所作皆废弗用王吕由此矛盾
　　公曰文贵有谓予少年闻人唱三台今尚记得【云　云】其词至鄙俚而传者有谓也
　　公读由余事曰女乐败人可以为戒
　　公闻以螺钿作茶器者凡事要敦简素不然天罚公曰汉武帝所得人才皆鹰犬驰驱之才非以道致君者也
　　公曰以伍员比管仲犹鹰隼与凤鸾
