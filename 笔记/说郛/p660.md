<!-- { "loadSidebar": true } -->
　　凡木本实而末虚惟桐反之试取小枝削皆坚实如蜡而其本皆中虚空故世所以贵孙枝者贵其实也实故丝中有木声
　　戴安道不及阮千里
　　阮千里善弹琴人闻其名多往求聴不问贵贱长幼皆为弹之神气冲和不知向人所在内兄潘岳每命鼓琴终日达夜无忤色识者叹其恬澹不可荣辱戴安道亦善鼔琴武陵王晞使人召之安道对使者破琴曰戴安道不为王门伶人余以谓安道之介不如千里之达
　　琴鹤之祸
　　卫懿公好鹤以亡其国房次律好琴得罪至死乃知烧煮之士亦自有理
　　天隂弦慢
　　或对一贵人弹琴者天隂声不发贵人怪之曰岂弦慢故或对曰也不慢
　　桑叶揩弦
　　琴弦旧则声闇以桑叶揩之辄复如新但无如其青何耳
　　书醉翁操后
　　二水同器有不相入二琴同手有不相应今沈君信手弹琴而与泉合居士纵笔作诗而与琴防此必有真同者矣本觉法真禅师沈君之子也故书以寄之愿师晏坐静室自以为琴而以学者为琴工有能不谋而同三合无际者愿师取之元祐七年四月二十四日
　　书林道人论琴碁
　　元祐五年十二月一日游小灵隠聴林道人论琴碁极通妙理余虽不通此二技然以理度之知其言之信也杜子美论画云更觉良工心独苦用意之妙有举世莫之知者此其所以为独苦欤
　　书仲殊琴梦
　　元祐六年三月十八日五鼔船泊吴江梦长老仲殊弹一琴十三弦颇坏损而有异声余问云琴何为十三弦殊不荅但诵诗曰度数形名岂偶然破琴今有十三弦此生若遇邢和璞方信秦筝是响泉梦中了然谕其意觉而识之今晩到苏州殊或见过即以示之写至此笔未絶而殊老叩舷来见惊叹不已遂以赠之时去州五里
　　书王进叔所蓄琴
　　知琴者以谓前一指后一纸为妙以蛇蚹纹为古进叔所蓄琴前几不容指而后劣容纸然终无杂声可谓妙矣蛇蚹纹已渐出后日当益増但吾辈及见其斑斑焉则亦可谓难老者也元符二年十月二十三日与孙叔静皆云
　　文与可琴铭
　　文与可家有古琴予为之铭曰攫之幽然如水赴谷醳之萧然如叶脱木按之噫然应指而长言者似君置之枵然遗形而不言者似仆与可好作楚词故有长言似君之句醳释同邹忌论琴云攫之深醳之愉此言为指法之妙尔
　　元丰四年六月二十三日陈季常处士自岐亭来访予携精笔佳纸妙墨求予书防客有善琴者求予所宝琴弹之故所书皆琴事






　　古琴疏【虞汝明】
　　余少好书复好琴至老不衰近尤喜观虞初夷坚家言中有琴事辄命毛先生志之名曰古琴疏始于伏羲终于六代凡若干则以示同好庶几有博雅君子续而补之禆其弗逮非高山流水间一畅事乎壬寅人日识伏羲时婴防贡梓帝命下相柏皇斵而为琴一曰丹维二曰祖床三曰委文四曰衡华
　　黄帝合符于釜山归大鸿鼓清角之琴以娱帝
　　祝融取榣山之榇作琴弹之有异声能致五色鸟舞于庭中琴之至宝者一曰皇来二曰鸾来三曰凤来故生长子即名曰琴
　　邹屠氏帝喾之妃也以碧瑶之梓为琴饰以防琈宝玉故名防琈
　　帝俊有琴曰电母【一作字缺】每夏月电光一照则自鸣此与丰山之钟谓之霜鸣皆异宝也
　　晏龙者帝俊之子也有良琴六一曰菌【一作菌】首二曰义辅三曰蓬明四曰白民五曰简开六曰垂漆
　　素女播都广之琴温风冬飘素雪夏零鸾鸟自鸣凤鸟自舞灵夀自花
　　帝相元年条谷贡桐芍药帝命羿植桐于云和命武罗伯植芍药于后苑武罗伯谏曰帝方崇厥徳怪草奇木惧迁厥嗜宜食驾车之善马帝不从于是作谊谏羿乃伐桐为琴以进帝帝善之名曰条谷帝稍移于音乐不聴政事为羿所逐居于商丘援琴作源水之歌歌曰涓涓源水不壅不塞毂既破碎庸大其辐事已败矣乃重太息
　　大戊三十一年伊陟作琴名曰国阿
　　周宣王有琴曰向风背铭云墙有耳伏寇在是武王之遗器也宣王每朝姜后辄以此铭援琴奏之王于是益兢兢不怠中兴之成后与有力焉
　　齐桓公使甯戚叩牛角而歌哀公鼓号钟之琴以和之侍者莫不涕下命后车以归
　　宋华元献楚庄王以绕梁之琴鼓之其声嫋嫋绕于梁间循环不已楚王乐之七日不聴朝其音始歇樊姬进曰君淫于乐矣昔桀好妺喜之瑟而亡其身纣聴靡靡之音而丧其国今君绕梁是乐七日弗朝君乐亡身丧国乎于是以铁如意锤琴而破之
　　祝牧入山樵采得异木其状类琴因斵成之名曰太古与妻偕隠尝作歌鼓之曰天下有道我黻子佩天下无道我负子戴优哉游哉聊以卒嵗相乐以终身
　　楚王子无有琴曰青翻后质于秦不得归因抚琴歌曰洞庭兮木秋涔阳兮草衰去千里之家国作咸阳之布衣
　　昔恒山有双白鹤化为二神女舞于台上已而拊落霞之琴歌清吴春波之曲遍山俱响
　　秦恵文有琴一曰宣和二曰闲邪故夏矦湛琴赋云聊闲邪于五弦兮翼宣和于万里
　　荆轲劫秦王将刺之王曰寡人好琴愿聴一曲而就死轲许之因命琴女文馨奏曲曲曰罗縠单衫可掣而絶三尺屏风可超而越鹿卢之劒可负而拔王从其言遂得脱后名其琴曰超屏
　　琴鼓山者昔仙人卭疏尝鼓凤修之琴于此山故名琴鼔亦名凤修
　　司马相如作玉如意赋梁王悦之赐以绿绮之琴文木之几夫余之珠琴铭曰桐梓合精
　　张安世五嵗能鼔琴读书过目成诵后为成帝侍中其所寳琴二一曰秋梧疎雨一説四字即琴铭也二曰白鹄背有子野两字
　　赵飞燕与宫奴赤凤昵后赤凤惧事泄亡去后思之不已制赤凤来曲恒援琴而歌之未尝不泪下名其琴曰凤皇帝卒不觉也
　　张机字仲景南阳人受业于张伯祖精于治疗一日入桐柏覔药草遇一病人求诊仲景曰子之腕有兽脉何也其人以实具对乃峄山穴中老猿也仲景出囊中丸药畀之一服辄愈明日其人肩一巨木至曰此万年桐也聊以相报仲景斵为二琴一曰古猿一曰万年韦成有琴曰常清成字少翁孟六代孙累官至太常
　　崔骃涿郡人字亭伯有琴曰卧水背铭曰空桑之桐泗濵梓丁缓造琴于防底弹之福降夀靡已李斯小篆桓驎字元龙有琴曰丛竹流风荣之孙也
　　建武十一年葢国女主遣使献五弦琴中国制也上有十六字皆鹄头书惟首伊王二字可识故名曰伊王琴上宝之
　　傅毅字仲武有琴铭曰永宝科斗虫篆
　　吴人有烧桐以爨者蔡邕闻其爆声曰此良材也因请之削以为琴号曰焦尾
　　荀季和【淑】有琴曰龙唇一日大风雨失去三年后复大风雨有黒龙飞入李膺堂中膺谛视识之曰此荀季和旧物也登即送还季和恐复飞去嵌金于背曰刘累以厌之改名曰飞龙
　　吴叔治【修】夏月纳凉门外时闻桐树下有琴声后一胡请以五百金买此树叔治曰金欲得耳第吾自以口就食即见此树今何忍伐之后叔治出为北海主簿归已为族人卖去久之胡以二琴至示叔治一曰隂姬一曰阳娃不加少漆斵磨光毫其文宛然各有仙女弄琴之状云凉天月夜不鼔而自鸣请留其琴以一相报叔治拒而不受
　　潘正叔尼有琴题曰抱寝八分书
　　杨公囘方有琴刻云东安造
　　沈玩琴曰霜霄铁马
　　横阳令贺韬得吹台之桐为琴二一曰啸鱼二曰恒夀张靖有古琴漆光尽退色如墨石铭曰落花流水一夕闻防声甚急惧囓琴书命婢以火烛之见有断弦系得一防靖异之改名曰防畏
　　孙登鼔一弦之琴五音俱备后人效之名曰孙仙宋太祖琴曰靡玉即命萧思话弹于钟山赐银钟酒者也
　　戴逵有琴号曰黒鹄背刻讃云至人托玩道徳宣情微音虚逺感物悟灵皆小篆书后不应武陵王召对使破之无不惋惜
　　戴仲若逵子也有琴曰跃鲂兄勃有琴曰应谷作垂露书
　　王敬伯琴曰感灵旧説敬伯一日泊江渚中是夜月明露下敬伯凄然心动援琴微弄因感刘恵明亡女之灵相就如平生敬伯复抚弦歌曰低露下深幕垂月照孤琴空弦咽宵泪谁怜此夜心女和之曰歌宛转琴复哀愿为烟与雾氛氲共此怀故成此名
　　王韶之琴曰西省晨风韶之字休泰伟子也
　　宣城王鸾有古琴是始元中物背银嵌谷风二字细古篆文王极爱重之一日命谢脁为诗咏之诗成王大击节称赏遂用为骠骑脁字晖其诗曰洞庭风雨干龙门生死枝雕刻纷布濩冲响郁清危春风揺蕙草秋月满方池是时别鹤呌侵淫客泪垂
　　花静妇沈满愿有寳琴蛇腹断纹铭曰深松候月凤鸟大篆书女红小间未尝离手尝有诗云逶迤起尘唱宛转绕梁声调弦可以进蛾眉画不成
　　吴迈逺琴铭曰迈逺
　　何仲【偃】为吏部尚书有琴曰霜空雁响
　　虞龢琴刻曰厯山夜雨虎爪林梅花断纹
　　虞炎防稽人少时至秦望山见猎人得一鹿向炎悲鸣炎买而放之后过山下遇一人赠以古琴忽不见背有芝英书不可辨后示沈约约览久之曰土离尘曽获贝遇文恵至骠骑十二字也是时已为文恵太子所重官至骠骑将军矣沈叹异久之葢土离尘鹿也曽获贝赠也始悟其为放鹿报也
　　梁武帝赐张士简【率】玉琴一张琴首金嵌灌木春莺四字遒劲有法
　　栁文畅【恽】琴号曰春风
　　徐修仁【勉】琴铭曰贫士旧即五栁先生无弦琴薛徳音生时有人送琴铭曰徳音下又有五字曰天水赵取利故小字天水名徳音












　　乐府解题【吴兢】
　　伯牙操
　　伯牙学琴于成连先生成连曰吾师子春在海中能移人意与俱往至蓬莱山留伯牙曰此居习之吾将迎师刺船而去旬日不返伯牙但闻水声澒洞山林防杳禽鸟啼号乃叹曰吾师谓移人意者谓此也援琴而歌顿悟其妙防
　　白头吟
　　司马相如将聘茂陵女为妻文君作白头吟云凄凄重凄凄嫁女不须归愿得同心人白头不相离相如以是絶乃不聘
　　雉朝飞
　　齐宣王时牧犊子五十无妻见雉相随而作此曲
　　别鹤操
　　商陵牧子妻五年无子父母将令改娶妻闻之作此曲
　　乌夜啼
　　宋彭城王义康与义庆相见而哭帝怪之征还大惧妓妾夜闻乌啼叩阁曰明当有赦乃改南州遂作此曲
　　藁砧今何在
　　藁砧为夫也山上复有山言夫出也何时大刀头问何时还也破镜飞上天言月半时还也
　　杂合诗
　　孔融作合其字以成文
　　泰山吟
　　薤露歌一名蒿里行又名泰山吟
　　挽柩歌
　　汉武时李延年分二曲以薤露送王公贵人以蒿里送士庻令挽柩者歌又通谓之挽柩歌
　　乌生八九子
　　古词言乌生八九子端坐秦氏树言乌生子当在岩今来坐树间故为弹所杀
　　陌上桑
　　旧説邯郸女子姓秦名罗敷为王仁妻仁事赵王为家令罗敷采桑陌上赵王见而悦之置酒将夺焉罗敷善筝作此曲自明不从
　　东门行
　　古词云出东门不愿归言士有贫不能安拔劒将去其妻止之曰时清不可为非愿共餔麋不求富贵
　　君马黄
　　言君马黄臣马苍三马同逐臣马良叹无罪见逐也
　　明妃曲
　　明君即昭君晋文帝讳改焉琴操载昭君齐人王穰女极美献之元帝数年帝未见之因单于入朝帝宴之禁中后宫执事嫔御皆侍昭君在列酒酣帝曰欲以一女遗单于谁能行者昭君怨帝即出请往帝见悔之旧説不同
　　大垂手
　　言舞而垂其手亦有小垂手及独摇手之类
　　坎侯
