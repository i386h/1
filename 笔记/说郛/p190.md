<!-- { "loadSidebar": true } -->
　　南史文学传周兴嗣传云武帝以三桥旧宅为慈光寺敕兴嗣与陆倕各制寺碑及成俱奏帝以兴嗣所制自题及铜表铭栅塘碣檄魏文王羲之书千字并使兴嗣为文每奏帝称善赐金帛又案刘公嘉话云千字文梁周兴嗣编次而有王右军书者皆当时集字成之也禽征孟蜀光天元年太祖寝疾经旬文州进白鹰茂州贡白兔羣臣议曰圣人本命是兎鹰兎至甚相刑贡二禽非以为瑞退鹰留兎帝疾必痊敕命不从是岁晏驾又通正年有大秃鹙鸟飏于摩诃池上顾太尉夐时为小臣直于内庭遂潜吟二十八字咏之曰昔日曾看瑞应图万般祥瑞不如无摩诃池上分明见仔细看来是那鹕至光天元年帝崩乃秃鹙事之征也
　　俚诗陈裕秀才下第游蜀誓弃举业唯事唇喙覩物便嘲其中数篇亦堪采择虽无教化于当代诚可取笑于一时咏浑家乐云晨起梳头午不休一窠精魅閙啾啾阿家解舞清平乐新妇能抛白木毬着緑桃牌吹觱栗赐绯盟器和梁州天晴任尔浑家乐雨下还湏满舍愁又北郡南州处处过平生家业一驴防囊中钱物衣装少袋里胭脂胡粉多满子面防【平声】穷措大萧娘身痩鬼姮娥怪来唤作浑家乐骨子猫儿尽唱歌过旧居云昔日顔回宅今为果饭家不闻吟秀句只防胡麻豉汁锅中沸粕糕案上葩朝朝宜早起担从自谁家有一秀才忽赎酒家青衣为妇裕嘲之曰秀才何事太怱怱琴瑟无媒便自通新妇旋裙才离体外姑托布尚当胸菜阑个个皆钳项粳米头头尽剪鬃一自土和逃走后至今失却亲家翁又咏大慈寺斋头鲜于阇黎云酒肉终朝没缺时髙堂大舍养肥尸行婆满院多为妇童子成行半是儿半折掇斋穷措大笑迎搽粉阿尼师一朝若也无常至劒树刀山不放伊又大慈寺东地有放生池蜀人竞以三元日多将鹅鸭放在池中裕当门书絶可自此放生者稍息矣鹅鸭同羣世所知蜀人竞送放生池比来养狗图鸡在不信阇黎是野狸裕后咏天王一絶因暴疾而终亦由神折天年抑又神之灵也诗曰暏眉努目张干嗔便作阎浮有力神祸福岂由泥汉烧香供养弄蛇人

　　暇日记【刘跂】
　　正月解冻水二月白苹水三月桃花水四月蔓水五月麦黄水六月山矾水七月豆花水八月荻苖水九月霜降水十月复槽水十一月走凌水十二月蹙凌水元祐年春初部管成人夫到滑州大河上闻如此
　　李诚明仲言堂屋前要不背三阳今人家作伫廊非也始冀为水水生木则青徐次之木生火则荆扬次之火生土则兖豫次之土生金梁雍终焉此九州五行之序中都县驲有贾同云跸至而称官事过而名驲
　　智永千文阙字太宗令王着冩足之杨文公谈薮中説乐毅论逸少名本千载一遇四字合有四防在其傍史记乐毅传注中载夏侯论可见
　　兴国浴室院东殿水六祖像僧令宗所画子瞻云丘文播弟子
　　楚州胜因院有曹仁熙画水有一笔长一丈八无接续处曹庆厯中年八十时作
　　金陵人家门上书符曰目山勑
　　彭泽县在江东岸山崦中必无东日但有西照僧崇普説望竿可以度逺处髙下其法用长一尺横一尺如丁字就口边望之
　　元祐七年贺正金使耶律建卒于滑州金人倒悬其尸出滓秽口鼻中又以笔管刺皮肤出水以白矾涂尸令痩但令支骨以归
　　邵先生尧夫雍于所居作便坐曰安乐窝两旁开窻曰日月牖
　　刘原父晩年病不复识字日月儿女皆不能认人言永兴中多发冡墓求古物致此
　　窦子野言人言赵过始为牛耕也然冉耕何故字伯牛当知牛耕其来逺矣
　　成都不打晩衙鼓刘仲张潜夫皆説云孟蜀多以晩鼓戮人埋毬塲中故鸣鼓则鬼祟必作自是承例不打鼓钱乙言渠【大也】病周痹周痹者本草磁石主周痹注凡痹随血脉上下不能左右去为周痹乙以药使痹气归支体以寛心腹之苦故手足挛而心腑无恙
　　中都县西门榜曰讲堂门父老言孔子为宰讲説之所也故以名门
　　钱乙言熊胆竒药家有小儿不可无此佳者色通明如米粒用草莛防入水转如飞惟性急者良余胆入水亦能转但缓耳勇士所聚为胆故也
　　髪上生心之余眉旁生肺之余须下生肾之余先白者一藏衰董耕言王绛州道人説章丘刘道人説行气云天门常开鼻地户常闭口取之倒根【丹田】出之到蔕【顶】绵绵若存用之不既审能行之自然蝉蜕
　　镇国神宝宋仁宗谕曰奉宸库有外国所贡玉一块广尺厚半尺此希世之物可作一宝因命梁适撰名曰镇国神宝
　　受命宝范镇言仁皇服用之物今皆葬之如受命宝服用之如国玺可也其议弗用竟别造余记元符获寳赦云陋秦制之非工则是别造明矣
　　琴弦用生天门冬碎之同煑色白如玉皆如小麦糯米等长厯见人説
　　北人树上晒干菜冬春食之诗所谓栖苴言如鸟栖然浙江贼号曰白日鬼多在舟船作祸彼中人见诞谩者指为白日鬼
　　鸡头一斗用防风四两换水浸之乆乆益佳他果煑以防风水浸之经月不壊陈彦和毎用之
　　至和初京师大疫太医进方有用犀角内出二株解之其一即通天犀也内侍御舜举请以为御所服带上曰岂急于服御而不以疗民立命碎之
　　铁鋷碪金银百十年不坏以椎皂角则一夕碎破鞭以棰马愈久愈润以击杖随即折裂孟伯饶説宋用臣种栁睿思殿角常栁五株批开急合为一取圜直麻缕系牛矢泥固济深藏之一年有三年力
　　杜二丈和叔説徃年史沆都下鞫狱取水晶十数种以入初不喻既出乃案牍故暗者水晶承日照之乃见旧説象胆在足余见宁陵簿田世程説象营死三象其二胆果在足其一不在足或言胆随四时在四足未必然也皮骨齿皆输内香药库其肉斤卖肉理叚叚不相属味各不同旧説象肉千味其然邪

　　佩楚轩客谈【戚辅之】
　　髙踈仙玉峯山四畔皆幽兰日采数十花酌明水笺离骚自谓灵均有知当领吾意也
　　端淳间荐绅四絶杨嗣翁琴赵中父棋张温夫书赵子固画嗣翁号守斋即之字温夫子固号彛斋
　　木渎张思聪橅古帖自名凤凰翻身
　　杭社试灯花诗周弁翁擅场云繁花不结三春梦零落空余寸草心周宻字公谨
　　赵碧澜由柞字右之琴为雪夜冰
　　安溪山多竹鸡山中人云春食兰花
　　檇李天圣寺有唐宣宗画迹御题罗汉本
　　潘昉字庭坚号紫崖有鹤字紫卿
　　李龙字和父笠泽人家吴兴三汇之交效元白歌诗不乐仕进年登耄期自作墓铭云孰生予孰死予予自不知为文之徒诗之徒今瘗于斯孰知伯道之无儿未几死赵文曜为志葬之河道两山间梅树百株赵徳符题碣曰宋诗人雪林李君之墓
　　赵子固谓姜尧章为书家申韩
　　吴琚节使蓄雷氏琴号九霄环佩周弁翁酿白醪字曰秋玉金应桂字一之雅标度能欧书受知贾似道晩居西湖南山中筑荪璧山房左右壶中设图史古竒器客至抚摩谛玩清谈纚纚不得休毎肩舆入城府幅巾氅衣望之若神仙然
　　丙子之变宫娥多北迁有王昭仪下张琼英题满江红于南京夷山驿云太液芙蓉浑不似丹青顔色常记得春风雨露玉楼金阙名播兰簮妃后里晕生莲脸君王侧忽一声鼙鼓拍天来繁花歇龙虎散风云灭千古恨凭谁説对山河百二泪沾巾血客馆夜惊尘土梦宫车晓转关山月问嫦娥垂顾肯相同容圆缺
　　浩然斋有古龙涎香自复古睿思东閤琼英胜古清观清燕阅古以下凡数十品
　　李宗元云中原人以黄华【王庭筠子端也】字为珍袐犹江南珍温夫也然明昌中任仲谋字亦淳无江南锋棱浇薄气又云俗以镜脐县玉籖但知为美观至见锅骨緑处两强不相下以数千载传世出土物古之不足一旦磨荡壊之有余镂花香印东京有戚顺极其异其后罗升赵彦先陈邦彦使马玉效之比宋工致
　　续曲洧旧闻酒名
　　玉井秋香　　　　　　芗林秋露【向伯恭】
　　黄娇【段继昌】　　　　　　蕚緑春【范方元】
　　瓮中云【易毅夫】　　　　　清无底
　　金盘露【软膄者】　　　　　桃花雨【芳冽者】
　　银光【胡长文】　　　　　　露云【范至能】
　　桂子香【杨万里】
　　蜀时制十様锦名
　　长安竹　　　　　　天下乐
　　雕团　　　　　　　宜男
　　界地　　　　　　方胜
　　狮团　　　　　　　　象眼
　　八韵　　　　　　　铁梗防荷
　　谢堂节使有石刻千卷号为金石友
　　故宫中用镂金合硫黄发烛名著合
　　半金铜虎汉兵制也皆刻篆去某处发兵符腹上皆戊癸字赵学士子昻论作诗用虚字殊不佳中两聨填满方好出处才使一虚字已下便不古又云歌曲八字一拍当云乐节非句也天乐不同拍版以鼓为节当对云与鼓同犹佳
　　张仲实为官时作字目云棊髙一着量减三分能书大字防篆碑文
　　米老与时书自辨非颠世谓之辨颠帖
　　髙绩古东墅亭馆名
　　秀堂　　　　踈閤　　　　　分绣閤
　　是堂　　　　雪庐　　　　　京观
　　聴雪斋　　　雪壑　　　　　清香馆
　　鱼庄　　　　厯斋　　　　緑漪
　　墨沼　　　　游雅斋　　　藏书寮
　　疎寮　　　　兰磴　　　　集砚亭
　　朝丹霞　　　藻景亭　　　岩壑台
　　光碧乡　　　剡兴亭　　　蓬莱游
　　探春坞　　　霁雪亭　　　耶溪月
　　水兰径　　　杨明麓　　　雪
　　西窑　　　　鳌峯　　　　岩壑
　　云霞鸭脚皮日休名曰玉棐
　　唐宫中以诊脉为对脉

　　志雅堂杂抄【周宻】
　　龚圣与云稧序有大业间石本其后有隋诸臣印信然则在智永未藏之先此帖亦尝入御府
　　廖莹中羣玉号药洲邵武人登科为贾师宪平章之客尝为太府丞知某州皆以在翘馆不赴于咸淳间尝命善工翻刻淳化阁帖十卷绛帖二十卷皆逼真仍用北纸佳墨模搨几与真本并行又刻小字帖十卷王橚所作贾氏家庙记卢芳喜所作秋壑记九歌又刻陈简斋去非姜尧章任希夷处柳南四家遗墨十三卷皆精妙先是贾师宪用和翻开定武兰亭凡三年而后成至赏之以勇爵丝髪无遗恨几与定武本相乱又转为小字刻之灵壁石版世防堂葢其堂名也
　　髙宗朝手卷画前上用乾卦圆印其下有希世藏印卷后下用绍兴印墨迹无上面卦印止有希世绍兴印徽宗朝墨迹用双龙鳯印用泥金题彩青绡狭签头沈草庭云以煑酒脚涂灵壁石其黒如漆洗之不脱极妙
　　斵琴名手唐雷霄雷威雷珏郭亮皆蜀人沈张钺皆江南人蔡叡僧智仁卫忠正庆厯中朱仁霁马希仁马希先崇寜中并宋人
　　元丰间米元章自号鹿门居士其印文炅正后人芾印其后并不用之
　　金花定椀用大蒜汁调金描画然后再入窰烧永不复脱凡碾工描玉用石榴皮汁则见水不脱
　　酒醋缸有裂破缝者可先用竹篐定即于烈日中晒令十分干仍用炭烧缝上令极热却以好沥青末糁缝处令融液入缝内令满更用火畧烘涂开永不渗漏胜于油灰多矣
　　伯机云今所谓骨犀乃蛇角也以至毒能解毒故云蛊毒犀
