<!-- { "loadSidebar": true } -->
　　江湖间小龙号灵异见诸传説甚悉崇宁中淮水暴涨而汴口樯舟不能进一日昧爽小龙者出运纲之舟尾有柂工之妇不识也谓是蜥蜴拨置之则又縁柁而上妇怒举火柴击其首随击霹雳大震一声汴口官私舟船七百只皆自相撞击俱碎死数十百人朝廷闻而不乐第命官为赈恤焉防发运使上讣而小龙者又复出大漕甚窘惧乃焚香祝之愿与王偕上计入觐天子可乎龙即作喜悦状因举身入香匳中不动大漕遂携至都辇先以示鲁公得奏闻上遣使索入内为具酒核以祝之龙辄跃出匳中两爪据金杯饮几釂于是天子异之取大琉璃合贮龙为亲加封识焉降付都城汴水之都门外小龙祠中一夕封识宛如故视缶中龙则已变化去矣上喜加封四字仍大敞其祠宇至大观末鲁公谪东南舟行始抵汴口而小龙又出迓鲁公然小龙所南北当江湖间素不至二淅也政和壬辰鲁公在钱塘居凤山之下私第以正月七日小龙忽出佛堂中于是家人大小咸叹异疑必有故明日而召命至复加六字王及靖康之初家破鲁公贬岭外吾从行至江陵将遵陆出鼎澧间公畏暑因改舟行下江陵憩渚宫之沙头一仓官廨舍才弛檐则龙复出见鲁公为之涕下且感念龙神乃不忘恩旧如此吾戏公曰固知小龙之必来尔公愕询其故吾曰此亦出公之门也茍毎加意于是无世情者则今日必来使此龙一出世间有世情当又不来是乌足辱人懐抱耶公乃收泪而笑
　　岭右俗淳物贱吾以靖康丙午来博白时虎未始伤人独村落间窃羊豕或妇人小儿呼噪逐之必委置而走有客尝过墟井系马民舍篱下虎来瞰篱客惧民曰此何足畏从篱旁一叱而虎已去村人视犹犬然十年之后流寓者日众风声日变百物涌贵而虎浸伤人今则啗人与内地弗殊风俗浇厚亦及禽兽耶先王中孚之道信及豚鱼知必不诬
　　博白有逺村号録舍皆髙山大水人迹罕及斗米一二钱盖山险不可出有小江号龙潜鱼大者动长六七尺痴不识人村民自夸我山多凤凰吾且谓妄从而诘之则曰其大如鵞五色有冠率居大木之颠穴木而巢焉遇天气清明必出出必双飞所过则诸鸟敛翼俛首而伏不敢鸣者久之吾叹曰此真凤凰也古人谓南方月山产凤为信




　　相学斋杂钞【鲜于枢】
　　定斋先生李献卿字钞止河中人
　　陈司谏规字正叔稷山人明昌五年进士博学能诗文亦有律度南渡以后谏官称许独陈规正叔不许以直自名仕至右司谏卒子良臣今在燕中
　　吏部髙先生呼字雄飞岢岚人歴彰徳总管召为翰林学士至元五年立御史台拜侍御史台吏部尚书卒淄川先生杨道字叔能自号素庵黙翁博学无所不知而不为科举计尝以防仕于金遭乱南归为唐州司户北还终于乡里有小亨集十卷言补一卷行于世叅政杨公讳果字正卿号西庵中山人金末王鹗榜登科歴偃师蒲城等县辟陜州行台郎中北渡后移居洛阳紫阳为课税所官辟经歴官叅河南经略司事中统改元召为叅知政事告老除懐孟总管以荣其归致仕后卒于乡里
　　转运田特秀字彦实易县人大定十九年进士仕至太原转运使喜作诗为周徳卿李之纯所赏彦实所居里名半十行第五以五月五日生小字五儿二十五嵗乡府省御四试皆中第五年五十五八月十五日卒造物之戏人如此
　　太常卿石抺世勣字晋卿承安中进士终于礼部尚书子嵩字企隆掌翰林文字父子皆死蔡州之难
　　户部张徳直字伯直平阳人叔祖邦彦字彦才登科以当涂令致仕有松堂集父迪禄字仲英明昌初进士歴岐山上党二县令卒于省掾徳直贞祐三年进士释褐新平簿蓝田令移沔池逋诈名补省掾省选授巡院使终于同知武胜军节度使事子诚今居永宁
　　宁分字分夫彭城人正大元年经义第一人歴巩谷孰三县令幼有武声为人尤蕴借
　　敏举字彦举陜人性嗜酒工诗客京师十余年竟流落以死同时有郑云表者慕彦举之为人作诗挽之云形如槁木因诗苦眉锁苍山得酒开人以为写真云道士申志贞字正之太原人尝为道教提住京师长春宫时旧传道士十七人坐与释教持论不胜落发为僧者志真其一也后终于乡里
　　寂通老人陈时可字秀玉燕人金翰林学士仕国朝为燕京路课税所官
　　紫罗凡凡道人杨鸿字飞卿一名云鹏少梁人北渡后终于东平有洞然集行世
　　虎岩先生赵着燕人终于编修官
　　南湖散人曹居一字通甫又号聴翁太原人金末登进士第仕国朝行台员外郎
　　新轩先生张伯道字圣俞仕国朝为京兆尹
　　紫阳先生杨英字焕然后进称为闗西先生少年时自悟以前身为紫阳宫道士因以自号国朝为河南府课税所官有友山集行于世
　　王盘字文炳初名采龄字肃客东平人举征君麻九畴金末以易县登科北渡后为东平学官一时名士皆出其门中统初召为真定宣抚使入拜翰林学士承防年八十余致仕归东平时京师有以木庵陪饭窦太师陪鍼王状元陪口作三陪图征诗于当代名公者先生自题云寺主善为无米粥病人要吃没钱鍼皇都诗老多才思収拾酸寒入笑林
　　庸斋先生薛字微之华隂人仕至河南提学有易解行于世









　　金銮宻记【韩偓】
　　昭宗召偓入院试文五篇万邦咸宁赋禹拜昌言诗武臣授东川节度制答佛詹国进贡书批三功臣让图形表缴状云臣才不迈羣器非拔俗待价既殊于椟玉穷经有愧于籯金遭遇清时涵濡睿泽峩冠振佩已尘象阙之班防笔和铅更入金门之召击鉢谢捷纂组非工抚已循涯以荣为惧
　　昭宗在凤翔宴侍臣捕池鱼为馔李茂贞曰本畜此鱼以车驾又以巨杯劝帝酒帝不欲饮茂贞举杯叩帝頥颔坐皆愤其无礼
　　汴人列十余栅攻岐城掘蚰蜒濠时城中大窘烧人粪煮人肉而食李茂贞不肯与梁和昭宗谕曰在内公主美人等一日食粥一日食不托今已竭矣愿速与梁和逆韦之变吏部尚书张嘉福河北道存抚使至懐州武陟驿有勅所至处斩之寻有敕矜放使人马上昏睡迟行一驿比至已斩讫
　　周黔府都督谢祐凶险忍毒则天朝徙曹王于黔中祐吓云则天赐自尽祐亲奉进止更无别勅王怖而缢死后祐于平阁上卧婢妾十余人同宿夜不觉刺客截祐首去后曹王破家簿録事得祐头漆之题谢祐字以为秽器方知王子令刺客杀之
　　则天后尝梦一鹦鹉羽毛甚伟两翅俱折以问宰臣羣公黙然内史狄仁杰曰鹉者陛下姓也两翅折陛下二子庐陵相王也陛下起此二子两翅全也武承嗣武三思连项皆赤后契丹围幽州檄朝廷曰还我庐陵相王来则天乃忆狄公之言曰卿曽为我占梦今乃应矣朕欲立太子何者为得仁杰曰陛下有贤子外有贤侄取舍详择断在圣衷则天曰我自有圣子承嗣三思是何疥癣承嗣等惧掩耳而走即降敕追庐陵立为太子充元帅初募兵无有应者闻太子行北邙山头皆兵满无容人处贼自退散
　　姚南仲滑州苦于监军使薛盈珍遣部将曹洽奏论盈珍盈珍亦遣小使偕行洽自度不得尽言于上至滋水驿夜半先杀小使乃自杀缄遗表于囊中以冀上闻也














　　常侍言防【柳珵】
　　宗为太上皇时在兴庆宫属久雨初晴幸勤政楼楼下市人及往来者佥喜曰今日再得见我太平天子传呼万嵗声动天地时肃宗不豫李辅国诬奏云此皆九仙媛髙力士陈礼之异谋也下矫诏迁太上皇于西内絶其扈从部伍不过老弱二三十人及中道攅刃辉日辅国统之太上皇惊欲坠马数四左右扶持得免髙力士跃马前进厉声曰五十年太平天子李辅国旧为家臣不宜无礼李辅国下马失其辔又宣太上皇语曰将士各得好否于是辅国令兵士咸韬刃鞘中髙声云太上皇万福一时拜舞力士又曰李辅国拢马辅国遂拢马着靴行与将士等防侍太上皇平安到西内辅国领众既退太上皇泣持力士手曰微将军阿瞒已为兵死鬼矣九仙媛力士礼皆呜咽流涕翌日竟为辅国所搆流九仙媛于岭南安置力士礼长流逺恶处此事本在朱崖大尉所续桯史第十六条内盖以避时事所以不书也
　　杨贵妃生于蜀好食荔枝南海所生尤胜蜀者故毎嵗飞驰以进然方暑而熟经宿则败后人皆不知之也安禄山恩宠寖深上前应对杂以谐谑而贵妃常在坐诏令杨氏三夫人约为兄弟由是禄山心动及闻马嵬之死数日叹惋虽林甫养育之而国忠激怒之然其他肠有所自也
　　宗至蜀毎思张曲江则泣下遣使韶州祭之兼赉货币以恤其家其诰辞刻于白石山屋壁间
　　宗开元二十四年时在东都因宫中有怪明日召宰相欲西幸裴稷山张曲江谏曰百姓场圃未毕请待冬中是时李林甫初拜相窃知上意及班旅退佯为蹇步上问何故脚疾对曰臣非脚疾愿独奏事乃言二京陛下东西宫也将欲驾幸焉用择时假有妨于刈获则独可蠲免沿路租税臣请宣示有司即日西幸上大説自此驾至长安不复东矣旬月耀卿九龄俱罢而牛仙客进焉
　　肃宗五月五日抱小公主对山人李唐于便殿顾唐曰念之勿怪唐曰太上皇亦应思见陛下肃宗涕泣是时张氏已盛不由己矣












　　涑水记闻【司马光】
　　周恭帝幼冲军政多决于韩通通愚愎太祖英武有度量多智畧屡立战功由是将士皆爱服归心焉及将北征京师民间諠言出军之日当立检为天子宗室或挈家逃匿于外州独宫中不知之太祖闻之宻以告家人曰外间詾詾如此将若之何太祖之姊或云即魏国长公主面如铁色方在厨引面杖逐太祖击之曰大丈夫临大事可否当自决胸懐乃来家间恐怖妇女何为邪太祖黙然而出
　　太祖之自陈桥还也太夫人杜氏夫人王氏方设斋于定力院闻变王夫人惧杜太夫人曰吾儿平生竒异人皆言当极贵何忧也言笑自若太祖即位是月契丹与汉兵皆退
　　太祖常见小黄门损画殿壁者怒之曰防子可斩曰此乃天子廨舍耳汝岂得之邪
　　太祖常谓秦王侍讲曰帝王之子当务读经书知治乱之大体不必学作文章无所用也
　　太祖皇帝潜龙时虽屡以善兵着竒功而天性不好杀故受命之后其取江南也戒曹秦王潘郑王曰江南本无罪但以朕欲大一统容他不得卿等至彼慎勿杀人曹潘兵临城久之不下乃草奏曰兵久无功不杀无以立威太祖览之赫然批还其奏曰朕宁不得江南不可辄杀人也逮批诏到而城已破契勘城破乃批奏状之日也
　　太祖皇帝即位后车驾初出过大溪桥飞矢中黄繖禁卫惊骇帝披其胸笑曰教射教射既还内左右宻啓捕贼帝不听久之亦无事
　　建隆间竹木务监官患所积财植长短不齐乞剪截俾齐整太祖批其状曰汝手足指宁无长短乎胡不截之使齐长者任其自长短者任其自短御批宣和中予亲戚犹有见者
　　国初宰执大臣有前朝与太祖俱北面事周仍多在己上一日即位无所易置左右驱使皆委靡听顺无一人敢偃蹇者始听政有司承旧例设宰相以下坐次即叱去之
　　太祖性节俭寝殿设布縁苇帘常出麻屦布衫以示左右曰此吾故时所服也











　　两朝宝训【阙名】
　　真宗赋御沟柳诗令宰相两省和进陈执中诗曰一度春来一度新翠光长得照龙津君王自爱天然态恨杀昭阳学舞人其诗最尤者
