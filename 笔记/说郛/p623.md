<!-- { "loadSidebar": true } -->
　　佛岭连接叶源下湖之东而在北苑之东南隔壑源溪水道自章阪东际为丘坑坑口西对壑源亦曰壑口其茶黄白而味短东南曰曾坑【今属北苑】其正东曰后歴曾坑之阳曰佛岭又东至于张坑又东曰李坑又有硬头后洋苏池苏源郭源南源毕源苦竹坑岐头槎头皆周环佛岭之东南茶少甘而多苦色亦重浊又有篢源【篢音胆未详此字】石门江源白沙皆在佛岭之东北茶泛然缥尘色而不鲜明味短而香少为劣耳
　　沙溪
　　沙溪去北苑西十里山浅土薄茶生则叶细芽不肥乳自溪口诸焙色黄而土气自龚漈南曰挺头又西曰章坑又南曰永安西南曰南坑漈其西曰砰溪又有周坑范源温汤漈厄源黄坑石龟李坑章坑章村小梨皆属沙溪茶大率气味全薄其轻而浮浡浡如土色制造亦殊壑源者不多留膏葢以去膏尽则味少而无泽也【茶之面无光泽也】故多苦而少甘
　　茶名【茶之名类殊别故録之】
　　茶之名有七一曰白叶茶民间大重出于近嵗园焙时有之地不以山川逺近发不以社之先后芽叶如纸民间以为茶瑞取其第一者为鬬茶而气味殊薄非食茶之比今出壑源之大窠者六【叶仲元叶世万叶世荣叶勇叶世积叶相】壑源岩下一【叶务滋】源头二【叶团叶肱】壑源后坑【叶久】壑源岭根三【叶公叶品叶居】林坑黄漈一【游客】丘坑一【游用章】毕源一【王大照】佛岭尾一【游道生】沙溪之大梨漈上一【谢汀】髙石岩一【云摖院】大梨一【吕演】砰溪岭根一【任道者】次有甘叶茶树髙丈余径头七八寸叶厚而圆状类柑橘之叶其芽发即肥乳长二寸许为食茶之上品三曰早茶亦类柑叶发常先春民间采制为试焙者四曰细叶茶叶比柑叶细薄树髙者五六尺芽短而不乳今生沙溪山中葢土薄而不茂也五曰稽茶叶细而厚密芽晩而青黄六曰晩茶葢鸡茶之类发比诸茶晚生于社后七曰丛茶亦曰蘖茶丛生髙不数尺一嵗之间发者数四贫民取以为利
　　采茶【辨茶须知制造之始故次】
　　建溪茶比他郡最先北苑壑源者尤早嵗多暖则先惊蛰十日即芽嵗多寒则后惊蛰五日始发先芽者气味俱不佳唯过惊蛰者最为第一民间常以惊蛰为候诸焙后北苑者半月去逺则益晩凡采茶必以晨兴不以日出日出露晞为阳所薄则使芽之膏腴俱耗于内茶及受水而不鲜明故常以早为最凡断芽必以甲不以指以甲则速断不柔以指则多温易损择之必精濯之必洁蒸之必香火之必良一失其度俱为茶病【民间常以春隂为桴茶得时日出而采则茅叶易损建人谓之采摘不鲜是也】
　　茶病【试茶辨味必须知茶之病故又次之】
　　芽择肥乳则甘香而粥面着盏而不散土瘠而芽短则云脚涣乱去盏而易散叶梗半则受水鲜白叶梗短则色黄而泛【梗谓芽之身除去白合处茶民以茶之色味俱在梗中】乌带白合茶之大病不去乌带则色黄黒而恶不去白合则味苦澁【丁谓之论备矣】蒸芽必熟去膏必尽蒸芽未熟则草木气存【适口则知】去膏未尽则色浊而味重受烟则香夺压黄则味失此皆茶之病也【受烟谓过黄时火中有烟使茶香尽而烟臭不去也压去膏之时久留茶黄未造使黄经宿香味俱失弇然气如假鸡卵臭也】

　　大观茶论【宋徽宗】
　　尝谓首地而倒生所以供人求者其类不一谷粟之于饥丝枲之于寒虽庸人孺子皆知常须而日用不以时嵗之舒迫而可以兴废也至若茶之为物擅瓯闽之秀气钟山川之灵禀袪襟涤滞致清导和则非庸人孺子可得而知矣中澹间洁韵髙致静则非遑遽之时可得而好尚矣本朝之兴嵗修建溪之贡龙团鳯饼名冠天下而壑源之品亦自此而盛延及于今百废俱举海内晏然垂拱密勿幸致无为缙绅之士韦布之流沐浴膏泽薫陶徳化盛以雅尚相推从事茗饮故近嵗以来采择之精制作之工品第之胜烹之妙莫不盛造其极且物之兴废固自有时然亦系乎时之污隆时或遑遽人怀劳悴则向所谓常须而日用犹且汲汲营求惟恐不获饮茶何暇议哉世既累洽人恬物熙则常须而日用者固久厌饫狼籍而天下之士励志清白竞为闲暇修索之玩莫不碎玉锵金啜英咀华较筐箧之精争鉴裁之别虽下士于此时不以蓄茶为羞可谓盛世之清尚也呜呼至治之世岂惟人得以尽其材而草木之灵者亦得以尽其用矣偶因暇日研究精微所得之妙后人有不自知为利害者叙本末列于二十篇号曰茶论
　　地产
　　植产之地崖必阳圃必隂葢石之性寒其叶抑以瘠其味疎以薄必资阳和以发之土之性敷其叶疏以暴其味强以肆必资隂防以节之【今圃家皆植木以资茶之隂】隂阳相济则茶之滋长得其宜
　　天时
　　茶工作于惊蛰尤以得天时为急轻寒英华渐长条达而不迫茶工从容致力故其色味两全若或时旸欝燠芽甲奋暴促工暴力随稿晷刻所迫有蒸而未及压压而未及研研而未及制茶黄留积其色味所失已半故焙人得茶天为庆
　　采择
　　撷茶以黎明见日则止用爪断芽不以指揉虑气汗熏渍茶不鲜洁故茶工多以新汲水自随得芽则投诸水凡芽如雀舌谷粒者为鬭品一鎗一旗为拣芽一鎗二旗为次之余斯为下茶之始芽萌则有白合既撷则有乌带白合不去害茶味乌带不去害茶色
　　蒸压
　　茶之美恶尤系于蒸芽压黄之得失蒸太生则芽滑故色青而味烈过熟则芽烂故茶色赤而不胶压久则气竭味漓不及则色暗味澁蒸芽欲及熟而香压黄欲膏尽亟止如此则制造之功十已得七八矣
　　制造
　　涤芽惟洁濯器惟浄蒸压惟其宜研膏惟热焙火惟良饮而有少砂者涤濯之不精也文理燥赤者焙火之过熟也夫造茶先度日晷之短长均工力之众寡会采择之多少使一日造成恐茶过宿则害色味
　　鉴辨
　　茶之范度不同如人之有首面也膏稀者其肤蹙以文膏稠者其理敛以实即日成者其色则青紫越宿制造者其色则惨黒有肥凝如赤蜡者末虽白受汤则黄有缜密如苍玉者末虽灰受汤愈白有光华外暴而中暗者有明白内备而表质者其首面之异同难以槩论要之色莹彻而不驳质缜绎而不浮举之凝结碾之则铿然可验其为精品也有得于言意之表者可以心解又有贪利之民购求外焙已采之芽假以制造碎已成之饼易以范模虽名氏采制似之其肤理色泽何所逃于鉴赏哉
　　白茶
　　白茶自为一种与常茶不同其条敷阐其叶莹薄崖林之间偶然生出虽非人力所可致有者不过四五家生者不过一二株所造止于二三胯而已芽英不多尤难蒸焙汤火一失则已变而为常品须制造精微运度得宜则表里昭彻如玉之在璞它无与伦也浅焙亦有之但品不及
　　罗碾
　　碾以银为熟铁次之生铁者非掏拣捶磨所成间有黒屑藏于隙穴害茶之色尤甚凡碾为制槽欲深而峻轮欲鋭而薄槽深而峻则底有凖而茶常聚轮鋭而薄则运边中而槽不戛罗欲细而面则绢不泥而常透碾必力而速不欲久恐铁之害色罗必轻而平不厌数庶已细者不耗惟再罗则入汤轻泛粥面光凝尽茶之色
　　盏
　　盏色贵青黒玉毫条达者为上取其燠发茶采色也底必差深而微寛底深则茶宜立而易于取乳寛则运筅旋彻不碍击拂然须度茶之多少用盏之大小盏髙茶少则掩蔽茶色茶多盏小则受汤不尽盏惟热则茶发立耐久
　　筅
　　茶筅以觔竹老者为之身欲厚重筅欲疎劲本欲壮而末必当如劒瘠之状葢身厚重则操之有力而易于运用筅疎劲如劒瘠则击拂虽过而浮沫不生
　　缾
　　缾宜金银小大之制惟所裁给注汤害利独缾之口嘴而已嘴之口差大而宛直则注汤力而不散嘴之末欲圆小而峻削则用汤有节而不滴沥葢汤力则发速有节不滴沥则茶面不破
　　杓
　　杓之大小当以可受一盏茶为量过一盏则必归其余不及则必取其不足倾杓烦数茶必氷矣
　　水
　　水以清轻甘洁为美轻甘乃水之自然独为难得古人品水虽曰中泠惠山为上然人相去之逺近似不常得但当取山泉之清洁者其次则井水之常汲者为可用若江河之水则鱼鼈之腥泥泞之污虽轻甘无取凡用汤以鱼目蟹眼连绎迸跃为度过老则以少新水投之就火顷刻而后用
　　
　　茶不一而调膏继刻以汤注之手重筅轻无粟文蟹眼者谓之静面葢击拂无力茶不发立水乳未浃又复增汤色泽不尽英华沦散茶无立作矣有随汤击拂手筅俱重立文泛泛谓之一发葢用汤已故指腕不圆粥面未凝茶力已尽云雾虽泛水脚易生妙于此者量茶受汤调如融胶环注盏畔勿使侵茶势不欲猛先须搅动茶膏渐加击拂手轻筅重指绕腕旋上下透彻如酵蘖之起面疎星皎月灿然而生则茶之根本立矣第二汤自茶面注之周回一线急注急上茶面不动击拂既力色泽渐开珠玑磊落三汤多寘如前击拂渐贵轻匀周环旋复表里洞彻粟文蟹眼泛结杂起茶之色十已得其六七四汤尚啬筅欲转稍寛而勿速其清真华彩既已焕发云雾渐生五汤乃可少纵筅欲轻匀而透达如发立未尽则击以作之发立已过则拂以敛之结浚霭结凝雪茶色尽矣六汤以观立作乳防勃结则以筅着居缓绕拂动而已七汤以分轻清重浊相稀稠得中可欲则止乳雾汹涌溢盏而起周回旋而不动谓之咬盏宜匀其轻清浮合者饮之桐君録曰茗有饽饮之宜人虽多不为过也
　　味
　　夫茶以味为上香甘重滑为味之全惟北苑壑源之品兼之其味醇而乏风骨者蒸压太过也茶鎗乃条之始萌者木性酸鎗过长则初甘重而终微涩茶旗乃叶之方敷者叶味苦旗过老则初虽留舌而饮彻反甘矣此则芽胯有之若夫卓絶之品真香灵味自然不同
　　香
　　茶有真香非龙麝可拟要须蒸及熟而压之及干而研研细而造则和美具足入盏则馨香四逹秋爽洒然或蒸气如桃人夹杂则其气酸烈而恶
　　色
　　茶之色以纯白为上真青白为次灰白次之黄白又次之天时得于上人力尽于下茶必纯白天时暴暄芽萌狂长采造留积虽白而黄矣青白者蒸压微生灰白者蒸压过熟压膏不尽则色青暗焙火太烈则色昏赤
　　藏焙
　　数焙则首面干而香减失焙则杂色剥而味散要当新芽初生即焙以去水陆风湿之气焙用熟火置炉中以静灰拥合七分露火三分亦以轻灰糁覆良久即置焙篓上以逼散焙中润气然后列茶于其中尽展角焙未可防蔽火速彻覆之火之多少以焙之大小增减探手中炉火气虽热而不至逼人手者为良时以手挼茶体虽甚热而无害欲其火力通彻茶体尔或曰焙火如人体温但能燥茶皮肤而已内之湿润未尽则复蒸暍矣焙毕即以用久竹漆器中缄藏之隂润勿开终年再焙色常如新
　　品名
　　名茶各以圣产之地叶如耕之平园台星岩叶刚之髙峯青鳯髓叶思纯之大岚叶屿之屑山叶五崇之罗汉上水桑芽叶坚之碎石窠石臼窠【一作穴窠】叶琼叶辉之秀皮林叶师复师贶之虎岩叶椿之无又岩芽叶懋之老窠园叶各擅其美未尝混淆不可概举后相争相鬻互为剥窃防错无据不知茶之美恶在于制造之工拙而已岂岗地之虚名所能增减哉焙人之茶固有前优而后劣者昔负而今胜者是亦园地之不常也
　　外焙
