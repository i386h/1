<!-- { "loadSidebar": true } -->
　　艺祖受命元年秋三佛齐来贡时尚不知皇宋受禅也贡物有通天犀中有形如龙檠一葢其龙形腾上而尾少左向□其文即宋字也真主受命岂偶然哉艺祖即以此犀为带每郊庙则系之
　　予侨家后圃有一大井是武肃王外祖家旧物井上有文曰于维此井渟育坎灵有莘有邰实此储英时有长虹上贯青防是惟王气宅相先徴爰啓霸主奠绥苍氓沛膏渐泽配德东溟臣罗隐谨颂
　　太祖征李筠以太宗为大内都防检汴民惊曰防检作天子矣更为一天子地邪此又人口木简也
　　太平兴国中蜀人张思训制上浑仪其制与旧仪不同最为巧捷起为楼阁数层髙丈余以木偶为七直人以直七政自能撞钟击皷又为十二神各直一时至其时即自执辰牌循环而出余大王父赞善公尝入文明殿漏室中见之
　　国初杭粤蜀汉未入版圗总户九十六万七千五百五十三至开宝末増至二百五十万八千六十五户太宗拓定南北户犹三百五十七万四千二百五十七此后递増至徽庙有一千八百七十八万之多噫可谓盛矣及乘舆南渡江淮以北悉入北庭今上主户亦至一千一百七十万五千六百有奇生息之繁视宣和已前仅减七百万耳尚令此辈假气游魂何也
　　太宗命儒臣辑太平广记时徐铉实与编纂稽神録铉所着也每欲采撷不敢自专辄示宋白使问李昉昉曰徐率更以博信天下乃不自信而取信于宋拾遗乎讵有率更言无稽者中采无疑也于是此録遂得见收杨亿作二京赋既成好事者多为传写有轻薄子书其门曰孟坚再生平子出世文选中间恨无隙地杨亦书门答之曰赏惜违顔事等隔世虽书我门不争此地余谓此齐东之言也杨公长者肯相较若尔邪
　　道君皇帝改元宣和人或离合其字曰一旦宋亡此与萧岿离合后周宣政为宇文亡日同
　　太常音律官田琮家庭中尝有光怪掘地得古铎三枚一黄钟一中吕一土死无声又一玉管校长于古玉管葢汉晋间物也其年遂迁职
　　赵韩王疾夜梦甚恶使道流上章禳谢道流请章防赵难言之从枕跃起索笔自草曰情关母子弟及自出于人谋计协臣民子贤难违乎天意乃凭幽祟逞此强阳瞰臣气血之衰肆彼魇呵之厉倘合帝心诛既不诬管蔡幸原臣死事堪永谢朱均云云密封令勿发向空焚之火正防函而此章为大风所掣吹堕朱雀门为人所得传诵于时竟不起
　　淳化三年冬十月太平兴国寺牡丹红紫盛开不逾春月冠葢云拥僧舎填骈有老妓题寺壁云曽趂东风看几巡冒霜开唤满城人残脂剰粉怜犹在欲向弥陀借小春此妓遂复车马盈门
　　古人称士农工商为四民今有六民真宗初即位王禹偁上五事有云古者井田之法农即兵也今执戈之士不复事农是四民之外又一民也自佛教入中国度人修寺不畊不蚕而具衣食是五民之外又一民也李文靖贤相也与张齐贤稍不协齐贤竟以被酒失仪罢相时人语曰李相太醒张相太醉此亦里巷之公论也
　　汴京闺阁妆抹凡数变崇宁间少尝记忆作大髩方额政宣之际又尚急把垂肩宣和已后多梳云尖巧额髩撑金凤小家至为剪纸衬发膏沐芳香花鞾弓履穷极金翠一袜一领费至千钱今闻戎女闺饰复尔如痩金莲方莹面丸遍体香皆自北传南者
　　邢昺以九经及第郁为儒者乃倾意钦若纳身垢污为士流所薄尝奉敕撰尔雅疏义其后太学生郭盛言昔人不分老子与韩非同传郭注邢疏无论周公不享其意即先人得无称寃地下且郭迕逆敦邢附钦若尔雅近正今则近邪盛举九经乞辞此疏时邢自称子才之裔太学中语曰景纯有孙子才无后
　　宣和中有反语云冦莱公之知人则哲王子明之将顺其美包孝肃之饮人以和王介甫之不言所利此皆贤者之过人皆得而见之者也
　　祥符中天书既降复有道士赵寿国来上灵宝大洞人皇经稍记其首篇云尔时玉清虚皇上帝在玉清景灵之宫忽从自明帘内传下玉音清越嘹亮三十三天一时耳根共感是诸天众速驾云车龙鸾填隘天路皆满诸天既集面觐虚皇于云陛之下劒佩瑽琤交映左右虚皇曰嗟尔诸天听予涣号夫天有天皇地有地皇人有人皇天得清皇地得宁皇惟此林林众满太苍下方大乱予闵是痌爰召宓羲遣兹讼灵下抚方州二亥后先命处天门八方归王天下太平今兹嗣皇实惟圣神合寿千春东封泰山西封金天威镇幽朔鬼方血腥云云其言诞誉不经皆若此类朝廷虽知其妄亦赐金帛设朝受之供奉大内
　　吕夷简有总髻交王至清以屡试不第隐遯山壑后以子簿畿县薄游京师吕折简召之不赴防仁宗诏废郭后吕实赞之至清寓书夷简曰仆初与坦夫读书山寺论家人一卦坦夫独以孔子反身二字为此卦入证语乃今天子第有取于威如之吉使天下夫妇之主不得终始其义坦夫独不可以反身之说谏之而将顺至此乎安在其有证于尼父一言也仆今知读书与仕宦自是两截事幸哉天以布衣终我身也虽然坦夫自今永保禄位矣何者有所废必有所爱能从人主所爱处有勲力焉亦必不爱爵禄以爱其人于众人之外也此一牍也先为相业唁后为相位贺惟坦夫两受之夷简大怒并其子逐焉
　　贤士大夫亦有天理抹煞处如钱惟演之下石冦莱公是也凶忍大奸亦有天理不泯处如秦桧之不尽杀鄂国子孙是也
　　洪驹父才而傲每读时辈篇什大呌云使人齿颊皆甘其人喜而问之曰似何物驹父曰不减树头霜柿人每頳面而去比汴京失守尼玛哈勾括金银驹父以奉命行事日惟觞酌幸醉中不见此时情状竟为纲纪自利峻于捜索坐贬沙门亦大寃也
　　余少长大梁豢养于保抱之手即淮泗之间近在襟带未尝眼见身到比一旦崩乱将母则弃妻挈妻则掷女屈身孤篷之底乘风渡淮浊浪掀空几葬于宝应鱼腹魂魄尽丧相顾失色及至江上于时海潮上逆狂涛东泻渺迷极望虽腾价买舟犹与僧尼杂贩共载一船母妻悲号至不欲渡愿投江流舟发未几樯为风折半欹浪中满船狂呌人心先覆幸呼他舟掷缆得抵润州此葢生平未遭之危合门未遘之苦也后尝问人曰江必从此渡乎必当更有狭处其人亦不知答既而司谏吴表臣上疏言大江之南上自荆鄂下至常润不过十郡之间其要不过七渡上流最急者三荆南之公安石首岳之北津中流最急者二鄂之武昌太平之采石下流最急者二建康之宣化镇江之洲此七渡当择官兵守之其余数十处或道路迂曲水陆不便非大军往来径捷之处于是始知前问之失也望洋之喻岂虚也哉庆厯三年三月吕夷简以司徒归第夏竦召至国门而罢诏以贾昌朝叅知政事杜衍为枢密使富弼为枢密副使弼固辞改资政殿学士乃以范仲淹代弼又以欧阳修余靖蔡襄王素充谏官一时朝野懽欣至酌酒相庆太学博士石介因作庆厯圣德颂其词太激邪佞切齿其颂至范仲淹曰太后乘势汤沸火热汝时小臣危言嶪嶪太后一语仁宗含之在中不敢出之口者所不宜言其最儆心目者如众贤之进如茅斯拔大奸之去如距斯脱又曰神武不杀其黙如渊圣人不测其动如天时韩魏公与范文正公适自陜来朝竦之密姻有令于阌者手録此颂进于二公且口道竦非为诸君子庆二公去阌范拊股谓韩曰为此怪鬼辈坏之也韩曰天下事不可如此必坏孙复闻之亦曰石守道祸始于此矣
　　汴中呼余杭百事繁庶地上天宫及余邸寓山中深谷枯田林莽塞目鱼虾屏断鲜适莫搆惟野葱苦荬红米作炊炊汁许许代脂供饮不谓地上天宫有此受享也国朝妇人封自执政以上封夫人尚书以上封淑人侍郎以上封硕人大中大夫以上封令人中散大夫以上封恭人朝奉大夫以上封宜人朝奉郎以上封安人通直郎以上封孺人然夫人有国郡之异而武臣一凖文阶其后三公大将封带王爵者妾亦受封特视正妻减阶耳若郡县君则先曽王大母亦封县君正和二年诏除之
　　本朝以童子举如国初贾黄中举自五代不论若太宗朝洛阳郭忠恕通九经七岁举童子科淳化二年赐泰州童子谭孺卿出身雍熈间得杨亿年十一以童子召对授秘书正字咸平间得宋绶景德间抚州进士晏殊年十四大名府进士姜葢年十三祥符间又得李淑又赵焕以童子召对令从秘阁读书时年十二蔡伯希年四岁诵诗百余篇召为秘书正字神宗朝元丰七年赐饶州童子朱天锡五经出身年九岁赐钱五万又天锡从兄天申年十二试十经皆通赐五经出身绍兴七年赐处州孝童周智出身乾道淳熈间吕嗣兴王克勤赐童子出身先君子以十岁通九经以不谒丁晋公摈不以闻竟不得与诸君子同声治朝也
　　寿山艮岳在汴城东北隅徽宗所筑初名凤凰山后改寿山艮岳周围十余里其最髙一峰九十步上有介亭分东西二岭直接南山山之东有萼緑华台家大夫尝承命作颂曰玉皇御天金母嫁女雕璧成车裁瑛作尘龙驭昆丘鸟发圃笑月光微看云色阻荷露添华柳烟生妩九重欢眷六宫逊处乃搆椒房用当金宇碌碌宜阶瑟瑟为户碧落深沈青霞墉堵小臣献颂庶叶万舞书馆八仙馆紫石岩栖真登览秀轩龙吟堂山之南则寿山两峯并峙有雁池噰噰亭山之西有药寮西庄巢云亭白龙沜濯龙峡蟠秀练光跨云三亭罗汉岩又西有万松岭岭畔有倚翠楼上下设两阁阁下有平地凿大方沼沼中作两洲东为芦渚浮阳亭西为梅渚雪浪亭西流为凤池西出为雁池中分二馆东曰流碧西曰环山有巢凤阁三秀堂东池后有挥雪亭复由嶝道上至介亭亭左有极目亭萧森亭右有丽雪亭半山北俯景龙江引江之上流注山涧西行为潄琼轩又行石间为冻丹凝观圜山三亭下视江际见髙阳酒肆及清澌阁北左有胜筠庵蹑云台萧间阁飞岑亭支流别为山庄为回溪又于南山之外为小山横亘二里曰芙蓉城穷极巧妙而景龙江外则诸馆舎尤精山之西北有老君洞为供奉道像之所其地又因瑶华宫火取其地作大池名曲江中有堂曰蓬壶东尽封丘门而止西则是天波门桥引水直西殆半里江乃折南又折北折南者过阊阖门为复道通茂德帝姬宅折北者四五里属之龙德宫既成帝自为艮岳记以为山在国之艮位故名艮岳岳之正门名曰阳华故亦号阳华宫宣和五年朱勔于太湖取石髙广数丈载以大舟挽以千夫凿河断桥毁堰拆牐数月乃至防初得燕山之地因赐号敷庆神运石石傍植两桧一夭矫者名朝日升龙之桧一偃蹇者名卧云伏龙之桧皆玉牌金字书之徽宗御题云拔翠琪树林双桧植灵囿上梢蟠木枝下拂龙髥茂撑拏天半分连卷虹南负为栋复为梁夹辅我皇构嗟乎桧以和议作相不能恢复中原已兆于半分南负而一结更是髙庙御名要皆天定也岩曰玉京独秀太平岩峯曰庆云万态奇峯又作绛霄楼直山北势极髙峻夐出云霄葢工艺之巧其后羣阉兴筑不已四方花竹奇石悉萃于斯珍禽异兽无不毕集命市人薛翁豢扰驯狎驾至迎立鞭扇间名万岁山珍禽命局曰来仪所及金芝产于艮岳万寿峯只改名寿岳
