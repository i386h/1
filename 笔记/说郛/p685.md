<!-- { "loadSidebar": true } -->
　　洛花见纪于欧阳公者天彭往往有之此不载载其着于天彭者彭人谓花之多叶者京花单叶者川花近嵗尤贱川花卖不复售花之旧栽曰祖花其新接头有一春两春者花少而富至三春则花稍多及成树花虽益繁而花叶减矣状元红者重叶深红花其色与鞓红潜绯相类而天姿富贵彭人以冠花品多叶者谓之第一架叶少而色稍浅者谓之第二架以其髙出众花之上故名状元红或曰旧制进士第一人即赐茜袍此花如其色故以名之祥云者千叶浅红花妖艳多态而花叶最多花户王氏谓此花如朶云状故谓之祥云绍兴春者祥云子花也色淡伫而花尤富大者径尺绍兴中始传大抵花户多种花子以观其变不独祥云耳胭脂楼者深浅相间如胭脂染成重趺累蕚状如楼观色浅者出于新繁勾氏色深者出于花户宋氏又有一种色稍下独勾氏花为冠金腰楼玉腰楼皆粉红花而起楼子黄白间之如金玉色与胭脂楼同类双头红者并蔕骈蕚色尤鲜明出于花户宋氏始秘不传有谢主簿者始得其种今花户往往有之然养之得地则嵗嵗皆双不尔则间年矣此花之絶异者也富贵红者其花叶圆正而厚色若新染干者他花皆落独此抱枝而槁亦花之异者一尺红者深红颇近紫色花面大防尺故以一尺名之鹿胎红者鹤翎红子花色红微带黄上有白防如鹿胎极化工之妙欧阳公花品有鹿胎花者色紫花与此颇异文公红者出于西京潞公园亦花之丽者其种传蜀中遂以文公名之政和春者浅粉红花有丝头政和中始出醉西施者粉白花中间红晕状如酡顔迎日红与醉西施同类浅红花中特出深红花开最早而妖丽夺目故以迎日名之彩霞者其色光丽烂然如霞叠罗者中间琐碎如叠罗纹胜叠罗者差大如叠罗此三品皆以形而名之瑞露蝉亦粉红花中抽碧心如合蝉状干花者粉红花而分蝉旋转其花亦大千叶小千叶皆粉红花之杰者大千叶无碎花小千叶则花蕚琐碎故以大小别之此二十一品皆红花之著者也紫綉毬一名新紫花葢魏花之别品也其花间正如綉毬状亦有起楼者为天彭紫花之冠乾道紫色稍淡而晕红出未十年泼墨者新紫花之子花也单叶深黑如墨欧公记有叶底紫近之葛巾紫花圆正而富丽如世人所戴葛巾状福严紫亦重叶紫花其叶少于紫綉毬莫详所以得名按欧公所纪有玉板白出于福严院土人云此花亦自西京来谓之旧紫花岂亦出于福严耶禁苑黄葢姚黄之别品也其花闲淡髙秀可亚姚黄庆云黄花叶重馥郁然轮囷以故得名青心黄者其花心正青一本花往往有两品或正圆如毬或层起成楼子亦异矣黄气毬者淡黄檀心花叶圆正间背相承敷腴可爱玉楼子者白花起楼髙标逸韵自然是风尘外物刘师哥者白花带微红多至数百叶纎妍可爱莫知何以得名玉覆盆者一名玉炊饼葢圆头白花也碧花止一品名曰欧碧其花浅碧而开最晩独出欧氏故以姓着大抵洛中旧品独以姚魏为冠天彭则红花以状元红为第一紫花以紫綉毬为第一黄花以禁苑黄为第一白花以玉楼子为第一然户嵗益培接新特间出将不特此而已好事者尚屡书之
　　风俗记第三
　　天彭号小西京以其俗好花有京洛之遗风大家至千本花时自太守而下往往即花盛处张饮帟幙车马歌吹相属最盛于清明寒食时在寒食前者谓之火前花其开稍久火后则易落最喜阴晴相半时谓之养花天栽接剔治各有其法谓之弄花其俗有弄花一年看花十日之语故大家例惜花可就观不敢轻翦盖翦花则次年花絶少惟花户则多植花以牟利双头红初出时一本花取直至三十千祥云初出亦直七八千今尚两千州家嵗常以花饷诸台及旁郡蜡蔕筠篮旁午于道予客成都六年嵗常得饷然率不能絶佳淳熙丁酉嵗成都帅以善价私售于花户得数百苞驰骑取之至成都露犹未晞其大径尺夜宴西楼下烛焰与花相映影摇酒中繁丽动人嗟乎天彭之花要不可望洛中而其盛已如此使异时复两京王公将相筑园第以相夸尚予幸得与观焉其动荡心目又宜何如也明年正月十日山阴陆游书

　　牡丹荣辱志【丘璩】
　　花卉蕃膴于天地间莫逾牡丹其貌正心荏茎节蔕蕊耸抑捡旷有刚克柔克态逺而视之疑美丈夫女子俨衣冠当其前也茍非钟纯淑清粹气何以备全徳于三月内迂愚叟頥造化意以荣辱志其事欲姚之黄为王魏之红为妃无所忝冒何哉位既尊矣必授之以九嫔九嫔佐矣必之以世妇世妇广矣必定之以保傅保傅任矣则彤管位矣则命妇立命妇立则嬖幸愿嬖幸愿则近属睦近属睦则疎族亲疎族亲则外屏严外屏严则宫闱壮宫闱壮则丛脞革丛脞革则君子小人之分达君子小人之分达则亨泰屯难之兆继继之者莫大乎善也成之者莫大乎性也禀乎中根本茂矣善归已色香厚矣如是则施之以天道顺之以地利节之以人欲其栽其接无竭无灭其生其成不缩不盈非独为洛阳一时欢赏之盛将以为天下嗜好之劝也
　　姚黄为王
　　名姚花以其名者非可以中色斥万乘之尊故以王以妃示上下等夷也
　　魏红为妃
　　天子立后以正内治故关雎为风化之治妃嫔世妇所以辅佐淑徳符家人之卦焉然后鹊巢采苹采蘩列夫人职以助诸侯之政今以魏花为妃配乎王爵视崇髙富贵一之于内外也
　　九嫔
　　牛黄　　　细叶寿安　九蕊真珠
　　鹤翎红　　鞓红　　　潜溪绯
　　朱砂红　　添色红　　莲叶九蕊
　　世妇
　　麤叶寿安　甘草黄　　一捻红
　　倒晕檀心　丹州红　　一百五
　　鹿胎　　　鞍子红　　多叶红
　　献来红
　　今得其十别求异种补之
　　御妻
　　玉版白　　多叶紫　　叶底紫
　　左紫　　　添色紫　　红莲蕚
　　延州红　　骆驼红　　紫莲蕚
　　苏州花　　常州花　　润州花
　　金陵花　　钱塘花　　越州花
　　青州花　　密州花　　和州花
　　自苏台会稽至歴阳郡好事者众栽殖尤伙八十一之数必可备矣
　　花师傅
　　蓂荚　　　指佞草　　莆莲
　　防胎芝　　萤火芝　　五色灵芝
　　九茎芝　　碧莲　　　瑶花
　　碧桃
　　花彤史
　　同頴禾　　两歧麦　　三脊茅
　　朝日莲　　连理木　　薝卜花
　　长乐花
　　花命妇
　　上品芍药　黄楼子等　粉口
　　栁浦　　　茅山冠子　醉美人
　　红缬子　　白缬子　　黄丝头
　　红丝头　　蝉花　　　重叶海棠【出蜀中】
　　千叶瑞莲
　　花嬖幸
　　中品芍药　长命女花【出蜀中】素馨
　　茉莉　　荳　　　　虞美人【出蜀中】
　　丁香　　　含笑　　　男真
　　鸳鸯草【出蜀中】女真　　　七寳花
　　石蝉花【出蜀中】玉蝉花【出蜀中】
　　花近属
　　琼花　　　红兰　　　桂花
　　娑罗花　　棣棠　　　迎春
　　黄拒霜　　黄鸡冠　　忘忧草
　　金铃菊　　酴醿　　　山茶
　　千叶石榴　玉蝴蝶　　黄酴醿【出蜀中】
　　玉屑
　　花疎属
　　丽春　　　七寳花【出蜀中】石花【出蜀中】
　　石岩　　　千叶菊　　紫菊
　　添色拒霜　羞天花　　金钱
　　金鳯　　　山丹　　　吉贝
　　木莲花　　石竹　　　单叶菊
　　滴滴金　　红鸡冠　　矮鸡冠
　　黄蜀葵　　千叶郁李
　　花戚里
　　旌节　　　玉盘金盏　鵞毛金鳯【出蜀中】
　　瑞圣　　　瑞香　　　御米
　　都胜　　　玉簪
　　花外屏
　　金沙　　　红蔷薇　　黄蔷薇
　　玫瑰　　　密有　　　刺红
　　红薇　　　紫薇　　　朱槿
　　白槿　　　海木　　锦带
　　杜鹃　　　栀子　　　紫荆
　　史君子　　凌霄　　　木兰
　　百合
　　花宫闱
　　诸类桃　　诸类李　　诸类梨
　　诸类杏　　红梅　　　早梅
　　樱桃　　　山樱　　　蒲桃
　　木　　　桐花　　　栗花
　　枣花　　　木锦　　　红蕉
　　花丛脞
　　红蓼　　　牵牛　　　鼓子
　　芫花　　　蔓陀罗　　金灯
　　射干　　　水葓　　　地锦
　　地钉　　　黄踯躅　　野蔷薇
　　荠菜花　　夜合　　　芦花
　　杨花　　　金雀儿　　菜花
　　花君子
　　温风　　　细雨　　　清露
　　暖日　　　微云　　　沃壤
　　永昼　　　油幕　　　朱门
　　甘泉　　　醇酒　　　珍馔
　　新乐　　　名倡
　　花小人
　　狂风　　　猛雨　　　赤日
　　苦寒　　　蜜蜂　　　蝴蝶
　　蝼蚁　　　蚯蚓　　　白昼青蝇
　　黄昏蝙蝠　飞尘　　　妬芽
　　蠧　　　　麝香　　　桑螵蛸
　　花亨泰
　　闰三月　　　　　五风十雨
　　主人多喜事　　　婢能歌乐
　　妻孥不倦排当　　僮仆勤干
　　子弟韫借　　　　正开值生日
　　欲谢时待解醒　　门僧解栽接
　　借园亭张筵　　　从贫处移入富家
　　花屯难
　　丑妇妬与怜　　　猥人爱与嫌
　　盛开值私忌　　　主人悭鄙
　　和园卖与屠沽　　三月内霜雹
　　赏处着棊鬬茶　　筵上持七八
　　盛开债主临门　　箔子遮围
　　露头跣足对酌　　遭权势人乞接头
　　剪时和花眼　　　正欢赏酗酒
　　头戴如厠　　　　听唱辞传家宴
　　酥煎了下麦饭　　凋落后苕菷扫
　　园吏浇湿粪　　　落村僧道士院观里

　　扬州芍药谱【王观】
