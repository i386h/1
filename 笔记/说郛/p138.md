<!-- { "loadSidebar": true } -->
　　论理论已之所当为须从根本论论事论古人之所为须就事势上论
　　有诸中必施于事乃为善诚甫曰君子存其在我者物来斯应何必寻事做存其在我应物而未尝误乃为善也
　　仲尼多爱爱义子长多爱爱竒
　　农师上殿神庙问洛河何以不冻奏云臣闻之有礜石焉礜石之力比钟乳十倍
　　好作为者多计虑而久谙厯者若无谋知艰难者必辨防而漫不省事者能耳顺
　　曲礼曰毋不敬毋不敬则焉有傲欲傲不可长欲不可从疑注防之言非经也
　　蔡君谟守福州上元日令民家一家防灯七盏陈烈作大灯长丈余大书云富家一盏灯太仓一粒粟贫家一盏灯父子相对哭风流太守知不知犹恨笙歌无妙曲君谟见之还舆罢灯
　　人生而静天之性也感物而动性之欲也
　　范文正有言作官公罪不可无私罪不可有
　　出无谓之言行不必为之事不如其已
　　以简傲为髙以谄谀为礼以刻薄为聪明以阘茸为寛大胥失之矣
　　越人按图而言燕遇燕人则北矣岂若知燕而不言者耶读崔氏珎庖而谓能精于饮馔岂若调和适口习熟自然应法问其法则不能言者耶
　　富人有子不自乳而使人弃其子而乳之贫人有子不得自乳而弃之乳他人之子富人懒行而使人肩舆贫人不得不行而又肩舆人是皆习以为常而不察者也天下事习以为常而不察者推此亦多矣而人不以为异悲夫
　　问世间名相事理如何得通解云但得本莫求末贤来问却是甚知若自有知却更问甚夫子常似怕人也似人骂也不动打也不动好怯怯地不如人
　　水土二行各兼信智
　　师朴入寺归魏公问所买之物云千三魏公责之曰此俚巷之谈非对尊长辞何不云一贯三百
　　荆公与魏公议事不合曰如此则是俗吏所为魏公曰公不相知某真一俗吏也使尔多财吾为尔宰其财最是难事
　　夀禅师日行一百二十事本老行三之一或问不亦劳乎荅曰善念熟
　　子厚与其叔安仁令书云弊政之后谅烦整葺寛而不弛猛而不残待寄居游士以礼而不与之交私一切守法于人情从容此亦吾叔所能办也
　　大司徒以保息养万民六曰安富抑兼并
　　以有心息念则愈纷扰一寓诸敬则俱无事
　　多权者害诚好功者害义取名者贼心
　　墨子之徳至矣而君子弗学也以其舍正道而之他也相如太史迁之才至矣而君子弗贵也以其所谓学者非学也
　　通乎昼夜之道而知昼夜死生之道也
　　知生之道则知死之道尽事人之道则尽事鬼之道死生人鬼一而二二而一者也
　　学不贵博贵于正而已矣言不贵多贵于当而已矣政不贵详贵于顺而已矣
　　学为易知之为难知之非难也体而得之为难致曲者就其曲而致之也
　　吾未见啬于财而能为善者也吾未见不诚而能为善者也
　　形易则性易性非易也气使之然也
　　徳盛者言传文盛者言亦传
　　名数之学君子学之而不以为本也言语有序君子知之而不以为始也
　　古之学者为已其终至于成物今之学者为物其终至于防已
　　杞栁荀子之説也湍水杨子之説也
　　自夸者近刑自喜者不进自大者道逺
　　见摄生者而问长生谓之大愚见卜者而问吉凶谓之大惑
　　申公薨范纯夫托山谷草遗表表成不用又尝托山谷草司马公休谢起碑楼表窜改正余数字以示山谷畧无忤色但逊谢而已
　　东坡好戏谑语言或稍过纯夫必戒之东坡每与人戏必祝曰勿令范十三知纯夫旧行第十三也
　　东坡谓范纯夫曰公之文可以经世皆不刋之説如某但渉猎为文耳
　　元祐中客有见伊川先生者凡案间无他书惟印行唐鉴一部先生谓客曰近方见此书自三代以后无此议论崇宁初纯夫子冲见栾城先生于頴昌栾城曰老来不欲泛观书近日且看唐鉴
　　范纯夫久在经筵进职青琐引疾乞归蜀章十上得请以待制知梓州翌日丞相奏事帘前太母宣谕曰范侍讲求去甚力故勉徇其请昨日孩儿再三留他【谓哲宗】可谕与且为孩儿留未可求出前降指挥不行于是公不复有请
　　范纯夫每次日当进讲是夜讲于家羣从子弟毕集听焉讲终防汤而退
　　元祐末纯夫数上防论时事其言尤激切无所顾避文潜少游恳劝以谓不可公意竟不囬其子冲亦因问言之公曰吾出剑门闗称范秀才今复为一布衣何为不可其后谪多缘此数章也
　　绍圣初籍定元祐党止数十人世号精选其后乃泛滥人以得预为荣而议者不以为当也刘莘老梁况之终于贬所因尚沬之言朝廷以二公既没不及再贬故诸子尽废范纯夫以是移化事实不类其子冲亦停官竟不知当时如何行遣也
　　纯夫著作郎兼侍读谒告省蜀公于许上以手诏抚问蜀公并赐茶药又遣中使赐纯夫银百两为路费自太母垂帘未尝有此赐也
　　司马植云神宗疾大渐太母谕梁惟简曰令你新妇做一领黄褙子十来嵗孩儿着得者不得令人知次日惟简袖进哲宗即位柩前衣此褙子也
　　邵成章云元祐中太母下诏东坡视草云茍有利于社稷予何爱于髪肤纯夫云此太母圣语也子瞻直言之李若谷教一初官云勤谨和缓其人云勤谨和已闻命矣缓字未谕李云甚事不因忙后错了
　　刘器之云富郑公年八十书座屏云守口如瓶防意如城
　　温公以杨子论性为近不取孟荀又谓性如地善如五谷恶如莨莠地岂容只生谷而不生莠耶学者当除莠养谷耳


　　涪翁杂説【黄庭坚】
　　燕人脍鲤方寸切其腴以防所贵腴鱼腹下肥处也故杜子美诗云偏劝腹腴贵年少
　　醢人云羞豆之实食糁食郑司农云食以酒为饼贾公彦云粥也以酒为饼若今起胶饼郑司农云糁食菜餗蒸贾公彦云若今煮菜谓之蒸菜起胶饼葢今炊饼蒸菜葢今褁鲭邪蜀人凡果蔬皆渍之醯以为蒸餗周官醯人云醯人掌五齐七菹王举则供齐葅醯物六十瓮齐即虀也岂蜀人尚有古风耶
　　在旁曰帷在上曰幕四合象宫室曰幄坐上承尘曰帟凡言设大次小次者皆幄也大次在坛壝之外小次去坛逺矣
　　凡言货贿金玉曰货布帛曰贿货自然物贿以人功乃成
　　水钟曰泽泽无水曰薮
　　上于下曰赐下于上曰献若尊敬前人虽上于下亦曰献通行曰馈上于下下于上及平敌相与皆可曰馈大司徒里宰以嵗时合耦于耡郑康成云耡者里宰治处若今街弹之室于此合耦今昆阳城中有汉街弹碑土训掌道地图以诏地事道地慝郑康成云地慝若瘴蛊然贾公彦云障即瘴气出于地也蛊即蛊毒人所为也
　　保氏敎国子六艺三曰五射四曰五驭郑司农云五射白矢参连剡注襄尺井仪也五驭鸣和鸾逐水曲过君表舞交衢逐禽左贾公彦云白矢者矢在矦而贯矦过见其镞白参连者前放一矢后三矢相连而去也剡注者谓羽头髙镞低而去剡剡然襄尺者臣与君射不与君并立襄君一尺而退井仪者四矢贯镞如井之容鸣和鸾者和者在式鸾者在行升车则马动马动则鸾鸣鸾鸣则和应逐水曲者御者逐水势之屈曲而不坠水过君表者竭纒旃以为门间容掘驱而系则不得入舞交衢者御车在交道车旋应于舞节也逐禽左者御驱逆之车驱禽兽使左当人君所射凡君自左射故公彦又云此当先郑别有所见或以义而言以义而言则不可言别有所见则可又不知公彦何依据如是训释也小宰云听买卖以质剂司市云以质剂结信而止讼质人云大市以质小事以剂郑康成云质剂为两书一札同同而别之长曰质短曰剂若今下手书贾公彦云汉时下手书若今画指劵岂今细民弃妻手摹者乎不然则今婢劵不能书者画指节及江南田宅契亦用手摹也
　　太祝办九即拜也一曰稽首拜头至地也二曰顿首拜叩头至地也三曰空首拜头至手所谓拜手也唐人书末言谨空盖空首也九曰肃拜但俯下手若今时撎又曰介者不拜左氏云为事故敢肃使者又曰推手曰揖引手曰撎宋子京别纸多云伏奉手毕南人谓笔为毕因效之盖以为手笔耳子京乃谓手简尔雅简谓之毕学记曰呻其占毕
　　上古之人夜则伏常苦恙蛊食人心故晨兴相见辄相问言得无恙乎
　　左思蜀都赋云卭竹縁岭菌桂临崖旁植龙目侧生荔枝故张九龄赋荔枝云虽观上国之光而被侧生之诮老杜亦云侧生野岸及江蒲不热丹宫满玉壶云壑布衣鲐背死劳人害马翠眉须也龙眼惟闽中及南越有之太冲自言十年作赋三都所有皆责土物之贡至于言龙目亦不自知其失也云壑布衣盖言临武长唐羌也
　　左传子产曰寡君之二三臣札瘥夭昏大死曰札小疫曰瘥短折曰夭未名曰昏
　　荀卿云蠏六跪而二螯其实八跪也盖古人作语诗有省不省耳杨子云蠏蠏郭索后蚓黄泉语约而寡过也
　　论俗字呼
　　防【郎假反】直【音鲊】泥不熟也中州人谓蜀人放诞不遵轨辙曰川防直
　　孔子于卿防恂恂如也汉碑今在者多书党作防恂恂凡古人书复语则书二字今人或于字下作一防或两防皆非也
　　橙橘属也枨两旁长木也司马相如上林赋曰黄江橙楱玉藻曰君入门士介拂橙楱音太蔟之蔟武陵有一种小橘名楱疑即今之金橘今人书凳【丁邓反】为橙非是傀儡戏木偶人也或曰当书魁礨葢象古之魁礨之士彷佛其言行也








　　云麓漫抄【赵彦卫】
　　唐有三院御史侍御史谓之台院殿中侍御史谓之殿院监察御史谓之监院太常寺有四院天府院御衣院乐悬院神厨院皆子司耳五代有枢宻院盐铁院粮料院等品秩亦不髙本朝枢宻本立礼均二府又有学士院舍人院为两制下则粮料审讣进奏官告登闻金皷是为六院皇子之居谓之某王宫王子则分院世俗目之曰宫院僧寺亦赐名院而院之为义始不一矣周礼皷人以雷皷皷神祀灵皷皷社祭路皷皷鬼享鼖皷皷军事鼛皷皷役事晋皷皷金奏郑氏注云雷皷八面皷也灵皷六面皷也路皷四面皷也鼖皷两面皷也鼛皷晋皷不言几面则一面无疑矣故乐府用其説乃作一皷而八出或六出四出不惟不能考击所谓两面者但以两头有革者便为两面则鼛晋与鼖皷无别矣陈祥道礼书释云八面六面四面由言八枚六枚四枚按周礼韗人为皋陶皷长八尺皷四尺中围加三之一谓之鼖鼓又为鼛鼔长寻有四尺皷四尺倨句罄折郑司农云皷四尺谓面四尺司农去周不逺其言当有所据不应前后自异则八面六面四面两面从可知矣皋有罄折之势而礼家反不以此为据何耶
　　唐制起居郎起居舍人在紫宸内阁则夹香案立殿下直第二螭首和墨濡笔皆即坳处时号螭头所谓螭首者盖殿陛间压阶石上镌凿之餙今僧寺佛殿多有之或云唐殿多于陛之四角出石螭首不应史云殿下第二螭首也
　　唐三司使有三凡鞫狱以尚书侍郎与御史中丞大理卿为三司使中叶以后有三司使总戸部盐铁度支皇太子监国则詹事左右庶子亦号三司使
　　故事百官入朝并乘马政和三年十二月十一日以雪滑特许暂乘车轿不得入宫门候路通依常自渡江后方乘轿迄今不改
