<!-- { "loadSidebar": true } -->
　　李逺体物縁情皆谓臻妙尝有赠筝妓伍卿诗云轻轻没后更无筝玉腕红纱到伍卿坐客满筵都不语一行哀雁十三声咏鸳鸯云鸳鸯离别伤人意似鸳鸯试取鸳鸯看多应共寸肠又卢尚书哭李诗云昨日舟还浙水湄今朝丹旐欲何为才收北浦一竿钓未了西斋半局棊洛下已平子赋临川争冩谢公诗不堪旧里经行处风木萧萧邻笛悲
　　王易简
　　王易简萧希甫下及第名居榜尾不看榜归华山寻就山释褐授华州幕官后拜左拾遗又辞官归隠畱诗曰汨没朝过愧不才谁能低折向尘埃青山得去且归去官职有来且自来再入升朝官位諌垣台阁三十年官至八座乞致仕归华山十年而终
　　裴皥
　　裴皥官至礼部尚书放三榜四人拜相桑维翰窦正固张砺马裔孙清泰二年马裔孙知贡举才放榜谢恩引诸生诣座主宅谒拜裴公以诗示云宦途最重是文衡天与愚夫着盛名三主礼闱年八十门生门下见门生未开宴裔孙登庸
　　崔公佐
　　崔公佐牧名郡日宴賔僚有一客巾屦不完衣破肘见突筵而入崔喜其来令下牙筹引满数觥神色自若饮妓骇其蓝缕因大噱客献诗曰破额幞头衫也穿使君犹许对华筵今朝幸倚文章守遮莫青蛾笑揭天崔令掩口无咍贤士
　　张祜
　　张祜素籍诗名凡知己者皆当世英儒故杜牧之云谁人得似张公子千首诗轻万户侯祐有华清宫诗为世所称云龙虎旌旗雨露飘凤池歌防玉山遥明皇上马太真去红杏满园香自销
　　王定保
　　王定保唐光化三年李渥侍郎下及第吴子华侍郎脔为婿子华即世定保南逰湖湘无北归意吴假缁服自长安来明日访其良人白于马武穆王令引见定保于定保寺吴隔帘诮之曰先侍郎重先辈以名行俾妾侍箕箒侍郎没虑先辈以妾改适是以不逺千里来明侍郎之志定保不胜惭赧致书武穆乞为婿吴确乎不拔定保为盟毕世不婚矣吴归吴中外家沈彬有诗赠定保云仙桂曾攀第一枝薄逰湘水阻佳期皋桥已失齐眉愿萧寺行逢落发师废苑露寒兰寂寞丹山雪断凤参差闻公已有平生约谢絶女萝依兔丝定保后为马不礼奔五羊依刘氏官至卿
　　王着
　　王着洛阳人也七嵗能属文十四进士及弟初依师宛勾县张嘏东京应举乆不知消息赁居相国寺东因出通衢忽遇张嘏遂邀茶肆叙阔至乃赋蝴蝶诗最嘉云今夜君栖芳草里为消息到王孙嘏无言忽然不见但惊问乡人云卒已半年着自及第便歴华省至翰林学士只及中年而终

　　説郛卷十七下
<子部,杂家类,杂纂之属,说郛>
　　钦定四库全书
　　説郛卷十八上　　　　　元　陶宗仪　撰侯鲭録【赵徳麟】
　　文选古诗云文彩双鸳鸯裁为合欢被着以长相思縁以结不解注被中着绵谓之长相思绵绵之意縁被四边缀以丝缕结而不解之意余得一古被四边有縁真此意也着谓充以絮
　　緑沉事人多不知老杜云雨抛金鎻甲苔卧緑沉枪又皮日休竹诗云一架三百本緑沉森冥冥始知竹名矣又见吴淑事类赋云緑沉亦复精坚引广志曰緑沉古弓名又引刘劭赵郡赋曰其器用则六弓四弩緑沉黄间堂溪鱼膓了令角端
　　李贺诗中用小怜事北齐冯淑妃名也
　　竹生花其年便枯六十年一易根必结实而枯死实落土复生六年还成町也竹谱云竹不刚不柔非草非木枯必六十复亦六年是也
　　东坡云世之对偶如红生白熟手文脚色二对无复加也又云与我周旋宁作我为郎憔悴却羞郎亦的矣余诗中有青州从事对白水真人公极称之云二物皆不道破为妙
　　唐太宗贞观初内宴长孙无忌造倾杯曲又乐府杂録云宣宗善吹芦管自制此曲
　　唐髙宗龙翔中置三国子监
　　唐徳宗建中三年用韦都賔陈京请借京城官商钱大索得八十万贯时度支杜佑曰月费钱一百万本朝元丰中毕仲术编备对月支六十二万余贯金帛不在数自大观之后不知月用几何
　　崔赵公尝问径山曰弟子出家得否径山曰出家是丈夫事非将相所为
　　李直方尝第果实若贡士者以緑李为首楞梨为副樱桃为三甘蔗为四蒲桃为五或荐荔枝曰寄举之首又曰栗如之何曰最有实事不八九始范晔以诸香品味时軰朱虚侯撰百官本草皆此类也
　　近时诗僧难得佳者余杭参寥云风蒲猎猎弄轻柔欲立蜻蜓不自由六月临平山下路藕花无数满汀洲苏州僧仲殊本文士也因事出家有州诗云北固楼前一笛风防云飞出建昌宫江南二月多芳草春在蒙蒙细雨中
　　西京杂记载陆贾云目瞤得酒食灯花见钱财干鹊噪而行人至蜘蛛集而百事喜
　　董仲舒曰太平之世则风不鸣条开甲散萌而已雨不破块濡叶津根而已雷不惊人号令启发而已电不目宣示光耀而已雾不塞望浸滛被泊而已雪不封陵弭害消毒而已云则五色而为庆雨则三日而成膏露则结珠而为液此圣人在上则隂阳和而风雨时也政多纰缪则隂阳不调风发屋雨溢河雹至牛目雪杀驴此皆隂阳相荡为祲沴之故也
　　李广与兄弟猎于宜山之北见卧虎焉射之一矢即毙断其头为枕示服猛也铸铜象其形为溲器示厌辱之也至今溲器谓之虎子或为虎枕
　　西京杂记云长安巧工丁缓者为卧褥香炉一名被中炉本出房风其法后絶至缓始更为机环转运四周炉体常平可置之被褥故取被中为名今谓之衮毬余尝和刘景文诗云我识之无常缩舌君能竞病莫低顔东坡笑曰吾尝赠雷胜将军诗曰太守无何惟日饮将军竞病自诗鸣见吾子对觉吾用无何二字体慢矣杜牧之宫人诗云綘防犹封系臂纱后学不解常见服饰变古始于晋武帝选士庻女子有姿色者以新防系其臂大将军胡奋女泣叫不伏系臂左右揜其口今定亲之家亦有系臂者续古事也
　　欧阳文忠公谪滁州令幕中谢判官幽谷种花谢请要束公批纸尾云浅红深白宜相间先后仍须次第栽我欲四时携酒去莫敎一日不花开
　　欧公闲居汝隂时二妓甚頴文公歌词尽记之筵上戯约他年当来作守后数年公自维果移汝隂其人已不复见矣视事之明日饮同官湖上种黄杨树予有诗留撷芳亭云柳絮已将春色去海棠应恨我来迟后三十年东坡作守见诗笑曰杜牧之緑叶成隂之句耶欧阳公自维移守汝隂作西湖诗云緑芰红莲畵舸浮使君宁复忆州都将二十四桥月换得西湖十顷秋东坡自頴移维作诗寄曰二十四桥亦何有换此十顷玻璃风使欧公诗也
　　孙贲公素居京师大病予数往存抚之又数日见东坡问云曽见孙公素病如何予曰大病方安坡云这汉病中瘦则瘦俨然风雅后见公素道此语公素应曰那娘意下恨则恨无奈思量坡大竒之
　　东坡在黄州日作雪诗云冻合玉楼寒起粟光揺银海生花人不知其使事也后移汝海过金陵见王荆公论诗及此云道家以两肩为玉楼以目为银海是使此事否坡笑之退谓叶致逺曰学荆公者岂有此博学哉熈宁中士大夫犹能诗卢东题汴河驿中云苍顔白发老叅军剰粜官粮置酒樽但得有钱共客醉谁能骑马傍人门荆公见而爱之遂获进用
　　东坡在徐州送郑彦能还都下问其所游因作词云十五年前我是风流帅花枝缺处留名字记坐中人语尝题于壁后秦少游薄游京师见此词遂和之其中有我曽从事风流府公闻而笑之
　　鲁直戏东坡曰昔王右军字为换鹅字韩宗儒性饕餮每得公一帖于殿师姚麟许换羊肉十数斤可名二丈书为换羊书矣坡大笑一日公在翰苑以圣节制撰纷冗宗儒日作数简以图报书使人立庭下督索甚急公笑谓曰传语本官今日断屠
　　醉花宜昼醉雪宜夜醉楼宜暑醉水宜秋醉得意宜唱醉将士宜鸣鼍醉女人宜谨节令除章程醉隽人宜益觥盂加旗帜此皆以审其宜攻其景以与忧战也此等语皇甫松持正所作醉乡日月记中语
　　前世钱未有草书者淳化中太宗皇帝始以宸翰为之既成以赐近臣崇宁大观御书钱盖袭故事也王元之謪商于有诗云謪官无俸突无烟唯拥琴书尽日眠还有一般胜赵一囊中犹贮御书钱
　　苏迈伯达东坡长子豪迈虽不及其父而问学语言亦胜他人子也少年作诗云叶随流水知何处牛带寒鸦过别村先生见之笑曰此村长官诗后东坡贬惠州伯达求潮之安化令以便馈亲果卒于官
　　黄鲁直赋太真外传诗云寒日边声断春风塞草长结客诗云结客结英豪莫同儿女曹黄金妆剑佩猛兽畵旌旄北极狼星落中原王气髙终令贺兰赋不着赭金袍
　　頴昌西湖展江亭成公作诗云緑鸭东陂已可怜更因云窦注新泉凿开鱼鸟忘情地展尽江湖极目天向夕旧滩都浸月遏空新树便留烟使君直欲称渔叟愿赐闲州不记年
　　晁次膺薄游南京尝作词云花前月下堪垂泪水边楼上总关心后过其家已与客饮复作诗曰去日玉刀封断恨见来金斗熨愁眉黄昏饮散歌阑后懊恼水边楼上时
　　杜牧之和裴杰新樱桃诗云忍用烹酥酪从将玩玉盘流年如可驻何必九华丹遂知唐人已用樱桃荐酪也李商隠江之嫣赋云岂如河畔牛星隔嵗祗闻一过不及苑中人柳终朝剰得三眠汉苑有人形柳一日三起三倒
　　长安南山下书生作小圃时莳花木以待游子一日有金犊车从数女奴皆玉色丽人车中人下饮于庭邀书生同坐生意当时贵人家不出既见欵甚将别出小碧牋书诗为赠云相思无路莫相思风里杨花只片时惆怅深闺独归处晓莺啼断緑杨枝
　　东坡尝言鬼诗有佳者诵一篇云流水涓涓芹吐芽织乌西飞客还家深村无人作寒食殡宫空对棠梨花尝不解织乌义王性之少年博学问之乃云织乌日也往来如梭之织坡又举云杨柳杨柳嫋嫋随风急西楼美人春睡浓綉帘斜卷千条入又诵一诗云湘中老人读黄老手援紫蔂坐碧草春至不知湘水深日暮忘却巴陵道此必太白子建鬼也
　　王性之云舒州下寨驿中所题诗余以永感之人读之垂涕云北堂无老信来稀十载秋风鴈自飞今日满头生白发千山乡路为谁归
　　郑犹咏王子安应试新亭二诗云一簪华发一床书尽日新亭适意无莫道长安天様逺长安自不厌江湖又云前年諌猎出长杨乞得新亭作醉乡好把青衫送酒媪从教人识御炉香
　　蔡持正謪新州侍儿从焉善琵琶常养一鹦鹉甚慧丞相呼琵琶即扣一响板鹦鹉传呼之琵琶逝后误扣响板鹦鹉犹传言丞相大恸感疾不起诗云鹦鹉言犹在琵琶事已非伤心瘴江水同渡不同归
　　绍圣中有人过临江军驿舍题二诗不书姓名时贬东坡毁上清宫碑令蔡京别撰诗云李白当年谪夜郎中原不复汉文章纳官赎罪何人在壮士悲歌泪两行又云晋公功业冠皇唐吏部文章日月光千载断碑人脍炙不知世有段文昌
　　浮休居士张舜民芸叟忠义人也绍圣中入元祐謪籍为党人系潭州赦书中独元祐人不赦有宣赦诗云击鼓填街道传声过水濵国严三嵗犯恩洗万方春舟楫随南斗衣冠拱北辰岭南并岭北多少望归人
　　四明狂客贺知章囘乡偶书二首云离别家乡嵗月多近来人事半消磨惟有门前鉴湖水春风不减旧时波又云幼小离家老大囘乡音难改面皮衰家童相见不相识却问客从何处来一说云黄拱作
　　少游题大年小景四首本自江湖客宦游何苦心因君小平逺还我旧登临又云公子歌钟里何曽识茫多应斗帐梦曽入水云乡又云晓浦烟笼树晴江水拍空烦君添小艇畵我作渔翁又云岛外云峯晩沙边水树明想当挥洒就侍女一时惊
