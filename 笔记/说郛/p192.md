<!-- { "loadSidebar": true } -->
　　有士人访一妓在阃府侍宴候稍乆遂赋一词寄之云春风揑就腰儿细系的粉裠儿不起从来只向掌中看怎忍在烛花影里酒红应是铅华褪暗蹙损眉峯双翠夜深沉一掬绣鞋儿靠那个屏风立地词至为阃帅所见喜其词语清丽明日呼士人来竟以此妓与之易安居士李氏赵丞相挺之子讳明诚字徳夫之内子也才髙学博近代鲜伦其诗调行于世甚多尝见其为乃夫作金石録后序使人叹息见世间万事真如梦幻泡影而终归于一空而已
　　绍兴四年黓壮月朔甲寅日易安堂显有士人求见韩魏公説亲防二女未嫁愿有以周之公退愿所为有为之戚夫人收酒器得一大合送之士人对使者曰相公何薄我也叱不受公曰吾固疑甚薄也复裒一合送至士人又怒骂不受使者曰相公实无所有非薄君也士人不顾使者持回公又裒一合以徃士人笑以书授使者曰吾事已办不愿受也向来葢欲观公度量耳简池刘光祖号后溪朱文公髙弟平生好施不顾家有无来谒者皆周之一日晨坐暖阁夫人方梳沐有旧友来访公令夫人出阁迎士人者进夫人遂挈沐具偶遗金钗一公适起入内夫人从窗隙中见士人拾所遗钗入懐未穏公将出夫人掣公衣袖止之少顷公乃出客退问其故夫人曰偶遗小钗彼方收拾未穏士以贫得之可少济不欲遽恐之公与夫人俱贤如此






　　陵阳室中语【范季随】
　　仆尝请益作诗下字之説法当知何以曰正如奕棋三百六十路都有好着顾临时如何耳公曰诗道无有穷尽如少陵出峡子瞻过海后诗愈工若使二公出峡过海后未死作之不已则尚有妙处又不止于是也又云大槩作诗要从首至尾语脉联属有如理词状古诗云唤婢打莺儿莫敎枝上啼啼时惊妾梦不得到辽西可为标凖又云目前景物自古及今不知凡经几人道过一下笔要不蹈袭故有终篇无一句可解者葢欲新而不及固不可晓耳又云杜少陵八句近体诗卒章有时而对然语意皆卒章之词今人学之临了作却作一颈联一篇之意无所归大可笑也又云明妃曲古今人所作多矣今人多称王介甫者白乐天只四句含不尽之意云驲使归时慿寄语金钱早晩赎蛾睂君王若问妾顔色莫道不如宫里时又云唐末人诗虽格致卑浅然谓其非诗则不可今人作诗虽句语轩昻但可逺聴其理格不可究一日有客问公曰然如少陵軰诗云使君自有妇而无车马喧之类是也
　　家父尝具饭招公与吕十一郎昆仲中吕郎中先生至过仆书室取案间书读乃江西宗图也吕云安得此书切勿示人乃少时戏作耳他日公前道有语公语曰居仁却如此説宗图本作一卷连书诸人姓字后丰城邑官制石遂如禅门宗髙下分为数等初不尔也









　　猗觉寮杂记【朱翼】
　　北人食麫名馎饦扬雄方言饼谓之饦齐民要术菁麫麦麫堪作饭及饼饦甚美磨尽无麸则饦之名已见于汉魏五代史李茂贞传朕与宫人一日食粥一日食不托不托俗语当以方言为正作馎饦字
　　李廷尉之改变籀文蔡中郎之杂用分篆王右军之损益钟张盖愈妙而愈失其真也
　　陆羽著书甚多君臣契三卷源解三十卷江表四姓谱十卷南北人物志十卷吴兴歴官记三卷湖州刺史记一卷占梦三卷
　　茶树初采为茶老则为茗
　　太乙君名腊天翁姓张名坚前天翁姓刘西王母又名婉衿
　　弓神名曲张箭神名续长弩神名逺望刀神名脱光劒神名飞扬
　　张彦逺云书画道殊不可混诘书即约字以言价画则无涯以定名
　　王粲好驴鸣张南渠亦好驴鸣戴叔鸾母好驴鸣














　　昭徳新编【晁逈】
　　扬汤止沸不如彻薪制心息虑不如简縁
　　夫曲终而奏雅犹胜终不变其淫声年老而修善犹胜终不改其前过
　　物生而后有象象而后有滋滋而后有数是知万物皆有数也矣夫人以有涯之数而营无涯之事多见其不知量也
　　老子曰名与身孰亲愚因而展转别得新意而自言身与心孰亲心与性孰亲
　　昔向子平读易盛称损益二卦愚初未详古人之意今日读易至此而爱其损卦惩忿窒欲益卦迁善改过损益之要其在兹乎
　　乐天知命故不忧穷理尽性故不疑少私寡欲故不贪澄神定灵故不动四者备矣一以贯之
　　水静极则形象明心静极则智慧生
　　植福之道救人饥寒最为急务若使脱衣与人自忍严寒之冻此则难事的不能行者已锦衣有余见彼穷民受冻必当取其剰者与此至寒之人
　　夫心者灵之府也神栖于其间茍心谋之则神知之神知之则天地神明知之未有善恶不谋于心者既谋于心则神道知察无遗于分毫则福善祸淫不差矣











　　山陵杂记【杨奂】
　　汉水出鲋鱼之山帝颛顼葬于阳九嫔葬于隂四蛇卫之
　　帝喾葬于狄山之隂
　　舜葬苍梧之野有鸟如丹雀自丹洲而来吐五色之气氤氲如云名曰慿霄雀能羣飞衔土以成坟
　　禹到大越上苖山更名山曰防稽因死葬焉穿地深七尺土无泻泄下无流水坛髙三尺土堦三等周围方一畆
　　王季歴葬于涡水之尾水囓其墓见棺文王曰譆先君必欲一见羣臣百姓也天故使明水见之于是出而为之张朝百姓皆见之
　　太公封于营丘比及五世皆反葬于周五世之后乃葬于齐
　　穆天子葬盛姬于乐池之南大匠御棺日月之旂七星之文钟鼓以葬视皇后之葬法谥曰哀淑人是曰淑人丘
　　齐桓公墓在临淄县南二十一里牛山上亦名鼎足山一名牛首堈一所三坟晋永嘉末人发之初得版次得水银池有气不得入经数日乃牵犬入中金蚕数十簿珠襦玉匣缯防军器不可胜数又以人殉葬骨肉狼籍宋襄公葬其夫人醯醢百瓮
　　晋侯请隧隧埏道天子之礼诸侯悬棺而封
　　宋文公卒厚葬用蜃炭益车马始用殉重器备椁有曰附棺有翰旝
　　魏惠王死葬日天大雨雪至干牛目壊城郭
　　阖闾葬女于邽西名为三女坟
　　阖闾冡在阊门外名虎丘下池广六十步水深一丈五尺铜椁三重坟池六尺玉鳬之流扁诸之劒三千方圆之口三千时耗鱼肠之劒在焉十万人筑治之取土临湖口筑三日而白虎踞上故号为虎丘
　　防稽若耶大塜越絶书勾践先君夫镡冢也
　　山隂越王允常墓在木客山水经注勾践都琅琊欲移允常塜塜中生疾风飞沙射人人不能近勾践谓不欲遂止
　　勾践子墓在夫山越絶书夫山大冡勾践庻子冡也去县十五里
　　始皇营建冡圹积年方成而周章百万之师已至其下乃使章邯领作者七十万人以御难弗能禁项羽入闗发之以三十万人三十日运物不能穷闗东盗贼取椁销之
　　始皇坟周廻七百步下周三泉刻玉石为松栢以明月珠为日月
　　项籍屠咸阳杀子婴掘始皇帝塜大掠而东
　　文帝治霸陵皆瓦器不以金银铜锡为饰因其山不起坟
　　文帝葬于芒砀明帝葬于洛南皆不藏珠玉不造庙不起山陵陵墓虽卑而甚髙
　　碣山梁孝王冡以石为藏行一里许到藏中中有数尺水有大鲤鱼灵异人不敢犯有至藏者辄有兽噬之其兽似豹
　　临江闵王荣以孝景前四年为皇太子四岁废为临江王三岁坐侵庙壖地为宫上徴荣荣诣中尉府对簿中尉郅都责讯王王恐自杀葬蓝田鷰数万衔土置冡上百姓怜之
　　汉广川王去疾好发冡发晋灵公冡得玉蟾蜍一枚大如拳腹空容五合水光润如新玉取以盛书滴
　　平阳公主嫁卫青青与主合葬冡在华山葬时发土得铜椁一枚
　　光武建武二十六年初作寿陵帝曰古者帝王之葬皆陶人瓦器木车茅马使后世之人不知其处
　　汉明帝永平十三年初作寿陵制令流水而已
　　东平王冡在东平传言王思归京师其塜上松栢皆西靡
　　孝灵皇帝葬马贵人赠步揺赤缀青羽葢驷马也初平二年孙坚进至雒阳扫除陵庙得国玺于城南甄宫井中
　　汉末闗中乱有发前汉时宫人冡者犹活既出复如旧郭后爱念之常置左右问当时宫内事了了有次第魏武帝临终遗命曰汝等登铜雀台常望吾西陵墓田曹操簒汉有天下殁后恐人发其塜乃设疑冡七十二在漳河之上
　　魏邴原有女早亡太祖爱子苍舒亦没太祖求合葬原辞曰非礼太祖乃取甄氏女合葬
　　中山恭王衮云衮疾因勑令官属曰昔卫大夫蘧瑗葬濮阳吾望其墓常想其遗风愿托贤灵以蔽髪齿营吾兆域必徃从之
　　太康元年汲县民盗发魏王墓或言安厘王冡得竹书数十车皆简编蝌蚪文字束晳为著作随宜分析皆有防证古书有易卦似连山归藏文有春秋似左传晋张士然请汤武诸孙置守冡人
　　五胡时慕容隽梦石虎齧其臂寤而恶之购求其尸而莫知之后宫嬖妾言虎东明观下于是掘焉下度三泉得其棺剖棺出尸尸僵不腐隽骂之曰死尸安敢梦生天子也
　　晋东海越王尸为石勒所焚妃裴氏求招魂葬
　　吴越公主墓在小越伏龙山
　　干徳四年诏吴越立禹庙于防稽置守陵五户长吏春秋奉祀






　　説郛卷二十七下
<子部,杂家类,杂纂之属,说郛>
　　钦定四库全书
　　説郛卷二十八上　　　元　陶宗仪　撰
　　鸡肋【赵崇绚】
　　余嗜书如简中之蠧鱼读书如瀛莫之谩画性根弗灵无彊记能寘一编于几砚间随笔録之久而成卷以类抄聚其可去者十一亦有可观者焉别为一卷名曰鸡肋云
　　从理入口目有重瞳之异
　　汉周亚夫从理入口竟以饿死南史有水军都督褚罗面甚尖危从理入口竟保衣食而终　舜目重瞳项羽亦重瞳子而死垓下隋鱼俱罗目有重瞳为炀帝所忌斩东都市
　　羊侃勇力
　　南史羊侃膂力絶人所用弓至二十石马上用六石弓尝于兖州尧庙蹋壁直上至五寻横行得七迹四桥有数十人长八尺大十围侃执以相击悉皆破碎少时仕魏为郎以力闻魏帝尝谓曰郎官谓卿为武岂羊质虎皮乎试作武状侃因伏以手扶殿没指后归梁高祖幸乐游苑侃预宴时少府奏新造两刃矟成长二丈四尺围一尺三寸帝令赐侃试之执矟上马左右击刺特尽其妙观者登树帝曰此树必为侍中折矣俄而果折因号矟为折树矟侃性豪侈姬妾列侍儛人张净婉腰围一尺六寸能掌上舞又有孙荆玉能反腰帖地衔得席上玉簮
　　肉飞仙
　　北史沈光仕隋太子勇引署学士骁捷跅弛禅定寺中幡竿高十余丈适值绳絶非人力所能及光因取索口衔拍竿而上直至龙头系绳毕手足皆放透空而下以掌拓地倒行十余步观者嗟异时人号为肉飞仙
　　萧詧恶见妇人
　　南史梁王萧詧尤恶见妇人相去数步遥闻其臭经御妇人之衣不复更着
　　刘邕嗜疮痂
　　南史刘邕嗣南康郡公性嗜疮痂以为味似鳆鱼尝诣孟灵休炙疮痂落床上邕取食之灵休大惊邕答云性之所嗜灵休疮痂未落者悉褫取以饴邕邕既去灵休与何朂书刘邕向见噉遂举体流血曰南康国吏二百许人不问有罪无罪递互与鞭疮痂常以给饍
　　到彦之初担粪
　　南史到彦之初以担粪自给后以功至南豫州刺史封建昌县公
　　妇人有须
　　唐李光弼母有须数十长五寸许封韩国太夫人二子光弼封临淮郡王光进封武威郡王皆为名将死葬长安南原将相祭奠凡四十四幄
　　男子乳生湩
