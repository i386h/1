<!-- { "loadSidebar": true } -->
　　王导麈尾铭曰谁谓质卑御于君子拂秽静暑虚心以俟许询白麈尾铭曰蔚蔚秀格伟伟竒姿荏弱软润云散雪霏君子运之探理防陆防麈尾赋有曰叩易论驱今驾古散入神明之赜中含道徳之祖此形容挥用之趣独孤授竹如意赋有曰发奥涤遐钩独索亦是形容用处优于蒙二公所作全不似唐人文章麋之大者曰麈羣麋随之皆依麈尾所转
　　日月里
　　徐整长厯曰众阳之精上合为日径千里周围三千里下于天七千里又曰月径千里周围三千里下于天七千里
　　风流
　　晋庾翼与殷浩书曰王夷甫先朝风流士也
　　水精盐
　　李白诗客到但知留一醉盘中只有水精盐金楼子曰胡中有盐莹澈如水精谓之玉华盐





　　钩【阙名】
　　舜禹不返
　　刘公原曰大江之南前代要服舜禹崩巡不返禹非不尊敬舜也启非不孝于父也时京在乎庙貌魂气则无所不之也秦汉而下崇在墓祭违经弃礼逺事丘坟难以语乎理矣
　　弟兄永诀
　　两浙都转运使亷希贡中统初平章公之弟累官至正议大夫余在运幙知公最详公畏吾儿人读书畧通大义尤喜读易为人沉静寡言乐善有守至元二十七年七月末旬下血适其兄参政公以事来杭八月日疾革沐浴易衣冠而逝家人举哀久之忽揺手止哭者延寳谓其参政公曰吾与兄生同胞相离十余年今幸防于此谓必能永事顔色接杯酒之欢数月而别岂一病止此今将永诀宁无一杯饮之相饯乎时乆不饮酒参政公手斟酪浆一杯饮之且谓曰吾父母去矣大兄去矣平章兄去矣五弟六弟又去矣吾二人各年五十而上死不为夭汝勿以妻子之故乱汝心汝之妻子吾竭力以恤之汝去之后吾继汝去矣公手止曰有嘱其弟端及其子可忠侍勉以忠孝促令鞴马既告办复卧而逝身后家无一钱行台赙楮币五十疋乃得归中山
　　少陵骨
　　秘书郎乔中山云至元十年自来东曹掾出使延安道出鄜州土人有杜少陵骨在石中者因往观之石在州市色青质坚树于道傍中有人骨一具趺坐若自生成者与石立化以佩刀削之真人骨也
　　五不男女
　　五不男天揵妒变半五不女螺文鼔角线




　　穷愁志【李徳裕】
　　予顷岁吏道所拘沉迷簿领今则幽独不乐谁与晤言偶思当世之所疑惑前贤之所未及各为一论世之箴而体要谓之穷愁志凡三卷消此永日聊以解忧地僻无书心力久废每懐多闻之思颇有阙疑之恨贻于朋友以俟箴规
　　文章
　　魏文【阙】　　文以气为主气之清浊有体斯言尽之矣然气不可以不贯不贯则虽有英辞丽藻如编珠缀玉不得为全璞之寳矣鼔气以势壮为美势不可以不息不息则流宕而忘返亦犹丝竹繁奏必有希声窈聴之者悦闻如川流迅激必有洄洑逶迤观之者不厌从兄瀚常言文章如千兵万马风恬雨霁寂无人声盖谓是矣近世诰命唯苏庭硕叙事之外自为文章才实有余用之不竭沈休文独以音韵为切重轻为难语虽甚工防则未逺夫荆璧不能无瑕隋珠不能无纇文防既妙岂以音韵为病哉此可以言规矩之内不可以言文章外意也较其师友则魏文与王陈应刘讨论之矣江南唯于五言为妙故休文长于音韵而谓灵均以来此秘未覩则亦诬人甚矣古人辞髙者盖以言妙而适情不取于音韵意尽而止或篇不拘于只耦故篇无定格辞寡累句譬诸音乐古词如金石琴瑟尚于至音今文如丝竹鞞鼓迫于促节则知声律之为也甚矣世有非文章者曰辞不出于风雅思不越于离骚模写古人何足贵也余曰譬诸日月虽终古常见而光景常新此所以为灵物也余尝为文箴今载于此曰文之为物自然灵气恍惚而来不思而至杼柚得之淡而无味琢刻藻绘珍不足贵如彼璞玉磨砻成器奢者为之错以金翠美质既雕良寳所弃此为文之大防也
　　相
　　夫相之相在乎清明将之相在乎雄杰清明者珠玉是也为天下所寳雄杰者虎兕是也为百兽所伏然清者必得大权不能享丰富雄者必当昌炽不能为大柄兼而有之者在乎粹美而已余顷歳莅淮海属县有盱眙而山多珉玉剖而为器清明洞澈虽水精明氷不如也而价不及凡玉终不得为至寳以其不粹也清而粹者天也故髙不可测清而澈者泉也故深亦可察此其大畧也予尝精而求之多士以才为命妇人以色为命天赋是美者必将有以贵之才髙者虽孟尝眇小蔡泽折额亦居万人之上色美者虽钩弋之拳李夫人之贱亦为万乗之偶然不如清而粹者必身名俱荣福禄终泰张良是也择士能用此术可以防十得九无所疑也
　　祷祝
　　语曰丘之祷乆矣又曰祭则受福岂非圣人与天地合徳与日月合明与鬼神合契无所请祷而祷必感通唯牧伯之任不可废也失时不雨稼穑将枯闭閤责躬百姓不见若非避羣望则皆谓太守无忧人之意虽在畎亩不絶叹音余前在江南毁淫祠一千一十五所可谓不谄神黩祭矣然嵗或大旱必先令掾属祈祷积旬无效乃自躬行未尝不零雨随车或当宵而应其术无他唯至诚而已将与祭必闲居三日清心斋戒虽礼未申于泂酌而意已接于神明所以治郡八年岁皆大稔江左黎庻讴歌至今古人乃有剪爪致词积薪自誓精意上达雨必滂沱此亦至诚也茍诚能达天信能及物焉用以肌肤自苦燋烂为期动天地感鬼神莫尚于至诚故备物不足报功禴祭所以受福余以为人患不诚天之去人不相逺矣
　　黄冶
　　或问黄冶变化余曰未之学也焉知无有然天地万物皆可以至理索之夫光明砂者天地自然之寳在石室之间生雪床之上如初生芙蓉红苞未坼细者环拱大者处中有辰居之象有君臣之位光明外澈采之者寻石脉而求此造化之所铸也倘至人道奥者用天地之精合隂阳之粹济以神术或能成之若以药石镕铸术则疎矣昔人问子铸金而得铸人以孔圣镕冶顔子至于殆庻几亦犹造化之铸丹砂矣方士固不足恃刘向葛洪皆下学上达极天地之际谓之可就必有精理刘向铸作不成得非天意宻此神机不欲世人皆知之耶
　　祥瑞
　　夫天地万物异于常者虽至美至丽无不为妖覩之宜先戒惧不可以为祯祥何以言之桓灵之世多鸾鳯丘坟之上生芝草神仙之物食之上可以凌倒景次可以保永年生于丘坟岂得为瑞若以孝思所致则瞽瞍之墓曽晳之坟宜生万枝矣何者为仁孝之瑞唯甘露降于松栢缟鹿素乌驯扰不去皆有缟素之色足表幽明之感贞元中余在瓯越有隠者王遇好黄冶之术暮年有芝草数十茎产于丹灶之前遇自以为名在金格畅然满志逾月而遇病卒齐中书抗有别业在若耶溪忽生芝草百余茎数月而中书去世又余姚守卢君名从在郡时有芝草生于督邮屋梁上五防相鲜若楼台之状其岁卢君为叛将栗锽所害置遗骸于屋梁之下并耳目所验非自闻由是而言则褒姒骊姬皆为国妖以祸周晋緑珠窈娘皆为家妖以灾乔石不可不察也又黄河清而圣人生征应不在于当世明矣栁谷石为魏室之妖启将来之端亦不可不察也是以宜先戒惧以消桑谷雉雊之变耳
　　喜徴
　　陆贾称蟢子垂而百事禁不征其故何也凡人将有喜兆必垂于冠冕余常思之盖以人肖圆方之形禀五行之气有生之最灵者也如景如火忽有歊然感气发于圆首之上其荣盛也如阳气发生烟涵煴煦其变衰也如秋气索然寂寞沉悴虽不能自覩其鉴明者必可察之唐举许负疑用此术所以望表而知穷达何以明之淑春爱景必有蟢子垂于檐楹之间室有明烛膏炉必垂于屏帏之际喜气将盛故集于冠冕之上以此推之无所逃也















　　席上腐谈【俞琰】
　　邵康节曰动物自首生植物自根生自首生命在首自根生命在根又曰飞者栖木食木鹰鹯之毛犹木也走者栖草食草虎豹之毛犹草也飞之类喜风而敏于飞上走之类喜土而利于走下在水者不瞑在风在地者瞑走之类上睫接下飞之类下睫接上类使然也水类出水即死风类入水即死然有出入之类者龟蠏鹅鳬之类是也
　　牛顺物乗顺风而行则顺马健物遡逆风而行则健碎录云鱼逆水而上鸟向风而立取其鳞羽之顺也有微风不知所从来但观鸟之所向
　　虱隂物其足六北方坎水之数也行必北首验之果然周礼山虞仲冬斩阳木仲夏斩隂木在山南者为阳在山北者为隂仲冬日南至仲夏日北至皆日光之所及也是故木之面南者在水则面向上
　　肝属木当浮而反沉肺属金当沉而反浮何也肝实而肺虚也石入水则沉而南海有浮石之山木入水则浮而南海有沉水之乌木虚实之相反也
　　尔雅云鸟之雌雄不可别者以翼左掩右为雄右掩左为雌张华博物志亦载此说陶隠居曰鸟之雌雄难别旧云其翼左覆右是雄又烧毛纳水中沉者是雄浮者是雌
　　魏伯阳参同契云男生而伏女偃【一作仰】其躯非徒生时着而见之及其死也亦复效之本在交媾定制始先褚氏遗书云阳气聚面故男子面重溺死必伏隂气聚背故女子背重溺死必仰走兽溺死伏仰皆然
　　素问云升降出入气无不有注云壁户牖两面伺之皆乗来气冲击于人是则出入气也以物投井及叶下翩翩不疾皆升气所碍也虚管溉满捻上悬之水固不泄为无升气而不能降也空瓶小口顿溉不入为气不出而不能入也故曰升降出入气无不有予幼时有道人见教则剧烧片纸纳空瓶急覆于银盆水中水皆涌入瓶而银盆铿然有声盖火气使之然也又依法放于壮夫腹上挈之不坠即如铜水滴捻其窍则水不滴放之则滴修养家存神于泥丸则丹田之气上升盖神之所至气亦随之而往也房中术所谓手按尾闾吸气咽津虽得其绪余而亦不泄
　　欲知时辰隂阳常别以鼻鼻中气阳时在左隂时在右亥子之交两鼻俱通丹家谓玉洞双开是也
　　马病死者不可食食之杀人而肝为甚医书云马火畜也有肝而无胆木臓不足故食其肝者死
　　内则云狼去肠狸去脊兔去尻狐去首豚去脑鱼去乙鳖去丑郑氏云皆为不利人也
　　鱼去乙郑氏注云鱼体中害人者东海鰫鱼有骨名乙在目傍状如篆文乙食之鲠人不可出尔雅云鱼枕谓之丁鱼肠谓之乙鱼尾谓之丙予谓郑谓乙为鱼骨尔雅则以为鱼肠皆以其为如篆书乙字也若以狼去肠推之则鱼之乙非肠矣乃鱼骨也
　　唐诗云杜宇呼名语巴江学字流盖以江势曲折如巴字或谓蛙形象出蚓形象之此皆鱼骨象乙之意也陆龟蒙谓鸭能言能自呼其名或谓自呼其名者鸦鹊猫狗亦皆能之岂特鸭与杜宇
　　古享礼犹今前筵古宴礼犹今后筵杜预曰享有礼貌设几而不倚爵盈而不饮肴干而不食宴则折俎相与共食
　　古之素积即今之细折布衫也荀子云皮弁素积杨倞注云素积为裳用十五升布为之蹙其腰中故谓之素积一升八十缕十五升千二百缕盖细布也
　　玉藻云士不衣织郑氏注云织染丝织之释文云织【织音志】今讹为注遂称织丝为注丝志注声相近也或写为苎丝则又转讹矣
　　北方毛段细软者曰子氄子谓毛之细者氄温柔貌书尧典云鸟兽氄毛是也今讹为紫茸
　　幞头起于周武帝以幅巾裹首故曰幞头幞字音伏与幞被之幞同今讹为仆
