<!-- { "loadSidebar": true } -->
　　文闱有挟书传义之禁旧矣窃怪李揆为考官大陈经史于庭令学者纵观和凝为考官开门彻棘令学者自便如此则真贤实能孰辨耶予知其故矣盖自唐以来主司重素望故文塲一启而投卷纷然举子之升黜固自有定议矣虽禁挟书传义奚为哉朝向公卿说暮向公卿说谁谓黄钟管化为君子舌此孟郊有祈于知己也而吕渭取之拟动如浮海凡言似课诗终身事知己此后复何为此杜荀鹤有祈于知己也而裴颋取之砌下芝兰新满径门前桃李旧垂隂却应囬念江边草放出春烟一寸心此郑谷有祈于知己也而栁玭取之举子祈之于前主司录之于后公论何在乎长庆初钱徽为考官取郑明等三十三人以所取不当再命白居易试孤竹管赋试者皆不知本事逐落十一人而钱徽贬江州刺史当时诏书以谓浮薄之徒扇为朋党干挠主司毎歳策名无不先定则陈书彻棘之举殆无足怪也酒之种类多矣有以绿为贵者白乐天所谓倾如竹叶盈尊緑是也有以黄为贵者老杜所谓鵞儿黄似酒是也有以白为贵者乐天所谓玉液黄金巵是也有以碧为贵者老杜所谓重碧酤新酒是也有以红为贵者李贺所谓小槽酒滴珍珠红是也今闽广间所酿酒谓之红酒其色殆类胭脂酉阳杂俎载贾家苍头能别水常乗小艇于黄河中以瓠瓟接河源水以酿酒经宿色如绛名为昆仑觞是又红酒之尤也
　　蜀中食品南方不知其名者多矣而况其味乎东坡所谓豆荚圆且小槐牙细而丰者巢菜也所谓赠君木鱼三十尾中有鵞黄子鱼子者防笋也是二物者蜀川甚贵重东坡在黄州时去乡已十五年思巢菜而不可得会巢元修自蜀来使归致其子而种之东坡之下又作防笋酢浸蜜渍可致千里外尝以饷殊长老则此二物之珍可知矣蒟酱蜀酱也蜀都赋所谓蒟酱流味是也苞芦蜀鲊也老杜所谓香饭兼苞芦是也
　　陶渊明乞食诗云饥来驱我去不知竟何之而继之以感子漂母惠愧我非韩才则求而有所获者也杜子美上水遣懐云驱驰四海内童稚日糊口而继之以但遇新少年少逢旧知友则求而无所得者也山谷贫乐斋诗云饥来或乞食有道无不可过青草湖云我虽贫至骨犹胜杜陵老忆昔上岳阳一饭从人讨由是论之则杜之贫甚于陶而山谷之贫尚优于杜也
　　白乐天号为知理者而于仕宦升沉之际悲喜輙系之自中书舍人出知杭州未甚左也而其诗曰朝从紫禁归暮出青门去又曰委顺随行止又曰退身江海应无用忧国朝廷自有贤自江州司马为忠州刺史未为超也而其诗曰正听山鸟向阳眠黄纸除书落枕前又云五十専城未是迟又云三车犹夕会五马已晨装及被召中书则曰紫微今日烟霄地赤岭前年泥土身得水鱼还动鳞鬛乗轩鹤亦长精神观此数诗是未能忘情于仕宦者东坡谪琼州有诗云平生学道真实意岂与穷达俱存亡要当如是尔
　　栁展如东坡甥也不问道于东坡而问道于山谷山谷作八诗赠之其间有寝兴与时俱由我屈伸肘饭羮自知味如此是道否之句是告之以佛理也其曰咸池浴日月深宅养灵根胸中浩然气一家同化元是告之以道教也圣学鲁东家恭惟同出自乗流去本逺遂有作书肆是告之以儒道也
　　王勃示知己诗云客书同十奉臣劔已三奔则不为无意于功名者梦游仙诗云乗月披金枝二星解琼佩则不为无意于神仙者是以登牛头山而思武侯之功宿仙居观而思霓衣之侣也又观述云拟古诗云仆生二十祀有志十数年下策图富贵上策懐神仙而二志竟不遂可胜叹哉
　　王维因鼓欝轮袍登第而集中无琵琶诗画思入神山水平逺云势石色绘者以为天机所到而集中无画诗岂非艺成而下不欲言耶抑以乐而娯贵主以画而奉崔圆而不欲言耶

　　艺苑雌黄【严冇翼】
　　金错刀
　　张平子四愁诗云美人赠我金错刀何以报之英琼瑶金错刀王莽所铸钱名莽居摄变汉制以周钱有子母相权于是更造大钱径寸二分重十二铢文曰大钱五十又造契刀其环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行杜子美对雪诗金错囊徒罄银壶酒易賖韩退之潭州泊船闻道松醪贱何须恡错刀皆谓是也或注四愁诗引续汉书佩刀诸侯王以金错环恐与王莽所铸错刀又别
　　豪句
　　吟诗喜作豪句须不畔于理方善如东坡观崔白骤雨图云扶桑大茧如瓮盎天女织绡云汉上往来不遣凤衔梭谁能鼓臂投三丈此语豪而甚工石敏若橘林文中咏雪有燕南雪花大于掌氷柱悬檐一千丈之语豪则豪矣然安得尔髙屋李太白北风行云燕山雪花大如席秋浦歌云白发三千丈其句可谓豪矣奈无此理何如秦少游秋日絶句云连卷雌蜺挂西楼逐雨追晴意未休安得万妆相向舞酒酣聊把作纒头此语亦豪而工矣
　　燕幕
　　呉公子札聘于上国宿于戚闻孙林父击钟曰夫子之在此犹燕之巢于幕上夫幕非燕巢之所言其至危也故潘岳西征赋云危素卵之累殻甚燕之巢幕丘希范与陈伯之书云将军鱼游沸鼎之中燕巢飞幕之上不亦惑乎葢用此意后人因此言燕事多使巢幕似乎无谓谢宣逺九月从宋公集戏马台诗巢幕无留燕遵渚有来鸿杜子美对雨书懐诗震雷飜幕燕骤雨落河鱼
　　以宰为命
　　王俭少年以宰为命尝有诗云稷契匡虞夏伊吕翼商周又字其子曰成取仍世作相之义至其孙训亦作诗云旦奭匡世功萧曹佐甿俗大率追俭之意而为之后官亦至侍中
　　最善下字
　　予与翁行可同舟泝汴因谈及诗行可云王介甫最善下字如荒埭暗鸡催月晓空场老雉挟春骄下得挟字最好如孟子挟长挟贵之挟予谓介甫又有紫苋凌风怯苍苔挟雨骄陈无已有寒气挟霜侵败絮賔鸿将子度微明其用挟字正与王介甫前一聨同
　　河豚
　　河豚有大毒肝与卵人食之必死瀹而为羮或不甚熟亦能害人歳有被毒而死者然南人嗜之不已故圣俞诗云炮煎苟失所入喉为镆鎁则其毒可知
　　草词
　　张子野过和靖隠居有诗一聨云湖山隠后家空在烟雨词亡草自青注云先生常着春草曲有满地和烟雨之语今亡其全篇余按杨元素本事曲有防绛唇一阕乃和靖草词云金谷年年乱生春色谁为主余花落处满地和烟雨又离歌一阕长亭暮王孙去萋萋无数南北东西路此词甚工子野乃不见其全篇何也
　　夺胎换骨
　　前辈云诗有夺胎换骨之说信有之也杜陵谒元庙其一聨云五圣聨龙衮秋风折鴈行亦以鴈行对龙衮然语中的其亲切过于本诗兹不谓之夺胎可乎不然则徒用前人之语殊不足贵且如沈佺期云小池残暑退髙树早凉归非不佳也然正用栁恽太液微波起长杨髙树秋之句耳苏子云峡束沧渊深贮月岩排红树巧妆秋非不佳也然正用杜陵峡束沧江起岩排石树圆之句耳语虽工而无别也

　　谭苑醍醐【阙名】
　　总论
　　萧頴士曰六经之后有屈原宋玉文甚雄壮而不能经贾谊文辞最正近于治体枚乗相如亦瓌丽才士然而不近风雅雄用意颇深班彪识理张衡宏旷曹植丰赡王粲超逸嵇康标举左思诗赋有雅颂遗风干宝著论近王化根源此后夐絶无闻焉近日惟陈子昻文体最正萧之所取此可以知其所养矣
　　庾诗
　　庾信之诗为梁之冠絶启唐之先鞭史评其诗曰绮艳杜子美称之曰清新又曰老成绮艳清新人皆知之而其老成独子美能发其妙余尝合而衍之曰绮多伤质艳多无骨清易近薄新易近尖子山之诗绮而有质艳而有骨清而不薄新而不尖所以为老成也若元人之诗非不绮艳非不清新而乏老成宋人诗则强作老成态度而绮艳清新槩未之有若子山者可谓兼之矣不然则子美何以服之如此
　　猛烛
　　魏明帝乐府昼作不停手猛烛继望舒晋庾阐藏防赋督猛炬以增明从因朗而心隔猛炬猛烛葢炬烛大炬也周礼所谓坟烛楚辞所云悬火也杜诗铜盘烧蜡光吐日其猛蜡乎
　　亭映
　　梁元帝纂要云日在午曰亭在未曰映王仲宣诗山冈有余映谓日昃也
　　斗音
　　古文易日中见斗斗音主郑注诗酌以大斗斗亦音主仪礼司宫设罍于洗东有枓释之枓音主注枓水器也律厯志聚于斗沟洫志泾水一石其泥数斗且溉且粪长我禾黍
　　古歌词
　　古歌词长安城西双员关上有一双铜雀宿一鸣五谷生再鸣五谷熟今文选注所引遗一宿字遂不可韵难读
　　古谚
　　左传唇亡齿寒葢古谚也战国策作唇揭齿寒揭与寒叶韵
　　翻案
　　谢灵运诗晓闻夕飚急晚见朝日暾此语殊有变互凡风起必以夕此云晓闻夕飚即杜子美之乔木易髙风也晚见朝日倒景反照也孟郊诗南山塞天地日月石上生髙峯夕驻景深谷夜先明皆自谢诗翻出
　　晋齐
　　孟喜易晋作齐陆徳明云齐子西切义同盖音跻跻亦晋也故知义同春秋齐师迁纪邢鄑郚鄑子移反文选髙犒晋师注引吕氏春秋秦将伐郑贾人髙遇之乃矫郑伯之命以劳之曰寡君使丙也术也视也于边侯防之道也迷惑入大国之地再拜受之髙诱曰防国名按防鄑同字从邑为是从日传写误也古但作晋而音子西反与易春秋合
　　顔谢
　　顔延之谢灵运各被勅拟北上篇延之受诏即成灵运乆而方就迟速不同不害其俱工也

　　竹林诗评【阙名】
　　韦孟四言诽而不乱小雅之流风也
　　苏武之作称为髙古非清庙之瑟朱弦防越一唱三和更无可喻之
　　张衡四愁遥衷耿慕犹风骚之遗韵也
　　赵壹伤彼时二首载于史诗家之贾谊乎
　　曹子建之作亦正亦变骎骎乎大雅之制焉
　　王粲之作如楩柟杞梓轮囷离竒夫岂细材哉
　　刘桢之作朗润清越如摐金考石故宜称于建安陶濳之作如清澜白鸟长林麋鹿虽弗婴笼络可与其洁而隠显未齐厌欣犹滞直适乎此而不能忘隘乎彼者耶
　　二陆之作辞气重厚有馆阁之体盛唐诸家应制多出此
　　顔延年之作如般般之兽白质黒章旼旼穆穆君子之态
　　鲍照之作如瑚琅玕木难火齐弗资镂琢而自足伟观至乃诗家以太白方其俊逸岂小小哉
　　谢脁之作如西山清晓霏蓝翕黛之中时有爽气王融作游仙诗如金茎百尺仙掌铜盘集沆瀣于中天倚清寒而独矫也
　　沈约范云之作如阊阖踈钟建章清漏不棘不舒有节有度
　　江淹清婉秀丽才思有余杂拟之作如季札聘鲁四代之乐并歌于庭非天下之至聪其孰能喻
　　丘迟之作如琪树玲珑金芝布濩九霄春露三岛秋云何逊之作不费气力如庖丁解牛风成于騞然
　　隂铿之作体用无优神采融澈辞精意切名之弗浮也徐陵之作如鱼油龙罽列堞明霞辉防丰茸之采溢日非顿载之室讵得见此
　　庾信之作如玉台九成琼楼数仞规模崇丽气象清新歩虚诸什并悬絶尘境
　　虞世南之作如髙山櫑具苍佩华缨廊庙之容也李百药陈叔达杨师道实可与分庭抗礼者焉
　　阮籍之作如剡溪雪夜孤棹沿流乗兴而来兴尽而已也
　　谢灵运之作森蔚瑰玮而铺叙纷缛处似急就篇

　　谢氏诗源【阙名】
　　昔有姜氏与邻人文胄通殷勤文胄以百錬水晶针一函遗姜氏姜氏启履箱取连理线贯双针结同心花以荅之故定情篇曰素缕连双针
　　博物志云上芝为车马故乐府云芝为车
