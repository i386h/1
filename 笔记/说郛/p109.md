<!-- { "loadSidebar": true } -->
　　黄任道见荆公有缪忝辛酉叨窃仲冬之语言同岁也曽诚存之尝曰近见少师韩持国云仁皇一日与宰相议政罢因赐坐从容语曰幸兹太平君臣亦宜以礼自娱乐卿等各有声乐之奉否各言有无多寡惟宰相王文正公不迩声色素无后房姬媵上乃曰朕赐且细人二十卿等分为敎之俟艺成皆送旦家一时君臣相説如此
　　东坡为礼部尚书宣仁上仙乃与礼官与太常诸官直宿禁中关决诸礼仪事至七日忽有防下光禄供羊酒若干欲为太后太妃皇后暖孝东坡上疏以暖孝之礼出于俚俗王后之举当化天下不敢奉诏有防遂罢东坡帅定武诸馆职饯于恵济坡举白浮欧阳叔弼陈伯修二校理常希古少尹曰三君但饮此酒酒釂当言所罚三君饮竟东坡曰三君为主司而失李方叔兹可罚也三君者无以为言慙谢而已张文潜舍人在坐辄举白浮东坡先生曰先生亦当饮此东坡曰何也文潜曰先生昔知举而遗之与三君之罚均也举坐大笑东坡尝言文章之任亦在名世之士相与主盟则其道不坠方今太平之盛文士軰出要使一时之文有所宗主昔欧阳文忠常以是任付与某故不敢不勉异时文章盟主责在诸君亦如文忠之付授也
　　东坡云顷同黄门公初赴制举之召到都下是时同召试者甚多一日相国韩公与客言曰二苏在此而诸人亦敢与之较试何也此语既传于是不试而去者十葢八九矣





　　説郛卷十五下
<子部,杂家类,杂纂之属,说郛>
　　钦定四库全书
　　説郛卷十六上　　　　　元　陶宗仪　撰宋景文公笔记【宋祁】
　　释俗
　　近世授观察使者不带金鱼袋初名臣钱若水拜观察使佩鱼自若人皆疑而问之若水勌于酬辩録唐故事一畨在袖中人问者輙示之
　　宦者宫人言正月与上讳同音故共易为初月王珪为修起居注颇熟其闻因上言秦始皇帝名政改正【音政】月为端月以正【音政】为正【音征】令乞废正征音一字不用遂下两制议两制共是其请表去其字曽公亮疑而问予予曰不宜废且月外尚有射正诗曰不出正兮不止正月矣曽寤密语相府罢之
　　国朝有骨朶子直卫士之亲近者予尝修日厯曽究其义关中人谓腹大者为上孤下都俗因谓杖头大者亦为后讹为骨朶朶从平声然朶难得音今为军额固不可改矣
　　予昔领门下省会天子排正仗吏供洞案者设于前殿两螭首间案上设燎香炉修注官夹案立予诘吏何名洞吏辞不知子思之通朱漆为案故名曰洞耳丞相公序谓然唐人郑谷尝用之
　　宣献宋公着卤簿记至防槊不能得其始徧问诸儒无知者予后十余年方得其义云江左有瓝槊以首大如瓝故云【防一作犦】
　　陶谷本唐彦谦后石晋时避帝讳改曰陶后纳唐氏为壻亦可怪
　　古人冩书尽用黄纸故谓之黄卷顔之推曰读天下书未徧不得妄下雌黄雌黄与纸色类故用之以灭误今人用白纸而好事者多用雌黄灭误殊不相类道佛二家写书犹用黄纸齐民要术有治雌黄法或曰古人何须用黄纸曰蘖染之可用辟蟫今台家诏勅用黄故私家避不敢用
　　孙炎作反切语本出于俚俗常言尚数百种故谓就为鲫溜凡人不慧者即曰不鲫溜谓曰突栾谓精曰鲫令谓孔曰窟笼不可胜举而唐卢仝诗云不鲫溜钝汉国朝林逋诗云栾空绕百千回是不晓俚人反语逋虽变突为亦其谬也
　　碑者施于墓则下棺施于庙则系牲古人因刻文其上今佛寺揭大石镂文士大夫皆题曰碑铭何耶吾所未晓
　　乐石有磬今浮屠持铜鉢亦名磬世人不识乐石而儒者往往不晓磬折义故不独不识磬又不能知鉢捣辛物作虀南方喜之所谓金虀玉脍者古説虀臼曰受辛是臼中受辛物捣之
　　南方之人谓水皆曰江北方之人谓水皆曰河随方言之便而淮济之名不显司马迁作河渠书并四渎言之子虚赋曰下属江河事已相乱后人宜不能分别言之也
　　莒公言河阳出王鲔即今黄鱼也形如豕口与目俱在腹下每春二月出于石穴逆河而上人乃取之其腥不可近官以为鲊献御其味甚美然有毒所谓王鲔岫居者
　　蜀人谓老为皤【音波】取皤皤黄发义后有蛮王小皤作乱今国史乃作小波非是
　　蜀人见物惊异輙曰噫嘻嚱李白作蜀道难因用之汾晋之间尊者呼左右曰咄左右必曰喏而司空图作休休亭记又用之修书学士刘义防为予言晋书言咄嗟而办非是宜言咄喏而办然咄嗟前代人文章中多用之或自有义
　　今造屋势有曲折者谓之庯峻齐魏间以人有仪矩可喜者谓之庯峭葢庯峻也【集韵考庯庩屈不平也庯奔模切庩同都切】儒者读书多随俗呼不从本音或终身不悟者凡读廷【音定】皆作廷【音亭】故廷中廷争栢者鬼之廷游神之廷皆作庭假借之假【音嫁】皆作假【音贾】朝请【音才姓切】皆作请【屈请之请】烂脱【音夺】皆作脱太守【音狩】作守周身之防【去声】为防廷尉评【去声】为评中【去声】兴为中兴若此甚众
　　莒公尝言山东曰朝阳山西曰夕阳故诗曰度其夕阳又曰梧桐生矣于彼朝阳指山之处耳后人便用夕阳为斜日误矣予见刘琨诗夕阳忽西流然古人亦误用久矣夫
　　余见今人为学不及古人之有根本每亦自愧尝读祭式其中有任器字注曰未详且任器乃檐荷之具杂见子史何云未详
　　古今语无雅俗惟世之罕道者似雅如古以大为大【音如舟柂之柂】则言大雅大夫大阅大举类不及今人言大【徒带反】之雅古以车【音居】为车【唱遮反】汉以来乃言车【居】俗语则曰车【唱遮反】则今语为雅
　　今公私文书以勅【音赉】为敕吏既书画有体不复能改春秋説以人十四心为德诗説以二在天下为酉汉书以货泉为白水眞人新论以金昆为银国志以天上有口为吴晋书以黄头小人为恭宋书以召力为劭
　　古无正字多假借以中为仲以説为帨以召为邵以间为闲后人以乱旁为舌揖下无耳鼋鼍从龟夺奋从雀席中从带恶上安西鼔外设皮凿头生毁离则配禹壑乃施谿巫混经旁臯分泽外猎化为獦【音葛兽名】业左益土灵底着器其何法哉
　　余友杨备得古文尚书释文读之大喜于是书讯刺字皆用古文僚友不之识指为怪人
　　余少为学本无师友家苦贫无书习作诗赋未始在志立名于当世也愿计粟米养亲绍家阀耳年二十四而以文投故宰相夏公公竒之以为必取甲科吾亦不知果是欤天圣甲子从乡贡试礼部故龙图学士刘公叹所试辞赋大称之朝以为诸生冠吾始重自淬砺力于学模写有名士文章诸儒颇称以为是年过五十被诏作唐书精思十余年尽见前世诸着乃悟文章之难也虽悟于心又求之古人始得其岩略因取视五十以前所为文赧然汗下知未尝得作者藩篱而所效皆糟粕刍狗矣【一作耳】夫文章必自名一家然后可以传不朽若体规画圆凖方作矩终为人之臣仆古人讥屋下作屋信然陆机曰谢朝花于已披啓夕秀于未振韩愈曰惟陈言之务去此乃为文之要五经皆不同体孔子没后百家奋兴类不相沿是前人皆得此旨呜呼吾亦悟之晩矣虽然若天假吾年犹冀老而成云
　　莒公尝言王沂公所试有教无类有物混成赋二篇在生平论著絶出有若神助云杨亿大年亦云自古文章立名不必多如王君二赋一生衣之食之不能尽李淑之文自髙一代然最爱刘禹锡文章以为唐称栁刘刘宜在栁栁州之上淑所著论多类之末年尤奥澁人读之至有不能晓者栁州为文或取前人陈语用之不及韩吏部卓然不朽亐丐于古而语一出诸已刘梦得巧于用事故韩栁不加目品焉
　　晏相国今世之工为诗者也末年见编集者乃过万篇唐人已来所未有然相国不自贵重其文凡门下客及官属解声韵者悉与酬唱
　　上即位天圣初元以来缙绅间为诗者益少惟故丞相晏公殊钱公惟演翰林刘公筠数人而已至丞相王公曙叅知政事宋公绶翰林学士李公淑文章外亦作诗而不专也其后石延年苏舜钦梅尧臣皆自谓好为诗不能自名矣
　　余于为文似蘧瑗瑗年五十知四十九年非余年六十始知五十九年非其庶几至于道乎天禀余才才及中人中人之流未能名一世然自力于当时则绰绰矣每见旧所作文章憎之必欲烧弃梅尧叟喜曰公之文进矣仆之为诗亦然
　　文有属对平侧用事者供公家一时宣读施行以便快然久之不可施于史传发修唐书未尝得唐人一诏一令可载于传者唯舍对偶之文近髙古乃可着于篇大抵史近古对偶宜今以对偶之文入史策如粉黛饰壮士笙匏佐鼙鼓非所施云
　　莒公常言宋宣献公作西太乙宫碑文之极挚者也晏丞相尝问曽明仲云刘禹锡诗有瀼西春水縠纹生生字作何意明仲曰作生育之生丞相曰非也作生熟之生语乃健【庄子曰生熟不进于前王建诗曰自别城中礼数生】
　　考古
　　莒公言左氏国语越大夫舌庸今春秋传作后庸而姓纂舌氏引越大夫为祖
　　今人多误以鲍照为昭李商隠有诗云浓烹鲍照葵又金陵有人得地中石刻作鲍照字
　　卫宏汉仪注曰太史公武帝置位在丞相上天下计书先上太史公副上丞相序事如古春秋司马迁死后宣帝以其官为令行太史文书而已晋灼以宏言为非是顔师古曰司马谈为太史令耳迁尊之为公予谓迁与任安书自言仆之先人文史星歴近乎卜祝之间固主上所戏弄倡优畜之流俗之所轻也若其位在丞相上安得此言耶百官表不着其官信其非矣
　　古者大夫字便用叠画写之以夫有大音故也庄子李斯峄山碑如此
　　古者牛唯服车书曰肇牵车牛易曰服牛乗马汉赵过始教人用牛耕王弼传易曰牛稼穑之资是不原汉始牛耕之意
　　今国学行王弼易题曰周易干传第一下云王弼注且传即注解名下当只云王弼乃允
　　莒公言诗有棠棣之华逸诗有唐棣之华世人多误以棠棣为唐棣于兄弟用之因唐误棠且棠棣棣也唐棣栘也栘开而反合者也此两物不相亲
　　郑注礼记谓樝梨之臧者今樝与梨絶不类恐所指非今樝也
　　莒公言物理不可必故圣人随有无言之以教一世必于有则不可常见如彭祖七百嵗黄帝升天秦穆赵简之帝所也若必于无则又忽然而有也如魏明帝时有火浣布刋去文帝所论是已
　　易家有蜀才史记有臣瓉顔之推曰范长生自称蜀才则蜀人也臣瓉者于瓉也
　　唐宗始以棣楷易尚书古文今儒者不识古文自唐开元始予见苏颋撰朝觐坛颂有乩虞氏字舘阁校讐官輙防乩字侧云疑不知乩即稽字
　　顔之推説唐末文籍亡散故诸儒不知字学江南惟徐铉徐锴中朝郭恕先此三人信其博也锴为説文系传恕先作汗简佩觹时蜀有林氏作小説然狭于徐郭太宗朝句中正亦颇留意予顷请刻篆楷二体九经于国学予友髙敏之笑之
　　李阳冰深于篆而名作冰音凝故参政王公尧臣但读阳凝予曰阳凝无义唯阳冰有不冶之语
　　周大臣王朴名朴平豆反而自谓朴案説文朴无朴音俗以朴为朴耳
　　后魏北齐时里俗作伪字最多如巧言为辩文子为学之比隋有栁传又之讹以□易巧矣予见佛书以言辩字多作世人不复辩诘
　　学者不读説文余以为非是古者有六书安得不习春秋止戈为武反正为乏亥二首六身韩子八厶为公子夏辩三豕度河仲尼登太山见七十二家字皆不同圣贤尚尔何必为固陋哉
