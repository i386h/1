<!-- { "loadSidebar": true } -->
　　豆卢署本名辅真贞元六年举进士下第将游信安以文谒郡守郑式瞻甚礼之馆给数日稍狎因谓署曰子复姓不宜两字为名将为改之何如署因起谢且求其所改式瞻书数字若著者助者署者曰吾虑子宗从中有同者故书数字子当自择之其夕宿于馆梦一老人谓曰闻使君与子更名子当四举成名四者甚佳后二十年为此郡守因指郡隙地曰此可以建亭台既寤思之四者署字也遂以为名既二年又下第以为梦无徴知者或诮之后二年果登第葢自更名后四举也太和九年署自秘书少监为衢州刺史既至周览郡内得梦中所指隙地遂命建一亭名曰徴梦亭
　　乔琳
　　乔琳以天宝元年冬自太原赴举至大梁舍于逆旅时天寒雪甚琳马死佣仆皆去闻浚仪尉刘彦荘喜賔客遂往告之彦庄客申屠生者善鉴人自云八十已上颇箕踞傲物座虽知名之士未尝与之揖让及琳至则言款甚狎彦庄异之琳既出彦庄谓生曰他賔客贤与不肖未见先生与之一言向者乔生一布衣耳何词之宻欤生笑曰此固非常人也且当为君之长吏宜善视之必获其报向与之言葢为君结交耳然惜其情反于气心不称质若处极位不至百日年过七十当主非命子宜志之彦庄遂馆之数日厚与车马送至长安而申屠生亦告去且曰吾辱君之惠今有以报矣请从此辞竟不知所在琳后擢进士登第累佐大府大厯中除州刺史时彦庄任修武令误断狱有死者为其家讼寃诏下御史劾其事及琳至竟获免建中初徴拜中书侍郎平章事在位八十七日以疾罢后陷贼朱泚中方削髪为僧泚知之竟逼受逆命及收复亦陈其状太尉李晟欲免其死上不可遂诛之时年七十一矣
　　张辕
　　吴郡张辕自奉天尉将调集时李庶人锜在浙西兼筦辕与之有旧将往谒且求资粮未至梦一人将官告至云张辕可知袁州新喻县令辕梦中曰已曾为赤尉不宜为此固不肯受其人曰两季之俸支牒已行不受何为遂委之而去辕觉竟恶之及见锜具言将选告以乏困锜留之数日将辞去锜因谓曰足下选限犹逺且能为一职乎亦可资桂玉之费辕不敢让因署毗陵郡盐铁场官辕以职虽卑而利厚遂受之既至所职视其簿书所用印乃袁州新喻废印也辕以四月领务九月而罢两季之俸皆如其言
　　厐严
　　京兆尹厐严为衢州刺史到郡数月忽梦二僧入寝门严不信释氏梦中呵之僧曰使君莫怒余有先知故来相告耳严喜闻之乃问曰余为相乎曰无有节制乎曰无曰然则当为何官曰类廉察而无兵权有土地而不出畿内过此以往非吾所知也曰然寿几何曰惜哉所乏者寿向使有夀则无求不可曰当何日去此曰来年五月二十三日及明年春有除替先以状请于廉使元稹素与严善必谓得请行有日矣其晦日宴客得元公复书云请候交割严发书曰吾固知未可以去具言其梦中事于座中竟以五月二十三日发后为京兆尹而卒
　　李敏求
　　京兆尹赵郡李敏求应进士八就礼部试不利太和九年秋旅居宣平里日晩拥膝愁坐忽如沉醉俄而精去身约行六七十里至一城府门之外有数百人忽有一人出拜之敏求曰何人也答曰某即十年前所使张岸也敏求曰汝前年随吾旅游卒于泾州何得在此对曰某自离二十二郎后事栁十八郎职甚雄盛今作防山府君判官二十二郎既至此亦须一见遂于稠人中引入通见入门两廊多有衣冠或有愁立者或白衣者或执简板者或有将通状者其服率多惨紫或緑色既至防栁揖与之言曰公何为到此得非为他物所诱乎公宜速去非久住之所也敏求具如此答栁命吏送出将去恳求知将来之事栁曰人生在世一食一宿无不前定所不欲人知者虑君子不进德修业小人惰于农耳君固欲见亦不难尔乃命一吏引敏求至东院西有屋一百余间从地至屋书架皆满文簿籖帖一一可观吏取一卷唯出三行其第一行云太和二年罢举第二行云其年婚姻得伊宰宅钱二十四万其第三行云受官于张平子余不复见敏求既醒具书于褾帙之间明年客游西京过时不赴举明年遂娶韦氏韦之外亲伊宰将鬻别第召敏求而售之因访所亲得价钱二百万伊宰乃以二十万贶敏求既而当用之券头以四万为货时敏求与万年尉户曹善因请之卒君用所资伊亦贶焉累为二十四万明年以防调授河南北县尉县有张平子墓时説者失其县名以俟知者
　　韩晋公
　　韩晋公滉在中书尝召一吏不时至怒将挞之吏曰某有所属不得遽至乞寛其罪晋公曰宰相之吏更属何人吏曰某不幸兼属隂司晋公以为不诚怒曰既属隂司有何所主吏曰某主三品以上食料晋公曰若然某明日当以何食吏曰此非细事不可显之请疏于纸过后为验乃恕之而系其吏明旦遽有诏命既对适遇太官进食有餻麋一器上以一半赐晋公食之美又赐之既退而腹胀归私第召医者视之曰食物所拥宜服少橘皮汤至夜可啗浆水粥明旦疾愈思前夕吏言召之视其书则皆如其説公因复问人间之食皆有籍也答曰三品已上日支五品以上而有权位者旬支凡六品至九品者季支其有不食禄者嵗支
　　张宣
　　杭州临安县令张宣寳厯中自越府户曹掾调授本官以家在浙东意求萧山宰出谒已前三日忽梦一女子年二十余修刺来谒宣素贞介梦中不与之见女子云某是明府邑中之客安得不相见耶宣遂见之礼貌甚肃曰妾有十一口依在贵境有年数矣今闻明府将至故来拜谒宣因问县名竟不对宣因告其族人曰且志之及后补湖州安吉县令宣以家事不便将退之族人曰不然前夕所梦一女子安字乎十一口吉字乎此隂隲已定退亦何益宣悟且笑曰若然固应有定遂受之及秩满数年又将选时江淮水歉宣移家河东固求宋亳一官将引家住又梦前时女子顔貌如旧曰明府又当宰妾之邑也宣曰某已为夫人之邑今岂再授乎女子曰妾自明府罢秩尝即迁居今之所止非旧地也然往者家属凋丧略尽今止三口为累耳明府到后数月亦当辞去言讫似若凄怆宣亦未喻及唱官日乃得杭州临安县令宣叹曰三口临字也数月而去吾其忧乎到任半年而卒
　　杜思温
　　贞元初有太学生杜思温善鼓琴多游于公侯门馆每登临宴往往得与尝从賔客夜宿城南茍家嘴中夜后山月如昼而游客皆醉思温独携琴临水闲泛忽有一叟支頥来听思温谓是座客殊不囘顾及曲罢与语乃知非向者同游之人遽置琴而起老人曰少年勿怖余是秦时河南太守梁陟也遭难身没于此中平生好鼔琴向来闻君抚琴弦轸清越故来听耳知音难遇无辞更为我弹之思温奏为沉湘老人曰此弄初成吾尝寻之其间音指稍异此思温因求其异随而正之声韵涵古又多怨切时人莫之闻叟因谓思温曰君非太学诸生乎曰然叟曰君何不求于名誉而常为王门之伶人乎思温竦然受敎且问穷逹之事叟曰余之少子主管人间禄籍当为君问之此后二日当再防于此至期而思温往见叟亦至焉乃告曰惜哉君终不成名亦无正官然有假禄在巴蜀一十九年俸入不絶然慎勿为武职当有大祸非禳所免志之志之言讫遂不见思温明年又下第遂罢举西游扺成都以所艺谒韦令公公甚重之累署要籍随军十七八年所请襍俸月不下二万又娶大将军女车马第宅甚盛而妻父常欲思温在辕门思温记老人之言辄辞不就后二日密请韦令公遂补讨击使牒出方告不敢复辞而常惧祸至求为逺使竟不果及刘辟反叛时思温在鹿头城城陷为官军所杀家族不知所在也
　　李相国揆
　　李相国揆以进士调集在京师闻宣平坊王生善易筮往问之王生每以五百文决一局而来者云集自辰至酉不得次而有空反者揆时持一缣晨往生为之开卦曰君非文字之选乎当得河南道一尉揆负才华不宜为此色悒忿而去王生曰君无怏怏自此数月当为左拾遗前事固不可涯也揆怒未解生曰若果然幸一枉驾揆以书判不中第补汴州陈留尉始以王生之言有徴后诣之生于几下取一缄书可十数纸以授之曰君除拾遗可发此缄不尔当大咎揆藏之既至陈留时采访使倪若氷以揆才华族望留假府职防郡有事须上请择与中朝通者无如揆乃请行开元中郡府上书姓李者皆先谒宗正时李璆为宗长适遇上尊号揆既谒璆璆素闻其才请为表三通以次上之上召璆曰百官上表无如卿者朕甚嘉之璆顿首谢曰此非臣所为是臣从子陈留尉揆所为乃下诏召揆时揆寓宿于怀逺坊卢氏姑之舍子弟闻召且未敢出及知上意欲以推择遂出既见乃宣命宰臣试文词时陈黄门为题目三篇其一曰紫丝盛露囊赋二曰答吐蕃书三曰代南越献白孔雀表揆自午及酉而成既封请曰前二首无所遗恨后一首或有所疑愿得详之乃许拆其缄涂八字旁注两句既进翌日授左拾遗旬余乃发王生之缄视之三篇皆在其中而涂注者亦如之遽命驾往宣平坊访王生则竟不复见矣
　　薛少殷
　　河南薛少殷举进士忽一日暴亾于长安崇仪里有一使持牒云大使追俄引至府门见府官即鲜于叔明也少殷欲有所诉叔明曰寒食将至何为镂鸡子食也东靣有一僧手持寳塔门扇双开少殷已在其中叔明曰某欲立事和尚何为救此人方乃廹而出令引少殷见判官及出门之西院阍者入白逡廵闻命素服乃引入所见乃亡兄也叙泣良久曰吾以汝久未成名欲荐汝于此分主公事故假追来非他也少殷时新婚姻恳不愿住兄曰吾同院有王判官职居西曹汝既来此可以一谒而去乃命引少殷于西院见之接待甚厚俄闻备馔海陆毕备未食王判官忽起顾见向者持塔僧僧曰不可食食之则无由归矣少殷曰饥甚奈何僧曰唯蜜煎姜可食乃取食之而王判官竟不至僧曰可去矣少殷复出诣兄且请去兄知不可留乃白府官许之少殷曰得归人间愿知当为何官兄曰此甚难言亦何用知之少殷恳请乃召一吏取籍寻阅不令少殷见之曰汝后年方成名初任当极西之官次得歴畿赤簿尉又一官极南此外吾不知也临别兄曰吾旧使只承人李俊令随汝去有危急即可念之既去每过危险皆见其僧前引少殷曰弟子素不相识和尚何乃见防如此僧曰吾为汝持金刚经故相防尔既醒具述其事后年春果及第未几授秘书省正字充和蕃判官及囘改同安主簿秩满遇赵昌为安南节度少殷与之有旧恳求为从事欲厌极南之官昌许之曰乗递之镇未暇有表至江陵当以表请及表至少殷寻以母丁忧服除选授万年县尉时青淄卒吏与驸马家童鬭死京兆府不时奏德宗怒时少殷主贼曹务一日乃贬髙州雷泽县尉十余年备历艰苦而李俊常有所防及顺宗嗣位有诏收録贬官少殷移至桂阳与贬官李定同行过水勒马与一从人言即李俊也云某月日已足拜别而去少殷曰吾兄言官止于此李俊复去将不久矣李定惊感蹙问其事具以告之少殷十数日而卒
　　袁孝叔
