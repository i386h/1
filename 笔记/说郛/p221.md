<!-- { "loadSidebar": true } -->
　　姑苏冯氏兄弟三人甚相爱其季娶妇未逾年辄讽其夫使分异夫怒曰吾家同居三世矣汝欲败吾素业耶妇乃不复言其仲每对亲戚切齿谓此妇必破吾家一日其妇向夫悲泣求去诘之不答固问之始收泪曰妾父母以君家兄弟笃于友义故以妾归君今仲常欲私我我不敢从每恚怒欲令君逐妾向劝君别居其实虑此使妾不幸为仲所汚纵君含耻能忍妾亦何面目以见亲戚乎因泣不止季怒遂逼其兄析居而孝友衰焉妇人之妒有异甚者四十年前抚州监酒范寺丞者妻色美而妒范宠惮之同官每休暇招妓燕集皆不得预一夕范轮次直宿防有告私酿者范晨率吏卒径往捜捕其同事李供奉者素知范妻之妒戏取妓鞋密置范卧具中湏防务吏携衾褥归妻展衾得鞋神色沮防诘所从来吏言不知于是泣怨良久拊心而呼曰天乎有是邪乃入室阖戸而寝顷之范还排户入则自经死矣又有人任湖南倅妻生一子已周歳夫妇甚爱怜之偶一日郡守在告倅摄郡事防邻郡太守过郡开宴命妓妓中有一秀慧者立侍倅侧倅顾与语及戏为酒令笑语方酣忽钤吏擎生肉二置賔主前倅愕问其故则子肉也葢妻忿夫与妓语乃手刃其子刲肉以献其毒忍至此
　　梅圣俞以诗知名三十年终不得一馆职晩年预修唐书书成未奏而卒士大夫莫不叹惜其初受勅修书也语其妻曰吾今修书可谓胡孙入布袋矣妻曰君于仕宦何异鮎鱼上竹竿邪闻者皆谓确对
　　余尚书靖庆厯中知桂州府境穷僻处有林木延袤数十里每月盈之夕辄有笛声发于林中甚清逺土人云闻之已数十年不详其何怪也公遣人寻之见其声自一大栢中出乃伐取以为枕笛声如期而发甚宝惜之凡数年公之季弟欲穷其怪命工解视但见木之文理正如人于月下吹笛之像虽善画者不能及重以胶合之则不复有声矣
　　陈子直主簿妻有异疾每腹胀则腹中有声如击鼓逺闻于外行人过门者皆谓其家作乐腹消则鼓声亦止一月一作医莫能知
　　登州海中遇晴霁忽见台观城市人物往还者谓之海市东坡尝一见之又欧公过河朔高唐县宿驿舍夜闻鬼神自空中过人畜之声一一可辨父老云二十年前曾昼过土人谓之海市高唐去海实逺海市之説窃恐不然旧説汉时有人奉使过海忽见汉家宫阙台殿如在目前使人因具衣冠向阙而拜湏防风驶舟行遂迷所在又酉阳杂爼云有人掘井深已倍常井数丈不见水忽闻向下车马人物喧閧之声近如隔壁出以告州将州将遣数人验之不诬欲奏其事恐渉怪而止遽令塞之又湘潭界中有寺名方广每至四月朔日在东壁则照见维宫府楼堞居民舍宇物物可数又家弟曾宿福清紫防院至三鼓后忽闻院后讙呼交易之声俨如城市皆是浙音逹旦而止明日起视皆高山峻壁也寺僧云一歳之中凡数次如此人谓之鬼市幽隂之事葢有非人意所能测者

　　説郛卷三十三上
　　钦定四库全书
　　説郛卷三十三下　　　　元　陶宗仪　撰玉照新志卷一【王明清】
　　庆元丙午明清得玉照一于友人永嘉鲍子正色泽温润制作竒古眞周秦之瑞宝也又获米南宫书玉照二字因掲寓舍之斗室屏迹杜门思索旧闻凡数十则缀缉之名曰玉照新志务在直书初无私意为善者固可以为韦为恶者又足以为鉴兼有竒怪谐谑亦存乎其中若夫人祸天刑则付之无心可也
　　神庙圣意鋭于图治熈宁之政既一切变更法度开边之议遂兴洮河成功梅仙拓地然后经理西南小羌韩存宝以弗绩诛继而永乐大衂徐禧之徒死之由是耻于佳兵上亦郁陶成疾
　　元祐初政庙堂诸公共议捐其所取绍圣崇宁绍述之説举窜逐弃地之柄臣取青唐进筑隍鄯银夏至童贯蔡攸乃啓燕云之役驯至靖康之祸悉夲二子绍述思之令人痛心疾首焉
　　元祐党人天下后世莫不推尊之绍圣所定止七十二人至蔡元长当国凡所背己者皆着其间殆至三百九人皆石刻姓名颁行天下其中愚智溷淆不可分别至于前日诋訾元祐之政者亦获厠名矣唯有识讲论之熟者始能辨之然而祸根实基于元祐嫉恶太甚焉吕汲公梁况之刘器之定王介甫亲党吕汲甫章子厚而下三十人蔡持正亲党安厚卿曾子宣而下十人榜之朝堂范淳夫上疏以为殱厥渠魁胁从罔治范忠宣太息语同列曰吾軰将不免矣后来时事既变章子厚建元祐党果如忠宣之言大抵皆出于士大夫报复而卒使国家受其咎悲夫
　　元祐初修神宗实録秉笔者极天下之文人如黄秦晁张是也故词采粲然高出前代绍圣初邓圣求蔡元长上章指以为谤史乞行重修葢旧文多取司马文正公涑水纪闻如韩富欧阳诸公传及叙刘永年家世载徐占德母事王文公之诋永年常山吕正献之评曾南丰安简借书多不还陈秀公母贱之类取引甚多至新史于是裕陵实録皆以朱笔抹之且究问前日史臣悉行迁斥尽取王荆公日録无遗以删修焉号朱墨夲陈莹中上书曾文肃谓尊私史而压宗庙者也其所从来亦有夲焉览之者熟究而攷之当知此言不诬
　　赵谂者其先夲出西南【阙】　　其族党来降赐以国姓至谂不量其力乃与其党李造贾时成等宣言欲诛君侧之奸其语颇肆狂悖然初无弄兵之谋建中靖国时事既变谂亦幡然息心来京师注官时曾文肃当国一见竒其才而荐之擢国子博士谂谒告省其父母于蜀中其徒勾羣以前事告变狱成遂以反逆伏诛父母妻子悉皆流窜改其乡里渝州为恭州文肃亦坐责告词略云逮求可用之才辄荐逆谋之首是也究其始正由狷忿妄作遂至杀身覆宗百世之下永负寇盗之名学者亦当以轻剽为戒焉
　　明清每阅唐史甘露事未尝不流涕也嗟夫士大夫处昏庸之世不幸罹此后来无人别白可恨近观续皇王宝运録云僖宗光啓四年正月诏云太和九年故宰臣王涯以下十七家并见防逆名本承宻防遂令忠愤终被寃诬六十余年幽枉无诉宜沾沛泽用慰泉扃并与洗雪各复官爵兼访其子孙与官使衔寃之魂亦信眉于九原矣惜乎刘昫宋景文欧阳文忠不见此诏载之于新旧唐史殊为阙文如褒赠常濬孟昭图二人之文亦以其时见之洪景卢容斋三笔不复重録
　　明清家昔有卢载范阳家志一书叙其祖多逊行事之详为陆务观假去因循不曾往索尚能彷佛记其二三则云多逊素与李孟雍穆厚善多逊窜逐后万里相望声迹眇絶时法禁严邸报不至海外一日忽赦书至后有参知政事李多逊云此必孟雍若登政府吾必北辕戒舍人俶装已而果移容州团练副使未渡巨浸忽见江南李主衣冠如平生问云相公何以至此多逊云屈后主斥之云汝屈何如我屈由是感疾而殂
　　又多逊门下士有种英苏冠者平生最器重之得罪之后賔客云散独英冠二人徒歩送抵天涯而还英后易名放即明逸冠易名易简魁天下为参知政事
　　本朝有两张先皆字子野一则枢密副使逊之孙与欧阳文忠同在洛阳幕府其后文忠为作墓志铭称其志守端方临事敢决者一与东坡先生游东坡推为前軰诗中所谓诗人老去莺莺在公子归来燕燕忙能为乐府号张三影者有两苏子美一东坡作哀词者一苏丞相子名京二人皆知名士也
　　王子高遇芙蓉仙人事举世皆知之子高初名逈后以传其词遍国中于是改名蘧易字子开与苏黄游甚稔见于尺牍东坡先生又作芙蓉诗云决别之时芙蓉授神丹一粒告曰无戚戚后当偕老于澄江之上初所未喻子开时方十八九已而结婚向氏一年而鳏居年四十再娶江隂巨室之女方二十矣合卺之后视其妻则清盼冶容修短合度与前所遇无纤毫之异询以前语则惘然莫晓而澄江江隂之里名也子开由是遂为澄江人焉服其丹年八十余康强无疾明清壬午嵗从外舅帅淮西子开之孙明之譓在幕府相与游从每以见语如此此事与云溪友议玉箫事絶相类子开赵州人忠穆骏之孙虞部员外郎正路之子晩守濡湏祠堂焉贺方回为子开挽词我昔官房子尝闻忠穆贤又云和璧终归赵干将不葬吴今乃印在秦少游集中明之子即为和宁也少游没于元符末子开大观中犹在其误明矣
　　明清述挥麈録列夲朝诸帝以潜藩为军府今又敬以徽宗诏防攷之云政和中五年十二月己亥宣德郎王恬等言夲贯遂州按九域志都督府遂州为遂宁郡武信军节度使元丰八年陛下初封遂宁郡王绍圣元年复以遂宁郡王出阁与苏润二州时同而事均縁夲州遂宁县元符二年县下慧明院秋冬间忽观佛像五次出现父老咸曰遂宁佛出越三年奉陛下即位此其祥兆乞改府额诏升为遂宁府又诏主上尝封蜀国公升蜀州为崇庆府政和七年十二月壬午诏以宿州零璧为灵璧县以眞州为仪眞郡通州为静海郡秀州为嘉兴郡从九域图志所奏请也实録与三州图经及仪眞通州嘉兴三志皆所不载明清尝陈于礼部乞行下逐州照防施行
　　是歳十二月甲申司勲员外郎张大亨奏切见朝廷讲读之官在天子所者谓之侍读侍讲而诸王府亦有侍读侍讲官比拟称呼相紊名之不正孰大于是太宗皇帝初为韩冀诸王置侍读侍讲后有欲为皇族子孙置之议者以唐文宗改诸王侍讲为奉诸王讲读请以敎授为名从之且皇族学官尚不可与王府同称而王府官岂可同天子讲读之号诏诸王府侍讲改为直讲侍读改为賛读大亨字嘉父一时知名士也
　　宣和元年十一月乙未知温州苏起奏臣昨谨将耕耤诏书刻石被以云鹤安奉防事仍行下四县依此施行自此风雨调顺禾稼盛茂既已收获枯荄又复生穗每畆得谷一石至七八斗乞令诸路州县效此施行裕陵览奏不乐云起謟佞一至于此何以儆在位其华饰手诏岂不是相侮可送吏部
　　蹙破眉峯碧纤手还重执鎭日相看未足时便忍使鸳鸯只薄暮投村驿风雨愁通夕窻外芭蕉窻里人分明叶上心头滴裕陵亲书其后云此词甚佳不知何人作奏来葢以诏曹组者今宸翰尚藏其家
　　宣和末禁中讹言祟出深之所有水殿一游幸之所不到一日忽报池面莲花盛开非常年比裕陵携嫔御阉官凡数十人往观之既至彼则有妇人俯首凭栏者若熟寝状上云必是先在此秪候太早不得眠所以然喻左右勿恐惧见其缜髪如云素颈灿玉呼之凝然不顾上讶之自以所执玉尘挥触之愕然而起回首乃一男子须髯如棘面长尺余四目若电极为可畏从驾之人悉皆辟易惊仆上亦为之失措逡巡不见上急命回辇未几京城失守狩于朔方
　　明清挥麈録载雍孝闻事颇详近见秋浦朱去奢云孝闻自海外量移池州以卒尝有诗云官田种秫陶元亮私釡生尘范史云至今郡人犹传诵之孝闻没后和州道士亡其姓名冒而为孝闻走江淮间其才亦不下孝闻有吊项羽庙文云无守陵之蕙帐有照夜之寒缸过东坡墓题诗云文星落处天地泣此老已亡吾道穷才力谩趋生仲逹功名犹忌死姚崇人间便觉无清气海外何人识古风平日万篇谁爱惜六丁收拾在瑶宫宣和初至京师遂得幸祐陵谓其人可及林灵素之半锡姓名朱广汉至绍兴中犹在寓防稽之天长观明清尚及识之而洪景卢夷坚志中记其一事云
