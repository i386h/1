<!-- { "loadSidebar": true } -->
　　绍兴辛巳冬北人南侵朝廷遣大军屯淮东以遏其冲其势渐逼主将毎遣小校将数队四出游奕候望有何兼资者领五十人至六合县西望见一队军马自西北来旗帜不类北人又不类官军兼资踌躇未知所措其人马行速已出兼资之后号令下寨兼资遂敛所部隠身芦荻林中须臾有一人传令曰荻林中有一人否一人应曰彼中乃生人与吾不相关涉兼资闻其有生人不相关涉之言而知其为鬼兵也乃免胄出见守寨门官再拜曰某大宋刘太尉下踏白军也不知神兵自何道来其所征讨为何事门者命报中军须臾中军传令召兼资入凡五门始至中军一人广坐冠服如天神一人西向形貌英毅须髯皆指天一人面貌亦俊爽余二三人分坐于左右皆金装甲胄兼资再拜致谢未毕西向者曰吾奉天符来助汝太尉管取必胜兼资再拜致谢因问曰今日幸遇神将将兵救助敢请广位神号广坐者瞪视不言西向者乃曰此天蓬神司主事也不与凡间通言汝不必问兼资又再拜就西向者问曰大王又何神也答曰某唐张廵也指对坐者曰此唐许逺也因徧指下坐者谓兼资曰此雷万春也此南霁云也兼资少亦读书颇记张廵许逺事因再拜顶礼曰某曽读唐书见二大王忠义之节毎整冠敛容羡其英特岂期今日得瞻拜风采信然史所载其有实乎廵曰史有何疑兼资曰史言大王守城凡食三万余人不知果然否廵曰有之而实不然也其所食者皆已死之人非杀生人也兼资又曰史言张大王杀爱妾许大王杀爱奴以享士不知果然否廵曰非杀也妾见孤城危逼势不能保欲学虞姬緑珠之效死于吾前故自刎许大王奴亦以忧悸暴死遂烹以享士葢用术以坚士卒之心耳兼资顾见雷万春面上止有一疤因再拜问曰史言将军面着大箭有六而一疤何也万春曰当时实着六箭而五着兠鍪人人相传谓吾面着六箭不动吾亦当之庻声以威之也须臾命酒肴馔亦人间之物惟天神不食久传漏者报云天渐晓矣廵谓兼资曰汝归语汝主将吾奉天符助兵然此去悖逆吾当斩其首以报上帝语讫命人引兼资出至荻林呼其所部出至张许下寨之所已不复有人矣不半月有造角林之防未几其主有山之祸果如其言兼资后累功至正使见今在京西多与士大夫言之
　　建炎庚戌嵗建州凶贼范汝为饥荒啸聚至十余万是时朝廷以边境多故未遑致讨遂命本路官司姑务招安汝为聴命遂领其徒出屯州城名曰招安但不杀人而已其刼人财物掠人妻女常自若也州县不能制次年春吕忠翊本关西人得受福州监税官方之任道过建州为贼徒所刼吕监有女十七八嵗亦为所掠是时贼徒正盛吕监不敢陈理委之而去汝为有族子范希周本士人三入上舍间在学校曽试中上等陷在贼中不能自脱年二十五六嵗犹未娶吕监之女为希周得见其为宦家女又顔色清丽性情和柔遂卜日合族告祖备礼册为正室是冬朝廷命韩郡王统大军讨捕吕氏谓希周曰妾闻贞女不事二夫君既告祖成婚则君家之妇也孤城危逼其势必破则君乃贼之亲党必不能免妾不忍见君之死引刀将自刎希周止之曰我陷在贼虽非本心无以自明死有余刑汝衣冠宦族儿女掳刼在此为大不幸大将军士皆是北人汝既是北人或语言相合宛转寻着亲戚骨肉又是再生也吕氏曰果然妾亦终身不嫁人但恐为军人将校所掳吾誓不再辱唯一死耳希周曰我万一漏网得延残生亦终身不娶以答汝今日之心先是吕监与韩郡王有旧韩过福州辟吕监为提辖官同到建州十余日城破希周不知所之吕氏见兵势正盛度不能免乃就一荒屋中自缢吕监廵视次适见之使人解下乃其女也良久方苏具言所以父子相见且悲且喜事定吕监随韩帅归临安将令其女改适吕氏不肯父骂曰令汝从人文官未可知武官可必有也县君不肯做尚恋恋为逆贼之妻不忍抛耶吕氏曰彼名虽曰贼其实君子也彼是读书人但为宗人所逼不得已而从之他在贼中常与人作方便若有天理其人必不死儿今且奉道在家作老女奉事二亲亦多快活何必嫁人绍兴壬戌嵗吕监为封州将领一日有广州使臣贺信承以公牒到将领司吕监延于防上既去吕氏谓吕监曰适来者何人也吕监曰广州使臣吕氏曰言语步趋宛类建州范氏子吕监笑曰汝范家子死于乱兵骨已朽矣彼自姓贺自与你范家子并无半毫相惹汝道世间只有一个范家子耶吕氏为父所阻亦不敢复言后半载贺承信又以职事到封州将领司事务缭绕未得了毕时复至吕氏防事吕监时或延以酒食次熟问其乡贯出身贺羞愧白吕监曰某建州人实姓范宗人范昔为叛逆某陷在于城中既而大军来讨城破举黄旗招安某遂投降恐以贼人宗族一并诛夷遂姓贺出就招安后拨在岳承宣军下收杨么时某以南人便水常在前锋某毎战尤尽力主将知之贼平之后遂特与其解由初任和州指使第一任合就监官当以阙达遂只受此广州指使吕监又问曰令孺人何姓初娶再娶乎贺泣曰在贼中时掳得一官员家女为妻是冬城破夫妻各分散逃走且约茍存性命彼此勿嫁娶后来又在信州寻得老母见今不曽娶只有母子二人一个爨妾而已语讫悲泣失声吕监感其恩义亦为泣下引入中堂见其女住数日事毕结束奁具令随希周归广州后一年吕监解罢迂道之广州待希周任满同赴临安吕监得淮上州铃范得淮上监税官广州有一兵官郝大夫常与余説其事项四郎泰州盐商也常贩自荆湖归至太平州中夜月明睡不着闻有一物触船项起视之有似一人遂命稍子急救之乃一丫鬟女子也十五六嵗问其所事曰姓徐本北人沣州寄居兹者父自辰倅解官举家赴临安至此江中忽逢刼贼某惊堕水中附一踏道漂流至此父母想皆遭贼手矣项以其贵人家女意欲留之为子妇遂命独寝比归至家以其意告厥妻妻曰吾等商贾人家止可娶农贾之家女彼骄贵家女岂能攻苦食淡缉麻缉布为村俗人事也不如货得百十千别与儿男娶由是富家娼家竞来索买项曰彼一家人遭难独留得余生今我既不留为子妇宁陪些少结束嫁一本分人岂可更教他作娼女婢妾一生无出头耶其妻屡以为言至于喧争项终不肯项隣里有一金官人受得沣州安乡尉新防妻闻此女善能针线遂亲见项求娶项执前言不肯金尉求之不已女常呼项为阿爹因谓项曰儿受阿爹厚恩死无以报阿爹许嫁我与好人人不知来厯亦不肯娶我今此官人亦是一个周旋底人又是尉职或能获贼便可报仇兼差遣在沣州亦可以到彼知得家人存亡项曰汝自意如此吾岂可固执但后去或有不是处不干我事女曰此事儿甘心情愿也遂许之且戒金尉曰万一不如意须嫁一好人不要教他失所金尉笑曰吾与四郎是隣居岂不知某无他念耶金尉问项所索项曰吾始者更要陪些奁具嫁人今与官人既无结束岂复需索也徐氏既归金尉金尉见其是女身又宦家儿女又凡事晓得大称所望始名为意奴又改为意姐又以排行呼为七娘谓徐氏曰若得知汝家世分相当册为正室纵无分明亦不别娶也嵗时往来项家如亲戚居一年相挈安乡任初到官即遣人问徐倅信息居人曰有一徐官人昨自辰州通判替下举家赴行至今不曽归不知得甚处使者七娘意其父母必死但悲哀号哭不复思念后一年尉司获一大刼盗因推勘乃问其前后又曽在甚处刼掠某人财物内有二人招曰曽在太平州刼一徐通判船是财物只有一稍子脚上中鎗船中人皆走船尾去方担得一担笼出上岸忽闻鸣锣声恐是官军来遂走散去并不曽伤人七娘闻之稍稍自安但未有的耗又一年金尉权一邑事有一过往徐将仕借脚夫七娘自屏后窥之甚类其兄比去乃与金尉説金尉乃具晩食召将仕因问其父厯任经由将仕曰某乃河北人流寓在此寄居数年自辰倅罢得鄂倅见今在岳州寄居金尉又问罢辰倅赴临安日舟行步行乎将仕曰舟行金尉又问曰舟行如何想无风波之恐将仕曰不曽有风波之恐只在太平州遭一大刼贼财物无甚大失但一小妹落水死累日寻尸不得因泪下金尉乃引将仕入中堂见七娘兄妹将持大哭既而説双亲长幼皆无恙又复相慰当日将仕但闻商人收得转雇在金尉适其详悉未及契勘次日问金尉元直费几金当收赎以归金尉笑曰某与令妹有言约矣况今已有娠岂可复令嫁他人七娘乃与阿兄説及项四郎髙义贤者当初如此如此将仕泣曰彼商贾乃髙见如此士大夫色重礼轻有不如也父母生汝不免有难终汝者项君也于是将仕发书告父母遂择日告祖成婚七娘畵项像为生祠终身奉事京师樊楼畔有一小茶肆甚潇洒清洁皆一品器皿椅卓皆济楚故卖茶极盛熈丰间有一士人乃邵武李氏在肆前遇一旧知相引就茶肆相叙阔别之懐先有金数十两别为袋子系于肘腋以防水火盗贼之虞时春月乍暖士人因解缷衣服次置此金于茶卓上未及收拾未几招往樊楼防饮遂忘遗出既饮极欢夜将半灭灯火方始省记李以茶肆中往来者如织必不可根究遂不更去询问后数年李复过此肆因与同行者曰某往年在此曽失去一包金子自谓狼狈冻馁不能得囘家今与若幸复能至此主人闻之进相揖曰官人説甚麽事李曰某三四年前曽在盛肆吃茶遗下一包金子是时以相知拉去不曽拜禀主人徐思之曰官人彼时着毛衫在里边坐乎李曰然又曰前命坐者着皂皮袄乎李曰然主人曰此物是小人收得彼时亦随背后赶来送还而官人行速于稠人众中不可辨认遂为收取意官人明日必来取某不曽为开觉得甚重想是黄白之物也官人但説得块数称两同即领取去李曰果收得吾当与你中分主人笑而不答茶肆上有一小棚楼主人捧小梯登楼李随至楼上见其中收得人所遗失之物如伞屐衣服器皿之族甚多各有标题曰某年某月某日某色人所遗下者僧道妇人则曰僧道妇人某杂色人则曰某人似商贾似官员似秀才似公吏不知者则曰不知其人就楼角寻得一小袱封记如故上标曰某年月日一官人所遗下遂相引下楼肆中再问李块数称两李记若干块若干两主人开之与李所言相符即举以付李李分一半与之主人曰官人想亦读书何不知人如此义利之分古人所重小人若重利轻义则匿而不告官人将如何又不可以官法相加所以然者常恐有愧于心故也李既知其不受但惭怍不言加礼逊谢请上樊楼饮酒亦坚辞不往时茶肆中五十余人皆以手加额咨嗟叹息谓世所罕见也识者谓伊尹之一介不取杨震之畏四知亦不过是惜乎名不附于国史附之亦卓行之流也今邵武军光泽县乌州诸李衣冠颇盛乃士人之宗族子孙髙殿院之子元辅乃李氏之亲尝与余具言其事
　　京师孝感坊有邢知县单推官并门居邢之妻即单之姊也单有子名符郎邢有女名春娘年齿相上下在襁褓中已议婚宣和丙午夏邢挈家赴邓州顺阳县官守单亦举家往州待推官缺约官满日归成婚是冬戎冦大扰邢夫妻皆遇害春娘为贼所掳转卖在全州娼家名杨玉春娘十岁时已能读语孟诗书作小词至是娼妪教之乐色事艺无不精絶每公庭侍宴能将旧词更改皆对景有着模处玉为人体态容貌清秀举措闲雅不事持口吻以相嘲谑有良人风度前后守倅皆从之单推官度江累迁至郎官与邢声迹不相闻绍兴初符郎受父防为全州司户是时一州官属推司户年少司户知玉甚慕之玉亦有意而未有因司理与司户
