<!-- { "loadSidebar": true } -->
　　书曰狎侮君子罔以尽人心狎侮小人罔以尽人力故用兵之要务揽英雄之心严赏罚之科总文武之道操刚柔之术说礼乐而敦诗书先仁义而后智勇静若鱼潜动若奔獭散其所连而折其所强耀以旌旗戒以金鼓退若山移进如风雨击崩若摧合战如虎迫而容之利而诱之乱而取之卑而骄之亲而离之强而弱之有危者安之有惧者恱之有叛者懐之有寃者伸之有强者抑之有弱者扶之有谋者亲之有谗者覆之获财者与之不倍兵以攻弱不恃众以轻敌不傲才以骄人不以宠而作威先计而后动知胜而始战得其财帛不自宝得其子女不自使将能若此严号申令而人愿鬭则兵和刅接而人乐死矣
　　戒备第十七
　　国之大务莫先于戒备若乃失之毫厘则差若千里覆军杀将势不逾息可不惧哉故有患难君臣旰食而谋之择贤而任之若乃安居而不思危寇至而不知拒此谓燕巢于幕鱼游于鼎亾不俟夕传曰不备不虞不可以师又曰预备而虞古之善政又曰防虿尚有毒而况国乎无备虽众不可恃也故曰有备无患故三军之行不可无备
　　习练第十八
　　夫军不习练百不当一习而用之一可当百故仲尼曰以不教民战是谓弃之又曰善人教民七年亦可以即戎矣然则即戎之士不可不教教之以礼义诲之以忠信戒之以典刑威之以赏罚故人知劝然后习之或阵而分之坐而起之行而止之走而郤之别而合之散而聚之一人可教十人十人可教百人百人可教千人千人可教万人万人可教三军然后教练而敌可胜矣
　　军蠧第十九
　　夫三军之行有探不审烽火失度后期犯令不应时机阻乱师徒乍前乍后不合金鼓上不恤下敛削无度营私狥已不恤饥寒非言妖词妄陈祸福如事喧杂惊惑将吏勇不受制专而凌上轻竭府库擅给其财此九者三军之蠧有之必败也
　　腹心第二十
　　夫为将者必有腹心耳目爪牙无腹心者如人夜行无所措手足无耳目者如然而居不知运动无爪牙者如饥人食毒物无不死矣故善将者必有博闻多智者为腹心沉审谨密者为耳目勇悍善敌者为爪牙
　　谨第二十一
　　夫败军丧师未有不因轻敌而致祸者故师出以律失律则凶律有十五焉一曰虑间谍明也二曰诘谇谨也三曰勇敌众不挠也四曰廉见利思义也五曰平赏罚均也六曰忍善含耻也七曰寛能容众也八曰信重然诺也九曰敬礼贤能也十曰明不纳谗也十一曰谨不违理也十二曰仁善养士卒也十三曰忠以身狥国也十四曰分知止足也十五曰谋自料知他也
　　机形第二十二
　　夫以愚克智命也以智克愚顺也以智克智机也其道有三一曰事二曰势三曰情事机作而不能应非智也势机动而不能制非贤也情机发而不能行非勇也善将者必因机而立胜
　　重刑第二十三
　　吴起曰鼓鼙金铎所以威耳旌帜所以威目禁令刑罚所以威心耳威以声不可不清目威以容不可不明心威以刑不可不严三者不立士可怠也故曰将之所麾莫不心移将之所指莫不前死矣
　　蠧将第二十四
　　古之善将者有四示之以进退故人知禁诱之以仁义故人知礼重之以是非故人知劝决之以赏罚故人知信禁礼劝信师之大经也未有纲直而目不舒也故能战必胜攻必取庸将不然退则不能止进则不能禁故与军同亾无诫劝则赏罚失度人不知信故贤良退伏顽謟登用是以战必败散
　　审因第二十五
　　夫因人之势以伐恶则黄帝不能与争威矣因人之力以决胜则汤武不能与争功矣若能审因而加之威胜则万夫之雄将可图四海之英豪受制矣
　　天势第二十六
　　夫行兵之势有三焉一曰天二曰地三曰人天势者日月清明五星合度孛彗不殃风气调和地势者城峻重崖洪波千里石门幽动羊肠曲沃人势者主圣将贤三军由礼士卒用命粮甲坚备善将者因天之时就地之势依人之利则所向者无敌所击者万全矣
　　胜败第二十七
　　贤才居上不肖居下三军恱乐士卒畏惧相议以勇鬬相望以威武相劝以刑赏此必胜之徴也三军数惊士卒惰慢下无礼信人不畏法相恐以敌相语以利相嘱以祸福相惑以妖言此必败之徴也
　　假权第二十八
　　夫将者人命之所悬也成败之所系也祸福之所倚也而上不假之以赏罚亦犹束猿猱之手而责之以腾捷胶离娄之目而使之辨青黄不可得也若赏移在权臣罚不由主将人茍自利谁懐鬭心虽伊吕之谋韩白之功而不能自卫也故孙武曰将之出君命有所不受周亚夫曰军中闻将军之命不闻有天子之诏
　　哀死第二十九
　　古之善将者养人如养己子有难则以身先之有功则以身后之死者哀而葬之伤者泣而抚之饥者舍食而食之寒者解衣而衣之智者礼而禄之勇者赏而劝之将能若此所向必捷矣
　　三賔第三十
　　三军之行也必有賔客羣议得失以资将用有词若悬流竒谋不测博闻广见多艺多才此万夫之望可引为上賔有猛如熊虎捷若腾猿刚如铁石利若龙泉此一时之雄可引为中賔有多言或中薄技小才此常人之能可引为下賔
　　设应第三十一
　　若乃图难于易为大于细先动后用刑于无刑此用兵之智也师徒已列戎马交驰强弩才临短兵又接乗威布信敌人告急此用兵之能也身冲矢石争胜一时成败未分我伤彼死此乃用兵之下也
　　使利第三十二
　　夫草木丛集利以游逸重塞山林利以不意前林无隐利以潜伏以少击众利以日暮以众击寡利以清晨强弩长兵利以捷次逾渊隔水风火暗昧利以搏前擒后
　　应机第三十三
　　夫必胜之术合变之形在于机也非智者孰能见机而作见机之道莫先于不意故猛兽失险童子持防以追之蜂虿发毒壮士徬徨而失色以其祸出不图变速非虑
　　揣能第三十四
　　古之善用兵者揣其能而料其胜负主孰圣也将孰贤也吏孰能也粮饷孰丰也士卒孰练也军容孰整也戎马孰逸也形势孰险也賔客孰智也隣国孰惧也财货孰多也百姓孰安也由此观之强弱之形可以决矣
　　轻战第三十五
　　螫虫之触负其毒也战士能勇倚其备也是以锋鋭甲坚则人轻战故甲不坚密与肉袒同射不能中与无矢同中不能入与无镞同探不谨与无目同将帅不勇与无将同
　　地势第三十六
　　夫地势者兵之助也不知战地而求胜者未之有也山林土陵丘阜大川此步兵之地土高山狭蔓衍相属此车骑之地依山附涧高林深谷此弓弩之地草浅土平可前可后此长防之地芦苇相叅竹树交暎此枪矛之地也
　　情势第三十七
　　夫将有勇而轻死者有急而心速者有贪而喜利者有仁而不忍者有智而心怯者有谋而情缓者是故勇而轻死者可暴也急而心速者可乆也贪而喜利者可遗也仁而不忍者可劳也智而心怯者可窘也谋而情缓者可袭也
　　击势第三十八
　　古之善鬬者必先揣敌情而后图之凡师老粮絶百姓愁怨军令不习器械不修计不先设外救不至将吏刻剥赏罚轻懈营阵失次战胜而骄可以攻之若用贤授能粮食羡余甲兵坚利四隣和睦大国应援敌有此者计而避之
　　整师第三十九
　　夫出师行军以整为胜若赏罚不明法令不信金之不止鼓之不进虽有百万之师无益于用所谓整师者居则有礼动则有威进不可当退不可逼前后应接左右应旄与之安而不与之危其众可合而不可离可用而不可疲矣
　　励士第四十
　　夫用兵之道尊之以爵赡之以财则士无不至矣接之以礼励之以信则士无不死矣蓄恩不倦法若画一则士无不服矣先之以身后之以人则士无不勇矣小善必录小功必赏则士无不劝矣
　　自勉第四十一
　　圣人则天贤者法地智者则古骄者招毁妄者稔祸多语者寡信自奉者少恩赏于无功者离罚加无罪者怨喜怒不当者灭
　　战道第四十二
　　夫林战之道昼广旌旗夜多金鼓利用短兵巧在设伏或攻于前或发于后丛战之道利用剑楯将欲图之先度其路十里一塲五里一应偃戢旌旗特严金鼓令贼人无措手足谷战之道巧于设伏利以勇鬬轻足之士淩其高必死之士殿其后列强弩而冲之持短兵而继之彼不得前我不得往水战之道利在舟楫练习士卒以乘之多张旗帜以惑之严弓弩以中之持短兵以捍之设坚栅以卫之顺其流而击之夜战之道利在机密或潜师以冲之以出其不意或多火鼓以乱耳目而攻之可以胜矣
　　和人第四十三
　　夫用兵之道在于人和和则不劝而自战矣若将吏相猜士卒不服忠谋不用羣下谤议谗慝互生虽有汤武之智而不取胜于匹夫况众人乎
　　察情第四十四
　　夫兵起而静者恃其险也迫而挑战者欲人之进也众树动者车来也尘土卑而广者徒来也辞强而进驱者退也半进而半退者诱也杖而行者饥也见利而不进者劳也鸟集者虚也夜呼者恐也军扰者将不重也旌旗动者乱也吏怒者倦也数赏者窘也屡罚者困也来委谢者休息也币重而言甘者诱也
　　将情第四十五
　　夫为将之道军井未汲将不言渴军食未熟将不言饥军火未燃将不言寒军幕未施将不言困夏不操扇冬不服裘雨不张葢与众同也
　　威令第四十六
　　夫一人之身百万之众束肩敛息踵足俯听莫敢仰视法制使然也若乃上无刑罚下无礼义虽贵有天下富有四海而不能自免者桀纣之类也夫以匹夫之刑令之以赏罚而人不能逆其命者孙武穰苴之类也故令不可轻势不可逆

　　权书苏【洵】
　　人有言曰儒者不言兵仁义之兵无术而自胜使仁义之兵无术而自胜也则武王何用乎太公而牧野之战四伐五伐六伐七伐乃止齐焉又何用也权书兵书也而所以用仁济义之术也吾疾夫世之人不究本末而妄以我为孙武之徒也夫孙氏之言兵为常言也而我以此书为不得已而言之之书也故仁义不得已而后吾权书用焉然则权者为仁义之穷而作也
　　心术
