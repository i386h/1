<!-- { "loadSidebar": true } -->
　　上谷冦公为参政日素与冯拯不协拯以不合上章乞立储贰太宗怒降授太常博士知杭州寻令转官与大博彭惟节同制时首台吕相公端除注二人俱授屯田员外郎上谷改其进呈文字将冯拯授虞部冯遂上章讼中书除授不当吕但于上前拜谢而待罪终不言冦之僣擅改授上闻之寻索元吕某除注文字视之由是睠注益厚冯遂移知江州然冯一生常追悔不合讼疏于冦亦如陈左丞恕之讼大将军三司使王知赡钱内翰易之讼冯侍中皆是一时间不获已而为之不免一生耻其缺行
　　窦仪尚书本燕人为性严重家法肃整尚书每对客即二侍郎三起居四参政五补阙皆侍立焉尚书夫人先亡以房院稍多不敢与势家为亲援遂再娶孔县令女为夫人夫人性愈严右丞夫人倾背即一房列五榻自孔夫人而下五房妯娌皆同寝处尚书薨孔夫人每召参政问事参政则披秉立于门外而应对焉其事嫂之礼如此尚书周世宗时为翰林学士每宿直世宗宫中不敢令奏乐曰恐窦仪闻之至宋太祖登极犹在翰林忽一日宣召入禁闱中顾问事行至屏障间觇太祖衩衣潜身却退中官谓曰官家坐多时请出见仪曰圣上衩衣必是未知仪来但奏云宣到翰林学士窦仪太祖闻之遂起索衫带着后方召入见复一日中书臣僚皆罢命韩王普为相见无宰臣署勑太祖悔其仓遽良久曰但去问窦仪是他会仪对曰今晋王正守中书令合且送相印请晋王署勑用印太祖于是甚悦又晋公尝言窦家二侍郎俨为文宏赡不可企及有集一百卷得常杨之体又撰释门数事五十件从一至百数皆节其要妙典故又善术数听声音而知兴废之未兆撰大周乐正一百卷周世宗时同兄仪在翰林为学士仪常鄙其诡怪世宗尝令陶人应二十四气烧瓦二十四片各题识其节气遂隔帘敲响令辩之一无差谬尝指明德门谓杨卢二校书曰此门相次变为大宫阙兵渐销偃天下太平几乎似开元天宝间耳然京师人却渐逼迫二校书将来富贵皆见之也卢虽甚贵其如夀不及杨寻世宗禅位太祖改明德门为乾元门宫阙壮丽书轨混同多逊为相贬朱崖而杨徽之为尚书享年皆如其言乂仪因于堂前雕起花椅子二只以袛僃右丞洎太夫人同坐俨忽见之谓兄曰好工夫奈何其间一只至甚月日先破仪于是以幕覆于屏风后爱谨不用果至是日有内夫人至仪第其从人不知急于屏风后取此椅子就门外下马遂为马踢而碎之此晋公闻于杨徽之尚书説也又俨谓其弟偁参政曰俨兄弟五人皆不为相兼总无夀其间唯四哥稍得然结裹得自家兄弟姊妹了亦住不得后偁果为参政只有姊王家太夫人即王沔参政之母仪俨之妹也无何亦得疾偁寻以抱病而叹曰二哥尝言结裹姊妹兄弟亦住不得必不可矣果数日而薨晋公尝谓窦二侍郎今之师旷也晋公即参政之东坦也
　　吕丞相端本自奏荫而至崇显葢器识逺大有公辅之才自为司户参军便置外厨多延食客能知典故凝然不动年五十六七犹为太常丞充开封府判官时秦州杨平木塲坊木筏沿程免税而至京吕之亲旧竞托选买吕皆从而买之于是入官者多防退材植值三司给事中侯陟急于宣贵于太宗之前欲倾其众人无何吕独当之认为已买太宗吓怒俾台司枷项送商于安置灭耳后犹签书府中旧事怡然曰但将来但将来着枷判事自古有之洎后发往商州身体魁梧太宗传宣令不得骑马只令步去寻相座传语且请认灾公曰不是某灾是长耳灾谈谐大笑如式畧不介挠时有善算者吕公木在土下宫又是方主晩年大达须位极人臣此何用虑耳寻自商州量移汝州上谷冦凖屡奏吕某器识非常人渐老矣陛下早用之太宗曰朕知此人是人家子弟能吃大酒肉余何所能后近臣皆上言称吕某宜朝廷大用寻自太常丞知蔡州召入拜户部员外郎为枢宻直学士时王二丈禹偁行诰词畧曰多直道以事君每援经而奏事后苑赏花宴太宗宣臣僚赋诗吕奏曰臣无出身不敢应诏洎为户部尚书门下相上谷犹为諌议大夫参政忽一日未后三棒皷吕上马至门道里立马上谷多时探上谷者曰参政方洗面里吕乃徐谓从人曰喂得马饱否其微旨如此后表让李参政沆大拜吕乞养疾授太子太保在京薨背享年七十三
　　王二丈禹偁忽一日阁中商较元和长庆中名贤所行诏诰有胜于尚书者众皆惊而请益之曰只如元稹行牛元翼制云杀人盈城汝当深诫孥戮示众朕不忍闻且尚书云不用命戮于社又云予则孥戮汝以此方之书不如矣其阅览精详也如此众皆伏之
　　凡士大夫之必居大位者先观其器度寛厚则无不中矣故韩王普在中书忽命吕公正为参预赵常潜觇其为事而多之曰吾尝观吕公每奏事得圣上嘉赏未尝有喜遇圣上抑挫亦未尝有惧色仍俱未尝形于言眞台辅之器也只如太祖初即位命韩王为相顾谓赵曰汝虽为相见旧相班立坐起也须且让他赵奏曰陛下初创业以为相正欲弹压四方臣见旧相臣须在上不可更让也太祖嘉之洎因奏忤防上怒就赵手掣奏劄子挼而掷之赵徐徐拾之起以手展开近前复奏上愈怒拂袖起赵犹奏曰此事合如此容臣进入取旨其胆量也如此仍忽因大宴大雨骤至上不悦少顷雨不止形于言色以至叱怒左右赵近前奏曰外面百姓正望雨官家大宴何妨只是损得些少陈设湿得些少乐人衣裳但令乐人雨中做杂剧此时雨难得百姓得雨快活之际正好吃酒娯乐上于是大喜宣乐人就雨中奏乐入杂剧是日屡劝近臣百官军员吃酒尽欢而散赵之为相临时机变能囘圣上之心也如此又言赵尝出鎭河阳襄邓三郡皆以严重肃下政务自集唯圣节日即张乐设筵则丰厚饮馔凡一廵酒则遍劝席中吃尽尽与不尽但劝至三而止其雅素也又如此在相府忽一日奏太祖曰石守信王审琦皆不可令主兵上曰此二人岂肯作罪过赵曰然此二人必不肯为过臣熟观其非才但虑其不能制伏于下既不能制伏于下其间军伍忽有作孽者临时不自由耳太祖又谓曰此二人受国家如此擢用岂负得朕赵曰只如陛下岂负得世宗太祖方悟而从之
　　太祖明圣慈惠歴代创业之主不可比也初陈桥为三军拥迫而囘不获已而徇其众恳乃先与三军约曰汝等入城不得惊动府库不得杀害人民不得取夺财物从吾令则吾不违汝之推戴于是三军皆曰不敢违命洎即位后遣王全斌等讨蜀大兵自剑关入船自防峡而入水陆齐攻曹彬为都监沈义伦为行营判官收复西蜀无何全斌杀降兵三千人是时曹不从命但收其文案不署字王曹沈等囘太祖传宣送中书取勘左右曰方克复西蜀囘虽杀降兵亦不可便按劾今后陛下如何用人太祖曰不然今河东江南皆未归复若不勘劾恐今后委任转乱杀人但令勘成案宣令后殿见责问曰如何敢乱杀人又曰曹彬但退不干汝事曹不退但叩头伏罪曰是臣同商议杀戮降兵朝廷问罪臣首合诛戮太祖见曹如此皆与原之王受金州节度余皆次第进擢也忽一日宣曹太尉彬潘太傅美曰命汝收江南又顾曹曰更不得似西蜀时乱杀人曹徐奏曰臣若不奏又恐陛下未知曩日西川元不是臣要杀降卒縁臣商量固执不下臣见收得当日文案臣元不肯着字太祖今取进呈太祖览之又谓曰卿既商量不下为何对朕坚自伏罪曰臣从初与王全斌等同奉陛下委任若王全斌等获罪独臣清雪不为穏便臣是以一向伏罪太祖曰卿既自欲当辜如此又安用此文字曰臣从初谓陛下必行诛戮臣留此文书令老母进呈陛下乞全母一身太祖尤器遇之又潜谓曰但只要他归伏愼勿杀人是他无罪只是自家着他不得卿切会取曹曰谨奉诏旨不敢违越晋公曰今国家享无疆之休良由是耳曹之四子璨玮【缺】琮皆享丰禄岂非余庆乎
　　五代晋朝时襄阳帅髙怀德下亲随私通其爱姬窃锦袄子与其皂皂转令人鬻于市髙已知之或有人告于髙曰大王锦袄子有人将在市中卖高曰锦袄子是人家宣赐得岂只是我家有莫乱执他人其皂都不觉其主已知也后以他事阴去之襄阳后帅安审琦亦有爱妾与外人私接忽因夜初隔幕烛下潜见有人自宅中出去据膝而言曰叵耐审琦是夕遇害莫知其谁子侄辈皆泣告曰大王平生器业如此岂无威灵使其奸人败露湏防时于是其奸贼自以手擒捉身体扑于灵座前亦一仆厮耳晋公言居其上者制御小人切不可失其机乃贾害之速也高之与安诚可为鉴诫矣
　　太祖朝昭宪皇后因不豫召韩王普至卧榻前问官家万年千载之后宝位当继与谁普曰晋王素有德望众所钦服官家万年千嵗后合是晋王继统仍上一劄子论之昭宪宻缄题署藏之于宫内时韩王为相寻出鎭襄阳洎太祖晏驾太宗嗣位忽有言曰若还普在中书朕亦不得此位卢多逊闻之遂奉旨宻加诬譛将不利于韩王遽召归授太子太保散官班中日负忧恐遂扣中贵宻达太宗云昭宪皇后寝疾时臣曾上一劄子论事时昭宪缄藏在宫中乞赐寻覔果于宫中寻得太宗大喜方与韩王忠赤是时上元登楼观灯忽有宣旨召赵普赴宴左右皆愕然縁太子太保散官无例赴宴乃奏曰赵普值上辛在太庙宿斋太宗曰速差官替来少顷召至太宗便指于见任宰相沈相公上座乃顾谓赵曰世间奸邪信有之朕欲卿为相来日便入中书卢相闻之惶骇不已翌日卢遂告赵曰圣上有此宣示如何赵曰某今入相公必不可同处相公欲得保全但请上章乞退必无虑耳沈相寻乞致仕卢乃上章云陛下若不赐主张微臣必遭毒手太宗怒使令罢相赵乃奏云乞除卢兵部尚书罢相太宗不允乃以所上章示于韩王自后以秦王事谪于朱崖所以至今皆言卢遭赵之毒手耳
　　河东伪相赵文度归向朝廷便授华州节度使时同州节度使宋相公移鎭邠州道由华下赵张筵命宋宋以赵自河东来气焰凌之带随使乐官一百人入赵府署庭所使排立于东厢将举盏赵之乐官立于西庑时东厢先品数声赵谓曰于此调吹采莲送盏皆吹不得却令西庑吹之送盏毕东厢之乐由是失次宋亦觉其挫鋭洎中筵起移于便防再坐宋自吹笙送赵一盏赵遂索笛复送一盏声调清越众所惊叹其笛之窍宋之随使乐工手指按之不满洎席阕宋囘驿赵又于山亭张夜宴召之不至宋于是宵遯晋公曰庻事不可轻易宋焉知河东僣伪小国之有人矣
　　眞宗忽一日于龙图阁诸侍读侍讲学士待制直阁环侍以问九经书并疏共多少卷数侍讲邢昺尚书而下俱不能对
　　卢相多逊在朝行时将歴代帝王年厯功臣事迹天下州郡图志理体事务沿革典故括成一百二十絶诗以备应对由是太祖太宗每所顾问无不知者以至践清途登钧席皆此力耳
　　皇城使刘承规在太祖朝为皇门小底时气性不同已有心力宫中呼为刘七每令与诸小底数眞珠内夫人潜于看窗觇之未尝偷窃一颗余皆窃置于衣带中洎太宗即位后有一宫人潜逾垣而出捕获太宗迟疑间似不欲杀承规輙承意而奏曰此人不可容官家若放却宫人摠走臣乞监去处置湏是活取心肝进呈太宗甚然之六宫皆拜而泣告承规再三奏不可留于是就太宗前领去送一尼寺中潜逺嫁之却取旋杀猪心肝一具犹热以合子贮来进呈六宫皆围合子而哭之良久畧揭视之便令承规将去仍传宣赐承规压惊银五锭由是宫掖之间肃然畏法
　　韩王普初罢陇州廵官到京至日者王勋卜肆问命次帘下看鲁公驺殿稍盛叹曰似此大官修个甚福来得到此勋曰员外即日富贵更强似此人何足叹羡往后便为交代亦未可知后果如其言
