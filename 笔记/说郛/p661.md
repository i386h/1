<!-- { "loadSidebar": true } -->
　　汉武灭南越祠太一后土令乐人依琴造坎言坎坎应节也侯工人之姓因曰坎侯后讹为箜篌也
　　定情篇
　　汉繁钦所作若臂环致拳拳指环致殷勤耳珠致区区香囊致扣扣跳脱致问佩玉结恩皆妇人叙志之词也
　　合欢诗
　　晋杨方所作食共并根穂饮共连理杯衣同双丝绡寝共无缝裯坐必接膝行必携手如鸟同心如鱼比目利断金石密逾胶漆也
　　大山小山
　　招隠词本楚声淮南王安所作大山小山拟诗之大雅小雅也

　　骠国乐颂【阙名】
　　圣天子宅位二十有三载辅臣司徒公镇蜀十有七年骠国王子献其乐器躬总乐工逾万里自至于蜀司徒公中书令南康王使者防送于北阙下小臣感至化之光明殊懃懋绩之昭炳继诗人之为颂序曰圣朝拥神休合灵符化隋为唐迈汉超周与唐虞比崇功不宰至理无朕声教所洎动于无心骠国五印度之种也其风声教义与中印度同观风云占星气知中国圣人闻中国圣教乃逾越险异崎岖国俗筋力殚耗形气瘁然衔感至仁瞻望唐徳遂其忠恳果达神都观其恭肃庄防动必中礼吹蠡击鼔式舞且歌缨络四垂珠玑粲发既贵而丽烂然可观自汉以还有徳所感文字或至声乐未闻聆其声也幽若竽籁静如景风曲度囘薄将逺而近浮轶双阙徘徊九域条畅遐邃若翺若止精烈辗转参差无穷时因囘飚拥在高阁此至和之音也其舞节周章宛翳顺序卑述若威凤族举丹鹤羣翔环合聚散将轩如止促度应节屈伸若飞风生幡幢气逸竽箾俯偻擎跪前后有声周流万变肃然而卒长袂侈袖拂面约身于是绵驹陈左之徒慙口沮色不能进上此至敬之容也初骠国之王举国送之且训其子曰圣唐恩泽宏被八埏相君勲徳着于四海今布于外野欵我塞门犹惧边吏抑而不达非圣徳之至何臻于此乎且夫溟渤之外沙石为阂卑湿沮洳澶漫防昧经过昆仑或穷河源颠沛雪山陵竞玉门囘缭阻深不知其近逺方造于蜀得非濳灵幽赞成国盛美大司徒勲伐焜耀图牒发挥防缃曷以覩斯乐识斯人上至于再三展而阅之赐与霶霈又付史臣下太常附伶官乐章荐清庙设明堂同万国合八荒诏曰惟尔司徒臯敬敷五教在寛使逺人来格公守边之勲也朕何徳焉南康受命色如不容陛下垂天地之仁仁覆九有骠国之献有为而来西南微臣敢偷天功以奉疆理眇然鲰生感君圣臣忠逺方来同遂作颂曰骠国之人来自絶垠逺贡异乐作愉圣君明珠璘彬彩旄缤纷婆娑槃跚缭绕逡巡南康肄习贡于内庭的的轩轩有仪有声书于防缃画以丹青助祭执防罗于庙庭南康之镇开扃洞闗忠贤羣后勲加百蛮惟昔之盛音声亹亹巴渝杂戯高祖勃起白狼之至汉明致理献诗作歌第彼功美岂若骠国来循万里进贡其音感爱其子详其曲度潜应箫韶感我康时盛我清朝赴水汤汤入林萧萧铿锵八音蓊郁繁条穷地尽理掩古越今载和耳目旁感飞沈上调薫风合以虞琴诗颂奏御王泽惟深

　　唐乐曲谱【高似孙】
　　太宗四曲
　　倾杯曲【长孙无忌作】　　乐社曲【魏征作】
　　英雄乐曲【虞世南作】
　　高宗七曲
　　景云河清曲【亦名燕歌景云见河水清张文收为之】
　　喜庆善乐　　　　破阵乐　　承天乐
　　一戎衣大定乐【伐高丽宴洛阳城门观屯营教舞按新征用武之势】
　　八纮同轨乐【髙丽平天下定】夷羌賔曲【辽东平李勣作是曲】
　　明皇三十四曲
　　立部八曲【太常选坐部伎无性识者退入立部伎又选立部伎无性识者退入雅乐部则雅声可知一作可和】
　　一太平安舞　　　二太平乐安舞【太平并周隋遗音】
　　三破阵乐　　　　四庆善乐
　　五大定乐　　　　六上元乐
　　七圣夀乐　　　　八光圣乐
　　坐部伎六曲
　　一燕乐　　　　　二长夀乐
　　三天授乐【武后天授年作】　四乌歌万嵗乐【武后时有乌能人言万嵗】五龙池乐【明皇为郡王时赐第隆庆坊坊之南地忽变为池中宗泛之以厌其祥明皇即位乃作龙池乐】
　　六小破阵乐　　　半夜乐
　　还京乐【明皇自潞州还京师夜半举兵诛韦后故作此乐】
　　文成曲【明皇作】
　　霓裳羽衣曲【河西节度使杨钦述献一説罗公逺与明皇游月宫见仙女数百皆素练霓裳问其故曰云云故作是曲】
　　真道曲【道士司马承祯奉诏作】大罗天曲【茅山道士李防元作】
　　紫清上圣道曲【工部侍郎贺知章作】
　　景云　　　　　　九真紫极
　　小长夀　　　　　承天乐
　　顺天乐二曲【并太清宫成太常卿韦縚作】
　　君臣相遇乐曲【商调韦縚作】
　　荔枝香【贵妃生日张乐长生殿奏曲未有名防南方进荔枝故名荔枝香】
　　梨园法曲【法曲本隋乐其音清而近雅帝厌其声淡明皇爱之选坐伎三百人教之梨园宫女数百亦为梨园子弟】
　　凉州伊州甘州【天宝乐曲皆以边地名之又诏道调法曲与胡部新声合作】千秋节【明皇生日作】
　　代宗二曲
　　宝应长宁乐【代宗复二京梨园供奉官刘日进献十八曲宫调】
　　广平太一曲【大厯元年作】
　　徳宗四曲
　　定难曲【河东节度马燧献】　继天诞圣乐【徳宗生日昭义节度王虔休献】中和曲【徳宗生日作】　　孙武顺圣乐【山南节度于頔献】
　　文宗二曲
　　云韶法曲　　　　霓裳羽衣舞曲【此二曲文宗诏太常卿冯定采开元雅乐作也臣下功髙者赐之又改法曲为仙韶曲】
　　武宗一曲
　　万斯年曲【李徳裕命乐工作万斯年曲以献】
　　宣宗一曲
　　播皇猷曲【帝自制宴礼用之】

　　籁纪【王叔斋】
　　条风
　　一曰炎风起自变天方土之苍门从东北来
　　明庶风
　　一曰谷风起自界天开明之门从东方来
　　清明风
　　起自阳天波母之门从东南来
　　景风
　　一曰凯风又曰薫风亦曰巨风起自赤天之暑门从南方来
　　凉风
　　起自朱天编驹之白门从西南来
　　阊阖风
　　一曰盲风又曰飂风亦曰泰风起自成天之阊阖门从西方来
　　不周风
　　一曰丽风起自幽天幽都之门从西北来
　　广莫风
　　一曰寒风又曰凉风起自天之寒门从北方来
　　雷
　　隂阳相薄而为雷天地之鼔也
　　雨
　　隂阳相蒸为雨
　　霰
　　一曰霄雪水雪杂下也雪自上下为温气所搏故曰阳之専气为霰
　　雹
　　霰之流也隂气暴上雨则凝结成雹故曰隂之専气为雹
　　雪
　　水下遇寒而凝因风相袭而成雪也
　　余溜
　　雨后檐沟余沥也
　　野哭
　　野哭者死丧离别激于中而发也
　　闻叹
　　闻叹者闻人之嗟叹声也
　　孤啸
　　啸吹声也又蹙口出声也
　　市哗
　　市哗者来城郭竞市之喧嚣也
　　村唱
　　村唱者村落之讴吟里巷之声调也
　　宵舂
　　宵舂者民家夜碓杵臼之声也
　　夜织
　　夜织者闺中机杼之声也
　　捣衣
　　捣衣者秋深治衣之声也
　　城柝
　　城柝者逻卒之柝声也
　　戍鼓
　　戍鼓者郡县严更之鼔声也
　　昏钟
　　昏钟者节蚤夜之钟声也
　　巷笛
　　巷笛者村巷吹笛声也
　　边笳
　　边笳者胡人卷芦叶吹之作声也
　　归轮
　　归轮者驱车之声也
　　鸣楫
　　鸣楫者操舟之楫声也
　　滩声
　　水石相激声也
　　潮声
　　七发曰观涛广陵之曲江
　　谷声
　　谷声者虚谷接物之声也
　　林声
　　林声者林木和风之声也
　　落叶声
　　落叶声者木叶脱落声也
　　鸡声
　　鸡声者阳将升鸡感之而为声也
　　蛙声
　　蛙声者沮泽之鸣蛙也
　　子防
　　一名隽周蜀鸟也今在处有之
　　猨声
　　猨声者啼猨声也
　　蝉声
　　一曰蜩螗通谓之蝉
　　蟋蟀声
　　蛬也一名促织
　　鴈声
　　一曰阳鸟
　　乌声
　　一曰蜀山鸟
　　鸱声
　　一曰服鸟

　　啸防【孙广】
　　夫气激于喉中而浊谓之言激于舌而清谓之啸言之浊可以通人事达性情啸之清可以感鬼神致不死葢出其言善千里应之出其啸善万灵受职斯古之学道者哉【阙一字】君授王母母授南极真人真人授广成子广成子授风后风后授啸父啸父授务光务光授尧尧授舜舜演之为琴与禹自后乃废续有晋太行山僊君孙公获之乃得道而去无所授焉阮嗣宗得少分其后湮灭不复闻矣啸有十五章句权舆正毕有十二法　外激　内激　含　藏　散　越　大沈　小沈　疋叱　五太　五少
　　皆在十五章之内则啸之妙音尽矣
　　权舆章第一
　　夫权舆者啸之始也夫人精神内定心目外息我且不竞物无害者身常足心常乐常定然后可以议权舆之门天气正地气和风云朗畅日月调顺然后丧其神亡其身玉液旁润灵泉外洒调畅其出入息端正其唇齿之位安其颊辅和其舌端考击于寂寞之间而后发圻撮五太之精蕐髙下自恣无始无卒者权舆之音近而论之犹众音之发调令聴者审其一音也耳有所主心有所击于情性和于心神当然后入之
　　外激以舌约其上齿之里大开两唇而激其气令其出谓之外激也
　　内激用舌以前法闭两唇于一角小啓如麦芒通其气令声在内谓之内激也
　　含用舌如上法两唇但起如言殊字而激其气令声含而不散矣
　　藏用舌如上法正其颊辅端其唇吻无所动用而有潜发于内也
　　散以舌约其上齿之内寛如两椒大开两唇而激其气必散是为散也
　　越用舌如上法每一声以舌约其上腭令断气絶用口如言失字谓之越也
　　大沈用舌如外激法用气令自高而低大张其喉令口中含之大物含气煌煌而雄者谓之大沈也
　　小沈用舌如上法小遏其气令大小沈属隂命鬼吟龙多用之
　　疋用舌如上法如言疋字高低随其宜
　　叱用舌如上法如言叱字高低随其宜
　　五太者五色也宫商角征羽所为之五太八九五少为应故谓之太以配仁义礼智信此有音之本谓声者皆不逃五太但以宫商发应均使次序理则声理乱则声乱
　　五少者五太之应五太自有隂阳然太权而言五太为阳五少为隂用声之至详而后发凡十二法象一嵗十二月内激为黄钟外激为应钟大沈为太簇小沈为夹钟五太为姑洗五少为仲吕散为防賔越为林钟疋为夷则叱为南吕含为无射藏为大吕律吕相生而成又此则十二法之首也
　　流云章第二
　　流云古之善啸者聴韩娥之声而写之也淫润流转妙中宫声沈浮起伏若龙游戯春泉直上万仞蒸郁流云故曰流云此当林塘春照晩日和风特宜为之始于内激次散自含越小沈成于疋叱且五少则流云之防备矣其音有定所之若龙若虎若蝉若鬼一发之后更无难挠亦由易之有可适而不滞凡十二啸之变态极矣夫琴象南风笙象凤啸笛象龙吟凡音之发皆有象故虎啸龙吟之类亦音声之流今所序故于后
　　深谿虎章第三
