<!-- { "loadSidebar": true } -->
　　李相绅镇淮南张郎中又新罢江南郡素与李搆隙事在别录时于荆溪遇风漂没二子悲蹙之中复惧李之雠已投长牋自首谢李深悯之复书曰端溪不让之词愚罔懐怨荆浦沈沦之祸鄙实愍然既厚遇之殊不屑意张感铭致谢释然如旧交与张宴饮必极欢醉张尝为广陵从事有酒妓尝好致情而终不果纳至是二十年犹在席目张悒然如将涕下李起更衣张以指染酒题词盘上妓深晓之李既至张持杯不乐李觉之即命妓歌以送酒遂唱是词曰云雨分飞二十年当时求梦不曾眠今来头白重相见还上襄王玳瑁筵张醉归李令妓夕就张郎中张与杨防州齐名友善杨妻李氏即相之女有徳无容杨未尝介意敬待特甚张尝语杨曰我少年成美名不忧仕矣唯得美室平生之望斯足杨曰必求是但与我同好必谐君心张深信之既婚殊不惬心杨以笏触之曰君何大痴言之数四张不胜其忿廻应之曰与君无间以情告君君误我如是何谓痴杨厯数求名从宦之由曰岂不与君皆同邪曰然然则我得丑妇君讵不闻我邪张色解问君室何如曰特甚张大笑遂如初张既成家乃诗曰牡丹一朶直千金将谓从来色最深今日满阑开似雪一生辜负看花心
　　刘尚书禹锡罢和州为主客郎中集贤学士李司空罢镇在京慕刘名尝邀至第中厚设饮馔酒酣命妙妓歌以送之刘于席上赋诗曰防鬌梳头宫様妆春风一曲杜韦娘司空见惯浑闲事断尽江南刺史肠李因以妓赠之
　　太和初有为御史分务洛京者子孙官显隠其姓名有妓善歌时称尤物时太尉李逢吉留守闻之请一见特说延之不敢辞盛妆而往李见之命与众姬相面李妓且四十余人皆处其下既入不复出顷之李以疾辞遂罢坐信宿絶不复知怨叹不能己为诗两篇投献明日见李但含笑曰大好诗遂絶诗曰三山不见海沉沉岂有仙踪尚可寻青乌去时云路断嫦娥归处月宫深纱窓暗想春相忆书幌谁怜夜独吟料得此时天上月秪应偏照两人心
　　博陵崔防姿质甚美而孤洁寡合举进士下第清明日独游都城南得居人庄一亩之宫而花木丛萃寂若无人扣门乆之有女子自门隙窥之问曰谁耶以姓字对曰寻春独行酒渴求饮女人以杯水至开门设牀命坐独倚小桃斜柯伫立而意属殊厚妖姿媚态绰有余妍崔以言挑之不对目注者乆之崔辞去送至门如不胜情而入崔亦睠盼而归嗣后絶不复至及来歳清明日忽思之情不可抑迳往寻之门墙如故而已锁扃之因题诗于左扉曰去年今日此门中人面桃花相映红人面秪今何处去桃花依旧笑春风后数日偶至都城南复往寻之闻其中有哭声扣门问之有老父出曰君非崔防邪曰是也又哭曰君杀吾女防惊起莫知所答老父曰吾女笄年知书未适人自去年以来常恍惚若有所失比日与之出及归见左扉有字读之入门而病遂絶食数日而死吾老矣此女所以不嫁者将求君子以托吾身今不幸而殒得非君杀之耶又特大哭崔亦感恸请入哭之尚俨然在牀崔举其首枕其股哭而祝曰某在斯某在斯须臾开目半日复活矣父大喜遂以女归之
　　事感第二
　　天宝末宗尝乗月登勤政楼命梨园弟子歌数阕有唱李峤诗者云富贵荣华能几时山川满目泪沾衣不见秪今汾水上惟有年年秋鴈飞时上春秋已髙问是谁诗或对曰李峤因凄然泣下不终曲而起曰李峤真才子也又明年幸蜀登白卫岭览眺乆之又歌是词复言李峤真才子不胜感叹时髙力士在侧亦挥涕乆之刘尚书自屯田员外左迁朗州司马凡十年始征还方春作赠看花诸君子诗曰紫陌红尘拂面来无人不道看花囘都观里桃千树尽是刘郎去后栽其诗一出传于都下有素嫉其名者白于执政又诬其有怨愤他日见时宰与坐慰问甚厚既辞即曰近者新诗未免为累奈何不数日出为连州刺史其自叙云贞元二十一年春余为屯田员外时此观未有花是歳出牧连州至荆南又贬朗州司马居十年诏至京师人人皆言有道士手植仙桃满观盛如红霞遂有前篇以记一时之事旋又出牧于今十四年始为主客郎中重游都荡然无复一树唯兎葵燕麦动揺春风耳因再题二十八字以俟后再游时太和二年三月也诗曰百亩庭中半是苔桃花浄尽菜花开种桃道士今何在前度刘郎今独来
　　元相公稹为御史奉使东川于褒城题黄明府诗其序云昔年曾于解县饮酒余曽为觥录事尝于窦少府防有一人后至频犯语令连飞十数觥不胜其困逃席而去醒后问人前虞乡黄丞也此后絶不复知元和四年三月奉使东川十六日至褒城望驿有大池楼榭甚盛逡巡有黄明府见迎瞻其形容髣髴似识问其前衔即往日之逃席黄丞也说向前事黄生惘然而悟因馈酒一樽舣舟请余同载余不违其意与之尽欢徧问座隅山水则褒女所奔走城在其左诸葛所征之路次其右感今懐古作赠黄明府诗曰昔年曾痛饮黄令困飞觥席上当时走马前今日迎依稀迷姓字积渐识平生故友身皆逺他乡眼暂明便邀同榻坐兼共榜【一作剔】船行酒思临风乱霜棱拂地平不堪深浅酌贪怆古今情逦迤七盘路陂陀数丈城花疑褒女笑栈想武侯征一种埋幽石老闲千载名
　　白尚书姬人樊素善歌妓人小蛮善舞尝为诗曰樱桃樊素口杨栁小蛮腰年既髙迈而小蛮方丰艳因为杨栁枝词以托意曰一树春风万万枝嫩于金色软于丝永丰坊里东南角尽日无人属阿谁及宣宗朝国乐唱是词上问谁词永丰在何处左右具以对之遂因东使命取永丰栁两株植于禁中白感上知其名且好尚风雅又为诗一章其末句云定知此后天文里栁宿光中添两星
　　李章武学识好古有名于时太和末敕僧尼试经若干纸不通者勒还俗章武时为成都少尹有山僧来谒云禅观有年未尝念经今被追试前业弃矣愿长者宥之章武赠诗曰南宗尚许通方便何处心中更有经好去苾蒭云水畔何山松柏不青青主者免之而去
　　诗人许浑尝梦登山有宫室凌云人云此昆仑也既入见数人方饮酒招之至暮而罢赋诗云晓入瑶台露气清坐中唯有许飞琼尘心未断俗缘在十里下山空月明他日复梦至其处飞琼曰子何故显余姓名于人间座上即改为天风吹下歩虚声曰善
　　髙逸第三
　　李太白初自蜀至京师舍于逆旅贺监知章闻其名首访之既竒其姿复请所为文出蜀道难以示之读未竟称叹者数四号为谪仙解金换酒与倾尽醉期不间日由是称誉光赫贺又见其乌栖曲叹赏苦吟曰此诗可以泣鬼神矣故杜子美赠诗及焉曲曰姑苏台上乌栖时呉王宫里醉西施呉歌楚舞欢未毕西山欲衔半边日金壶丁丁漏水多起看秋月堕江波东方渐髙奈乐何或言是乌夜啼二篇未知孰是故两录之乌夜啼曰黄云城边乌欲栖归飞哑哑枝上啼机中织锦秦川女碧纱如烟隔窓语停梭向人问故夫欲说辽西泪如雨白才逸气髙与陈拾遗齐名先后合徳其论诗云梁陈以来艳薄斯极沈休文又尚以声律将复古道非我而谁以故陈李二集律诗殊少尝言兴寄深微五言不如四言七言又其靡也况使束于声调俳优哉故戏杜曰饭颗山头逢杜甫头戴笠子日卓午借问何来太痩生总为从前作诗苦葢讥其拘束也宗闻之召入翰林以其才藻絶人器识兼茂便以上位处之故未命以官尝因宫人行乐谓髙力士曰对此良辰美景岂可独以声伎为娯倘时得逸才词人咏出之可以夸耀于后遂命召白时宁王邀白饮酒已醉既至拜舞頽然上知其薄声律谓非所长命为宫中行乐五言律诗十首白顿首曰宁王赐臣酒今已醉倘陛下赐臣无畏始可尽臣薄技上曰可即遣二内臣掖扶之命研墨濡笔以授之又令二人张朱丝栏于其前白取笔抒思晷不停缀十篇立就更无加防笔迹遒利凤跱龙防律度对属无不精絶其首篇曰栁色黄金嫩梨花白雪香玉楼巢翡翠金殿鎻鸳鸯选妓随雕辇征歌出洞房宫中谁第一飞燕在昭阳文不尽录常出入宫中恩礼殊厚竟以疎纵乞归上亦以非廊庙器优诏罢遣之后以不羁流落江外又以永王招礼累谪于夜郎及放还卒于宣城杜所赠二十韵备叙其事读其文尽得其故迹杜逢禄山之难流离陇蜀毕陈于诗推见至隠殆无遗事故当时号为诗史
　　杜舍人牧弱冠成名当年制策登科名振京邑尝与一二同年城南游览至文公寺有禅僧拥褐独坐与之语其言妙防咸出意表问杜姓字具以对之又云修何业傍人以累防夸之顾而笑曰皆不知也杜叹讶因题诗曰家在城南杜曲傍两枝仙桂一时芳禅师都未知名姓始觉空门意味长
　　杜为御史分务洛阳时李司徒罢镇闲居声伎豪华为当时第一洛中名士咸谒见之李乃大开筵席当时朝客髙流无不臻赴以杜持宪不敢邀置杜遣座客达意愿与斯会李不得已驰书方对花独酌亦已酣畅闻命遽来时会中已饮酒女奴百余人皆絶艺殊色杜独坐南行瞪目注视引满三巵问李云闻有紫云者孰是李指示之杜凝睇良乆曰名不虚得宜以见惠李俯而笑诸妓亦皆廻首破顔杜又自饮三爵朗吟而起曰华堂今日绮筵开谁唤分司御史来忽发狂言惊满座两行红粉一时廻意气闲逸傍若无人杜登科后狎游饮酒为诗曰落拓江湖载酒行楚腰纤细掌中情三年一觉扬州梦赢得青楼薄幸名后又题诗曰船一棹百分空十载青春不负公今日鬂丝禅榻畔茶烟轻飏落花风
　　怨愤第四
　　宋考功天后朝求为北门学士不许作明河篇以见其意末云明河可望不可亲愿得乗槎一问津更将织女支机石还访成都卖卜人则天见其诗谓崔融曰吾非不知之问有才调但以其有口过葢以之问患齿疾口常臭故也之问终身惭愤
　　呉武陵有文笔才而强悍激讦为人所畏尝为部内刺史赃罪狼籍敕令广州幕吏鞫之吏少年科第殊不假贷持之甚急武陵不胜其愤题诗路左佛堂曰雀儿来逐飏风髙下视鹰鹯意气豪自谓能生千里翼黄昏依旧入蓬蒿
　　开元末宰相李适之踈直坦夷时誉甚美李林甫恶之排诬罢免朝客来虽知无罪谒问甚稀适之意愤日饮醇酣且为诗曰避贤初罢相乐圣且衔杯为问门前客今朝几个来李林甫愈怒终遂不免
　　张曲江与李林甫同列宗以文学精识深器之林甫嫉之若雠曲江度其巧谲虑终不免为海燕诗以致意曰海燕何微眇乗春亦暂来岂如泥滓溅秪见玉堂开綉户时双入华轩日几廻无心与物竞鹰隼莫相猜亦终退斥
　　化里凿池种竹起台榭时方下第或谓执政恶之故不在选怨愤尤极遂于庭内题诗曰破却千家作一池不栽桃李种蔷薇蔷薇花落秋风后荆棘满庭君始知由是人皆恶其侮慢不避故卒不得第憾而终
　　征异第五
　　开元中有幽州衙将姓张者妻孔氏生五子不幸去世复娶妻李氏悍怒狠戾虐遇五子日鞭棰之五子不堪其苦哭于其葬所母忽于冢中出抚其子悲恸乆之因以白布巾题诗赠张曰不忿成故人掩涕每盈巾死生今有隔相见永无因匣里残妆粉留将与后人黄泉无用处恨作塜中尘有意懐男女无情亦任君欲知肠断处明月照孤坟五子得诗以呈其父其父恸哭诉于连帅帅上闻敕李氏杖一百流岭南张停所职
