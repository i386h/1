<!-- { "loadSidebar": true } -->
　　晩抵申店李氏园亭夜宿祁子虚书舍
　　申店夹潏水之两溪李氏名之邵字公材尝为进士祁子虚名【阙】　　人婿也园之东有阁曰秘春北有小轩曰明月
　　庚戌子虚邀饮韦氏防景堂及门主人出迓明微以为不足子虚道其景且诵其诗明微闻之始入其奥韦氏名宗礼字中伯世为下杜人葢唐相之裔家失其谱不知为何房城南诸韦聚处韦曲宜其属系系易知然或东眷或西眷或逍遥公或郑公或东陂公或龙门公不知其实何房也中伯博学好古葺治园亭竒花异草中莫不有日与宾客宴逰朝奉郎白序题其堂曰防景中伯圃中有对金竹其状与对青相似长安有此竹者惟处士苏季明张思道与中伯三家而已
　　复相率济潏水陟神禾原西望香积寺塔原下有樊川御宿之水交流谓之交水西合于澧北入于渭
　　长安志曰潏水今名泥水一作坃水自南山流至皇子陂今潏水不至皇子陂由州村附神禾壍上穿申店而原愈髙凿原而通深至八九十尺俗谓之坃河是也洲村之东北原上潏水北岸上尚有川流故道西北过张王村之东又西北经内家桥又西北经下杜城过沈家桥杜城之西有丈八沟即杜子美陪诸公子纳凉遇雨之地潏水上原西北流而合御宿川水是名交水在香积寺之西南香积寺唐永隆二年建中多石象塔砖中裂院中荒凉人鲜游者
　　下原访刘希古过洲村
　　刘希古名舜才为进士不第退居申店潏水之隂洲村俗以为牧之种之地予读许浑集有和淮南相公重逰洲别业诗淮南相公杜佑也佑三子师损式方从郁牧之从郁子也由此考之在佑已有洲别业则非牧之种地明矣今村南原上有洲墓岂始有洲人居此而名之耶亦犹长安县有髙丽曲因髙丽人居之而名也
　　复涉潏水逰范公五居
　　范公庄本唐岐国杜公佑郊居也门人权徳舆为之记纂叙幽胜极其形容旧史称佑城南樊川有桂林亭卉木幽邃佑日与公卿宴集其间元和七年佑以太保致仕居此式方又云杜城有别墅亭馆林池为城南之最牧之之赋亦曰予之思归兮走杜陵之西道岩曲泉深地平木老陇云秦树风髙霜早周台汉园斜阳衰草其地有九曲池池西有玉钓亭许浑诗所谓九曲池西望月来池迹尚存亭则不可考也又其地有七叶树每朶七叶因以为名罗隠诗所谓夏牕七叶连檐暗是也以是求之其景可知矣此庄向为杜氏所有后归尚书郎胡拱辰熙宁中侍御史范巽之买此庄于胡故俗谓之御史庄中有溪栁岩轩江阁圃堂林馆故又谓之五居
　　东上朱坡憇华岩寺下瞰终南之胜雾岩玉案圭紫阁粲在目前不待足履而尽也
　　朱坡在御史庄东华寺寺西牧之朱坡三絶句极言其景华岩寺贞观中建寺之北原下瞰终南可尽其胜岑参诗所谓寺南几千翠青可掬是也终南一名太乙一名地肺闗中记曰终南太乙左右三百里内为福地栁宗元碑曰据天之中在都之南西至于褒斜又西至于陇首以临于【阙】东至于商顔又东至于太华以距于闗秦末四皓隠于其间后因立庙唐文宗诏建终南山祠册为广恵公圭紫阁在祠之西圭下有草堂寺唐僧宗密所居因号圭禅师紫芝之隂即渼陂杜甫诗曰紫阁隂即渼陂是也太乙在祠之东雾岩玉案附丽而列二之间有氷井经暑不消长安歳不藏氷夏则取氷于此紫阁之东有髙观峪岑参作髙冠蒋之竒作髙官未知孰是
　　已而子虚希古开樽三门寺僧子齐出诗凡七百篇皆咏寺焉予赏苏子美诗明微吟唐僧子兰诗疎钟揺雨脚积雨浸云容之句及读相国陈公悔把吾庐寄杜城之言则又知华岩之为胜也酒阑过东阁阁以华岩有所蔽而登览胜之真如塔在焉谓之东阁以西有华岩寺故也今为草堂别院
　　长安志曰真如塔在华岩寺今其塔在东阁法堂之北壁间二石记皆唐刻也具载华岩寺始末则华岩东阁本一寺也不知其后何以草堂焉
　　下阁至澄襟院院引北岩泉水架竹落庭注石盆彻可挹使人不觉顿忘俗意时子虚希古先归院之东元医之居也予与明微宿焉
　　澄襟院唐左行僧录遍觉大师智慧之塔院也碑云起塔于万年县神禾乡孙村今属鸿固乡元医世为樊川人其居北倚髙坡泉声泠泠竹隂相接圃中植花穴洞岩间架阁池上茂林修竹与之隠映真有幽胜之趣　续注曰澄襟院水久涸今为长滨滨巨源衣鉢院庄则金兴定辛巳间尚为元氏之居迁徙后遂无闻焉近代李构即庄建阁凿洞立三清像遂呼为三清阁兵后髙窦老奉披云真人为十方院门人樊志髙尽有元庄典刑虽在盛事则废
　　辛亥厯废延兴寺过夏侯村王白二庄林泉
　　延兴寺在杨万坡断碑遗址瓦砾遍地兴废之由无可考今为里人刘氏所有竹木森蔚泉流清浅景胜元医之居但不葺治耳驸马都尉王铣林泉在延兴寺之东与朝奉郎白序为隣王氏林泉久不治白字圣均庄有挥金堂顺年堂疑梦室醉吟庵翠屏阁寒泉亭辛夷亭桂嵓亭今为王员外家所有
　　东次杜曲前瞻杜固盘桓移时
　　唐史称杜正伦与城南诸杜素逺求通谱不许衘之世传杜固有王气诸杜居之衣冠世美及正伦执政建言凿杜固通水以利人既凿川流如血阅十日方止自是南杜稍不显居杜固者谓之南杜以北有杜曲故也杜固今谓之杜坡所凿之处崖堑尚存俗曰马塴崖或曰鳯凰嘴不知何谓也杜氏世少陵原司马村之西南杜甫尝称杜曲诸生少陵野老正谓杜曲少陵相近故也甫为晋征南将军预之后预孙某随宋武帝南迁遂为襄阳人甫曾祖某为巩令又徙河南宋孙洙为甫以牧之为甫族孙葢同出于预也是甫乃城南诸杜之裔耳然唐宰相世系不载不知何故俟再考之
　　越姜堡至兴教寺上玉峰轩南望龙池废寺
　　兴教寺总章二年建有三藏奘慈恩西明三塔寺倚北冈南对玉案元丰中知京兆龙图李公登眺于斯命僧创轩是名玉擢明年令陈正举为之记龙池寺直玉案山之北　续注曰兴教寺开成四年沙门令总载修三藏塔铭屯田郎中兼侍御史刘轲撰慈恩塔铭太子左庶子御史中丞李宏度撰西明塔铭贡士宋复撰三藏塔奠中差大右慈恩左西明差小殿宇法制精密庄严
　　过塔院抵韦赵览牛相公樊乡郊居
　　塔院者京兆开元寺福昌塔之庄也俗谓之塔院修竹乔林森结参天池台废基颇多不知在唐为谁氏业俗国初狂人李琰居之琰诛没官后福昌塔成赐之为常住韦赵村有牛相僧孺郊居子孙尚有存者僧孺八世祖某隋封竒章公长安城南下杜樊乡有赐田数顷书千巻僧孺居之依以为学后为相与李徳裕相恶门生故吏各相为党先是沙相徳裕宅为玉碗僧孺宅为金杯且云金毁可作他器玉毁不复用矣其言果验然唐史传方技者不载其事其亦阙文乎
　　乃登少陵原西过司马村穿三像院寻旧路暮归孙君中复之庐
　　长安志云少陵原南接终南山北直浐水本为鳯栖原汉许后少陵在司马村之东因即其地呼少陵原杜牧之自志云少陵司马村栁宗元志伯妣墓曰墓万年之少陵原实鳯栖原也原脉起自南山曲原西北冈阜相连累累不断凡五十里然则鳯栖少陵其实一本因地异名耳汉总谓之洪固原今万年县有洪固乡司马村今在长安城之东南少陵在村之东北则浐水在东非在北矣少陵东接丰梁原或作鳯凉原浐水出焉东北对白鹿原荆谷水出焉二水合流入渭杜甫诗所云天髙素浐原是也少陵之东冈下即浐水之西岸其地有泉旧有犊跑鸣而泉出今谓之鸣犊镇三像寺开元中建背倚北原髙数百尺始寺依原刻三大佛故名又云开元末为武恵妃建武氏墓在鳯栖原长兴坊与寺亦相近中复田家子今为进士
　　壬子渡潏水而南上原观干湫憇涂山寺望翠微百塔子虚约逰五台而与仆夫负行李者相失遂饮于御宿川之王渠醉还申店几半夜矣
　　干湫在神禾原皇甫村之东旧传有龙移去南山炭谷原之湫水遂涸故谓之干湫炭谷之水遂着灵异厯代崇为太乙湫或曰炭谷本太乙谷土人语急连呼之耳　续注曰涂山寺在皇甫村神禾原之东南旧传皇甫村有三社曰鸾驾坪【阙】　　及废栖真观翠微寺在终南山上本太和宫武徳八年建贞观十年废廿年太宗厌禁内烦热命将作大匠阎立本再葺改为翠华宫元和元年废为翠微寺杜甫诗曰云薄翠微寺则元和之前固已谓之寺矣百塔在梗梓谷口唐信行禅师塔院今谓之兴教寺唐裵行俭妻厍狄氏尝读信行集录及殁迁窆于终南山鸱号堆信行塔之后由是异信行者往往归塟于此今小塔累累相比因谓之百塔塔东为石鼈谷广恵神祠在焉西为豹林谷种放隠居之地放居今为女冠所有苏季明松门亦在其西而董村寺翠微寺下院也又在其西自董村西行几十里曰丰徳寺丰徳长老所居今其寺犹有僧焉南五台者曰观音曰灵应曰文殊曰普贤曰现身皆山卓立故名五台圆光寺王建集为灵应台寺陆长源辩疑志为慧光寺韩渥集为神光寺今谓之圆光寺五台之北有留村数寺皆下院也御宿川按扬雄传曰武帝上林南院至宜春鼎湖昆吾傍南山而西至长杨五柞北绕黄山濒渭而东逰观则止宿其中故曰御宿大抵樊川御宿皆上林苑地也
　　癸丑诣张思道循原而东诣莲花洞经裵相旧居越幽州庄上道安洞抵炭谷既行小雨而还复寻会景堂清谈终日
　　思道唐学士鷟之后居潏水之隂好读书善属文雅丽有祖风自思道之居东行五六里直樊川之上倚神禾原有洞曰莲花旧为村人郑氏之业郑氏逺祖乾曜尚明皇之女临晋公主杜甫诗有宴郑驸马洞中云主家隂洞细烟雾宜即此地也自洞东行三四里为唐裵相国郊居林泉之胜亦樊川之亚今为鄱阳沈思之居又南行三里至幽州庄李氏林亭李氏燕人也故以幽州名泉竹之盛过沈庄矣南行四里至道安洞今为尼院院中起小塔西倚髙崖东眺樊南之景举目可尽又南行七八里至炭谷自谷口穿云渡水蹑乱石冒悬崖行十余里数耸削蹬道之半有司马温公书二十八字曰登山有道徐行则不困择平穏之地而置足则不跌人莫不知之鲜能慎谷前太乙观有希夷先生所撰碑观南为故处士雷蕳夫隠居之地
　　甲寅北归及内家桥子虚别焉子与明微自翠台庄由天门街上毕原西望三会寺定昆池迤逦入明徳门内家桥今名也或曰雷家或曰能家皆姓也桥之西又有沈家桥第五桥亦以姓名罗隠城南杂感诗有赖家桥上潏河邉之句似当以能为是翠台庄不知其所以庄之前有南北大路俗曰天门界北直京城之明徳门皇城之朱雀门宫城之承天门则界当为街俗呼之讹耳许浑有天门街望之诗可据天门街当毕原之中长安志曰少陵原西入长安县界五里葢毕原也志误以为少陵西望三会寺寺邉有大塜世传为周穆王陵北有池旧与昆明池相通唐为放生池有台俗曰迦叶佛説法台而传记以为苍颉造书台景龙中中宗幸三会寺与羣臣赋诗上官倢伃所谓释子谈经处轩臣刻字留是也定昆池安乐公主之西庄也在京城之延平门外景龙初命司农卿赵履温将作少监杨务亷为园凿沼延十数里时号定昆中宗临幸与羣臣赋诗
　　厯延祚光行道徳永达四坊之起至崇业坊览都观之遗基过冈论唐昌观故事
　　唐昌观又曰唐兴观在安业坊都观北中有玉蘂花元和中有仙子来观严休父元稹辈俱有倡和
