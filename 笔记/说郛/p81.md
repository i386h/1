<!-- { "loadSidebar": true } -->
　　旧制北齐长防短靴合胯袄子朱紫黄各从所好天子多着绯袍百官士庶同服隋改江南天子则曰袷褶公卿则曰褐襦北朝杂以【阙】　之制北齐贵臣多着黄文绫袍百官士庶同服之
　　被
　　语云必有寝衣长一身有半
　　燧铜镜
　　以铜为之形如镜照物则影倒向日则火生与艾承之则火出矣
　　莫难珠
　　一名莫难珠色黄出东方国也
　　程雅问三皇五帝
　　程雅问董仲舒曰曷为称三皇五帝对曰三皇者三才也五帝者五土也三王者三明也五覇者五岳也
　　牛亨问将离草名
　　牛亨问曰将离别相赠以芍药者何答曰芍药一名可离故将别以赠之亦犹相招召则赠之以文无文无一名当归也欲人之忧则赠以丹棘丹棘一名忘忧草使人忘其忧也欲蠲人之忿则赠以青堂青堂一名合欢合欢则忘忿也
　　程雅问拾攎鬼木
　　程雅问拾攎鬼木曰无患何也荅曰昔有神巫曰珤眊能符劾百鬼得鬼则以木为棒棒杀之世人传以此木为众鬼所畏取此木为器用以却厌邪鬼故曰无患也
　　牛亨问书契所造
　　牛亨问曰自古有书契以来便应有笔世称恬造笔何也答曰自恬始作秦笔耳以柘木为管以鹿毛为柱以羊毛为被所为苍毫非为兎毫竹管笔也
　　孙兴公称黄帝龙须草
　　孙绰字兴公也作天台赋掷地作金石声孙兴公问曰世称黄帝凿岘山得仙乗龙上天羣臣援龙须须坠地而生草世名曰龙须有之乎荅曰非也有龙须草一名缙云草故世人为之传非也今草有虎须者江东亦织为席曰西王母席可复是西王母骑虎而堕其须乎
　　牛亨问籍者何云
　　答曰籍者一尺二寸竹牒记人之年纪名字物色悬之宫门案省相应乃得入也
　　程雅问传者何云
　　答曰传者以木为之长一尺五寸书符信于其上又一板封以御史印章所以为期信即如今之过所也言经过所在为证也
　　牛亨问草木
　　牛亨问曰草木生类乎答曰生类也有识乎曰亡识问亡识宁为生类也答曰物有生而有识者有生而无识者有不生而有识者有不生而无识者夫生而有识者虫类是也生而无识者草木是也不生而有识者神鬼是也不生而无识者水土是也








　　中华古今注卷下【马缟】
　　古今音乐鸟兽鱼虫鼈等部凡六十八门
　　雉朝飞
　　牧犊子所作也齐处士湣宣时人年五十无妻出薪于野见雉雌雄相随意动心悲乃作雉朝飞曲以自伤焉其声中絶魏武帝宫人有卢女者故冠军隂并之姊年七歳入汉宫学鼔琴琴特鸣异于余妓善为新声能传此曲卢女至明帝崩后出嫁为尹更生妻
　　别鹤操
　　商陵牧子所作也娶妻五年无子父兄将为改娶妻闻之中夜倚戸而悲啸牧子闻之怆然而悲乃歌曰将乖比翼隔天端山川悠逺路漫漫衣不寝食忘飱后人因为乐章
　　走马引
　　樗里牧恭所作也为父报雠杀人而亡藏于山谷之下有天马夜降围其室而鸣夜觉闻其走声以为吏追乃犇而亡明朝视之乃天马迹也遂畅然而悟曰【阙】吾所处之将危矣遂荷衣粮而去入于沂泽援琴而鼔之为天马声故曰走马引
　　淮南王歌
　　淮南小山所作也淮南王服食求仙遍礼方士遂以八公相携俱去莫知所在小山之徒思恋不已乃作淮南王歌焉
　　武溪深
　　马援南征所作也援门生袁寄生善吹笛援作歌以和之名曰武溪深其曲曰滔滔武溪一何深鸟飞不渡兽不能临嗟哉武溪多毒滛
　　吴趋曲
　　吴人以歌其地
　　箜篌引
　　朝鲜津卒霍里子高妻丽玉所作也子高晨起刺船而濯有一白首狂夫披发提壶乱河游而渡其妻随呼止之不及遂堕河水死于是援箜篌鼔之作公无渡河声音凄怆曲终自投河而死霍里子高还以其声语妻丽玉丽玉伤之乃引箜篌而写其声闻者莫不堕泪饮泣焉丽玉以其曲传邻女丽容名曰箜篌引
　　平陵东
　　翟义门人所作也王莽杀义义门人作此歌以怨之
　　薤露蒿里歌
　　竝防歌也出田横门人横自杀门人伤之为悲歌言人命如薤上之露易晞灭也亦谓人死魂魄归于蒿里故有二章其一章曰薤上朝露何易晞露晞明朝更复落人死一去何时归其二章曰蒿里谁家地聚敛魂魄无贤愚鬼伯一何相催促人命不得少踟蹰至孝武帝时李延年乃分二章为二曲薤露送公卿贵人蒿里歌送士大夫庻人使挽柩者歌之世亦呼挽歌
　　长歌　短歌
　　言人寿命长短不可妄求
　　陌上桑歌
　　出秦氏女子秦氏邯郸人有女名罗敷为邑人千乗王仁妻王氏后为赵王家令罗敷出采桑于陌上赵王登台见而悦之因饮酒欲夺之罗敷行弹筝乃作陌上桑歌以自明焉
　　杞梁妻歌
　　杞植妻妹朝日之所作也杞植战死妻曰上无考中无夫下无子人之苦至矣乃抗声长哭长城感之頽遂投水而死其妹悲姊子贤贞操乃为作歌名曰杞梁妻贤杞梁植字也
　　董逃歌
　　后汉游童所作也后有董卓作乱卒以逃亡后人习之以为歌章乐府奏之以为规戒
　　短箫铙歌
　　军乐也黄帝岐伯所作以建武扬徳风动战士也周礼所谓王大捷则令奏凯乐是也汉乐有黄门鼔吹天子所以宴乐羣臣短箫铙歌鼔吹之一章耳亦以赐有功诸侯也
　　上留田
　　地名也其地人有父母没兄不字其孤弟者邻人为其弟作悲歌以讽其兄故曰上留田曲也
　　日重光月重轮
　　羣臣为汉明帝所作也明帝为太子乐人作歌诗四首以賛太子之徳其一曰日重光其二曰月重轮其三曰星重耀其四曰海重润汉末防乱后二章亡旧説云天子之徳光明如日规轮如月众耀如星沾润如海光明皆比太子徳贤故曰重耳
　　横吹
　　胡乐也张博望入西域传其法西京唯得摩诃兠勒二曲李延年因胡曲更造新声二十八解乗舆以为武乐后汉以给边将军和帝时万人将军得用之魏晋已来二十八解不复具存世用者有黄鹄陇头出闗入闗出塞入塞折杨桞黄华子赤之杨望行人共有十曲
　　鞞鼔
　　高羊氏娶于陈丰氏女制鞞鼔钟磬埙箎
　　问大琴大瑟
　　荅曰古者伏羲氏造二十五弦瑟不闻二十弦之瑟广雅云瑟长三尺六寸六分五弦琴舜之所造有琴即有瑟云
　　问女娲笙簧
　　问曰上古音乐未和而独制笙簧其义云何荅曰女娲伏羲妹蛇身人首断鼇足而立四极欲人之生而制其乐以为发生之象其大者十九簧小者十三簧也
　　钓竿歌
　　伯常子妻所作也伯常子避仇河濵为渔父其妻思之每至河则作钓竿之歌后司马相如作钓竿歌诗今传为古曲
　　杨鸟
　　白鷢也似鹰而尾上白
　　扶老
　　秃鹙也状如鹤而大大者头高八尺善与人鬬好啖蛇
　　鴈
　　自河北渡江南瘠痩能高飞不畏缯缴江南沃饶每至还河北体肥不能高飞恐为虞人所获常衔芦长数寸以防缯缴
　　鳬
　　常在江边沙上食沙石皆消烂唯食海蛤不消随其矢出用为药倍胜者也
　　鹤
　　千载则变苍又千歳变黑所谓鹤也
　　马
　　自识其驹非其驹则齧杀之
　　猿
　　五百年化为玃
　　鹧鸪
　　南方有鸟曰鹧鸪其名自呼常向日而飞畏霜露早晩稀出有时夜飞飞则辄以树叶覆背上
　　驴
　　为牡则马为牝则駏
　　秦始皇马
　　有七名马一曰追风二曰白兎三曰蹑景四曰追电五曰飞翮六曰铜雀七曰神鳬
　　曹真駃马
　　曹真有駃马名为惊帆言其驰骤如烈风举帆之疾也
　　鸳鸯
　　水鸟鳬类也雌雄未尝相离人得其一则其一相思而死故谓之匹鸟也
　　兎
　　口有阙尻有九孔
　　獐
　　有牙而不噬一名麕獐见人惧谓之章慴
　　鹿
　　青州人谓鹿为獐也
　　鹊
　　一名神女俗云七月填河成桥诗云维鹊有巢维鸠居之言其鸠拙假鹊而成巢也
　　雀
　　一名嘉賔言常栖宿人家如賔客也诗云谁谓雀无角何以穿我屋
　　鷰
　　一名天女一名鸷鸟诗云燕燕于飞差池其羽齐人呼为鳦也
　　鸲鹆
　　一名鸤鸠一名鴶鸲今之布糓也江东呼为获糓也
　　乌
　　一名孝鸟一名乌燕白脰乌也白脰乌子须食母亦能自食其子也
　　鸡
　　一名烛夜礼云鸡曰翰音鶾鸡赤羽逸周书曰文鶾若彩鸡周成王时蜀人献之
　　狗
　　一名黄耳礼云犬曰献
　　防犬
　　周成王时渠搜国献防犬能飞食虎豹
　　猪
　　一名参军一名豕礼云豕曰刚鬛豚曰腯肥亦曰彘江东呼为狶皆通名也豕生子多谓之豵
　　羊
　　一名髯须参军礼云羊曰柔毛易曰羝羊触藩羸其角不能退不能遂盖羊好觝能触墙垣
　　防防
　　似鳬脚高毛江东人家养之以厌火灾
　　萤火
　　一名耀夜一名景天一名熠耀一名燐一名丹鸟一名夜光一名宵烛一名丹良腐草为之食蚊蚋
　　蝼蛄
　　一名天蝼一名一名硕防有五能而不成伎术其一曰飞不过屋其二曰缘不过木其三曰泅不度谷其四曰能穴不能掩身其五曰能走不能先人
　　蟋蟀
　　一名吟蛬秋初生得寒则鸣噪济南人谓之嬾妇一名青今之促织也
　　蝙蝠
　　一名仙防一名飞防五百歳色白脑重集物则头垂故谓为倒折食之神仙
　　蟛蚏
　　小蟹也生海边涂中食土一名长卿其有一螯大者名为拥劒一名执火
　　长跂
　　蟏蛸也身小足长故谓长跂小蜘蛛长脚也俗呼为喜子
　　蝇虎
　　蝇狐也形似蜘蛛而色灰白善捕蝇一名蝇蝗一名蝇豹
　　莎鸡
　　一名促织一名络纬一名蟋蟀促织谓其鸣声如急一曰促机络纬一曰纺纬
　　蚯蚓
　　一名蜿蟺一名曲蟺善长吟于地中江东谓之歌女或谓鸣砌亦呼为防蚓
　　飞蛾
　　善拂灯一名火化一名慕光
　　蝘蜓
　　一曰守宫一曰龙子善于树上捕蝉食之其长细五色者名曰蜥蜴短大者名蝾螈一曰蛇医大者长三尺其色绀善螫人一曰螈一名绿螈
　　蜻蛉
　　一名青亭一名蝴蝶色青而大是也小而黄者曰胡梨一曰胡离小而赤者曰赤卒一曰绛驺一曰赤衣使者好集大水上亦名为赤弁丈人
　　蛱蝶
　　一名野蛾一名风蝶江东人谓之挞末色白而背青者是也其大如蝙蝠者或黑色或青斑名曰鳯子一名鳯车一名鬼车生江东柑橘园中
　　绀蝶
　　一曰青令似蜻蛉而色绀江东人呼为绀幡亦曰童幡亦曰天鸡好以七月羣飞暗天海边蛮貊食之谓海中青虾化为之也
　　鱼子
　　鱼子曰鱦亦曰鲲言如散稻米凡鱼子总名鲲也
　　鲤鱼
　　鲤鱼之大者鳣鱼即今之赤鲤鱼也兖州人谓赤鲤为赤骥谓青鲤为青马谓黒鲤为驹谓白鲤为白骐谓黄鲤为黄骓
　　鲔鱼
　　鳢之大者曰鲔鲔鳣属也大者名王鲔小者名鮛鲔今宜都郡自京门已上江中通出鱏鳣之鱼有一鱼状如鳣而小建平人谓之鮥子即此鱼也
　　蜣蜋
　　能以土苞屎转而成丸团正无邪角庄周所谓蛣蜣之智在于转丸者也蜣蜋一名蛣蜣一名转丸一名弄丸
　　蜗牛
　　陵螺也形如螔蝓殻如小螺热则自悬叶下野人为圆舍如蜗牛故曰蜗舍亦曰蜗牛之子舍蜗殻婉转有文章绞缚为结似螺殻文故曰螺缚童子结发亦曰螺防亦谓其形似螺殻也
　　白鱼
