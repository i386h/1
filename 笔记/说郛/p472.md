<!-- { "loadSidebar": true } -->
　　日居房星律中应钟　立冬而水始成冰【月令立冬之月水始氷后五日地始冻雉入大水为蜃虹藏不见】小雪而虹藏不见【又曰小雪之日虹藏不见后五日天气上腾地气下降后五日闭塞而成冬也】获稻【诗八月剥枣十月获稻】良月【传曰使以十月入良月也就盈数焉】　水变冬姿霜凝雪态　感清商而律变【谓秋改火】仰碧落以星稀【冬节星稀】赏死恤孤【赏死事恤孤寡】戒门修键【坏城郭戒门闾修键闭备边境塞蹊径饬防纪辨衣裳审棺椁之厚薄】移金水徳【秋改于冬】鹤语之辰【见下】雀化之日【家语立冬之日雀入大水为蛤】祭寒【亥日祭司寒】祀地【立冬之日祀神州地祗于北郊】气迎北陆景送西郊【见上】槐檀遽改于歳余【冬取槐檀之火又冬是歳之余】晷度方知其昼短【日短星昴以正仲冬】陨萚【十月陨萚】涤塲【诗十月涤塲农工毕洒扫塲】穜稑已纳【诗十月纳禾稼黍稷穜稑】蟋蟀入床【诗十月蟋蟀入我床下】收水泽之赋【无令侵削兆民以为天子取怨于下注水赋虫鱼之类泽赋萑蒲之类】为储蓄之谋【崔寔注云十月农事毕五谷既登家备储蓄乃顺时令也】时当陨萚节及饮蒸【大饮蒸劳农以休息之注十月农事既毕党正属民饮酒正齿位是也诗云十月涤塲朋酒斯飨是也】当昏虚晓中【月令】值宵长昼短　易关市【来商旅纳货财便人事四方来集远方皆至货财不匮上无乏用百亊乃遂】筑城郭【是月也可以筑城郭造宫室穿窦窖修囷仓】菊谢篱金冰生池玉　礼法月推于聪智晨昏星丽于虚张　节及始裘【月令天子始裘】时当纳稼【见上】霜劲尽摧于槁叶【众木揺落】岭寒方秀于长松【冬岭秀长松之色】转秦正【汉书高祖十月始至覇上秦本十月为歳首遂不革焉】气迎鲁朔【春秋鲁以此月告朔】寒律后雕于松栢　新烟已改于槐檀【见上】阳月【此时纯阳用事嫌其无阳故曰阳月】命酒官【秫稻必齐麯糵必时湛炽必洁水泉必香陶器必良火齐必得兼用六物大酋监之毋有羞忒】陈祭器【命工师効功陈祭器按度程无作滛巧勒工名以考其诚功有不当必行其罪】
　　寒
　　焦溪沍温泉冰【并出雪赋】严凝之气【礼记曰天地严凝之气始于西南而盛于西北是天地之义气也】栗烈之风【诗云一之日觱发二之日栗烈】马猬【文选云马缩如猬言寒也】木冰【左传十三年雨木冰寒也】北户墐扉【出雪赋墐泥也】躶壤垂缯【雪赋】十二三【汉髙祖闻韩王信降率诸将击之连战乘胜逐北至楼烦会大寒士卒堕指者十二三】十六七【北方苦寒之地堕指者十六七】皲瘃【上音军下音卓冻破疮也汉战楼烦士卒皲瘃】凌兢【廿泉赋曰驰阊阖入凌兢凌兢寒颤也】桐不华【周书时训云清明之日桐不华则歳有大寒】黍可种【刘向别传曰燕地寒谷不生五谷邹衍吹律吕以暖之温气至五谷生因名黍谷】毒害鸟兽【王莽铸威斗是日天大寒百官人马有冻死者汉窦武上表曰今日大寒过节毒害鸟兽城边竹木皆为伤死】饥伤人马【魏武苦寒行曰人马同时饥】鸟失条【文选鸟登木而失条】人堕指【见上】不堪【月令寒气总至民力不堪其皆入室】而耐【家语食水者善游而耐寒也】冬日之阳【百物归之言其暖也】阴时则惨【文选云在阴则惨在阳则舒】挟纩【左传曰楚荘王围萧师多寒王巡拊之三军之士皆如挟纩】重衾　白鹤语【异苑曰晋太康二年南州人见二白鹤语于桥下曰今兹寒不减尭崩年于是飞去】黄竹诗【穆天子游黄台之丘大寒雨雪人多冻死天子遂作黄竹诗以愍之也】松栢雕【歳寒然后知松栢之后雕】狐貉冷【文子御狐貉之兼衣又袭狐貉之暖者不忧至寒之凄怆】绨袍【须贾谓范睢曰范叔一寒如此哉与之以绨袍】无褐【诗曰无衣无褐何以卒歳】惨凛【下阴潜而惨凛寒也】激冷【文选晨风凄以激冷】渐轫之冰【文选辙含冰以灭轨水渐轫以凝沍】入地之冻【广雅云北方地苦寒冰厚一尺冻入地一丈】棱蔌【文选棱棱霜气蔌蔌风威】并凌【思赋云鱼矜鳞而并凌兮冻貎】禋于六宗【孔安国曰四时也寒暑也日也月也星也水旱也谓之六宗】运乎二气【日月运行一寒一暑】涉水【战国策曰田单解裘与渉水之老人】凿池【吕氏春秋曰卫灵公天寒凿池宛春曰天寒恐伤民公曰何寒哉春曰君衣狐裘坐熊席四陬有火故不寒民衣敝不补履缺不苴寒矣公曰善遂罢役】小民怨咨【书曰冬祁寒小民惟曰怨咨】君子斋戒【月令以待阴阳之所定】
　　十一月
　　日在箕宿律中黄钟　鹖旦不鸣【大雪之日鹖旦不鸣后五日虎始交后五日茘挺出】蚯蚓乃结【冬至之日蚯蚓乃结后五日防角解后五日水泉动】节及氷行音谐羽奏　昴正仲冬【尚书云日短星昴注仲冬也】时称亚歳【宋志云魏晋则冬至日受万国朝贺因小会其仪亚于歳朝】表福臻而祥集故阴极以阳生【冬至日一阳生】视朔良辰【左传僖五年正月辛亥朔日南至公既视朔遂登观台以望而书之】推元命节【桓谭新论曰通歴数家算法推考其纪从上古天文以来讫十一月甲子夜半朔冬至】方昼短宵长之际【日短至阴阳争又曰宵长昼短阴极阳生】是阳升阴化之初【阳初生阴乃化】分至啓闭当鲁书云瑞之辰丝竹陶匏是汉贺日长之节【左传凡分至啓闭必书云物又青鸟氏司啓鸟氏司分丹鸟氏司闭伯赵氏司至玉烛寳典曰冬至日南长律中黄钟其管最长故有履长之贺又汉杂记冬至阳气起君道长故贺夏至阴气起君道衰故不贺】闭关【先王以至日闭关商旅不行】凿冰【斩木之时凿冰之月】时方荐黍【见下注】日在牵牛【中气】祁寒剉北陆之金乌大雪语南州之白鹤【见上】无作土事【月令曰土事无作无发室屋及起大众以固而闭地气沮泄是谓发天地之房民必疾疫又随以防命之曰畅月】伐竹斩木【伐木取竹箭注云此时坚成可伐取之】祀井泉【祈祀四海大川名源】命宰谨审于门闾【命奄尹申宫令审门闾谨房室必重闭虽有贵戚近习无有不禁】禁民不收于牛马【农有不收藏积聚者马牛畜兽有放佚者取之不诘注禾在野牛马伤之人有取者不罪所以戒其主也】
　　冬至
　　节次周正【周以十一月为正月】律移舜琯【舜以玉琯定律吕】节及荐羔【崔寔四民月令冬至日荐黍羔先荐防以及祖祢其进拜谒贺君师一如元日】时称结蚓【冬至日蚯蚓结】周嵩举酒【周嵩伯仁之弟冬至日举酒白母跪而泣曰伯仁为人志大才短名重识暗】崔浩定仪【见下】土炭在悬【汉书冬至日悬土炭以定阴阳之气】菁茅作贡【隋牛冬至乾元殿受贺诗云作贡菁茅集来朝圭黻连】梁园而已飞六出【雪赋梁王不悦游于兎园】汉殿而曾奏八音【汉书天子以冬夏二至御前殿会八能之士陈八音聴乐均度晷景钟律权土炭效阴阳】鹖鸟不鸣【大雪之日鹖鸟不鸣】阳乌缓翼　戴礼方遵于坎徳【十一月盛徳在水坎水也】羲文俄变于干爻【伏羲断文以立八卦冬至一阳生配干之初九】金翼南飞【日南至】玉杓北指【建子位】汉乐曾陈于前殿鲁云爰纪于台【占之台】墐扉严景【北户墐扉】就乐良辰【易通卦验曰冬至日人主于羣臣从乐五日以迎日至之礼注从就也】陈仪荐宗庙之羊【见上】表瑞集文昌之雀【魏文帝黄初元年冬至日黄雀集于文昌殿前】水徳方隆阳爻乍振　盛吉正持于丹笔【后汉盛吉为廷尉每冬至夜定罪决断妻执烛吉持丹笔夫妻相向垂泣决事】王褒更审于黄钟【王褒律令表云师旷吹律知音律数始于黄钟终于大吕故曰审】进履袜【后魏崔浩女仪曰近古妇人常以冬至进履袜于舅姑崔骃袜铭有建子之月助养元气之事】祀星辰【月令祀昊天上帝于圜丘注冬至日祀五方帝及日月星辰礼坛】日短影长【周礼冬至日在牵牛影长一丈三尺夏至日在东井长尺有五寸】
　　雪
　　宫既东成【雪赋雪宫建于东国齐宣王见孟子于雪宫】山乃西峙【雪山峙于西域又传曰太山冬夏有雪】谢安咏【世説谢氏内集讲书俄而雪骤下太傅欣然曰白雪纷纷何所似兄子朗曰散塩空中差可拟兄女道蕴曰未若栁絮因风起】曾子歌【琴操曰曾子耕梁山雨雪思父母乃作梁山之歌】北荒之明月【后周刘璠雪赋云似北荒之明月若西昆之阆风】云梦之琼田【陈正见雪诗云九冬飘逺雪六出表丰年睢阳生玉树云梦起琼田】三月失时【左传云三月雨雪书失时】子猷乗舟【王子猷雪夜乗舟入剡溪访戴安道既造门不前而返人问其故荅曰乗兴而来兴尽而返何必见戴】婕妤咏扇【诗曰新裂齐纨素皎洁如霜雪】盈尺袤丈【雪赋云盈尺则呈瑞于丰年袤丈则表沴于阴徳】圆璧方珪【既因方而成珪亦遇圆而为璧】丰年【传曰丰年冬多积雪又凡平地盈尺为大雪】时雪【时雪不降又曰雨雪不时】玉树银花【并词人取譬】拥袁安之门【见下注】救焦先之屋【高士传焦先为野火烧屋遭冬雪大至屋倒焦袒卧不移人以为死熟视之宛然如故】万顷同缟【盻隰则万顷同缟】千岩俱白【瞻山则千岩俱白】海神来朝【太公伏符阴谋曰武王伐纣雨雪十余日甲子朝五两车骑止于王师门尚父曰四海之神与河伯来受命】词人末至【谢恵连雪赋梁王不悦游于兎园乃置防酒命賔友召邹生延枚叟相如末至居客之右俄而微霰零宻雪下】甲子【见上注】庚辰【春秋考异曰庚辰大雪深七尺】五骑効灵三英作赋【三英即邹阳枚臯司马相如也】轻云流风【洛神赋髣髴兮若轻云之蔽月飘飖兮若流风之廻雪】郢客歌【选客有歌于郢中者为阳春白雪之曲】飞鷰舞【赵飞鷰如流风之雪也】穿履之行【东郭先生乆待公车贫困衣履不完行雪中履有上无下足尽践地】闭门而卧【洛阳大雪丈余县令出见袁安门无行迹谓安已死令人入户见安偃卧问安何以不出安曰大雪人皆乏食不宜干人令贤之遂举孝廉】冬夏有【山海经云由首之山小威之山空桑之山冬夏常有雪】天地寒【大戴记曰天地积阴温则为雨寒则为雪】千里之渡【诗云飘飘千里雪倐忽度龙沙】五谷之精【汜胜之书曰雪者五谷之精古今收雪水以浸五谷】浸牛目【孟子曰滕文公有日矣天大雨雪至于牛目】渡龙沙【见上】苏武羊毛【苏武没于蕃羊毛裹雪食得活】王恭鹤氅【世説王恭衣鹤氅雪中行望见若神仙】积于三冬【语曰冬无积雪夏无余粮】飘其六出【韩诗外传云雪花飞六出】其霶【诗雨雪其霶】载涂【又雨雪载涂】雰雰霏霏【诗上天同云雨雪雰雰又昔我往矣杨栁依依今我来思雨雪霏霏】瀌瀌【诗雨雪瀌瀌】皑皑【选积雪皑皑皑皑白貎】入隙【始縁甍而冐栋终开帘而入隙】照书【孙康家贫常照雪读书】麻衣【曹风以麻衣比色曹风麻衣如雪】兰曲【楚謡以幽兰俪曲宋玉作幽兰白雪之曲】
　　冰
