<!-- { "loadSidebar": true } -->
　　宿州灵璧县地名磬山石产土中嵗乆穴深数丈其质为赤泥渍满土人多以铁刄遍刮凡三两次既露石色即以黄蓓箒或竹箒兼磁末刷治清润扣之铿然有声石底多有渍土不能尽去者度其顿放即为向背石在土中随其大小具体而生或成物状或成峰峦巉岩透空其状妙有宛转之势或多空塞或质偏朴或成云气日月佛像或状四时之景须借斧凿修治磨礲以全其美或一面或三四而若四面全者即是从土中生起凡数百之中无一二有得四面者多是防其石尖择其泐处镌治取其底顷嵗灵璧张氏兰皋亭列巧石颇多各髙一二丈许峰峦嵓窦嵌空具美大抵亦三两面背亦着土又有一种石理蹸踆若胡桃殻纹其色稍黒大者髙二三尺小者尺余或如拳大坡拖拽脚如大山势鲜有高峰岩窦又有一种产新坑黄泥沟峰峦嵌空奇巧亦须刮治扣之稍有声但石色清淡稍燥软易于人为不若磬山青润而坚此石宜避风日若露处日久即色转白声亦随减书所谓泗滨浮磬是也
　　青州石
　　青州石产土中大者数尺小亦尺余或大如拳细碎磊磈未成物状在穴中性颇软见风即劲凡采之易脆不可胜举其质玲珑窍眼百倍于它石眼中多为软土充塞徐以竹枝洗涤净尽宛转通透无峰峦峭拔势石色带紫微燥扣之无声土人以石药粘缀四面取巧像云气枯木怪石欹侧之状
　　林虑石
　　相州林虑石地名交口其质坚润扣之有声一种出土中采之穴地见石则寻坑坎处石多倒生向下垂如钟乳融结必錾去麄石留石坐如板许板山多白载山一坐峰峦秀拔或如物状石色甚碧曽贡入内府有蓝关苍虬洞天凡十余品各髙数寸甚奇异又种色稍班而微黒以产土中微有土渍易于洗涤有大山势四面徘徊皆无背稍着土千岩万壑峰峦迤逦颇多嵌空洞穴宛转相同不假人为至有中虚可施香烬静而视之若烟云出没岩岫间此石崇宁年方士相视地脉偶得之大不逾三五尺至如拳大奇巧百怪
　　平江府太湖石
　　产洞庭水中石性坚而润有嵌空穿眼宛转崄怪势一种色白一种色青而黑一种微青其质纹理纵横笼络起隠于石而遍多圽坎葢因风浪冲激而成谓之弹子窝扣之微有声采人携锤錾入深水中颇艰辛度奇巧取凿贯以巨索浮大舟设木架绞而出之其间少有巉岩特势则就加镌礲取巧复沈水中经久为风水冲刷石理如生此石最髙有三五丈低不逾十数尺间有尺余唯宜植立轩槛装治假山或罗列园林广树中颇多伟观鲜有小巧可置几案间者
　　无为军石
　　无为军石产土中连络而生择奇巧者即断取之易为洗涤不着泥渍石色稍黒而润大者髙数尺亦有盈尺及五六寸者多作羣山势扣之有声至有一段二三尺间羣峰耸拔连接髙下凡数十许巉嵓涧谷不异真山顷年维俞次契大夫家获张氏一石方圆八九尺上有峰峦髙下不知数中有谷道相通目之为千峰石又米芾为太守获异石拜者四面巉岩峻怪但石苗所出不广佳者颇艰得之
　　临安石
　　杭州临安县石出土中有两种一深青色一微青白其质奇怪无尖峰崒嵂势髙者十数尺小者数尺温润而坚扣之有声间有质朴从而斧凿修治磨礲増巧顷嵗钱唐千顷院有石一块髙数尺旧有小承天法喜堂徒弟析衣鉢得此石佑直五百余千其石置方廨中四面嵌空崄怪洞穴委曲于石罅间植枇杷一株颇年逺岩窦中尝有露珠凝滴谓为丑石元居中有诗畧云人久众所憎物久众所惜为负磊落姿不随寒暑易政和间取归内府此石之尤者
　　湖州武康石
　　出土中一青色一黄黒而斑其质颇燥不坚无混然巉岩峰峦虽多透空穿眼亦不甚宛转采人入穴石多卧生甚广濶度奇巧处以铁錾揭取之或多细碎大抵石性匾侧多涮道折叠势浙中假山借此为山脚石坐间有险怪尖鋭者即侧立为峰峦颇胜青州穿眼宛转浑然可观
　　昆山石
　　平江府昆山县石产土中多为赤土积渍既出土倍费挑剔洗涤其质磊磈巉岩透空无耸拔峰峦势扣之无声土人唯爱其色洁白或栽植小木或种溪荪于奇巧处或置立器中互相贵重以求售至正初杭州皋亭山后太山出石与昆山石无分毫之异
　　江革石
　　道州江革永宁二县皆产石在乱山间于平地上空礲积永宁石叠而生成或大或小不相粘缀江革一种稍青色一种灰黒间有巉岩特势其质例皆麄澁枯燥扣之有声未见絶竒巧者唯永宁所产大者十数尺或二三尺至有尺余或大如拳或多细碎每就山采石散处土地莫知其数盖率皆竒怪大抵各随人所欲既择絶佳者多为泥土苔藓所积以水渍一两日用磁末痛刷一种色深青一种微黑其质坚润扣之有声咸偏多坳坎颇类太湖弹子窝峰峦巉岩四面亦多透空崄怪万状或有数尺若太山气象千岩万壑羣峰环绕中有谷道拽脚类诸物像不可槩举非人力能为之大抵其石多白脉又有如大山之顚合三两峰间因石脉相连数道而成瀑布直落涧壑凡遇石塞路迸溅即散漫分流石之两边如图写之状
　　常山石
　　衢州常山县思溪又地名石洪或云空字石出底侧垂似钟乳杂沙泥不相联接采人车戽深水甚难得之或大或小不逾数尺奇巧万状多是全质每一石则有联续尖鋭十数峰髙下峭拔嵌空全若大山气势亦有如拳大者又于巉岩崄怪岩窦中出石笋或欹斜纎细互相撑拄之势葢石生溪中为风水冲激融结而成奇巧又有峰峦耸秀洞穴委曲相通底坐透空堪施香烬若烟云萦绕乱峰间一种色深青石理如刷丝扪之辄隠手又一种青而滑或以磁末刷治而顔色皆温润扣之有声间有质朴全无巧势者石性稍矿不容人为非灵璧可増崄怪
　　开化石
　　衢州开化县龙山深土中出石磊磈或巉岩可观色稍燥扣之有声又地名鼈滩亦多产石水中色稍青润石质骨麄而肉细率皆全质间有羣峰前后罗列若大山气势比之思溪无峭崪势扣之亦有声
　　沣州石
　　沣州石产土中磊磈而生大者尺余亦有絶小者颇多崄怪巉岩类诸物状其质为沙泥积渍费工刷治石理遍铺丝扪之隠手青白稍润间有白脉笼络工人不知贵士大夫多携归装视假山高视之颇类雁荡诸奇峰
　　英石
　　英州含光真阳县之间石产溪水中有数种一微青色间有白脉笼络一微灰黒一浅緑各有峰峦嵌空穿眼宛转相通其质稍润扣之微有声又一种色白四面峰峦耸拔多棱角稍莹彻面面有光可鉴物扣之无声采之人就水中度奇巧处錾取之此石处海外辽贾人罕知之然山谷以谓象江太守费万金载归古亦然耳顷年东坡获双石一緑一白目为仇池又乡人王廓夫亦尝携数块归髙尺余或大或小各有可观方知有数种不独白緑耳
　　江州石
　　江州湖口石有数种或在水中或产水际一种青色混然成峰峦岩壑或类诸物状一种匾薄嵌空穿眼通透几若木板似利刀剜刻之状石理如刷丝色亦微润扣之有声土人李正臣蓄此石大为东坡称赏目之为壶中九华有百金归买小玲珑之语然石之诸峰间有外来竒巧相粘缀以増玲珑惟此种在季氏家颇多适偶为大贤一顾彰名今归尚方久矣又有一种挺然成一两峰或三四峰髙下峻峭无拽脚有向背首尾一律或大或小土人多缀以石座及以细碎诸石胶漆粘缀取巧为盆山求售政如僧人排设供佛者其两两相对殊无意味
　　袁石
　　袁州万载县去县十余里石无数出野田间其质嶙峻微青色间多峰峦岩窦四面又有石罅中上下生小林木蓊欝可喜或髙三四尺或五六尺全如一大山气势经行凡数百步不断目地名为乱石里土人以石占田陇有妨布种恨不之去惜乎地逺人罕知之
　　平泉石
　　平泉石出自关中考之李德裕平泉庄记竹木花石之美其石产水中毎获一奇皆镌有道二字顷余于颍昌杜钦益家赏一石双峰髙下有道挺然长数寸许无嵌空岩窦势其质不露圭角磨礲光润而青坚于石罅中镌有道二字扣之有声
　　兖州石
　　兖州出石如褐色谓之栗玉有巉岩峰峦势无穿眼其质甚坚润扣之有声堪为器颇费镌礲土人贵重之与北虏所产栗玉颇相类但见峰峦一律耳
　　永康石
　　蜀水永康军产异石钱逊叔遗余一石平如板厚半寸濶六七寸于面上如铺一纸许甚洁白上有山一座髙低前后凡十数峰剧有佳趣回边不鋭其底山色皆青黒温润而坚利刃不能刻扣之声清越目为江山小平逺逊叔得自蜀中部使者云出自永康军后未见偶者
　　排牙石
　　临安府署之侧一山甚髙名拜郊台钱氏故迹向山之巅崄峻处两边各有列石数十磈从地生出者峰峦巉岩穿眼委曲翠润而坚谓之排牙石
　　品石
　　建康府有石三块颇雄伟有岩洞崄怪色稍苍翠遍产竹木茂欝可观石罅中有六朝唐宋诸公刻字谓之品石
　　永州石
　　州署依山防事之东隅顷嵗太守黄叔豹因其地稍露山骨除治积壤十余尺得真山一座凡八九峰岩洞相通翠润可喜遍有唐人刻字于诸峰之侧甚奇古有一石横尺余联缀石上全若水禽因引泉出水潴满岩窦其石正浮水面亦有唐人刻字目之为鸂防石又羣山之后下广二顷余率皆怪石罗布田野间或为居人蔽隠元次山剏万石亭于羣山之巅
　　石笋
　　石笋所产凡有数处一出镇江府黄山一产商州一产益州诸郡率皆卧生土中采之随其长短就而出之或有断而出者大者三二尺小者尺余皆微着土者其质挺然尖鋭或匾侧有三两面纹理如刷丝起隐于石面或得涮道辄扣之或有声石色无定间有四而停者又有高一二丈首尾一律因斧凿修治而成
　　袭庆石
　　袭庆府泰山石产土中大不逾三四寸间有磊块碎小者色灰白或微青亦有嵌崄奇怪势其质甚软可施镌礲土人不甚珍爱
　　峄山石
　　峄山在袭庆府邹县山土中产美石间有岩穴穿眼不甚穿宛转深邃亦有峰峦髙下无崷崪势其质坚矿不容斧凿色若拖蓝或如木叶翠润可爱衡州耒阳县土中出石磊块巉岩大小不等石质稍坚一种色青黒一种灰白一种黄而班四面奇巧扣之无声可置几案间小有可观
　　襄阳石
　　襄阳府去城十数里有山名凤凰地中出石横长尺余或如拳者巉岩崄怪往往如大山势色稍青黒间有如灰褐者扣之有声土人不甚重政和年间惟镇江苏仲恭留台家有数块置几案间
　　镇江石
　　镇江府去城十五里地名黄山在鹤林寺之西南又一山名岘山在黄山之东皆产石土中小者或全质大者或镌取相连处奇怪有万状色黄清润而坚扣之有声间有色灰褐者石多穿眼相通可出音镇江苏仲恭留台家有一石如蹲狮子或如睡鸂防罗列八九株太守梅知胜目之为苏氏排衙石又有一石笋髙九尺有奇混然天成目之为苏栋梁悉归内府矣崇宁间米元章取小石为砚山甚奇特岘山石多青润而产黄山者色多土脉少有可镌治者
　　清溪石
　　广南清溪镇之三五十里土中出石巉巗崄怪一种色甚清润扣之声韵清越一种白色顷年苏仲恭家置于几案间有七八石甚竒巧此石所产相隣青緑坑尤奇于他处之产者
　　邢石
　　邢州西山接太行山山中有石石色黒亦有峯峦奇巧可置几案间工人往往采石为砚名曰乌石多发墨稍燥苏仲恭有三砚様制殊不俗
　　仇池石
　　韶州之东南七八十里地名仇池土中产小石峰峦岩窦甚奇巧石色清润扣之有声颇于清溪品目相类
　　卢溪石
