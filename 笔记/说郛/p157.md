<!-- { "loadSidebar": true } -->
　　天子曰黄闼三公曰黄阁给事舎人曰黄扉太守曰黄堂凡天子禁门曰黄闼以中人主之故号曰黄门令秦汉有给事黄门之职是也天子之与三公礼秩相亚故黄其阁以示谦汉旧仪云丞相听事门曰黄阁
　　蚩尾
　　苏鹗演义云蚩者海兽也汉武帝作栢梁殿有上防者云蚩尾水之精能辟火灾可置之堂殿今人多作鸱字顔之推亦作此鸱刘孝孙始作此蚩尾是水兽作蚩尤字是也蚩尤铜头铁额牛角牛耳兽之形也作鸱鸢字恐无意义古老云蚩耸尾出于头上遂谓之蚩尾
　　夕郎
　　职林日初秦汉别有给事黄门之职后汉并为一官故有给事黄门侍郎余案汉旧仪曰黄门郎属黄门令每日暮入对青门拜名曰夕郎亦谓之夕拜
　　轩渠
　　后汉蓟子训云儿识父母轩渠笑悦欲往就之葢轩渠欲举其身体以就父母之状案字说轩上下渠一直一曲受众小水将达而不购也而东坡书鲁直草书后云他日黔安见之当捧腹轩渠也恐引此轩渠于义未安
　　婪尾
　　苏鹗演义云今人以酒巡匝为啉尾即苒命其爵也云南朝有异国进贡蓝牛其尾长三丈一云蓝颖水其尾三丈时人仿之以为酒令今两盏从其简也此皆非正行酒廵匝即重其盏葢慰劳其得酒在后也又云啉者贪也谓处于座末得酒最晩腹痒于酒既得酒廵匝更贪婪之故曰啉尾啉字从口足明贪婪之意此说近之余观宋景文公守嵗诗云迎新送故只如此且尽灯前婪尾杯又东坡寒食诗蓝尾忽惊新火后遨头要及浣花前注引乐天寒食诗三杯蓝尾酒一揲胶牙乃用蓝字葢婪蓝一也
　　干没
　　汉书张汤始为小吏干没与长安富贾田甲鱼翁叔之属交私服防曰干没射成败也如淳曰豫居物以待之得利曰干失利曰没愚谓干读为干燥之干葢谓有所徼射不计干燥之与沉没而为之也又苏鹗演义云干没之说如陆沉之义言干地而没不待沉于江湖也故谓之干没
　　貌侵
　　史记武安侯列传云武安者貌侵韦昭注云侵音寝短小也又云丑恶也又汉本传云蚡为人貌侵服防注云侵短小也韦昭则以侵为寝服防止读如本字皆有短小之义而顔师古并无注释余谓当以侵为正
　　阿堵
　　晋王夷甫雅尚口未尝言钱一日其妻令以钱绕牀使不得行夷甫晨起见钱阂行谓婢曰举阿堵物去其措意如此世之学者有贤愚类求阿堵之义而未之得殊不知阿堵初自无据作史者但记一时语言而已顾恺之传亦云传神写照正在阿堵中独不见此何耶宋景文公写真诗云谁谓彼巳子而传阿堵神又荅诗云久谢轮囷器羞言阿堵神皆用此也岂有他意
　　格五
　　汉吾邱夀王以善格五召待诏注云格五簺也说文曰行基相塞谓之簺鲍宏簺经曰塞有四采塞白乘五是也乘五至五即格不得行步云格五簺先代反又世俗有蹙融之戯谓以奕局取一道人各行五棊即所谓格五也唐资暇集谓融宜作戎此戯生于黄帝蹙鞠意在军戎也殊无圆融之义又引庾元威所着座右方所言蹙戎者即今之蹙融也其说甚佳然谓生于黄帝则又误矣
　　刋诏
　　晋书刘邈传云时孝武帝觞乐之后多赐侍臣文辞诏义有不雅者邈辄焚毁之其它侍臣被诏或宣扬之故诵者以此多邈又徐邈传云帝宴集酣乐之后好为手诏诗章以赐侍臣或文辞率尔所言秽杂邈辄应时收敛还省刋削皆使可观经帝重览然后出之是时侍臣被诏者或宣之故时议以此多邈
　　濌伯
　　家训云晋羊曼常頽纵任侠饮酒诞节兖州号为濌伯此字更无音训梁张缵呼为嚃羮之嚃亦不知所出但耆老相传世间又有濌濌语葢无所不施无所不容之意也顾野王玉篇误为黑旁沓顾虽博物犹出张缵之下
　　虑囚
　　汉书何武传云武为州刺史行部録囚又隽不疑为京兆尹每行县録囚徒还其母辄问有所平反活几何人顔师古注云省录之知其情状有寃滞与不也今云虑囚本録声之去者耳音力具反而近俗不晓其意讹其为思虑之虑失其源矣余案太云蹛于狴狱三嵗见録集韵云录音良倨切寛省也葢唐亦循袭旧史语言以録为虑未之改耳顔氏所谓近俗不晓其意讹其文为思虑之虑葢指唐人言也故刘餗嘉话称髙祖平京师李靖见收太宗虑囚见靖引与语竒之又王涯说通作虑此唐人用虑字之明验也
　　郑重
　　汉王莽传称非皇天所以郑重降符命之意注云郑重犹言频烦也顔氏家训亦云吾亦不能郑重聊举近世切要以启寤汝耳此真得汉书之意近沈存中笔谈言石曼卿事云他日试使人通郑重则闭门不纳亦无应门者即以郑重为殷勤又不知何所据而言然不尔曽谓使人通频烦可乎
　　伎养
　　应劭风俗通尝论太史公记髙渐离一名易姓为人庸保匿作于宋子久之作苦闻其家堂上有客击筑伎养不能无出言案伎养者谓怀其伎而腹痒也是以潘岳射雉赋亦云从心烦而伎养李善云有伎艺欲逞曰伎养今史记并作徬徨不能去出言曰彼有善有不善或作徘徊不能无出言是为俗传写误也故景文公诗云技痒新禽百种啼葢用此义
　　醖借
　　汉书薛广德传云温雅有醖借顔师古注云醖言如醖酿也借言有所荐借也醖于问切借才夜切或用蕴字而苏鹗演义云蕴借者人雅度之称也蕴者蓄也借者籍也籍者积也言蓄美积德之谓陆贾传云声名籍甚谓积累声名之多也或曰声名借甚谓狼籍甚盛也苏鹗解狼籍者物杂乱之貌言狼卧起游戏多借其草草皆杂乱遂成狼藉之名借为籍者逐其语顺也

　　扪虱新话【陈善】
　　道在六经不在浮屠
　　吾书中颇有赘讹处便是禅家公案但今人未尝窥究耳孔子曰二三子以我为隐乎吾无隐乎尔吾无行而不与二三子者是丘也不知所隐者何事顔回在陋巷一箪食一瓢饮人不堪其忧回也不改其乐不知所乐者何道孟子曰睟然见于面盎于背施于四体四体不言而喻不知所喻者何物此岂区区口耳所能证也哉易曰精气为物游防为变故知鬼神之情状原始要终故知死生之说而孔子曰朝闻道夕死可矣故子路问死又问事鬼神古之达者类有以知此至其得力处曾子病革而易箦子路临死而结缨葢于死生之际其严如此顾但设教自有先后耳岂如今之俗学乃全不攷究以六经为治世语言至欲求道则以为尽在浮屠氏呜呼此宜今世脱空谩语者云所以得肆其欺诞而不顾也耶
　　杨山三经义
　　杨山立着三经义辨以讥正王氏当矣然不作可也
　　林元龄说易
　　林元龄谓予言龙门山人者以卜易而善言易葢尝与论爻易卦只有六爻而乾坤有用九用六似有七爻何也山人曰易数也数竒则无穷三百八十四爻外则用九用六此所以为竒也周天三百六十五度四分度之一亦竒数也杨雄作太遂有踦嬴二賛葢亦用九用六之谓也不然则易之数穷矣元龄甚喜其说大抵易之为书无所不有或以厯数或以卜筮葢不但性命之说也大衍之数五十其用四十有九而干用九坤用六则非圣人不能也故曰仁者见之谓之仁智者见之谓之智
　　中庸非全书
　　予旧曾为中庸说谓中庸者吾儒证道之书也然至今疑自春秋修其祖庙陈其宗器以下一段恐只是汉儒杂记或因上文论武王周公达孝遂附于此当时虽为之解然非诚说也又云郊社之礼所以祀上帝也宗庙之礼所以祀乎其先也明乎郊社之礼禘尝之义治国其如示诸掌乎此尤不可晓按论语或问禘之说子曰不知也知其说者之于天下也其如示诸斯乎指其掌此孔子以当时之禘有不如礼不欲斥言之因以掌而示门人曰其甚易如此耳弟子因而记孔子所谓示诸斯者是指其掌也今中庸乃言治国其如示诸掌无乃非其义乎及观仲尼燕居又曰明乎郊社之礼禘尝之义治国其如指其掌而已乎予以此知二者皆汉儒误读论语之文因而立说非孔子意也中庸本四十九篇今一篇独存然以此观之恐亦非全书
　　道人说论语
　　林邦翰为余言尝见一道人说论语子钓而不纲弋不射宿颇有理余愿闻之邦翰曰道人云此两句是圣人心存教化圣人本无心于取物其钓而不纲者示其贪则取之也弋不射宿者示其动则取之也其意在于戒世之贪得与妄动者耳不然圣人岂徒为是弋与钓也哉时一坐莫不称叹予曰此说本是道人家一邉所见而已圣人之言要非一端可尽
　　孟子难读
　　孟子之书有言而可为万世用者有言之今日而明日不可用者孟子之书要自难读孟子不见诸侯而见梁惠王学者至今疑之虽然孟子岂无操持者哉此固孟子开卷第一义也孟子之书类多如此学者遂立说以非孟子所谓蚍蜉撼大树可笑不自量者耶
　　读书须知出入法
　　读书须知出入法始当求所以入终当求所以出见得亲切此是入书法用得透脱此是出书法盖不能入得书则不知古人用心处不能出得书则又死在言下惟知出知入得尽读书之法也
　　读书牢记则有进益
　　读书惟在牢记则日见进益陈晋之一日只读一百二十字后遂无书不读所谓日计不足嵗计有余者今人谁不读书日将诵数千言初若可喜然旋读旋忘一嵗未尝得百二十字虽然况一日乎予少时实有贪多之癖至今每念腹中空虚方知陈贤良为得法云
　　作文贵首尾相应
　　桓温见八阵图曰此常山蛇势也击其首则尾应击其尾则首应击其中则首尾俱应予谓此非特兵法亦文章法也文章亦要宛转回复首尾俱应乃为尽善山谷论诗文亦云每作一篇先立大意长篇须曲折三致意乃成章耳此亦常山蛇势也
　　文章贵错综
　　楚辞以日吉对良辰以蕙殽燕对奠桂酒存中云此是古人欲错综其语以为矫健故耳予谓此法本自春秋春秋书陨石于宋五是日六鹢退飞过宋都说者皆以石鹢五六先后为义殊不知圣人文字之法正当如此既曰陨石于宋五又日退飞鹢于宋六岂成文理故不得不错综其语因以为健也楚辞正用此法其后韩退之作罗池碑云春与猿吟兮秋鹤与飞以与字上下言之葢亦欲语反而辞从耳今罗池碑石刻古本如此而欧阳公以所得李生昌黎集较之只作秋与鹤飞遂疑古本为误惟沈存中为始得古文意然不知其法自春秋出盖自予始发之予乃今知古人文字始终开辟有宗有趣其不茍如此
　　作文使事之难
　　文章不使事最难使事多亦最难不使事难于立意使事多难于遣辞能立意者未必能造语能遣辞者未必能免俗此又其最难者大抵为文者多知难者少
　　观人文章
　　文章虽工而观人亦自难识知梵志翻着袜法则可以行文知九方皋相马法则可以观人文章
　　晋唐国朝之文
　　晋无文章惟陶渊明归去来辞一篇而已唐无文章惟韩退之送李愿归盘谷序一篇而已予亦谓国朝无文章惟范文正公严子陵祠堂记一篇而已
　　东坡作文用事
　　东坡省试论刑赏梅圣俞一见以为其文似孟子置在髙等坡后往谢梅梅问论中用尧皋陶事出何书坡徐应曰想当然耳至今传以为戯予读坡应制科试形势不如德论坡时亦似不晓出处
　　欧苏之文
　　仕宦而至将相富贵而归故乡此欧公昼锦堂第一句也其后东坡作韩文公庙碑其破题云匹夫而为百世师一言而为天下法语句之工便不减前作议者谓欧公语工于叙富贵坡语工于说道义葢此二句皆即其人而记其事已道尽二人平生事实如此自非笔端有力那能至是
　　唐宋文章皆三变末流不免有
