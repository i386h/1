<!-- { "loadSidebar": true } -->
　　天子后立六宫之别名三夫人帝喾有四妃以象后妃四星其一明者为正妃三者为次妃也九嫔夏后氏増以三三而九合十二人春秋天子一取十二夏制也二十七世妇殷人又増三九二十七合三十九人八十一御女周人上法帝喾正妃又九九八十一増之合百二十人也天子一取十二女象十二月三夫人九嫔诸侯一取九女象九州一妻八妾卿大夫一妻二妾士一妻一妾
　　王者子女封邑之差帝之女曰公主仪比诸侯帝之姊妹曰长公主仪比诸侯王异姓妇女以恩泽封者曰君比长公主
　　天子诸侯宗庙之别名左宗庙东曰左帝牲牢三月在外牢一月在中牢一月在明牢一月谓近明堂也三月一时已足肥矣徙之三月示其洁也右社稷西曰右宗庙社稷皆在库门之内雉门之外天子三昭三穆与太祖之庙七七庙一坛一墠曰考庙王考庙皇考庙显考庙祖考庙皆月祭之诸侯二昭二穆与太祖之庙五五庙一坛一墠曰考庙王考庙皇考庙皆月祭之
　　大夫以下庙之别名大夫一昭一穆与太祖之庙三三庙一坛考庙王考庙四时祭之也士一庙降大夫二也上士二庙一坛考庙王考庙亦四时祭之而巳自立二祀曰门曰行下士一庙曰考庙王考无庙而祭之所谓祖称曰庙者也亦立二祀与上士同府史以下未有爵命号为庶人及庶人皆无庙四时祭于寝也
　　周祧文武为祧四时祭之而已去祧为坛去坛为墠有祷焉祭之无祷乃止去墠曰鬼坛谓筑土起堂墠谓筑土而无屋者也
　　荐考妣于适寝之所祭春荐韭卵夏荐麦鱼秋荐黍豚冬荐稻鴈制无常牲取与新物相宜而已
　　天子之宗社曰泰社天子所为羣姓立社也天子之社曰王社一曰帝社古者有命将行师必于此社授以政尚书曰用命赏于祖不用命戮于社
　　诸侯为百姓立社曰国社诸侯之社曰侯社
　　亡国之社古者天子亦取亡国之社以分诸侯使为社以自儆戒屋之掩其上使不通天柴其下使不通地自与天地絶也面北向隂示灭亡也
　　大夫以下成羣立社曰置社大夫不得特立社与民族居百姓以上则共一社今之里社是也
　　天子社稷土坛方广五丈诸侯半之
　　天子社稷皆太牢诸侯社稷皆少牢
　　天子为羣姓立七祀之别名曰司命曰中霤曰国行曰国门曰泰厉曰户曰灶
　　诸侯为国立五祀之别名曰司命曰中霤曰国门曰国行曰公厉
　　大夫以下自立三祀之别名曰族厉曰门曰行
　　五祀之别名门秋为少隂其气收成祀之于门祀门之礼北面设主于门左枢戸春为少阳其气始出生养祀之于戸祀戸之礼南面设主于门内之西行冬为太隂盛寒为水祀之于行在庙门外之西拔壤厚二尺广五尺轮四尺北面设主于拔上【一作軷壤】灶夏为太阳其气长养祀之于灶祀灶之礼在庙门外之东先席于门奥西东设主于灶陉也中霤季夏之月土气始盛其祀中霤霤神在室祀中霤设主于牖下也
　　五方正神之别名东方之神其帝太昊其神勾芒南方之神其帝神农其神祝融西方之神其帝少昊其神蓐收北方之神其帝颛顼其神冥中央之神其帝黄帝其神后土六神之别名风伯神箕星也其象在天能兴风雨师神毕星也其象在天能兴雨明星神一曰灵星其象在天旧説曰灵星火星也一曰龙星火为天田厉山氏之子柱及后稷能殖百谷以利天下故祠此三神以报其功也汉书称髙帝五年初置灵官祠后土祠位在壬地社神葢共工氏之子勾龙也能平水土帝颛顼之世举以为土正天下赖其功尧祠以为社凡树社者欲令万民加肃敬也各以其野所宜之木以名其社及其野位在未地稷神葢厉山氏之子柱也柱能植百谷帝颛顼之世举以为田正天下赖其功周弃亦播殖百谷以稷五谷之长也因以稷名其神也社禝二神功同故同堂别坛俱在未位土地广博不可徧覆故封社禝露之者必受霜露以达天地之气树之者尊而表之使人望见则加畏敬也先农神先农者葢神农之神神农作耒耜教民耕农至少昊之世置九农之官如左
　　春扈氏【扈止也】农正趣民耕种【鳻鶞】夏扈氏农正趣民芸除【窃】秋扈氏农正趣民收敛【窃蓝】冬扈氏农正趣民葢藏【窃黄】棘扈氏农正常谓茅氏一曰掌人百果【窃丹】行扈氏农正昼为民驱鸟【唶唶】宵扈氏农正夜为民驱兽【啧啧】桑扈氏农正趣民养蚕【窃脂】老扈氏农正趣民收麦【鷃鷃】
　　疫神帝颛顼有三子生而亡去为鬼其一者居江水是为瘟鬼其一者居若水是为魍魉其一者居人宫室枢隅处善惊小儿于是命方相氏黄金四月以熊皮衣朱裳执戈杨楯常以岁竟十二月从百及童儿而时傩以索宫中敺疫鬼也桃弧棘矢土鼓鼔且射之以赤丸五谷播洒之以除疾殃已而立桃人苇索儋牙虎神荼郁垒以执之儋牙虎神荼郁垒二神海中有度朔之山上有桃木蟠屈三千里卑枝东北有鬼门万鬼所出入也神荼与郁垒二神居其门主阅领诸鬼其恶害之鬼执以苇索食虎故十二月岁竟常以先腊之夜逐除之也乃画荼垒并悬苇索于门戸以御凶也
　　四代称腊之别名夏曰嘉平殷曰清祀周曰大蜡汉曰腊
　　五帝腊祖之别名青帝以未腊卯祖【青帝太昊木行】赤帝以戌腊午祖【赤帝炎帝火行】白帝以丑腊酉祖【白帝少昊金行】黒帝以辰腊子祖【黒帝颛顼水行】黄帝以辰腊未祖【黄帝轩辕后土土行】
　　天子大蜡八神之别名蜡之言索也祭曰索此八神而祭之也大同小异为位相对向祝曰土反其宅水归其壑昆虫毋作丰年若上岁取千百
　　先啬　　　　　司啬　　　　　农
　　邮表畷　　　　猫虎【猫食田鼠虎食田豕迎其神而祭之】
　　坊　　　　　　水庸　　　　　昆虫
　　五祀之别名【祀臣五义】法施于民则祀以死勤事则祀以劳定国则祀能御大灾则祀能扞大患则祀
　　六号之别名神号尊其名更为美称若曰皇天上帝也鬼号若曰皇祖伯某只号若曰后土地只也牲号牛曰一元大武羊曰柔毛之属也齐号黍曰芗合梁曰香萁之属也币号玉曰嘉玉币曰量币之属也
　　凡祭宗庙礼牲之别名牛曰一元大武豕曰刚鬛豚曰腯肥羊曰柔毛鸡曰翰音犬曰羮献雉曰防趾兎曰明视
　　凡祭号牲物异于人者所以尊鬼神也脯曰尹祭稾鱼曰商祭鲜鱼曰脡祭水曰清涤酒曰清酌黍曰芗合粱曰香萁稻曰嘉蔬盐曰咸鹾玉曰嘉玉币曰量币大祝掌六祝之辞顺祝愿丰年也年祝求永真也吉祝祈福祥也化祝弭灾兵也瑞祝逆时雨寜风旱也策祝远罪病也
　　宗庙所歌诗之别名清庙一章八句洛邑既成诸侯朝见宗祀文王之所歌也维天之命一章八句告太平于文王之所歌也维清一章五句奏象武之所歌也烈文一章十三句成王即政诸侯助祭之所歌也天作一章七句祝先王公之所歌也昊天有成命一章七句郊祀天地之所歌也我将一章十句祀文王于明堂之所歌也时迈一章十五句巡守告祭柴望之所歌也执竞一章十四句祀武王之所歌也思文一章八句祀后稷配天之所歌也臣工一章十句诸侯助祭遣之于庙之所歌也噫嘻一章八句春夏祈谷于上帝之所歌也振鹭一章八句二王之后来助祭之所歌也丰年一章七句蒸尝秋冬之所歌也有瞽一章十三句始作乐合诸乐而奏之所歌也濳一章六句季冬荐鱼春献鲔之所歌也雍一章十六句禘太祖之所歌也载见一章十四句诸侯始见于武王庙之所歌也有客一章十三句微子来见祖庙之所歌也武一章七句奏大武周武所定一代之乐之所歌也闵予小子一章十一句成王除武王之防将始即政朝于庙之所歌也访落一章十二句成王谋政于庙之所歌也敬之一章十二句羣臣进戒嗣王之所歌也小毖一章八句嗣王求忠臣助己之所歌也载芟一章三十一句春耤田祈社稷之所歌也良耜一章二十二句秋报社稷之所歌也丝衣一章九句绎宾尸之所歌也酌一章九句告成大武言能酌先祖之道以养天下之所歌也桓一章九句师祭讲武类祃之所歌也赉一章六句大封于庙赐有德之所歌也般一章七句巡狩祀四岳河海之所歌也右诗三十一章皆天子之礼乐也
　　五等爵之别名三公者天子之相相助也助理天下其地方百里侯者也逆顺也其地方百里伯者白也明白于德其地方七十里子者滋也奉天王之恩德其地方五十里男者任也立功业以化民其地方五十里【一云周制也】
　　守者秦置也秦兼天下置三川守伊河洛也汉改曰河南守武帝防曰太守世祖都洛阳改曰正
　　诸侯大小之差诸侯王皇子封为王者称曰诸侯王彻侯羣臣异姓有功封者称曰彻侯避武帝讳改曰通侯或曰列侯也朝侯诸侯有功德者天子特命为朝侯位次诸卿
　　王者耕耤田之别名天子三推三公五推卿诸侯九推三代学校之别名夏曰校殷曰序周曰庠天子曰辟雍谓流水四面如璧以节观者诸侯曰頖宫頖言半也义亦如上
　　五帝三代乐之别名黄帝曰云门颛顼曰六茎帝喾曰五英尧曰咸池舜曰大韶一曰大招夏曰大夏殷曰大濩周曰大武天子八佾八八六十四人八者象八风所以风化天下也公之乐六佾象六律也侯之乐四佾象四时也
　　朝士卿朝之法左九棘孤卿大夫位也羣臣在其后右九棘公侯伯子男位也羣吏在其后三槐三公之位也州长众庶在其后
　　四代狱之别名唐虞曰士官史记曰臯陶为理尚书曰臯陶作士夏曰均台周曰囹圄汉曰狱
　　四夷乐之别名王者必作四夷之乐以定天下之欢心祭神明和而歌之以管乐为之声东方曰韎南方曰任西方曰侏离【一作禁】北方曰禁【一作昧】
　　易曰帝出乎震震者木也言宓牺氏始以木德王天下也木生火故宓牺氏没神农氏以火德继之火生土故神农氏没黄帝以上德继之土生金故黄帝没少昊氏以金德继之金生水故少昊氏没颛顼氏以水德继之水生木故颛顼氏没帝喾氏以木德继之木生火故帝喾氏没帝尧氏以火德继之火生土故帝舜氏以土德继之土生金故夏禹氏以金德继之金生水故殷汤氏以水德继之水生木故周武以木德继之木生火故髙祖以火德继之
　　伏羲为太昊氏炎帝为神农氏黄帝为轩辕氏少昊为金天氏颛顼为髙阳氏帝喾为髙辛氏帝尧为陶唐氏帝舜为有虞氏夏禹为夏后氏汤为殷商氏
　　武王为周
　　髙祖为汉
　　髙帝【在位十二年生惠帝】
　　惠帝【七年无后】
　　吕后摄政【八年立惠帝弟代王为文帝】
　　文帝【二十三年生景帝】
　　景帝【十六年生武帝】
　　武帝【五十四年生昭帝】
　　昭帝【十三年无后立先卫太子孙为宣帝】
　　宣帝【三十五年生元帝】
　　元帝【十六年生成帝】
　　成帝【二十六年无后立弟定陶王子为哀帝】
　　哀帝【五年无后立弟中山王子为平帝】
　　平帝【五年王莽篡】
　　王莽【十六年刘圣公杀之】
　　圣公【二年光武杀之】
　　光武【三十三年生明帝】
　　明帝【十八年生章帝】
　　章帝【十三年生和帝】
　　和帝【十七年生殇帝】
　　殇帝【一年无后取清河王子为安帝】
　　安帝【十九年生顺帝】
　　顺帝【十九年生冲帝】
　　冲帝【一年无后取和帝孙安乐王子为质帝】
　　质帝【一年无后取河间敬王孙蠡吴侯子为桓帝】
　　桓帝【二十一年无后取解犊侯子立为灵帝】
