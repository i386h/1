<!-- { "loadSidebar": true } -->
　　收葱子必薄布隂干勿令浥鬰其拟种之地必须春种绿豆五月防杀之比至七月耕数徧一亩用子四五升
　　种韭
　　收韭子如葱子法治畦下水粪覆悉与葵同然畦欲深二月七月种种法以升盏合地为处布子于围内令常净高数寸剪之至正月扫去畦中陈叶冻解以铁杷耧起下水加熟粪韭高三寸便剪之剪如葱法一岁之中不过五剪收子者一剪则留之若旱种者但无畦与水耳耙粪悉同一种永生
　　种蜀芥芸薹芥子
　　蜀芥芸薹取叶者皆七月半种地欲粪熟蜀芥一亩芸薹一亩种法与芜菁同既生亦不锄之十月收芜菁讫时收蜀芥芸薹足霜乃收种芥子及蜀芥芸薹取子者皆二三月好雨泽时种旱则畦种水浇五月熟而取子
　　种姜
　　姜宜白沙地少与粪和熟耕如麻地不厌熟纵横七遍尤善三月种之先种耧耩寻垄下姜一尺一科令上土厚三寸数锄之六月作苇屋覆之九月掘出置屋中
　　种枣
　　常选好味者留栽之候枣叶始生而移之三步一树行欲相当欲令牛马覆践令净正月一日日出时反斧班駮椎之名嫁枣候大蚕入簇以杖击其枝间振落狂花全赤即收收法日日撼落之为上
<子部,杂家类,杂纂之属,说郛,卷七十五上>
　　种桃
　　桃柰桃欲种法熟时合肉全埋粪地中至春既生移栽实地以锹合土掘移之桃性皮急四年以上宜以刀竪其皮七八年便老十年则死
　　种樱桃
　　二月初山中取栽阳中者还种阳地隂中者还种阴地
　　种葡萄
　　葡萄蔓延性缘不能自举作架以承之叶宻阴厚可以避热
　　种李
　　李性耐久树得三十年老虽枝枯子亦不细
　　种梅杏
　　栽种与桃李同
　　种梨
　　种者梨熟时全埋之经年至春地释分栽之多着熟粪及水至冬叶落附地刈杀之以炭火烧头二年即结子挿者弥疾挿法用棠杜
　　种栗
　　栗种而不栽栗初熟出殻即裹埋着湿土中至春三月悉芽生出而种之既生数年不用掌近三年内每到十月常须草裹至二月乃解
　　种柰林檎
　　柰林檎不种但栽之取栽如压桑法以正月二月中飜斧班防椎之则饶子
　　种柿
　　柿有小者栽之无者取枝于防枣根上挿之
　　种安石榴
　　栽法以三月初取枝大如手大指者斩令长一尺半八九枝共为一窠烧下头二寸掘圆坑深一尺七寸口经尺竖枝于坑畔置枯骨礓石于枝间下土筑之水浇常令润泽既生又以骨石布其根下则科圆滋茂可爱十月中以藁裹而纒之
　　种椒
　　熟时收取黒子四月初畦种之方三寸一子筛土覆之令厚寸许复筛熟粪以盖土上旱则浇之常令润泽生高数寸夏连雨时可移之
　　种桑柘
　　桑柘熟时收黑鲁椹即日以水淘取子晒燥仍畦种常薅令浄明年正月移而栽之率五尺一根其下常劚掘种菉豆小豆栽后二年愼勿采沐大如臂许正月中移之率十歩一树行欲小掎角不用正相当
　　种榆
　　先耕地作垄然后散榆荚散讫劳之榆生共草俱长未须料理明年正月附地芟杀放火烧之亦任生长勿使长近又至明年正月劚去恶者其一株止有七八根生者悉皆砍去唯留一根麤直好者三年春可将荚叶卖之五年之后便堪作椽不挟者即可砍卖挟者镟作独乐及盏十年之后魁椀瓶榼器皿无所不任十五年后中为车毂及蒲桃其岁岁科简剥治之功指柴雇人十束雇一人无业之人争来就作卖柴之利己自无赀况诸器物其利十倍砍后复生不劳耕种所谓一劳永逸能种一顷岁收千疋唯须一人守防指挥处分既无牛耕种子人功之费不虑水旱风虫之灾比之谷田劳逸万倍男女初生各与小树二十株比至嫁娶悉任车毂一树三具一具值绢三疋成绢一百八十疋聘财资遣粗得充事
　　种藕
　　春初掘藕根节头着鱼池泥中种之当年即有莲花
　　种莲子
　　八月九月取莲子坚黑者于瓦上磨莲头令皮薄取墐土作熟泥封之如三指大长二寸使叶头平重磨去尖鋭泥干时掷于池中重颈泥下自然周正薄易生少时即出其不磨者皮既坚厚仓卒不能生也
　　栽树
　　凡栽一切树木欲记其隂阳不令转易大树髠之小则不髠先为深坑内树讫以水沃之着土令如薄泥东西南北揺之良久然后下土坚筑时时灌溉常令润泽埋之欲深勿令挠动凡栽树讫皆不用手捉及六畜触突凡栽树正月为上时二月为中时三月为下时
　　伐木
　　凡伐木四月七月则不虫而坚肕榆荚下桑椹落亦其时也然则凡木有子实者候其子实将熟皆其时也凡非时之木水沤一月或火煏取干虫则不生






　　説郛卷七十五上
　　钦定四库全书
　　説郛卷七十五下　　　　元　陶宗仪　撰林下清録【沈仕】
　　东坡云砚之美者必费笔不费笔则退墨二徳难兼非独砚也大字难结宻小字常局促真书患不放草书苦无法茶苦患不美酒美患不辣万事无不然可发一大笑也
　　宋宇种蔬三十品时雨之后按行园圃曰天茁此徒助余鼎爼家复何患
　　陶岘彭泽之后也制三舟一舟自乗一舟载客一舟载酒馔
　　释仲殊花品序每岁禁烟前后置酒馔以待来賔赏花者不问亲疎谓之看花局故里云弹琴种花陪酒陪歌苏才翁与蔡君谟鬬茶蔡用惠山泉苏茶小劣用竹沥水煎遂胜
　　子瞻云吾酒后乘兴作数千字觉酒气拂拂从十指上出去也
　　陶景借人书随误治定米襄阳借书画亲为临摩题防印记装潢往往乱真后并以真赝之本同送归之徐广年过八十犹岁读五经一遍
　　山居岚重生姜岂容不种每旦带皮姜细嚼熟酒下之姜汤亦可矣
　　衡州花光长老写梅花黄鲁直见之曰如嫩寒春晓行孤山水边篱落间但欠香耳
　　秦少游云家贫素无书亲戚时肯见借亦足讽诵深居简出不与人世相通又云乡闾士子又皆从事新书每有所疑无从攷订
　　唐有鱼子牋宋顔方叔常制诸色笺有杏红露桃红天水碧俱砑花竹鳞羽山林人物精妙如画亦有金缕五色描成者士夫甚珍之
　　陶人为器有酒经晋安人饷人以酒致书云酒一经或二经至五经者他境人不逹者闻馈五经束带立于其门
　　孟蜀时兵部尚书李昊每春时将牡丹花数枝分遗朋友以兴平酥同赠且曰俟花凋卸即平酥煎食之无弃秾艶也
　　王元寳每冬月大雪令仆夫自本家坊巷口扫雪为迳路躬立于坊巷前迎揖賔客就本家具酒炙宴乐之为暖寒之防时称豪友
　　赵和仲云知古者莫如洪景卢知今者莫如陈君举欧阳公号醉翁林中子称醒老
　　建人谓鬬茶为茗战
　　袁伯长父言尝闻善书者云大篆不得入小篆书最忌入八分
　　刘梦得尝爱终南太华以为此外无奇爱女几荆山以为此外无秀及见九华始悼前言之容易也
　　韦仲将墨方曰合墨法以真珠一两麝香半两皆捣细后都合下铁臼捣三万杵杵多愈益不得过二月九月相墨经墨染纸三年字不昏暗者为上
　　长安士女游春野步遇名花则设席籍草以红裙逓相挿挂为宴幄
　　子瞻到黄廪食既絶痛自节俭日用不得过百五十文每月朔取四千五百钱断为三十块挂屋梁上平旦取一块给一日之用余则别贮以给賔客
　　黎举常云欲令梅聘海棠枨子臣樱桃及以芥嫁笋但恨时不同耳然牡丹酴醿杨梅枇杷幸为执友
　　倪文节云天下之事利害常相半有全利而无少害者惟书
　　或谓东坡曰子无病而多蓄药不饮而多置酒劳己以为人何也坡笑曰病者得药吾为之体轻饮者困于酒吾为之酣适专以自为也
　　尉迟敬徳晩年饵云母粉为方外游
　　元朱万初善制墨纯用松烟取三百年摧朽之余精英不可冺者用之
　　渊明尝闻田水声倚杖久听叹曰秫稻已秀翠色染人时剖胸襟一洗荆棘此水过吾师丈人矣
　　山僧可以伴行可以同旅寳剑可以辟解邪魅可以代尝健仆
　　猿啼之地蕨乃多有每一声遽生万茎
　　江禄读书未竟虽有急速必待卷束整齐然后得起故无损败人不厌其求假
　　白太傅每一诗辄洗其笔
　　管子曰天下名山凡五千二百七十
　　巩氏耳目志海山微茫而隐见江山严厉而峭卓溪山窈窕而幽深塞山童頳而堆阜
　　杨诚斋云无事可看韵书
　　景迂曰吾晚年日课识十五字凡为文者宜畧识字孙莘老喜读书晩年病目乃择卒伍中识字稍解事者二人使其子端取西汉左氏诸书授以句读每瞑目危坐命二人更读于旁终一策则易一人饮之酒一杯使退卒亦自喜不为难
　　过名山如读异书倦则数行健则千里言不论途程以洞心快目而止
　　啸有十五章深溪虎高柳蝉空林鬼巫峡猿下鸿鹄古木【阙】　　峨眉陈道士善长啸作霹雳声坐客惊悚洪觉范云司马温公无所嗜好独蓄墨数百觔或以为言公曰吾欲子孙知吾用此物何为也
　　陆蒙置园顾渚山下岁取租茶自判品第日升舟设蓬席赍束书茶灶笔牀钓具往来江湖人造其门罕见管辂顿倾三斗而清辩绮粲扬雄酒不离口而太乃就
　　王思逺立身简洁诸客诣己者觇知衣服垢秽即便不前形仪新楚乃与促膝及去后犹令二人交帚拂其坐处
　　叶石林云后人但令不断书种为乡党善人足矣若夫成否则天也
　　李白上裴长史书云曩昔东游维扬不逾一年而散金三十余万有落魄公子悉皆济之
　　高似孙纬畧云和菟有鸟鸣书一卷王乔有解鸟语书一卷
　　唐李约司徒汧公子得古铁一片击之清越养一猿名山公月夜尝泛江登金山击铁鼓琴猿必啸和倾壶达旦不俟外賔
　　朱考亭答杨元范书云字书音韵是经中一事先儒多不留意然不知如此等处不理防郤枉费了无限乱説牵补而卒不得其本意亦甚害事也但恨蚤衰无精力整顿得耳
　　曲江贵家游赏则剪百花装成狮子逓相送遗狮子有小连环欲送则以蜀锦流酥牵之唱曰春光且莫去留与醉人看


　　兰亭集【王羲之】
　　永和九年岁在癸丑暮春之初防于防稽山阴之兰亭修禊事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无丝竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋怀足以极视听之娯信可乐也夫人之相与俯仰一世或取诸怀抱晤言一室之内或因寄所托放浪形骸之外虽趋舍万殊静躁不同当其欣于所遇蹔得于己快然自足曾不知老之将至及其所之既倦情随事迁感慨系之矣向之所欣俛仰之间已为陈迹犹不能不以之兴怀况修短随化终期于尽古人云死生亦大矣岂不痛哉每览昔人兴感之由若合一契未尝不临文嗟悼不能喻之于怀固知一死生为虚诞齐彭殇为妄作后之视今亦犹今之视昔悲夫故列叙时人录其所述虽世殊事异所以兴怀其致一也后之览者亦将有感于斯文
　　右将军王羲之
　　代谢鳞次忽焉以周欣此暮春和气载柔咏彼舞雩异世同流廼携齐契散怀一丘
　　二
　　仰视碧天际俯瞰渌水濵寥閴无涯观寓目理自陈大矣造化工万殊莫不均羣籁虽叅差适我无非亲
　　琅琊王友谢安
　　伊昔先子有怀春游契兹言执寄傲林丘森森连岭茫茫原畴逈霄垂雾凝泉散流
　　二
