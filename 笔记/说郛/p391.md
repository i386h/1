<!-- { "loadSidebar": true } -->
　　李仁字德贤涪人也益部多贵今文而不崇章句仁知其不博乃游学荆州从司马德操宋仲子受古学以修文自终
　　杜微字国辅涪人也任安弟子先主定蜀常称聋阖门不出建兴二年丞相亮领州牧选为主簿舆而致之亮引见与书诱劝欲使以德辅时微固辞疾笃亮表拜谏议大夫从其所志
　　尹黙字思潜涪人也少与李仁俱受学司马徽宋忠等博通五经专精左氏春秋自刘歆条例郑众贾逵父子陈元方服防注说畧皆诵述希复案本以左传授后主后主立拜諌议大夫丞相军祭酒子宗亦为博士耳李譔字钦仲仁子也少受父业又讲问尹黙自五经四部百家诸子伎艺筭计卜数医术弓弩机械之功皆致思焉为太子中庶子右中郎将着古文周易尚书毛诗三礼左氏注解太指依则贾马异于郑与王肃初不相见而意归多同
　　李福字孙德涪人也先主初为成都令建兴九年迁巴西太守后为江州都督阳武将军入为尚书仆射封平阳亭矦延熙初以前监军司马福同郡梓潼文恭仲寳亦以才干为牧亮侍中从事丞相叅军
　　季姜梓潼文氏女将作大匠广汉王敬伯夫人也少读诗礼敬伯前夫人有子博女纪流三人季姜生康稚芝女始示凡前后八子抚育恩爱亲继若一堂祖母性严子孙虽见官二千石犹杖之妇跪受罚于堂厯五郡祖母随之官后以年老不愿逺乡里姜亦常侍养左右纪流出适分已侍婢给之博好写书姜手为作袠于是内门相化动行推让博妻犍为杨进及博子遵妇蜀郡张叔纪服姑之教皆有贤训号之三母堂亡义敇康稚芝妇事杨进如舅姑中外则之皆成令德季姜年八十一卒四男弃官行服四女亦从官舍交赴内外冠冕百有余人当时荣之王氏遂世兴
　　杜慈涪杜季女巴郡虞显妻也十八适显显亡无子季欲改嫁与同县杨上慈曰受命虞氏虞氏早亡妾之不幸当生事贤姑死就养成室存亡等但欲在终供养亡不有恨愿不易图季知不可告而夺也乃宻谋与强逼迫之慈缢死
　　敬扬涪郭孟妻杨文之女也始生失母八嵗父为梁盛所杀无宗亲依外祖郑行年十七适孟孟与盛有旧盛数往来孟家敬扬涕泣谓孟曰盛凶恶薄命为女非男比但恶讐未报未尝一日忘也虽妇人拘制然父子恩深恐卒狂惑益君祸患君宜踈之孟以告盛盛不纳安汉元年盛至孟家敬以大杖打杀盛将自杀孟止之与俱逃涪令双胜出追闻其故而止安尉二门防赦得免中平四年涪令向遵为立图表之
　　汉中士女志【常璩】
　　郑子真褒中人也静守道履至德之行乃其人也敎曰忠孝爱敬天下之至行也神中五征帝王之要道也成帝元舅大将军王凤备礼聘之不应家谷口世号谷口子真亡汉中与立祠
　　卫衡字伯梁南郑人也少师事隠士同郡樊季齐以髙行闻郡九察孝亷公府州十辟公车三征不应董扶任安从洛还过见之曰京师天下之市朝也足下犹之人耳何其在逺以虚名屡动征书若至中国则价尽矣衡笑曰时有险易道有污隆若樊季齐杨仲桓虽应征聘何益于时乎茍无所则尼轲恓恓是以君平子真不屈其志其予之徒也哉吾何虚假之有安扶服之敬其言也
　　邓先成固人也景帝时御史大夫晁错患诸矦强大建议减削防吴楚七国谋反假言诛错故吴相袁盎譛帝杀之拜盎太常使赦七国七国遂叛邓公为谒者人言军事问曰七国闻晁错死罢兵不对曰吴王即山铸钱煮海为盐谋反积数十年错患之故欲削弱为万世策诸侯谋之计画始行身死东市诸侯莫惮内杜忠臣之口外为诸侯报怨臣窃为陛下不取也帝叹息曰吾亦恨之武帝初为九卿
　　张骞成固人也为人强大有谋能涉逺为武帝开西域五十三国穷河源南至絶逺之国拜校尉从讨匃奴有功迁卫尉博望矦于是广汉縁边之地通西南之蹇丰絶逺之货令帝无求不得无思不服至今方外开通骞之功也
　　张猛字子防骞孙也师事光禄勲周堪以光禄大夫给事中侍元帝帝当庙祭济渭欲御楼船御史大夫薛广德当车免冠乞颈血汚车轮陛下不得庙祭矣帝不悦猛进曰主圣则臣直今乘船危就桥安圣主不乘危故大夫言之帝曰晓人不当如是耶后与周堪俱以中正为幸臣恭石显所譛毁乍出乍徴堪会以疾卒猛自杀杨王孙成固人也治黄老家累千金厚自奉养临终告其子曰我死躶以复吾真但为布囊盛尸入地七尺既下从足引脱其囊以身亲土其子不忍见王孙友人祁矦谏之王孙曰厚无益死者也夫殚财送死今日入明日发此真无异暴骸中原裹以币帛隔以棺椁含以珠玉后腐朽乃得归土不可故吾欲早就真宅祁矦无以易卒躶如其言
　　李郃字孟节南郑人也少明经术为郡侯吏和帝遣使者二人微行至蜀宿郃舍郃为出酒夜饮露坐郃问曰君来时宁知二使何日发来耶二人怪问之郃指星言曰有二使星入益部后一人为汉中太守命为功曹察孝防遂驰名为尚书郎徙左丞稍迁至尚书仆射尚书令拜司空又进司徒清公直亮当世称名顺帝世薨李固字子坚郃子也阳嘉三年以对策忠亢拜议郎大将军梁商后父也表为从事中郎授荆州刺史值州部有乱至州先友其贤者南阳郑叔躬宋孝节零陵支宣雅表荐长沙桂阳太守赵厯卒已奏免江夏南郡太守孔畴髙赐等州土自然安静【按本传固奏髙赐等赃秽赐等惧罪厚赂梁冀仍徙固太山太守】徙泰山太守克宁盗贼入为将作大匠多致海内名士南阳樊英江夏黄琼广汉杨厚防稽贺纯光禄周举侍中杜乔陈留杨伦河南尹存东平王恽陈国何临清河房植等皆征聘转大司农顺帝崩太后临朝拜太尉与后弟大将军梁冀太傅赵峻并録尚书冲帝崩时徐扬有盗贼太后欲不发丧须召诸王至固争不可言国家多难宜立长君太后欲専权乃立乐安王为质帝质帝崩太后复与梁冀谋所立固与司徒南郡胡广司空蜀郡赵戒书与冀引周勃霍光立文宣以安汉之策阎邓废立之祸言国统三絶期运厄防兴崩之渐在斯一举宜求贤王亲近不可寝嘿也冀得书召公卿列矦议所立三公及鸿胪杜乔佥举清河王蒜冀然之奏御太后中常侍曹腾私恨蒜说冀明日更议广戒从冀固与乔必争蒜宜立中兴才也且年长识义必有厚将军冀不聴策免固乔嵗余取下狱以无事出之京师市邑皆称千万嵗冀恶其为人所善更奏击之固书与二公曰吾欲扶持汉室使之比隆文宣何图梁将军迷谬诸子曲从以吉物为凶成事为败汉家衰微从是始矣将军亦有不利吾虽死上不惭于天下不愧于人求义得义死复何恨遂自杀二公得书叹息流涕士民咸哀哭之桓帝无道冀寻受诛汉家遂微政在阉宦无不思固也
　　张亮则字元修南郑人也为牂牱太守威着南土永昌越嶲夷谋欲反亮则换临其郡相谏而止号曰卧虎以戍狄勲迁防羌校尉征拜扶风又换临桂阳皆平盗贼巴郡板楯反拜隆集校尉镇汉中徙梁州刺史又为魏郡太守所在称治灵帝崩后大将军袁绍表为长史不就丞相曹公拜度辽将军
　　赵宣字子雅南郑人也出自寒微以温良博雅太守犍为杨文方深器异之遂察孝防官至犍为太守
　　赵瑶字元珪琰字稚珪凡七兄弟宣子也皆以令德着闻瑶少有公望瑶始为缑氏袁赵二公相与书曰赵瑶在缑氏猛虎归迹百里均耳叔平何难迁扶风太守徙蜀郡司空张温谓之曰昔第五伯鱼徙蜀郡为司空扫吾第以待足下矣瑶曰诺寻换广汉卒琰始为青州刺史部下清肃徙梁相征拜尚书不就卒
　　陈纲字仲卿成固人也少与同郡张宗受学南阳以母丧归宗为安众刘元所杀纲免丧往复之值元醉卧还须醒乃杀之自拘有司防赦免三府并辟举茂才拜农太守初至有兄弟自相责引退是后无讼者在官九年卒天子痛惜赐其家钱四十万
　　李法字伯度南郑人也桓帝时为侍中光禄大夫数表宦官太盛椒房太重史官记事无实録之才虚相褒述必为后笑帝怒免为庶人恬然以咎失为已责久之征拜汝南太守迁司校尉湛然无自得之容
　　李燮字徳公太尉固子也父死时二兄亦死燮为姊所遣随父门生王成亡命徐州佣酒家酒家知非常人以女妻之延熹二年梁冀诛后月经阳道晕五车吏官上书昔有大星升汉而西卷舌扬芒迫月荧惑犯帝座则有大臣枉诛星在西方太尉固应之今晕如之宜有赦命録其遗嗣以除此异于是下赦燮得返旧四府并辟公车征议郎与赵元珪颍川贾伟节荀慈明张伯慎为友伯慎为颍川太守与慈明交相言论伟节与焉京师以为臧否伯慎问赵元珪曰德公所言何元珪曰无言也伯慎追叹曰当如德公儿辈徒靡沸耳慈明亦寤而心变拜东平相国王为黄巾所没得出天子复封之燮以为不可果败迁京兆尹时人为之语曰李德公父不欲立帝子不欲立王
　　陈雅字伯台成固人也灵帝时为谏大夫阉宦用事上防曰昔孝和帝与中常侍郑众谋诛大将军窦宪由是宦官秉权安帝幼冲和憙太后兄大将军邓隲辅政太后适崩中常侍江京等杀隲安帝登遐黄门孙程又杀车骑将军阎显孝桓帝又与中常侍单起等共诛大将军梁冀陛下即祚太傅陈蕃大将军窦武尚书令尹勲等欲诛宦官絶其奸擅尽忠王室建万世策机事不宻为中常侍朱瑀等所杀此皆陛下所见今宦官强盛威倾人主天下钳口莫敢言者海内怨望妖异并作四方兵起万姓辛苦陛下尚可以安奈后嗣何帝不省纳出为巴郡太守年七十五卒临终戒其子曰期运推之天下将大乱雄夫力争无以资财为意吾亡依山薄亡嵗余灵帝崩大将军何进复为黄门所杀海内果乱终成三国也
　　阎宪字孟度成固人也名知人为绵竹令以礼让为化民莫敢犯男子杜成夜行得遗物一囊中布锦二十五疋求其主还之曰县有明君何敢负其化童謡歌曰阎尹赋政既明且防去苛去辟动以礼让迁蜀郡民泣涕送之以千数
　　李厯字季子太尉固从弟也少修文学性行清白与郑康成陈元方齐名弱冠拜新城令朝请都督
　　程苞字元道南郑人也光和二年上计吏时巴郡板楯反军旅数起征伐频天子患之访问益州计考以方畧苞对言板楯忠勇立功先汉为帝义民羌入汉中辄其力东征南战世有功劳由不料防以致叛乱非有僣盗能相羣杀兵临之未必卒得不如但选明能太守恩信怀服自然安定矣天子从之卒如其言后在道卒祝字元灵南郑人也年十五逺学汝颍及太学通博荡达能属文太守张府君竒之曰吾见海内士多矣无如祝者也州牧刘焉辟之不得已行授葭萌长撰汉中耆旧以著述终
　　段崇字礼髙南郑人也太守河间郑廑命为主簿永初四年凉州羌反溢入汉中从廑屯褒中羗东攻廑欲战崇諌不可愿固垒待之廑不听出战败绩崇与门下吏王宗原展及子勃兄子伯生摧锋死战众寡不敌崇等皆死羌遂得廑杀之
　　程信字伯义南郑人也时为功曹守居驰来赴难殡殓廑丧送还乡里讫乃结故吏冠盖子弟二十五人谋共报羌各募敢死士以待时太守邓成命信为五官元初二年羗复来信等将其同志率先讨大破之信被八创死天子咨嗟元初五年下诏书赐信崇家谷数千斛有王宗原展及严孳李容姜济陈巳曹防勾矩刘旌九人皆以令义为郑廑所命王宗原展与廑同死孳容等七人与信共并命诏书既赐崇信家又赐九子家谷各五百斛给死事
