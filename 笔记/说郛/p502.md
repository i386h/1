<!-- { "loadSidebar": true } -->
　　说郛卷七十四下　　　　元　陶宗仪　撰登涉符箓【葛洪】
　　或问登山之道抱朴子曰凡为道合药及避乱隠居者莫不入山然不知入山法者多遇祸害故谚有之曰太华之下白骨狼藉皆谓偏知一事不能博备虽有求生之志而反强死也入山而无术必有患害或被疾病及伤刺及惊怖不安或见光影或闻异声或令大木不风而自摧折岩无故而自堕落打击煞人或令人迷惑狂走堕落坑谷或令人遭虎狼毒虫犯人不可轻入山也当以三月九月此是山开月又当择其月中吉日佳时若事久不得徐徐须此月者但可选日时耳凡人入山皆当先斋洁七日不经汚秽带升山符出门作周身三五法又五岳有受殃之嵗如九州之地更有衰盛受飞符煞炁则其地君长不可作也按州公城名録天下分野灾之所及可避不可禳居宅亦然山岳皆尔也又大忌不可以甲乙寅卯之嵗正月二月入东岳不以丙丁巳午之嵗四月五月入南岳不以庚辛申酉之嵗七月八月入西岳不以戊己之嵗四季之月入中岳不以壬癸亥子之嵗十月十一月入北岳不须入太华霍山恒山太山嵩高山乃忌此嵗其岳之方面皆同禁也入山之大忌正月午二月亥三月申四月戌五月未六月卯七月甲子八月申子九月寅十月辰未十一月己丑十二月寅入山良日甲子甲寅乙亥己巳乙卯丙戌丙午丙辰已上日大吉抱朴子曰按九天秘记及太乙遁甲云入山大月忌三日十一日十五日十八日二十四日二十六日三十日小月忌一日五日十三日十六日二十六日二十八日以此日入山必为山神所弑又所求不得所作不成不但道士凡人以此日入山皆防害与虎狼毒虫相遇也灵寳经云入山当以保日及义日若专日者大吉以制日伐日必死又不二道之也遁甲中经曰欲求道以天内日天内时劾鬼魅施符书以天禽日天禽时入名山欲令百邪虎狼毒虫盗贼不敢近人者出天藏入地户凡六癸为天藏六巳为地户也又曰避乱世絶迹于名山令无忧患者以上元丁卯日名曰阴德之时一名天心可以隠沦所谓白日昏沉日月无光人鬼不能见也又曰往山林中当以左手取青龙上草折半置逢星下歴明堂入太阴中禹步而行三呪曰诺皋太阴将军独闻曾孙王甲勿开外人使人见甲者以为束薪不见甲者以为非人则折所持之草置地上左手取土以傅鼻人中右手持草自蔽左手着前禹步而行到癸下闭气而住人鬼不能见也凡六甲为青龙六乙为逢星六丙为明堂六丁为阴中也又禹步法正立右足在前左足在后次复前右足以左足后右足并是一步也次复前右足次前左足以右足从左足倂是一步也次复前右足以左足从右足并是三步也如此禹步之道毕矣所谓寳日者谓支干上生下之日也若用甲午乙巳之日是也甲者木也午者火也乙亦木也已亦火也火生于木故也又谓义日者支干下生上之日也若壬申癸酉之日是也壬者水也申者金也癸者水也酉者金也水生于金故也所谓制日者支干上克下之日也若戊子己亥之日是也戊者土也子者水也己亦土也亥亦水也五行之义土克水也所谓伐日者支干下克上之日若甲申乙酉之日是也甲者木也申者金也乙亦木也酉亦金也金克木故也他皆仿此引而长之皆可知之也抱朴子曰入名山以甲子开除日以五色缯各五寸悬大石上所求必得又曰入山宜知六甲秘祝祝曰临兵鬭者皆阵列前凡九字常当宻行祝之无所不避要道不烦此之谓也或问曰隠居山泽辟蛇蝮之道抱朴子曰昔圆邱多大蛇又生好药黄帝将登焉广成子教之佩雄黄而众蛇皆去今带武都雄黄色如鸡冠者五两以上以入山林草木则不畏蛇蛇若中人以少许雄黄末内疮中亦登时愈也未入山当预止于家先学作禁法思日月及朱雀武青龙白虎以卫其身乃行到山林草木中左取三口炁闭之以吹山草中意思令此炁赤色如云雾弥满数十里中若有从人无多少皆令罗列以炁吹之虽践蛇蛇不敢动亦畧不逢见蛇也若或见蛇因向日左取三炁闭之以舌柱天以手捻都闗又闭天门塞地户因以物抑蛇头而手萦之画地作狱以盛之亦可捉弄也虽绕头颈不敢囓人也若他人为蛇所中左取三口炁以吹之即愈不复痛若相去十数里者亦可遥为作炁呼彼姓字男祝我左手女祝我右手彼亦愈也或问曰江南山谷之间多诸毒恶辟之有道乎抱朴子答曰中州高源土气清和上国名山了无此辈今吴楚之野暑湿郁蒸虽衡霍正岳犹多毒螫也又有短狐一名蜮一名射工一名影射其实水虫也状如鸣蜩状似三合杯有翼能飞无目而利耳口中有横物角弩如闻人声縁口中物如角弩以气为矢则因水而射人中人身者即发疮中影者亦病而不即发疮又有沙虱水陆皆有其新雨后及暑暮前防涉必着人唯烈日草燥时差稀耳其大如毛髪之端初着人便入其皮里其所在如芒刺之状小犯大痛可以针挑取之正赤如丹着爪上行动也若不挑之虫钻至骨便周行走入身其与射工相似皆煞人或问涉江渡海辟蛇龙之道抱朴子曰道士不得已而当游涉大川者皆先当于水次破鸡子一枚以少许粉杂香末合搅器水中以自洗濯则不畏风波蛟龙也或问曰辟山川庙堂百鬼之法抱朴子曰有老君黄庭中胎四十丸真秘符入山林以甲寅日丹书白素夜置案中向北斗祭之以酒脯各少少自说姓名再拜受取内衣领中辟山川百鬼万精虎狼虫毒也何必道士乱世避难入山林亦宜知此法也

<子部,杂家类,杂纂之属,说郛,卷七十四下>
<子部,杂家类,杂纂之属,说郛,卷七十四下>

　　抱朴子曰上五符皆老君入山符也以丹书桃板上大书其文字令弥满板上以着门户上及四方四隅及所道侧要处

<子部,杂家类,杂纂之属,说郛,卷七十四下>
<子部,杂家类,杂纂之属,说郛,卷七十四下>
　　卧游録【吕祖谦】
　　太史东莱先生晩嵗卧家深居一室若与世相忘而其周览山川收拾人物之意未尝已也因有感于宗少文卧游之语每遇昔人记载人境之胜辄命门人随手笔之而目之曰卧游録非直以为怡神玩志之具而已尝遗益国周公书曰近书新衔【时初授亳州明道宫】谯沛真源恍然在目若更十年不死则嵩之崇福兖之大极华之云台皆可卧游也观此则先生故国之念未尝一日去心卧游之意抑又深逺矣此书未及成编而已迫梦奠后二十余年先生之从子乔年既取卧游二字扁先生燕寝之堂复以是编属东阳郭君洪书之且属深源识其颠末深源曩侍大愚先生见先生之爱玩是书也因请刻之祠中以惠同志观者傥自得之庶几遗意之尚可追乎嘉定九年二月望日学子王深源谨书
　　宗少文好山水爱逺游西涉荆巫南登衡岳因结宇衡山有向平之志以疾还江陵叹曰老病俱至名山恐难徧覩唯澄懐观道卧以游之凡所游履皆图之于室谓人曰抚琴动操欲令众山皆响
　　简文入华林园顾谓左右曰防心处不必在逺翳然林水便自有濠濮间想也不觉鸟兽禽鱼自来亲人荀中郎在京口登北固望海云虽未覩三山便自使人有凌云意若秦汉之君必当褰裳濡足
　　支公好鹤住剡东山有人遗其双鹤少时翅长欲飞支意惜之乃铩其翮鹤轩翥不复能飞乃反顾翅垂头视之如有懊丧意林曰既有凌霄之姿何肯为人作耳目之翫养令翮成置使飞去
　　王司州至吴兴印渚中看【于潜县东七十里有印渚渚傍有白石山峻壁四十丈印渚葢众溪之下流也印渚已上至县石瀬不可行船印渚已下水道无险故行旅集焉】叹曰非唯使人情开涤亦觉日月清朗
　　王子敬云从山阴道中行山川自相映发使人应接不暇若秋冬之际尤难为懐
　　道壹道人从都下达东山经吴中已而会雪下未甚寒诸道人问在道所经壹公曰风霜固所不论居先集其惨澹郊邑正自飘蔽林岫便自浩然
　　司马太傅斋中夜坐于是天月明净都无纎翳太傅叹以为佳谢景重在坐答曰意谓乃不如防云防缀太傅曰卿居心不净乃复强欲滓秽太清耶
　　庾子嵩目和峤森森如千丈松虽磊砢有节目施之大厦有栋梁之用卞令目叔向朗朗如百间屋
　　世目李元礼谡谡如劲松下风世目周侯嶷如断山王恭始与王建武甚有情后遇袁悦之间遂致疑隟然每至兴防故有相思时恭尝行散至京口射堂于时清露晨流新桐初引恭目之曰王大故自濯濯
　　有人诣王太尉遇安丰大将军丞相在堂往别屋见季平子还语人曰今日之行触目见琳琅珠玉
　　庾太尉在武昌秋夜佳景气清佐吏殷浩王胡之之徒登南楼理咏音调始遒闻甬道中有屐声甚厉定是庾公俄而率左右十许人步来诸贤欲起避之公徐曰老子于此处兴复不浅因便据胡床与诸人咏谑后王逸少下与丞相言及此事丞相曰元规尔时风范不得不少頽右军答曰唯丘壑独存
　　阮步兵啸闻数百步苏门山中忽有隠者樵伐者咸共传说阮籍徃观见其人拥防岩侧籍登岭就之箕踞相对籍问之仡然不应籍因对之长啸良久乃笑曰可更作籍复啸意尽退还半岭许闻上然有声如数部鼓吹林谷传响顾看乃向人啸也
　　王子猷居山阴夜大雪眠觉开室命酌酒四望皎然因起彷徨咏左思招隠诗忽忆戴安道时戴在剡即便夜乘小船就之经宿方至造门不前而返人问其故王曰吾本乘兴而行兴尽而返何必见戴
　　卫洗马初欲渡江形神惨悴语左右曰见此茫茫不觉百端交集茍未免有情亦复谁能遣此
　　桓公北征经金城见前为琅琊时所种柳皆已十围慨然曰木犹如此人何以堪攀枝执条然流泪
　　过江诸人每至美日辄相邀新亭借卉饮宴周侯中坐而叹曰风景不殊正自有山河之异皆相视流涕唯王丞相愀然变色曰当共戮力王室克复神州何至作楚囚相对
　　裴令公目山巨源如登山临下幽然深逺
　　蔡司徒在洛见陆机兄弟住参佐廨中三间瓦屋士龙住东头士衡住西头士龙为人文弱可爱士衡长七尺余声作钟声言多慷慨
　　有人问袁侍中曰殷仲堪何如韩康伯答曰理义所得优劣乃复未辨然门庭萧寂居然有名士风流殷不及韩故作诔云荆门昼掩闲庭晏然
　　谢安寓居会稽与王羲之及许询桑门支遁游处出则渔弋山水入则言咏属文无处世意常往临安山中坐石室临睿谷悠然叹曰此亦去伯夷何逺
　　许掾好游山水而体便登陟时人云许非徒有胜情而实有济胜之具
　　顾长康画谢幼舆在岩石里人问其所以顾曰谢云一丘一壑自谓过之此子宜置丘壑中
　　羊祜与从事邹润甫登岘山泣曰自有宇宙便有此山由来贤达胜士登此逺望多皆湮灭无闻润甫对曰明公德冠四海道嗣前哲令问令望当与此山俱传孙兴公为庾公叅军共游白石山卫君长永在坐曰此子神情都不闗山水而能作文庾曰卫风韵虽不及卿诸人倾倒处亦不易
　　阮籍登广武战塲曰时无英雄使竖子成名
　　王濬冲为尚书令着公服乘轺车经黄公酒垆顾谓后车客曰吾昔与嵇叔夜阮嗣宗共酣饮于此垆竹林之游亦预其末自嵇生夭阮公亡以来便为时所覊绁今日视此虽近邈若山河
　　王长史常登茅山大恸哭曰琅琊王伯舆终当为情死谢中郎万经曲阿后湖问左右此是何水答曰曲阿河谢曰故当渊注停着纳而不流
