<!-- { "loadSidebar": true } -->
　　平津侯自以布衣为宰相乃开东阁营客舘以招天下之士其一曰钦贤舘以待大贤次曰翘材舘以待大才次曰接士馆以待国士其有徳任毗賛佐理隂阳者处钦贤之馆其有才堪九列将军二千石者居翘材之馆其有一介之善一方之艺居接士之馆而躬自菲薄所得俸禄以奉待之
　　闽越王
　　闽越王献高帝石蜜五斛蜜烛二百枚白鹇黒鹇各一双高帝大悦厚报遣其使
　　江都王
　　江都王劲捷能超七尺屏风
　　天玺
　　元后在家甞有白鷰衔白石大如指坠后绩筐中后取之石自剖为二其中有文曰母天地后乃合之遂复还合乃宝録焉后为皇后常并置玺笥中谓为天玺也
　　虎子
　　汉朝以玉为虎子以为便器使侍中执之行幸以从
　　紫泥玺室
　　中书以武都紫泥为玺室加緑绨其上
　　文固阳
　　茂陵文固阳本琅琊人善驯野雉为媒用以射雉毎以三春之月为茅障以自翳用觟矢以射之日连百数茂陵轻薄者化之皆以杂宝鐟厠翳障以青州芦苇为弩矢轻骑妖服追随于道路以为懽娱也阳死其子亦善其事董司马好之以为上客
　　李亨
　　茂陵少年李亨好驰骏狗逐狡兽或以鹰鹞逐雉兎皆为之佳名狗则有修毫厘睫白望青曹之名鹰则有青翅黄眸青防金距之属鹞则有从风鹞孤飞鹞杨万年有猛犬名青駮买之百金
　　东方生
　　东方生善啸毎曼声长啸輙尘落帽
　　刘道
　　齐人刘道强善弹琴能作单鹄寡鳬之弄聴者皆悲不能自摄
　　赵后
　　赵后有宝琴曰凤凰皆以金玉隠起为龙凤螭鸾古贤列女之象亦善为归风送逺之操
　　郭舎人
　　武帝时郭舎人善投壶以竹为矢不用棘也古之投壶取中而不求还故实小豆恶其矢跃而出也郭舍人则激矢令还一矢百余反谓之为骁言如博之擥枭于掌中为骁杰也毎为武帝投壶辄赐金帛
　　象牙簟
　　武帝以象牙为簟赐李夫人
　　李广
　　李广与兄弟共猎于防山之北见卧虎焉射之一矢即毙断其髑髅以为枕示服猛也铸铜象其形为溲器示厌辱之也他日复猎于防山之阳又见卧虎射之没矢饮羽进而视之乃石也其形类虎退而更射镞破簳折而石不伤
　　魏王
　　魏襄王皆以文石为椁高八尺许广狭容四十人以手扪椁滑液如新中有石牀石屏风宛然周正不见棺柩明器踪迹但牀上有玉唾壶一枚铜劒二枚金玉杂具皆如新物王取服之
　　哀王
　　哀王冡以铁灌其上穿凿三日乃开有黄气如雾触人鼻目皆辛苦不可入以兵守之七日乃歇初至一户无扃钥石牀方四尺牀上有石几左右各三石人立侍皆武冠带剑复入一户石扉有关钥叩开见棺柩黒光照人刀斫不入烧锯截之乃漆杂兕革为棺厚数寸累积十余重力不能开乃止复入一户亦石扉开钥得石牀方七尺石屏风铜帐一具或在牀上或在地下似是帐糜朽而铜堕落牀上石枕一枚尘埃朏朏甚高似是衣服牀左右石妇人各二十悉皆立侍或有执巾栉镜镊之象或有执盘奉食之形无余异物但有铁镜数百枚
　　袁盎
　　袁盎冡以瓦为棺椁器物都无唯有铜镜一枚
　　汉制
　　汉制天子玉几冬则加绨锦其上谓之绨几以象牙为火笼笼上皆散花文后宫则五色绫文以酒为书滴取其不冰以玉为砚亦取其不冰夏则羽扇冬设缯扇公侯皆以竹木为几冬则以细为槖以凭之不得加绨锦
　　鱼藻宫
　　赵王如意年防未能亲外傅戚姬使旧赵王内傅赵媪傅之号其室曰养徳宫后改为鱼藻宫
　　赵王
　　惠帝甞与赵王同寝处吕后欲杀之而未得后帝早猎王不能夙兴吕后命力士于被中缢杀之及死吕后不之信以緑囊盛之载以小軿车入见乃厚赐力士力士是东郭门外官奴帝后知腰斩之后不知也
　　日华宫
　　河间王徳筑日华宫置客馆二十余区以待学士自奉养不逾賔
　　太液池
　　太液池边皆是雕胡紫萚緑节之类菰之有米者长安人谓为雕胡葭芦之未解叶者谓之紫萚菰之有首者谓之緑节其间鳬雏鴈子布满充积又多紫緑鼈池边多平沙沙上鹈鹕鹧鸪防青鸿鶂动辄成羣
　　丹青树
　　终南山多离合草叶似江蓠而红緑相杂茎皆紫色气如萝勒有树直上百尺无枝上结藂条如车葢叶一青一赤望之班駮如锦绣长安谓之丹青树亦云华葢树亦生熊耳山
　　蛟龙玉匣
　　汉帝送死皆珠襦玉匣匣形如铠甲连以金镂武帝匣上皆缕为蛟龙鸾鳯麟之象世谓为蛟龙玉匣
　　成帝
　　成帝设云帐云幄云幕于甘泉紫殿世谓三云殿汉掖庭有月影台云光殿九华殿鸣鸾殿开襟阁临池观不在簿籍皆繁华窕之所栖宿焉
　　长鸣鸡
　　成帝时交趾越巂献长鸣鸡伺鸡晨即下漏验之晷刻无差鸡长鸣则一食顷不絶长距善鬭
　　盛饰鞍马
　　武帝时身毒国献连环覊皆以白玉作之玛瑙石为勒白光琉璃为鞍鞍在闇室中常照十余丈如昼日自是长安始盛饰鞍马竞加雕镂或一马之饰直百金皆以南海白蜃为珂紫金为以饰其上犹以不鸣为患或加以铃镊饰以流苏走则如撞钟磬若飞幡葆后得贰师天马帝以珉防石为鞍镂以金银鍮石以緑地五色锦为蔽泥后稍以熊罴皮为之熊罴毛有緑光皆长二尺者直百金卓王孙有百余双诏使献二十枚
　　劒铭
　　昭帝时茂陵家人献宝劒上铭曰直千金夀万嵗
　　弹碁
　　成帝好蹴踘羣臣以蹴踘为劳体非至尊所宜帝曰朕好之可择似而不劳者奏之家君作弹碁以献帝大悦赐青羔裘紫丝履服以朝觐
　　四宝宫
　　武帝为七宝牀杂宝案厠宝屏风列宝帐设于桂宫时人谓之四宝宫
　　鲁防王
　　鲁防王好鬭鸡鸭及鵞鴈养孔雀防防俸谷一年费二千石
　　袁广汉
　　茂陵富人袁广汉藏镪巨万家僮八九百人于北邙山下筑园东西四里南北五里激流水注其内构石为山高十余丈连延数里养白鹦鹉紫鸳鸯牦牛青兕竒兽怪禽委积其间积沙为洲屿激水为波潮其中致江鸥海鹤孕雏产鷇延漫林池竒树异草靡不具植屋皆徘徊连属重阁修廊行之移晷不能徧也广汉后有罪诛没入为官园鸟兽草木皆移植上林苑中
　　蒲桃锦
　　尉佗献高祖鲛鱼茘枝高祖报以蒲桃锦四匹
　　乐游苑
　　乐游苑自生玫瑰树树下多苜蓿苜蓿一名怀风时人或谓之光风风在其间常萧萧然日照其花有光采故名苜蓿为怀风茂陵人谓之连枝草
　　赵飞鷰书
　　赵飞鷰为皇后其女弟在昭阳殿遗飞鷰书曰今日嘉辰贵姊懋膺洪册谨上襚三十五条以陈踊跃之心金紫轮防　金紫罗面衣　织成上襦　织成下裳　五色文绶　鸳鸯襦　鸳鸯被　鸳鸯褥　金错绣裆　七宝綦履　五色文玉环　同心七宝钗　黄金步揺　合懽圆珰　琥珀枕　文枕　瑚玦玛脑彄　云母扇　孔雀扇　翠羽扇　九华扇　五明扇　云母屏风　琉璃屏风　五层金博山香鑪廻风扇　椰叶席　同心梅　含枝李　青木香　沈水香　香螺巵【出南海一名丹螺】　九真雄麝香　七枝镫

　　南部烟花记【冯防】
　　桂宫
　　陈后主为张贵妃丽华造桂宫于光昭殿后作圆门如月障以水晶后庭设素粉罘罳庭中空洞无他物惟植一桂树树下置药杵臼使丽华恒驯一白兎丽华被素袿裳梳凌云髻挿白通草苏孕子靸玉华飞头履时独歩于中谓之月宫帝每入宴乐呼丽华为张嫦娥
　　緑绮窻
　　隋文帝为蔡容华作潇湘緑绮窻上饰黄金芙蓉花琉璃网户文杏为梁雕刻飞走动值千金
　　金虀玉脍
　　呉都献松江鲈鱼炀帝曰所谓金虀玉脍东南佳味也
　　闪电窻
　　帝观书处窻户玲珑相望金铺玉观辉映溢目号为闪电窻
　　帐中香
　　江南李主帐中香法以鵞梨蒸沉香用之
　　五方香床
　　隋炀帝观文殿前两厢为堂各十二间堂中毎间十二宝厨前设五方香床缀贴金玉珠翠毎驾至则宫中擎香炉在辇前行
　　螺子黛
　　炀帝宫中争画长蛾司宫吏日给螺子黛五斛出波斯国
　　司花女
　　迎辇花外殷紫内素腻菲芬粉蕋心深红跗争两花枝榦烘翠类通草无刺叶圆长薄其香气秾芬馥或惹襟袖移日不散嗅之令人不多睡帝令宝儿持之号曰司花女
　　玉拨
　　隋炀帝朱贵儿挿昆山润毛之玉拨不用兰膏而髩鬟鲜润
　　帐各异名
　　炀帝迷楼上张四寳帐帐各异名一名散春愁二名醉忘归三名夜酣香四名延秋月
　　金螭屏风
　　呉主亮命工人潘芳作金螭屏风镂祥物一百三十种种种有生气远视若真一日与夫人戱触屏坠其一鳯顷之飞去
　　响玉
　　临池观竹既枯后每思其响夜不能寝帝为作薄玉龙数十枚以缕线悬于檐外夜中因风相击聴之与竹无异民间效之不敢用笼以什骏代
　　琵琶
　　陈后主孔贵嫔琵琶名懐风
　　宫烛
　　炀帝香宝宫中烛心至防皆用异屑燃之有异彩数里
　　柘弹
　　陈宫人喜于春林放柘弹
　　尽画鸾鳯
　　陈宫人佩玉尽画鸾鳯
　　尘香
　　陈宫人卧履皆以薄玉花为饰内散以龙脑诸香屑谓之尘香
　　思曲
　　炀帝在扬州每集童女鸣鼓吹箫歌龙女思之曲
　　乐器名
　　箫一名石皷一名吹云筝一名东宛钟一名长啸一名粲谷
　　沈香履箱
　　陈宫人有沈香履箱金屈膝
　　防扈将军
　　隋炀帝泛舟忽隂风颇叹曰此风可谓防扈将军
　　北苑妆
　　建阳进茶油花子大小形制各别极可爱宫嫔缕金于面皆以淡妆以此花饼施于鬓上时号北苑妆
　　金刚舞夜乂歌
　　隋诸葛昻髙瓉争为豪侈昻屈瓉串长八赤饼濶丈余餤麄如柱酒行自作金刚舞以送之瓉复屈昻以车行酒马行肉碓斩鲙碾蒜虀自唱夜叉歌以送之
　　迷楼
　　迷楼凡役夫数万经嵗而成楼阁髙下轩窻掩映幽房曲室玉栏朱楯互相连属帝大喜顾左右曰使真仙游其中亦当自迷也故云
　　乌铜屏
　　上官自江外得替囬铸乌铜屏数十面磨以成鉴为屏可环于寝所帝御女纎毫皆入于鉴中以千金赐之
　　色如桃花
　　侯夫人一日自经于栋下臂悬锦囊中有文左右取以进帝反覆伤感抚其尸曰此已死顔色犹美如桃花
　　夜珠
　　一士人娶得陈宫人夜注火则恶煤气士人易以蜡复恶其影荡人士人因诘之汝后宫何以照夜宫人曰唯室中悬珠一颗耳
　　隄栁
　　炀帝树隄诏民间有栁一株赏一缣
　　锦帆
　　帝锦防过处香闻百里
　　十六院
　　炀帝十六院皆自制名择宫中佳丽谨厚有容色美人实之
　　湖上曲
　　帝既作龙凤舸因制湖上曲望江南八阕多令宫中美人歌唱之
　　夹道宿
　　帝多幸苑中去来无时侍御多夹道而宿帝往往中夜即幸焉
　　绣裙
　　梁武帝造五色绣裙加朱绳真珠为饰隋炀帝作长裙十二披名仙裙
　　来梦儿
　　炀帝沈湎失度毎睡须棰烦劳动方就一梦侍儿韩俊娥尤得意毎就枕必令振耸支节常得美睡因呼为来梦儿
　　女相如
　　焬帝以合欢水菓赐吴降仙降仙以红牋进诗谢帝曰降仙才调女相如也

　　説郛卷六十六下
<子部,杂家类,杂纂之属,说郛>
　　钦定四库全书
