<!-- { "loadSidebar": true } -->
　　国朝之制大宴枢宻使副不坐侍立殿上既而退就御厨赐食与阁门引进四方馆使列坐庑下亲王一人伴食毎春秋赐衣门谢则与内诸司使副班于垂拱殿外廷中而中书则别班谢于门上故朝中为之语曰厨中赐食阶下谢衣葢枢宻使唐制以内臣为之故尝与内诸司使副为伍自后唐庄宗用郭崇韬与宰相分秉朝政文事出中书武事出枢宻自此之后其权渐盛至今朝遂号为两府事权进用禄赐礼遇与宰相均惟日趋内朝侍宴赐衣等事尚循唐旧其任隆辅弼之崇而杂用内诸司故事使朝廷制度轻重失序葢沿革异时因循不能厘正也
　　蔡君谟既为余书集古録目序刻石其字尤精劲为世所珍余以防须栗尾笔铜緑笔格大小龙茶恵山泉等物为润笔君谟大笑以为太清而不俗后月余有人遗余以清泉香饼一箧者君谟闻之叹曰香饼来迟使我润笔独【一作犹】无此一种佳物兹又可笑也清泉地名香饼石灰也用以焚香一饼之火可终日不灭
　　梅圣俞以诗知名三十年终不得一舘职晩年与修唐书书成未奏而卒士大夫莫不叹惜其初受勑修唐书语其妻刁氏曰吾之修书可谓猢狲入布袋矣刁氏对曰君于仕宦亦何异鮎鱼上竹竿耶闻者皆以为善对【一作昔梅圣俞以诗名当世然终不得一舘职晩年在唐书局充修书官尚冀书成酬劳得一贴职以偿素愿书垂就而卒时人莫不叹其竒薄其初修唐书也尝窃叹曰吾今可谓猢狲入布袋】仁宗初立今上为皇子令中书召学士草诏学士王珪当直诏至中书谕之王曰此大事也必须面奉圣防于是求对明日面禀得防乃草诏羣公皆以王为真得学士体也
　　盛文肃公丰肌大腹而眉目清秀丁晋公疎痩如削二公皆两浙人也竝以文辞知名于时梅学士询在真宗时已为名臣至庆厯中为翰林侍读以卒性喜焚香其在官舍毎晨起将亲事必焚香两鑪以公服罩之撮其袖以出坐定撒开两防郁然满室浓香有窦元賔者五代汉宰相正固之孙也以名家子有文行为舘职而不喜脩饰经时未尝沐浴故时人谓之语曰盛肥丁痩梅香窦臭也
　　宝元中赵元昊叛命朝廷命将讨伐以鄜延环庆泾原秦鳯四路各置经畧安抚招讨使余以为【一作谓】四路皆内地也当如故事置灵夏四靣行营招讨使今自于境内何所招讨余因窃料王师必不能出境其后用兵五六年刘平任福葛懐敏三大将皆自战其地而大败由是至于罢兵竞不能出师
　　吕文穆公正以寛厚为宰相太宗尤所眷遇有一朝士家藏古鉴自言能照二百里欲因公弟献以求知其弟伺间从容言之公笑曰吾面不过楪【一作镜】子大安用照二百里其弟遂不复敢言闻者叹服以谓贤于李卫公逺矣葢寡好而不为物累者昔贤之所难也
　　国朝百有余年年号无过九年者开宝九年改为太平兴国太平兴国九年改为雍熙大中祥符九年改为天禧庆厯九年改为皇祐嘉祐九年改为治平惟天圣尽九年而十年改为明道
　　唐人奏事非表非状者谓之牓子亦谓之録子今谓之劄子凡羣臣百司上殿奏事两制以上非时有所奏陈皆用劄子中书枢宻院事有不降宣勑者亦用劄子与两府自相来往亦然若百司申中书皆用状惟学士院用咨报其实如劄子亦不书【一作出】名但当直学士一人押字而已谓之咨报【今俗谓草书名谓押字也】此唐学士旧规也唐世学士院故事近时隳废殆尽惟此一事在尔
　　燕王元俨太宗幼子也太宗子八人真宗朝六人已亡殁至仁宗即位独燕王在以皇叔之亲特见尊礼契丹亦畏其名其疾亟时仁宗幸其宫亲为调药平生未尝语朝政遗言一二事皆切于理余时知制诰所作赠官制所载皆其实事也
　　华元郡王允良燕王子也性好昼睡毎自旦酣寝至暮始兴盥【一作颒】濯栉潄衣冠而出燃灯烛治家事饮食宴乐达旦而罢则复寝以终日无日不如此由是一宫之人皆昼睡夕兴允良不甚喜声色亦不为他骄恣惟以夜为昼亦其性之异前世所未有也故观察使刘从广燕王壻也尝语余燕王好坐木马子坐则不下或饥则便就其上饮食往往乘兴奏乐于前酣饮终日亦其性之异也
　　皇子颢封东阳郡王除婺州节度使检校太傅翰林贾学士黯上言太傅天子师臣也子为父师于体不顺中书检勘自唐以来亲王无兼师傅官者葢自国朝命官秪以差遣为职事自三师三公以降皆是虚名故失于因循尔议者皆以贾言为当也
　　端明殿学士五代后唐时置国朝尤以为贵多以翰林学士兼之其不以翰院兼职及换职者百年间才两人特拜程戡王素是也
　　庆厯八年正月十八日夜崇政殿宿卫士作乱于殿前杀伤四人取准偹救火长梯登屋入禁中逢一宫人问寝閤在何处宫人不对杀之既而宿直都知闻变领宿卫士入捜索已复逃窜后三日于内城西北角楼中获一人杀之时内臣杨懐敏受防获贼勿杀而仓卒杀之由是竟莫防其事
　　叶子格者自唐中世以后有之説者云因人有姓叶号叶子青【一作清或作晋】者撰此格因以为名此说非也唐人藏书皆作卷轴其后有叶子其制似今策子凡文字有备检用者卷轴难数卷舒故以叶子写之如吴彩鸾唐韵李邰彩选之类是也骰子格本备检用故亦以叶子写之因以为名尔唐世士人宴聚盛行叶子格五代国初犹然后渐废不传今其格世或有之而无人知者惟昔杨大年好之仲待制简大年门下客也故亦能之大年又取叶子彩名红鹤皂鹤者别演为鹤格郑宣徽戬章郇公得象皆大年门下客也故皆能之余少时亦有此二格后失其本今絶无知者
　　国朝自下湖南始置诸州通判既非副贰又非属官故尝与知州争权毎云我是监郡朝廷使我监汝举动为其所制太祖闻而患之下诏书戒励使与长使协和【二字一作同押】凡文书非与长史同签书者所在不得承受施行自此遂稍稍戢然至今州郡往往与通判不和往时有钱昆少卿者家世余杭人也杭人嗜蠏昆尝求补外郡人问其所欲何州昆曰但得有螃蠏无通判处则可矣至今士人以为口实
　　嘉祐二年余与端明韩子华翰长王禹玉侍读范景仁龙图梅公仪同知礼部贡举辟梅圣俞为小试官凡鎻院【一有经字】五十日六人者相与唱和为古律歌诗一百七十余篇集为三卷禹玉余为校理时武成王庙所解进士也至此新入翰林与余同院又同知贡举故禹玉赠余云十五年前出门下最荣今日预东堂余答云昔时叨入武成宫曾看挥毫气吐虹梦寐闲思十年事笑谈今此【一作日】一罇同喜君新赐黄金带顾我宜为白髪翁也天圣中余举进士国学南省皆添第一人荐名其后景仁相继亦然故景仁赠余云澹墨题名第一人孤生何幸继前尘也圣俞自天圣中与余为诗友余尝赠以蟠桃诗有韩孟之戏故至此梅赠余云犹喜共量天下士亦胜东野亦胜韩而子华笔力豪赡公仪文思温雅而敏防皆勍敌也前此为南省试官者多窘束条制不少放懐余六人者懽然相得羣居终日长篇险韵众制交作笔吏疲于写録僮史【一作】奔走徃来间以滑稽嘲谑形【一作加】于风刺更相酬酢往往烘堂絶倒目谓一时盛事前此未之有也
　　往时学士循唐故事见宰相不具靴笏系鞋坐玉堂上遣院吏计防堂头直省官学士将至宰相出迎近时学士始具靴笏至中书与常叅官杂坐于客位有移时不得见者学士日益自卑丞相礼亦渐薄葢习见已久恬然不复为怪也
　　张尧封者南京进士也累举不第家甚贫有善相者谓曰视子之相不过一幕职然君骨贵必享王封人初莫晓其防其后尧封举进士及第终于幕职尧封温成皇后父也后既贵尧封累赠太师中书令兼尚书令封清河郡王由是始悟相者之言
　　治平二年八月三日大雨一夕都城水深数尺上降诏责躬求直言学士草诏有大臣愓思天变之语上夜批出云滛雨为灾専戒不徳遽令除去大臣思变之言上之恭已畏天自励如此
　　章郇公得象与石资政中立素相友善而石喜谈【一作诙】谐尝戏章云昔时名画有戴松牛韩干马而今有章得象也世言闽人多短而长大者必为贵人郇公身既长大而语声如钟岂出其类者是为异人乎其为相务以厚重镇止浮竞时人称其徳量
　　金橘产于江西以逺难致都人初不识明道景祐初始与竹子俱至京师竹子味酸人不甚喜后遂不至而金橘香清味美置之罇爼间光彩灼烁【一作的皪】如金弹丸诚珍果也都人初亦不甚贵其后因温成皇后尤好食之由是价重京师余世家江西见吉州人甚惜此果其欲久留者则于菉豆中藏之可经时不变云橘性热而豆性凉故久也
　　凡物有相感者出于自然非人智虑所及皆因其旧俗而习知之今唐邓间多大柿其初生涩坚实如石凡百十柿以一榠置其中【榅桲亦可】则红熟烂如泥而可食土人谓之烘柿者非用火乃用此尔淮南人藏盐酒蟹凡一器数十蟹以皂荚半挺置其中则可藏经嵗不沙【一作损】至于薄荷醉猫死猫引竹之类皆世俗常知而翡翠屑金人气粉犀此二物则世人未知者余家有一玉罂形制甚古而精巧始得之梅圣俞以为碧玉在頴州时尝以示僚属坐有兵马钤辖邓保吉者真宗朝老内臣也识之曰此宝器也谓之翡翠云禁中宝物皆藏宜圣库库中有翡翠盏一只所以识也其后予偶以金环于罂腹信手磨之金屑纷纷而落如砚中磨墨始知翡翠之能屑金也诸药中犀最难捣必先镑屑乃入众药中捣之众药筛罗已尽而犀屑独存余偶见一医僧元逹者解犀为小块子方一寸半许以极薄纸裹置于懐中近肉以人气蒸之气薰蒸浃洽乘热投臼中急捣应手如粉因知人气之能粉犀也然今医工皆莫有知者石曼卿磊落竒才知名当世气貌雄伟饮酒过人有刘潜者亦志义之士也当与曼卿为酒敌闻京师沙行王氏新开酒楼遂往造焉对饮终日不交一言王氏怪其所饮过多非常人之量以为异人稍献肴果益取好酒奉之甚谨二人饮防自若慠然不顾至夕殊无酒色相揖而去明日都下喧传王氏酒楼有二酒仙来饮久之乃知刘石也
　　燕龙图肃有巧思初为永兴推官知府冦莱公好舞柘枝有一鼓甚惜之其镮忽脱公怅然以问诸匠皆莫知所为燕请以镮脚为巢簧内之则不脱矣莱公大喜燕为人寛厚长者博学多闻其漏刻法最精今州郡往往有之
　　刘岳书仪婚礼有女坐壻之马鞍父母为之合髻之礼不知用何经义防岳自叙云以时之所尚者益之则是当时流俗之所为尔岳当五代干戈之际礼乐废壊之时不暇讲求三王之制度茍取一时世俗所用吉凶仪式畧整齐之固不足为后世法矣然而后世犹不能行之今岳书仪十已废其七八其一二仅行于世者皆茍简麤畧不如本书就中转失乖缪可为大笑者坐鞍一事尔今之士族当婚之夕以两倚相背置一马鞍反令壻坐其上饮以三爵女家遣人三请而后下乃成婚礼谓之上高坐凢婚家举族内外姻亲与其男女賔客堂上堂下竦立而视者惟壻上高坐为盛礼尔或有偶不及设者则相与怅然咨嗟以为阙礼其转失乖缪至于如此今虽名儒巨公衣冠旧族莫不皆然呜呼士大夫不知礼义而与闾阎鄙俚同其习见而不知为非者多矣前日濮园皇伯之议是已岂止坐鞍之谬哉
