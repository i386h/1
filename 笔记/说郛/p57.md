<!-- { "loadSidebar": true } -->
　　或问君子之道何如则可以常行矣曰去四蔽用四正则可以常行矣曰何以言之见贤不能亲闻义不能伏当乱不能正当利不能节此之谓四蔽道不正不言礼不正不行文不正不修人不正不见此之谓四正鹓鸾不常见君子慕焉鹦鸠常见小人捕焉噫君子之出处亦犹夫鹓鸾而已矣
　　不位而尊者曰道不货而富者曰文噫吾将谓得时乎尊而骄者不为矣吾将谓失时乎富而安者吾为矣或曰将处乎世如何则可以免乎谤曰去六邪用四尊则可矣曰何以言曰谏未防而谤君交未至而责友居永安而罪国家不俭而罪岁道不高而凌贵志不定而羡富此之谓六邪也自尊其道尧舜不得而卑也自尊其亲天下不得而诎也自尊其已孩孺不得而娱也自尊其志刀锯不得而威也此之谓四尊也
　　爱虽至而不媟讐己危而不挤势方盛而知足利正中而识已岂小人之能哉
　　以俭而获罪犹逺乎奢以退而遇谤尚愈乎进弓箕之家生子而舍乎弓箕陶旊之家生子而舍乎陶旊噫吾之道犹弓箕陶旊乎
　　自汉至今民产半入乎公者其唯桑羊孔仅乎卫青霍去病乎设遇圣天子吾知乎桑孔不过乎贾竖卫霍不过乎士伍
　　古之杀人也怒今之杀人也笑
　　古之用贤也为国今之用贤也为家
　　古之酗醟也为酒今之酗醟也为人
　　古之置吏也将以逐盗今之置吏也将以为盗
　　或曰杨墨有道乎曰噫钱格簺皆有道也何啻乎杨墨哉吾知夫今之人嗜杨墨之道者其一夫之族耳

　　山书【刘蜕】
　　予于山上著书一十八篇大不复物意茫洋乎无穷自号为山书
　　天地之气复则结者而为山也融者而为川也结于其所者安静而不动融于其时者疏决以忘其及故山之性为近正川之性为革为是以处其结者有君子处其融者为利人
　　天地之先未尝有形故字其形为人民为禽虫万物然后受其字据其形之动曰生形之静曰死呜呼我茍不生乎天地先而未尝用其形窍以出纳斯非混沌之似乎故吾以混沌不尝在天地先而在我之不为万物凿者而已矣
　　壊人者天地也使其数出故观数而象动则有争杀乱患夫数始乎手足故离吾之指为吾视其指而心亦离则数数人乎心矣故知指生六而为有余生四而为不足不足与有余也为体不备呜呼心既分身之有余与不足也则争杀乱患何尝不足尽其数出圣人重其生以榆出先济其用故甘羶之臭出于榆末而后网罟不足于野以牢养于宫中故天下忘身以自给呜呼上古食而弃其余热而弃其皮亦足矣是知圣人欲化而更乱其生听鳯鸣而吹管果象也故有象竹之声者必有象葭之器然则造其为而耻葭学者鳯也故不世而来造其象而耻人学者圣人也故末世而不出呜呼江河凿而山木泣以为川既出而必伐舟也舟既入水而蛟鱼相市以其居泉而逺于杀者也今则造泉之具成是大道存而异其质大道亡而运其祸
　　利以观天下利尽而天下畔道以归天下道薄而天下去呜呼为利物所间为道亦不伪故始爱其应者终亦将以应人然则利尽所畔者以灭其后道薄而所去者贵不杀其孤而已
　　城郭沟池以固民也有窃城郭沟池以盗民者则杀人甚于不固夫有窃固之具必有攻固之利茍有利之物冦必生其下是以太古安民以巢故于野则无争巢固民则相杀
　　车服妾媵所以奉贵也然而奉天下来事贵者贱夫有车服必有杂佩有妾媵必有娱乐圣人既为之贵贱是欲鞭农父子以奉不暇虽有杵臼吾安得粟而舂之呜呼教民以杵臼不若均民以贵贱
　　古之弓矢所以防恶也懐恶者在内所以能避弓矢也故射恶未及死而夺械可以杀人于天下天下从而禁畜私械者呜呼古之弓矢所以防恶也今则不然反防人之持弓矢也
　　万物无常声而主声者定其悲欢则听在心而耳职废也谓雷为可畏则以畏声听之不知有时雷可长养也谓瑟为可狎则以狎声听之不知有时瑟可流哀也则有幽思之深砧声之悲也去家曰逺雨声之愁也呜呼悲愁果在心也雷与瑟无常声也
　　为学岂有岁故劳于农夫以其有遇世也故佚于使人然而虽佚不忘学以其劳而未尝运是故死而不得止其心古有志者犹悲日月之易于人也故谓飞乌走兎在其中付大藏之钥未必有信之友也夫取人之钥必荐信以入其中受人之托必有精以寄其内故大信者不使人付有道者不使人求
　　棺衣之厚葬以王礼百姓不贪其死以其爱名不甚于爱身任时之重必多怨借君之权必易死是于名则君子爱身不甚于百姓焉
　　圣人有意哉故劝善以爵使利爵者乐修夫恶杀人与杀盗钧为仁人之心则亦召盗以爵呜呼使圣人无意则劝善不以爵矣故君子为善不独乐欲为圣人而出是不见仁人之术使爵以召盗乎
　　食秦人之炙则懐其妻子闻秦妇之嫁则垂涕悲其身当是时亦疑天下之妻矣吾过富贵之门则懐其爵矣及闻秦人以爵死者则垂涕悲其身当是时不顾天下之贵矣有恶雀鹿之甚者挥帚以驱雀结罟以禁鹿夫帚罟既可以骇物则帚罟必可以取物呜呼执其具以逐雀鹿安知不有学其具以取之故善恶去者不必恶其名善逐者不示人以其具
　　猿鸣不过薜萝以其有蔓蔓者必组物夫能过其组必自硋其心呜呼髻之组吾发也带之组吾腰也线之组吾衣也亦是矣今蔓在天下安得复硋其心哉
　　子书之最异者

　　两同书【罗隐】
　　贵贱第一
　　夫一气所化阳尊而隂卑三才肇分天高而地下龙为鳞介之长麟鳯处羽毛之宗金玉乃上石之标芝松则卉木之秀此乃贵贱之理着之于自然也龙有神灵之别麟鳯有仁爱之异金玉有鉴润之竒芝松有贞秀之姿是皆性禀殊致为众物之所重也然则万物之中唯人为贵人不自理必有所尊亦以明圣之才而居亿兆之上也是故时之所贤者则贵之以为君长才不应代者则贱之以为黎庶然处君长之位非不贵矣虽莅力有余而无徳可称则其贵不足贵也居黎庶之内非不贱矣虽贫弱不足而有道可采则其贱未为贱也何以言之昔者殷纣居九五之位孔丘则鲁国之逐臣也齐景有千驷之饶伯夷则首阳之饿士也此非不尊卑道阻飞伏理殊然而百代人君竞慕丘夷之义三尺童子羞闻纣景之名是以贵贱之途未可以穷达论也故夫人主所以称尊者以其有徳也茍无其徳则何以异于万物乎是故明君者纳陛轸虑旰食兴懐劳十起而无疲听八音而受谏盖有由矣且崆峒高卧黄轩致顺风之请颍水幽居帝尧发时雨之让夫以鳏夫独善之操犹降万乗之尊况天子厚载之恩而为百姓所薄者哉盖不患无位而患徳之不修也不忧其贱而忧道之不笃也易曰圣人之大宝曰位何以守位曰仁茍无其仁亦何能守位乎是以古之人君干干而夕惕岂徒为名而已哉实恐坠圣人之大宝辱先王之余庆也故贵者荣也非有道而不能居贱者辱也虽有力而不能避也茍以修徳不求其贵而贵自求之茍以不仁欲离其贱而贱不离之故昔虞舜处于侧陋非不防矣而鼎祚肇建终有揖让之美夏桀亲御神器非不盛矣而万姓莫辅竟罹放逐之辱古公避贱而迁居岂求其贵也行未辍策邑成岐下胡亥笑尧禹之陋岂乐其贱也死不旋踵地分防上夫以虞舜之微非有糓帛之利以悦于众也夏桀之盛非无戈防之防以御于敌也古公之兴非以一人之力自强于家国也胡亥之灭非以万乗之尊愿同于黔首也贵者愈贱贱者愈贵求之者不得得之者不求岂皇天之有私惟徳佑之而已矣故老氏曰道尊徳贵其是之谓乎
　　强弱第二
　　夫强不自强因弱以奉强弱不自弱因强以御弱故弱为强者所伏强为弱者所宗上下相制自然之理也然则所谓强者岂壮勇之谓耶所谓弱者岂怯懦之谓耶盖在乎有徳不在乎多力也何以言之夫金者天下之至刚也水者天下之至柔也金虽刚矣折之而不可以续水虽柔矣斩之而不可以断则水柔能成其刚金刚不辍其弱也故晏婴之侏儒耳齐国之宰臣甘罗之童子耳秦国之良相侨如大人也鲁人摏其喉矣长万壮士也宋蕐醯其肉矣晏婴身短不过人此非不懦矣甘罗年未弱冠此非不幼矣侨如大可专车此非不壮矣长万力能抉革此非不勇矣然则侨如长万智不足以全身晏婴甘罗谋可以制一国岂非徳力有异强弱不同者欤由是干以健刚终有亢极之悔谦以卑下能成光大之尊则其致也然夫所谓徳者何唯慈唯仁矣所谓力者何且暴且武耳茍以仁慈则天地所不违鬼神将来舍而况于迩乎茍以暴武则九族所离心六亲所侧目而况于逺乎是故徳者兆庶之所頼也力者一夫之所持也矜一夫之用故不可得其强乗兆庶之恩故不可得其弱是以纣能索鐡天下惧之如虎狼尧不胜衣天下亲之如父母然虎狼虽使人惧之岂可言虎狼强于人耶父母能令子亲之岂可言父母弱于子耶则强弱之理固亦明矣是以古之明君道济天下知众心不可以力制大名不可以暴成故盛徳以自修柔仁以御下用能不言而信洽垂拱以化行将乃八极归成四方重译岂徒一邦从服百姓与能而已哉嗟乎古之暴君骄酷天下舍徳而任力忘己而责人壮可行舟不能自制其嗜欲材堪举鼎不足自全其性灵至令社稷为墟宗庙无主永为后代所笑岂独当时之弱乎悲夫老氏曰胜人者有力自胜者强其是之谓乎
　　损益第三
