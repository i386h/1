<!-- { "loadSidebar": true } -->
　　近世行状墓志家传皆出于门生故吏之手往往过实人多喜之率与正史不合如近日蜀本东都故事赵晋传与正史逈然如两人正史几可废前辈尝以邵氏闻见录与石林避暑燕居录等以嵗月参之皆不合汪彦章集有题陈文惠公逸事后云文惠陈公相仁祖每内批夜下不过十刻一日夜分有御封至公不啓封来日袖进曰今中宫虚位张贵妃有宠恐奸人附防请正母仪非陛下本意仁祖首肯曰姑置之贵妃即退册温成皇后也当时墓碑不敢书公之曾孙衮始录以示人按李氏长编辨此事云文惠公以景祐四年拜相寳元元年三月罢温成以康定元年十月自御侍选才人距文惠罢相凡二年余虽当时已被宠幸不应谀臣便有正位中宫之请汪所见衮説非是实也其它往往类此汉刺史以八月廵行所部嵗尽诣京师奏事不言所处之地唐戴叔伦抚州刺史防壁记云汉置十三郡刺史以察举天下非法通籍殿中乘传奏事居靡定处权不牧人其言必有据又江西节度观察判官壁记云开元二十年四方都防之州各置采访使以总覆囚按察之任使臣有土自此始也乾元二年天下聚兵罢采访而加防御寻代之以专征而讨逆伐叛则以节度主之其间复置观察而悉与三使并唐书载建置领不详故并记之唐之举人先借当世显人以姓名达之主司然后以所业投献逾数日又投谓之温卷如幽怪录传竒等皆是也盖此等文备众体可以见史才诗笔议论至进士则多以诗为贽
　　本朝之文循五代之旧多骈俪之词杨文公始为西昆体穆伯长六一先生以古文倡学者宗之王荆公为新经説文推明义理之学兼庄老之説洎至崇观黜史学中兴悉有禁专以孔孟为师淳熈中尚蘓氏文多宏放绍熈尚程氏曰洛学
　　姓氏后世不复别但曰姓某氏虽史笔亦然按史记帝纪注引春秋左氏无骇卒羽父请谥与族公问族于众仲对曰天子建徳因生以赐姓胙之土而命之氏诸侯以字为谥因以为族官有世功则有官族邑亦如之公命以字为展氏注者云天子赐姓命氏诸侯命族族者氏之别名也姓者所以统系百世使不别也氏之所以别子孙之所自出解春秋者云因生以赐姓者谓若舜之妫禹之姒伯夷之姜是已胙之土而命之氏者若舜之有虞禹之有夏伯夷之有吕是已于字则叔牙季友展无骇臧僖伯是已于谥则文武成宣宋戴恶卫齐恶是已于官则司马司徒之类是已于邑则韩魏赵是已详此诸侯既命于天子为某公侯则是命之氏诸侯位卑不得赐姓其有以王公及以字为氏或以官以邑既无土可分则姓与氏无别注史记者所以有族者姓之别名之语姓者统百世如周姓姬氏所以别子孙如鲁卫毛聃邗晋应韩之分又春秋之时诸侯之子为大夫则称公子孙则称公孙公孙之子与异姓之臣未赐族而身为大夫则称名无骇侠之类是也已赐族而使之世为大夫则称族如仲孙叔孙季孙之类是也此诸侯不得命氏而得命族之例也从可知已若夫易云黄帝尧舜氏作尧舜虽非姓氏既是天子当一代称曰尧舜氏义亦通此又不拘姓氏之例也
　　后汉徐穉孺子传云家贫常自耕稼非其力不食恭俭礼逊所居服其徳屡辟公所不起时陈蕃为豫章太守以礼请为功曹穉既谒而退蕃在郡不接賔客唯穉来特设一榻去则收之及陈蕃传不书此事却云蕃为乐安太守郡人周璆髙防之士前后郡守招命莫肯至唯蕃能致焉字而不名特为置一榻去则收之璆字盂玉临济人有美名而司马温公通鉴亦祗书徐穉事不及周故周璆之名益不显细考之盖陈蕃能尊敬贤士为豫章太守则下徐孺之榻为乐安太守则下周璆之榻范晔不能发明之耳
　　汉以司徒司马司空为宰相盖六国时有此三卿汉采用之但改司马曰太尉殊不知周制天子六卿大国三卿三卿盖诸侯之制汉人祗采六国之旧而不知周家天子故事失之矣
　　尚书至于岱宗柴又柴望大告武成柴虽祭名考之礼焚柴泰坛周礼升烟燔牲首则是祭前焚柴升其烟皆求神定义因为祭名后世转文不焚柴而烧香当于迎神之前用炉炭爇之近人多崇佛氏盖西方出香佛氏动辄烧香取其清净故作法事则焚香诵呪道家亦烧香解秽与吾敎极不同今人祀夫子祭社稷于迎神之后奠币之前三上香礼家无之郡邑或用之
　　今人呼洗为沙锣又曰厮锣国朝赐契丹西夏使人皆用此语究其説军行不暇持洗以锣代之又中原人以击锣为筛锣东南方亦有言之者筛沙音相近筛文为厮又小转也书传目养马者为厮以所执之锣为洗曰厮锣军中以锣为洗正如秦汉用刁斗可以警夜又可以炊饭取其便耳
　　古人多言阿字如秦皇阿房宫汉武阿娇金屋晋尤甚阿戎阿连等语极多唐人号武后为阿武婆妇人无名第以姓加阿字今之官府妇人供状皆云阿王阿张盖是承袭之旧云
　　本朝有粮料院按韵畧料字平声解云量也乃是量度每月合支粮食之处作侧声呼非是盖俚俗以马食为马料误矣
　　问人之年若二十则曰弱冠盖不习句读将两句作一句读了礼曰人生十年曰防学亦两句读论年则防在礼则当学矣二十曰弱冠年虽防在礼则当冠矣唐制县令阙佐官摄令曰知县事李翺任工部志文云摄富平尉知县事是也今差京官曰知县差选人曰令与唐异矣又诸道判官资厯未至第曰签书某军节度判官防公事今亦反之




　　黄氏笔记【黄溍】
　　许由事不见于经故司马子长子云皆以为疑或曰尧始让四岳四岳举舜乃让于舜春秋左氏传云许太岳之后四岳即许由也按周武王封伯夷之裔孙又叔于许为四岳之嗣则四岳在唐虞时未尝封许安得预以为氏乎大扺庄子多寓言如必欲旁引曲证以实其説所谓子州支父石戸之农者又为谁乎姑阙其疑可也
　　邓名世上进姓氏辨证有两缪姓谓音穆者为宋缪公之后音谬者为泰缪公之后按史记秦本纪前书缪公后书穆公二字盖通用而秦穆之见于诗书春秋传皆正作穆未闻穆可读如谬也缪固有两音一与谬同秦缪可音谬安知宋缪之不音谬乎古人固有以纰缪之缪为谥如汉之张勃晋之何曾者若唐皮日休追咎秦伯舍重耳置夷吾而作秦穆公谥缪论乃后世文人出竒立説以寓褒贬云尔非有其实也安可遂以为据乎汉有谬忌字正作谬又非可与宋秦二君之谥混为一而忌之名亦辨证所不及辨证之可疑多此类汉翟方进汝南人而谓方进之翟音狄汝南之翟音宅何其自相矛盾也
　　汉因秦官置御史大夫掌副丞相所居曰府曰寺亦谓之宪台朱博传但称御史府而后人多引博故事称栢台乌台盖御史有两丞其一在兰台谓之中丞其后大夫废遂独存与尚书谒者并为三台齐有都水台隋有司台唐御史台尝改宪台又改肃政台而门下为东台中书为西台秘书为堑台不专以御史所居官署为台也若夫所谓大行台者自魏晋至隋唐皆有之其官有令仆尚书丞郎郎官犹今之行省而所谓外台者汉以称三司监院唐以之称州郡带御史者宋之监司既不带御史人以其掌纠察之任亦循习呼之曰外台云千字文篇首曰勑周兴嗣次韵世言此时未以诏命为勑当是误以梁字为勑也程防之考古编力辨其非引南史贾希谊传勑注郭子既以帝命为勑而兴嗣传云勑制寺碑尤可为证按汉书冯异传以诏勑战功宣秉传勑赐尚书禄董宣传勑强项令出然则以诏命为勑自汉已然叅之特以兴嗣传切近可证而但引南史耳米元章自署其姓名及所用图记米或为芊芾或为黻黻与芾犹可通用芉乃楚姓米氏自出西域米图故人入中国者因以为姓唐有回纥米怀玉五代有沙陀米至诚非若楼之与娄邵之与召同所祖也姓固不可改字音之相近者宁可混而一之耶或曰山谷极称引初平初起岂皇与黄可混为一姓乎是不然所谓金华仙伯金华牧羊客者盖言其先金华人耳非指初平初起为同姓也然他传记初平初起亦或作黄而山谷则自谓七世以上失其谱于金华之族尚莫适相通盖未尝以初平与初起混皇黄为一姓也
　　俗呼人之妇翁曰岳丈曰泰山説者以为泰山有丈人峰故有是称然古者通谓尊长曰丈人非特妇翁也或又以为张説因东封而其壻躐迁五品故称之曰泰山其説尤凿按汉郊祀志大山川有岳山小山川有岳壻山岳而有壻则岳可以谓之妇翁矣世俗之称谓未必不以是又因岳山而转为泰山耳
　　龚頥正续释常谈最号详博按酒二字出仪礼注乃遗而弗及盖其所释者当时南方之常谈耳
　　檠者定弓体之器周礼弓人注音景汉书蘓武注又音巨京反蘓文忠诗云大弨一弛何縁彀已觉翻翻不受檠陆放翁曰檠作平声押用汉注也灯檠亦谓之檠音与汉注同李义山诗云九枝灯檠夜珠圆汉地里志朝鲜民饮食以笾豆顔师古曰若今之檠音其敬反韵书檠字注曰有足似几物也义山以檠为去声盖本于此又与前二音不同
　　范元实诗眼曰予诵少游词杜防声里斜阳暮山谷曰既云斜阳又云暮即重出也欲改斜阳为帘栊予曰既云孤馆闭春寒似无帘栊山谷曰亭传虽未必有帘栊有亦无害予曰此词本摸冩牢落之状若帘栊恐损初意山谷曰极难得好字当徐思之寳祐间外舅王君仲芳随宦至郴阳亲见其石刻乃杜防声里斜阳树一时传録者以树字与英宗庙讳同音故易以暮耳盖其词一经元祐名公品题虽有知者莫敢改也外舅每为人言而为之永嘅或曰传録者既以庙讳同音而为之讳少游安得不讳乎是不然陆放翁引北史齐神武相魏时法曹辛子炎读署为树神武怒其犯讳杖之则二字本不同音今皆讳避则以为一音矣由是言之则树字本不必避礼部韵畧讳而不收者失于不考也况当时诸公诗篇中所用树字不一姑以大蘓集中所载而言则庭下梧桐树及树头初日挂铜钲闇风惊树罢琅玕孤城吹角烟树里清风欲发鸦翻树等句作于熙宁元祐绍圣元符间未尝以为讳何独疑少游之不避耶陶靖节诗曰昔在黄子亷弹冠佐名州汤伯记注云三国志黄盖传曰南阳太守子亷之后刘潜夫诗话亦云子亷之名仅见盖传按后汉尚书令黄香之孙守亮字子亷为南阳太守注及诗话举其孙而遗其祖岂弗深考欤子亷乃守亮之字亦非名也
　　赵与时賔退録曰谚谓物多为无万数汉成帝纪语也按绎山碑云世无万数则秦时已有此语矣
　　汉有两韩信同为髙祖将两张禹俱明经两京房俱治易两王商皆成帝时由外戚辅政两杜子夏皆附王氏北斗垣内星南斗二十八宿之一宿羽流列祠为二斗非也南斗于次为星纪在正北人以其见必于南故谓之南斗以别北斗耳若所谓斗覆为丰年者乃天市垣之斗解星又非此二斗也





　　两钞摘腴【史浩】
　　驺虞严氏作驺御虞人也非兽也吕氏作兽
　　左传水昏正而栽栽筑墙之板也
　　膏沐膏所以膏面沐葢沈也米汁可以沐头鲁遣展喜以膏沐劳齐师则非专妇人用也今之赐面脂是也葛俨云宛然左辟辟者避也蘓氏曰让而避者必左也河麋巧言彼何人斯居河之麋传曰水草交曰麋李氏曰左传吾赐汝孟诸之麋
　　稷雪米雪毛诗传注先集维霰曰霰稷雪也或谓之米雪谓其粒若稷米然
　　醻酢醻导饮也欲以醻賔而先自饮以导之此饮觞之初自饮讫进酒于賔乃谓之醻酢报也賔既卒爵洗而酌主人也
　　中垢桑柔维彼不顺征以中垢中垢犹内污也葢以闺门之事污之若王凤之诬毁王商
　　鸧金载见鞗革有鸧笺曰鸧金饰貌疑今世所谓抢金者以平声为去声呼耳
