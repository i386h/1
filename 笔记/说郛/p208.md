<!-- { "loadSidebar": true } -->
　　先三老碑在扶沟石牛庙后徙墓下碑横裂为二上复破泐如圭然光莹可鉴少尝从祖父诣碑拜读至斩贼公先勇食邑遗乡六百户事考之东汉先人列传了不可得后从驾南渡得欧阳公集古録第释序世次及缺文而已最后得赵明诚金石録始知公先勇为公孙勇又不知出自何书今耄矣目不能观书徒悒悒此事未了忽从宇文学博处得鄱阳洪景伯碑跋方知此事在范书田广明传传云故城父令公孙勇谋反衣绣衣乘驷马车至圉圉使小史侍之知其非是守尉魏不害等共收捕之上封四人为侯小史窃言上问之对曰为侯者得东归否上曰汝乡名为何对曰名遗乡上曰用遗汝矣于是赐小史爵关内侯食邑遗乡六百户不觉快跃而起箨冠堕地老发躧躧弗暇手握也家世读书碑碣尚在至千年不知碑石上事媿已媿已
　　余尝见内库书金楼子有李后主手题曰梁孝元谓王仲宣昔在荆州著书数十篇荆州坏尽焚其书今在者一篇知名之士咸重之见虎一毛不知其斑后西魏破江陵帝亦尽焚其书曰文武之道尽今夜矣何荆州坏焚书二语先后一辙也诗以慨之曰牙签万轴裹红绡王粲书同付火烧不是祖龙留面目遗篇那得到今朝书卷皆薛涛纸所抄惟今朝字误作金朝徽庙恶之以笔抹去后书竟如谶入金也
　　丁谓倾意以媚莱公冀得大拜然事未可必生平最尚禨祥每晨占鸣鹊夜看灯蕊虽出门归邸亦必窃听人语用卜吉兆时有无赖于庆贫寒不振计且必死冻饿谋于一落第老儒老儒曰汝欲自振必易姓名当大济耳幸无忘我庆拜而听之老儒遂改于为丁易名宜禄使投身于谓谓大喜收之门下皆怪问之谓不答第曰吾得此人大拜必矣不旬月而谓果入相此人遂以宠冠纪纲虽大僚节使无弗倚借关说不逾年而宜禄家十万矣老儒亦以引见竟得敎授大郡至今相传不解所谓顷偶读沈约宋书曰宰相苍头呼为宜禄且复姓丁愈惬所念莫谓晋公眼不读书也
　　道君皇帝以于阗玉益八宝为九宝其文云范围天地幽赞神明保合太和万寿无疆王初寮草诏曰太极函三运神功于八索乾元用九增宝厯于万年八索用九可谓切事徽庙以银椀盛苏合香赐之
　　司马温公保身说云天下有道君子扬于王庭以正小人之罪而莫敢不服天下无道君子括囊不言以避小人之祸而犹或不免倘人生昏乱之世不在其位四海横流而欲以口舌救之臧否人物激浊扬清撩蛇虺之头践虎狼之尾以至身被滛刑祸及朋友士类歼灭而国随以亡不亦悲乎夫惟郭泰既明且哲以保其身申屠蟠见几而作不俟终日卓乎其不可及也先君书此以置座右葢自鉴其生平所遭耳吴赵诸公惜不早见及此遂陷秦氏酷祸悲哉
　　杭州江隄筑是梁开平四年八月时钱氏始霸武肃王以候潮通江二门之外潮水冲齧版筑不就命强弩数百射之潮水为避击西陵遂以竹笼石植大木圉之率数岁辄复坏祥符七年潮直抵郡城守臣戚纶漕臣陈尧佐议累木为岸实新土以捍之或言非便命发运使李漙按视十月壬戌溥请如钱氏旧制立木积石以捍潮波从之其后逾年隄不成卒用薪土天圣四年二月辛酉侍御史方谨言请修江岸二斗门庆厯六年漕臣杜筑钱塘隄起官浦至沙陉以捍风涛浙江石塘创于钱氏景祐中工部郎中张夏为转运使置捍江兵采石修塘人为立祠绍兴二十年修石堤二十二年十一月二十五日吏部尚书林大鼐言潮为吴患其来已久捍御之防见于浙江亭碑自江流失道潮与洲门怒号激烈千霆万皷民以不宁宜颛置一司究利病而后兴工乾道七年十一月十八日帅臣沈夐修石隄成増石塘九十四丈
　　武肃王还临安与父老饮有三节还乡之歌父老多不解王乃髙揭吴音以歌曰你辈见侬底欢喜别是一般滋味子长在我侬心子里至今狂童游女借为奔期问答之歌呼其宴处为欢喜地
　　汴京故宫蹑云蔽日常在梦寐稍能记忆条载于此宫城本五代周旧都宋因之建隆三年广皇城东北隅命有司画洛阳宫殿按圗修之周围五里南三门中曰乾元东曰左掖西曰右掖东西面门曰东华西华北一门曰拱宸乾元门内正南门曰大庆东西横门曰左右升龙左右北门内各二门曰左右银台东华门内一门曰左承天祥符西华门内一门曰右承天左承天门内道北门曰宣祐正南门内正殿曰大庆东西门曰左右太和正衙殿曰文德两掖门曰东西上阁东西门曰左右嘉福大庆殿北有紫宸殿视朝之前殿也西有垂拱殿常日视朝之所也次西有皇仪殿又次西有集英殿宴殿也殿后有需云殿东有升平楼宫中观宴之所也宫后有崇政殿阅事之所也殿后有景福殿殿西有殿北向曰延和便坐殿凡殿有门者皆随殿名宫中有延庆安福观文清景庆云玉京等殿夀宁堂延春阁福宁殿东西有门曰左右昭庆观文殿西门曰延真其东真君殿积庆前建感真阁又有龙圗阁下有资政崇和宣德述古四殿天章阁下有羣玉蕊珠二殿有宝文阁阁东西有嘉德延康二殿前有景辉门后苑东门曰宁阳苑内有崇圣殿太清楼其西又有宣圣化成金华西凉清心等殿翔鸾仪凤二阁华景翠芳瑶津三亭延福宫有穆清殿延庆殿北有柔仪殿崇徽殿北有钦明殿延福宫北有广圣宫内有太清玉清冲和集福会祥五殿建流杯殿于后苑又有慈德殿观稼殿延曦阁迩英殿隆儒阁慈寿殿庆寿宫保慈宫玉华殿基春殿睿思殿承极殿崇庆隆祐二宫睿成宫宣和殿圣瑞宫显谟阁玉虚殿玉华阁亲蚕宫燕宁殿延福宫致和三年春作新宫始南向殿因宫名曰延福次曰蕊珠有亭曰碧琅玕其东门曰晨晖其西门曰丽泽宫左复列二位其殿有穆清成平防宁睿谟凝和昆玉羣玉其东阁则有蕙馥报琼蟠桃春锦叠琼芬芳丽玉寒香拂云偃葢翠葆铅英云锦兰薫摘金其西阁有繁英雪香披芳铅华琼华文绮绛萼秾华緑绮瑶碧清隂秋香丛玉抉玉绛云防宁之北叠石为山山上有殿曰翠微旁为二亭曰云岿曰层巘凝和之次阁曰明春其髙逾一百一十尺阁之侧为殿二曰玉英曰玉润其辈附城筑土植杏名杏冈覆茅为亭修竹万竿引流其下宫之右为位二阁曰晏春广十有二丈舞台四列山亭三峙凿圎池为海跨海为亭架石梁以升山亭曰飞华横度之四百尺有奇纵数之二百六十有七尺又流泉为湖湖中作隄以接亭隄中作梁以通湖梁之上又为茅亭鹤庄鹿砦孔翠诸柟蹄尾动数千嘉花名木类聚区别幽胜宛若生成西抵丽泽不类尘境其东直景龙门西抵天波门宫东西二横门皆视禁门法所谓晨晖丽泽者也而晨晖门出入最多其后又跨旧城修筑号延福第六位跨城之外浚濠深者水三尺东景龙门桥西天波门桥二桥之下叠石为固引舟相通而桥上人物外自通行不觉也名曰景龙江其后又辟之东过景龙门至封丘门此特大槩耳其雄胜不能尽也
　　余汴城故居近陈州门内蔡河东畔居后有圃乔林深竹映带城隅中有来鹤亭王大父时有野鹤来栖遂驯狎不去苏子瞻有诗云鸿渐偏宜丹凤南冠霞披月羽毵毵酒酣亭上来看舞有客新名唤作耽每诵此诗未尝不泪满青衫也
　　子瞻又有与王大父手墨一纸云累日欲上谒竟未暇辱敎承足疾未平不胜驰系足疾惟葳灵仙牛膝二味为末蜜丸空心服必効之药也但葳灵仙难得真者俗医所用多藁本之细者尔其騐以味极苦而色紫黑如胡黄连状且脆而不韧折之有细尘起向明示之断处有黑白晕俗谓之有鸲鹆眼此数者备然后为真服之有奇騐肿痛拘挛皆可己久乃有走及奔马之效二物当等分或视脏气虚实酌饮牛膝酒及熟水皆可下独忌茶耳犯之不复有効若常服此即每岁收槐皁荚芽之极嫩者如造草茶法贮之以代茗饮此効屡常目击知君疾苦故详以奉白元素书已作稍暇诣见轼白彦方足下王大父有末疾故以此方见示此纸尚存箧中渡江已来与妻孥共宝者
　　徽庙尝乘骢马至太和宫前忽宣平日所爱小乌其马至御前马足不肯进左右鞭之益鸣跳不如调驯时圉人进曰此愿封官耳上曰猴子且官供奉况使小乌白身邪勑赐龙骧将军然后帖然就辔
　　荆公柄国时有人题相国寺壁云终岁荒芜湖浦焦贫女戴笠落柘条阿侬去家京洛遥惊心冦盗来攻剽人皆以为夫出妇忧荒乱也及荆公罢相子瞻召还诸公饮苏寺中以此诗问之苏曰于贫女句可以得其人矣终岁十二月也十二月为青字荒芜田有艸也艸田为苗字湖浦焦水去也水旁去为法字女戴笠为安字柘落木条剩石字阿侬是吴言合吴言为误字去家京洛为国冦盗为贼民葢言青苗法安石误国贼民也家大父尝谓曽子固南齐书序是一部十七史序不可不熟看其要处云所谓良史者其明必足以周万事之理道必足以适天下之用智必足以通难知之意文必足以发难显之情然后其任可得而称也昔者唐虞有神明之性有微妙之德使由之者不能知知之者不能名其言至约其体至备而为之二典者推而明之所记者岂独其迹并与其深微之意而传之无不尽也至于后世诸史事迹暧昧虽有随世以就功名之君相与合谋之臣未有得赫然倾动天下之耳目而一时偷夺悖理之人亦幸而不暴着于世岂非所托不得其人故邪第其中反覆照应处多累句重叠为可惜耳
　　汴京河渠凡四曰蔡河自陈蔡由西南戴楼门入京城缭绕向东南陈州门出曰汴河自西京洛口分水从东水门入京城绕州桥御路水西门出曰五丈河来自济郓自新曹门入通汴河曰金水河自京城西南分京索河筑隄从汴河上用木槽架过从西北水门入京城夹墙遮拥入大内灌后苑池浦先是诏析金水河透槽回水入汴北引洛水入禁中赐名天源河然舟至即启槽频妨行舟乃自城西超宇坊引洛由咸丰门立隄凡三千三十步水遂入禁而槽废
　　吴越忠懿王以天成四年八月二十四日四鼓生以端拱元年八月二十四日四皷薨年政六十是夕大流星坠于正寝之上光烛满庭
　　罗昭谏投身武肃特加殊遇复命简书辟之曰仲宣逺托娄荆州都縁乱世夫子辟为鲁司冦只为故乡以刘为娄避武肃嫌名也
　　余邸寓于钱氏之旧乡苍山碧树想见衣锦风烟因念余昔家京邑每过南宫城太学左方礼贤宅未尝不钦仰忠懿之贤虽乔木垂杨朱门雕砌宛若犹在于时子姓贫寒至有衣食不周者尝读两朝供奉録太祖太宗虽所赐金器六万四千七百余两银器四十万八千八百余两玉石器皿一万七千事宝玉带四十二条锦绮一十六万六千三百余疋然忠懿入贡如赭黄犀龙凤鱼仙人鳌山宝树等通犀带凡七十余条皆希世之宝也玉带一十四紫金狮子带一金九万五千余两银一百一十万二千余两锦绮二十八万余疋色绢七十九万七千余疋金饰玳瑁器一千五百余事水晶码碯玉器凡四千余事珊瑚十高三尺五寸金银饰陶器一十四万余事金银饰龙凤船舫二百艘银妆器械七十万事白龙脑二百余斤及归国之初举朝文武阉寺皆有餽遗葢有国已来所积一空矣

　　枫小牍卷下
　　旧京工役固多奇妙即烹煮槃案亦复擅名如王楼梅花包子曹婆婆肉饼薛家羊饭梅家鹅鸭曹家从食徐家瓠羮郑家油饼王家乳酪段家熝物石逢巴子南食之类皆声称于时若南迁湖上鱼羮宋五嫂羊肉李七儿妳房王家血肚羮宋小巴之类皆当行不数者宋五嫂余家苍头嫂也每过湖上时进肆慰谈亦他乡寒故也悲夫
