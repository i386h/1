<!-- { "loadSidebar": true } -->
　　兰陵王北齐史及隋唐嘉话称齐文襄之子长恭封兰陵王与周师战尝着阵图对敌击周师金墉城下勇冠三军武士共歌謡之曰兰陵王入陈曲今越调兰陵王凡三段二十四拍或曰遗声也此曲声犯正宫管色用大凡字大一字勾字故亦名大犯又有大石调兰陵王慢殊非旧曲周齐之际未有前后十六拍慢曲子耳虞美人脞説称起于项籍虞兮之歌予谓后世以此命名可也曲起于当时非也曾子宣夫人魏氏作虞美人草行有云三军散尽旌旂倒玉帐佳人坐中老香魂夜逐劒光飞青血化为原上草芳魂寂寞寄寒枝旧曲闻来似敛眉又云当时遗事久成空慷慨尊前为谁舞亦有就曲志其事者世以为工其词云帐前草军情变月下旌旂乱裭衣推枕怆离情逺风吹下楚歌声正三更抚骓欲上重相顾艳态花无主手中莲锷凛秋霜九泉归去是仙乡恨茫茫黄载万追和之压倒前辈矣其词云世间离恨何时了不为英雄少楚歌声起覇图休一似水东流蔓葛荒葵城陇暮玉貌知何处至今芳草解婆娑只有当时魂魄未消磨按益州草木记雅州名山县出虞美人草如鸡冠花叶两相对为唱虞美人曲应拍而舞他曲则否贾氏谈录褒斜山谷中有虞美人草状如鸡冠花叶相对歌唱虞美人则两叶如人拊掌之状颇中节酉阳杂俎云舞草出雅州独茎三叶叶如决明一叶在茎之端两叶居茎之半相对人或近之则欹及抵掌讴曲叶动如舞益州方物图赞改虞作娱云今世所传虞美人曲下音俚调非楚虞姬作意其草纎柔为歌气所动故其茎至小者或若动揺美人以为娯耳笔谈云髙邮桑景舒性知音旧闻虞美人草逢人作虞美人曲枝叶皆动他曲不然试之如所传详其曲皆吴音也他日取琴试用吴音制一曲对草鼔之枝叶皆动乃因曰虞美人操其声调与旧曲始末不相近而草輙应之者律法同管也今盛行江湖间人亦莫知其如何为真吴东斋记事云虞美人草唱他曲亦动传者过矣予攷六家説各有异闻方物图赞最穿凿无所稽据旧曲固非虞姬作若谓下音俚调嘻其甚矣亦闻蜀中数处有此草予皆未之见恐种族不类则所感歌亦异然旧曲三其一属中吕调其一中吕宫近世转入黄钟宫此草应拍而舞应旧曲乎新曲乎桑氏吴音合旧曲乎新曲乎恨无可问者又不知吴草与蜀产有异同否耶
　　安公子通典及乐府杂录称炀帝将幸江都乐工王令言者妙达音律其子弹胡琵琶作安公子曲令言惊问那得此对曰宫中新翻令言流涕曰慎毋从行宫君也宫声往而不返大驾不复回矣据理道要诀唐时安公子在太簇角今已不传其见于世者中吕调有近般渉调有令言尾声皆无所归宿亦异矣
　　水调歌理道要诀所载唐乐曲南吕商时号水调予数见唐人説水调各有不同予因疑水调非曲名乃俗呼音调之异名按隋唐嘉话炀帝凿汴河自制水调歌非水调中制歌也世以今水调歌为帝自制今曲乃中吕调而唐所调南吕商则今俗呼中管林钟商也脞説云水调河传炀帝将幸江都时所制声韵悲切帝乐之水调河传但有去声此説与安公子事相类葢水调中河传也明皇杂录云禄山犯阙议欲迁幸帝置酒楼上命作乐有进水调歌者曰山川满目泪沾衣富贵荣华能几时不见只今汾水上惟有年年秋鴈飞上问谁为此曲曰李峤上曰真才子不终饮而罢此水调中一句七字曲也白乐天听水调诗云五言一遍最殷勤调少情多但有因不会当时翻曲意此声肠断为何人脞説亦云水调第五遍五言调声最愁苦此水调中一句五字曲又有多遍似是大曲也乐天诗又云时唱一声新水调旁人谩道采菱歌此水调中新腔也南唐近事云元宗留心内宠宴私击鞠无虚日尝命乐工杨花飞奏水调词进酒花飞惟唱南朝天子好风流一句如是数四上悟覆杯赐金帛此又一句七字然既曰命奏水调词则是令杨花飞撰水调词也外史梼杌云王衍泛舟廵阆中舟子皆衣锦偶自制水调银汉曲此水调中制银汉曲也今世所唱中吕调水调歌乃造以俗呼音调异名者曲虽有尾亦各有五言两句决非乐天所闻之曲河传唐词存者二其一属南吕宫凡前段平韵后仄韵其一乃今怨王孙曲属无射宫以此知炀帝所制河传不传已久然欧阳永叔词内河传附越调亦然王孙曲今世河传乃仙吕调皆非也
　　万嵗乐唐史云明皇分乐为二部堂下立奏谓之立部伎堂上坐奏谓之坐部伎六曲而鸟歌万嵗乐居其四鸟歌者武后作也有鸟能人言万嵗因以制乐通典云鸟歌万嵗乐武后所造时宫中养鸟能人言尝称万嵗为乐以象之舞三人衣绯大袖并畵鸲鹆冠作鸟象又云岭南有鸟似鸲鹆能言名吉了【音料】异哉武后凶忍之极至闻鸟歌万嵗乃欲集庆厥躬在众人则欲速死在巳身则欲久长世无是理也按理道要诀唐时太簇商乐曲有万嵗乐或曰即鸟歌万嵗乐也又旧唐史元和八年十月汴州刘撰圣朝万嵗乐谱三百首以进今黄钟宫亦有万嵗乐不知是前曲或后曲
　　夜半乐唐史云明皇自潞州还京师夜半举兵诛韦皇后制夜半乐还京乐二曲乐府杂录云明皇自潞州入平内难半夜斩长乐门闗领兵入宫后撰夜半乐曲今黄钟宫有三台夜半乐中吕调有慢有近拍有序不知何者为正
　　何满子白乐天诗云世传满子是人名临就刑时曲始成一曲四词歌八叠从头便是断肠声自注云开元中沧州歌者姓名临刑进此曲以赎死上竟不免元防之何满子歌云何满能歌能宛转天寳年中世称罕婴刑系在囹圄间下调哀音歌愤懑梨园弟子奏宗一唱承恩羁绁缓便将何满为曲名御府新题乐府纂甚矣帝王不可妄有所好也明皇奏音律而罪人遂欲进曲赎死然元白平生交友闻见记问独纪此事少异卢氏杂説云甘露事后文宗便殿观牡丹诵舒元舆牡丹赋叹息泣下命乐适情宫人沈翘翘舞何满子词云浮云蔽白日上曰汝知书邪乃赐金臂环又薛逢何满子词云系马宫槐老持杯店菊黄故交今不见流恨满川光立成四句乐天所谓一曲四词庶几是也歌八叠疑有和声如渔父小秦王之类今词属双调两段各六句内五句各六字一句七字五代时尹鹗李珣亦同此其他诸公所作往往只一段而六句各六字皆无复有五字者字句既异即知非旧曲乐府杂录云灵武刺史李灵曜置酒坐客姓骆唱何满子皆称妙絶白秀才者曰家有声妓歌此曲音调不同召至令歌发声清越殆非常音骆遽问曰莫是宫中胡二子否妓熟视曰君岂梨园骆供奉邪相对泣下皆明皇时人也张祜作孟才人叹云偶因歌态咏娇嚬传唱宫中十二春却为一声何满子下泉须吊孟才人其序称武宗疾笃孟才人以笙歌获宠者宻传左右上目之曰吾当不讳尔何为哉指笙囊泣曰请以此就缢上悯然复曰妾尝艺歌愿对上歌一曲以泄愤许之乃歌一声何满子气亟立殒上令毉候之曰肌尚温而肠已絶上崩将徙柩举之愈重议者曰非候才人乎命其榇至乃举祜有宫词云故国三千里深宫二十年一声何满子双泪落君前其详不得而闻也凌波神开元天寳遗事云帝在东都梦一女子髙髻广裳拜而言曰妾凌波池中龙女久防宫苑陛下知音乞赐一曲帝为作凌波曲奏之池上神出波间杨妃外传云上梦艳女梳交心髻大袖寛衣曰妾是陛下凌波池中龙女卫宫防驾实有功陛下洞晓钧天之音乞赐一曲梦中为鼔胡琴作凌波曲后于凌波池奏新曲池中波涛涌起有神女出池心乃梦中所见女子因立庙池上嵗祀之明皇杂录云女伶谢阿蛮善舞凌波曲出入宫中及诸姨宅妃子待之甚厚赐金粟妆臂环按理道要诀天寳诸乐曲多有凌波神二曲其一在林钟宫云时号道调宫然今之林钟宫即时号南吕宫而道调宫即古之仲吕宫也其一在南吕商云时号水调今南吕商则俗呼中管林钟商也皆不传问诸乐工云旧见凌波曲谱不记何宫调也世传用之歌吹能招来鬼神因是久废岂以龙女见形之故相承为能招来鬼神乎荔枝香唐史礼乐志云帝幸骊山杨贵妃生日命小部张乐长生殿奏新曲未有名会南方进荔枝因名曰荔枝香脞説云太真妃好食荔枝每嵗忠州置急逓上进五日至都天寳四载夏荔枝滋甚比开笼时香满一室供奉李年撰此曲进之宣赐甚厚杨妃外传云明皇在骊山命小部音乐于长生殿奏新曲未有名防南海进荔枝因名荔枝香三説虽小异要是明皇时曲然史及杨妃外传皆谓帝在骊山故杜牧之华清宫絶句云长安回望绣成堆山顶千门次第开一骑红尘妃子笑无人知道荔枝来遯斋闲览非之曰明皇每嵗十月幸骊山至春乃还未尝用六月词意虽好而失事实今歇拍大石调皆有近拍不知何者为本曲
　　阿滥堆中朝故事云骊山多飞禽名阿滥堆明皇御玉笛采其声翻为曲子名左右皆传唱之播于逺近人竞以笛效吹故张祜诗云红树萧萧阁半开上皇曾幸此宫来至今风俗骊山下村笛犹吹阿滥堆贺方回朝天子曲云待月上潮平波灔灔塞管孤吹新阿滥即谓阿滥堆江湖尚有此声予未之闻也尝以问老乐工云属夹钟商按理道要诀天寳诸乐名堆作属黄钟羽夹钟商呼双调而黄钟羽则俗呼般渉调然理道要诀称黄钟羽时号黄钟商调皆不可晓也
　　念奴娇元防之连昌宫词云力士传呼觅念奴念奴濳伴诸郎宿自注云念奴天寳中名倡善歌每嵗楼下酺宴万众喧隘严安之韦黄裳辈辟易不能禁众乐为之罢奏明皇遣髙力士大呼楼上曰欲遣念奴唱歌邠二十五郎吹小管逐看人能听否皆悄然奉诏嵗幸汤泉时廵东洛有司濳遣从行而已天寳遗事云念奴有色善歌宫妓中第一帝尝曰此女眼色媚人又云念奴每执板当席声出朝霞之上今大石调念奴娇世以为天寳间所制曲予固疑之然唐中叶渐有今体慢曲子而近世有填连昌宫词入此曲者后复转此曲入道调宫又转入髙宫大石调
　　清平乐松窻录云开元中禁中初种木芍药得四本红紫浅红通白繁开上乗照夜白太真妃以歩辇从李龟年手捧檀板押众乐前将歌之上曰焉用旧词为命年宣翰林学士李白立进清平调词三章上命梨园弟子约格调抚丝竹促龟年歌太真妃笑领歌意甚厚张君房脞説指此为清平乐曲按明皇宣白进清平调乃是令白于清平调中制词葢古乐取声律髙下合为三曰清调平调侧调此谓三调明皇止令就择上两调偶不乐侧调故也况白词七字絶句与今曲不类而尊前集亦载此三絶句止目曰清平调然唐人不深攷妄指此三絶句耳此曲在越调唐至今盛行今世又有黄钟宫黄钟商两音者欧阳烱称白有应制清平乐四首往往是也
