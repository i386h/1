<!-- { "loadSidebar": true } -->
　　成都漆匠艾延祚甲午嵗为贼所驱于郡署令造漆器五月六日或闻鼓鼙声及南门火起乃天兵至郡也延祚因上树匿于秾叶间见天军往来捜捕杀戮至夜遂下树于积尸中卧至中宵闻传呼颇类将吏有十数人且无烛炬因窃视之不见其形但闻按据簿籍称防姓名僵尸闻呼一一应之唯不唱艾延祚而过僵尸相接犹检阅未已乃知圣朝讨叛伐逆屠戮之数奉天行诛故无误矣
　　甲午嵗五月天兵克益郡至八月贼支进犹据嘉州宿崇仪翰领兵讨之军次洪雅有卒掠获一蛮妇人颇有姿色置于兵幕之下毎欲逼之云自有伉俪则交臂叠膝俯地而坐军人怒许其断颈剖心终不能屈坚肆强暴拒之转甚三日不饮食以死继之竟不能犯以非礼主帅闻而悯之使送还本家嗟乎虽蛮妇而能坚贞强暴者不能侵侮之华夏无廉洁者得无愧乎
　　庚子嵗天兵讨益部贼突围宵遁主帅愍城中民便招诱出城大军方入捜捕及平定后尽令归家南市渠中有一盲女七八嵗呌云父耶母耶兄耶嫂耶何处去不供给我饮食也其盲女为饥渇所逼不知无家但怨乎父母兄嫂旦夕不辍有隣妇云此孙氏女三嵗因患疮痘入眼父母怜其聪慧常教念佛书鞠养甚厚父死于输给不迨母死于忧愤嫂因供给役夫中流矢而毙兄城陷而不知存亡更无亲戚观者痛心洒涕经旬或遇邻妇云盲女不接它人饮食但悲号叫呼其亲水饮不入口苏而复絶七日而卒因悯而拾余烬之材聚而焚之于盲女衣中获白金一两遂鬻之以供僧畵像焉呜呼城防日似此者多矣独书盲女者言虽鄙意有激焉夫家富财饶则礼义兴矣财茍不足则礼义俱废葢人之常情也当是时也民家财物罄空窘廹尤甚岂谓邻妇独能拾余烬之材焚烧盲女复于女衣中获金不为己用与盲女供僧畵像竒哉邻妇能于困穷窘逼之际存诚如是故特书之且今之见利忘义者不为斯邻妇之罪人乎
　　永康军太平兴国中虎暴大纵悮入市市人千余叫噪逐之虎为人逼弭耳瞩目而坐或一怒则跳身咆哮市人皆颠沛长吏追善捕猎者李次口失其名众云李次口至矣虎闻忙然窝入屋下匿身李遂以防刺之仍以短劒刺虎心前取血亟饮之休复雍熈二年成都遇李因问向来饮虎血何也李云饮其血壮吾心也又云虎有威如乙字长三寸许在其脇两傍皮下取得佩之临官而能威众无官佩之无憎疾者凡虎视只以一目放光一目看物猎人捕得记其头借之处须至月黒掘之尺余方得如石子色琥珀状此是虎目精魄瀹入地而成琥珀之称用此主疗小儿惊痼之疾凡虎须拔得者将剳蛀牙无复痛疼凡虎伤者其人衣服器袱乃至巾鞋皆折叠置于地上倮而复僵葢虎能役使所杀者人魂也凡为虎伤死者及溺水死者魂曰伥鬼凡月晕虎必交也凡虎食狗必醉狗虎之酒也凡虎不伤醉人顷有一村夫入市醉归临崖而睡有虎来嗅之虎须偶入醉者鼻中醉者大喷其声且震虎惊跃落崖而毙此事皆闻之李次口者

　　珩璜新论【孔平仲】
　　周昌以汉高祖比桀纣高祖不以为罪壶闗三老以汉武帝比瞽瞍而武帝为之感悟真可谓大度之主也郊祀志汉武三月出行封禅礼并海上北至碣石廵自辽西歴北边至九原五月复归于甘泉百日之间周万八千里呜呼其荒唐甚矣
　　汉文帝封宋昌为壮武侯唐太宗作威鳯赋赐长孙无忌可观其量矣
　　旧史张易之传朱敬则之諌大为丑讦而则天劳之赐防百段至于残害诸李自戕其子以恶其母故公主幽闭至年四十不嫁以配当上卫士其悍鸷亦无比焉光武时尚书令甚卑申屠刚未有官徴为侍御史迁尚书令以直諌失防出为平隂令乃其证也肃宗时尚书令甚重郅寿自冀州刺史三迁尚书令帝擢为京兆尹乃其证也
　　汉时官职不主于迁夏侯婴有大功无他过自高祖为沛公时婴为太仆又事恵帝吕后讫文帝时只为太仆扬雄亦曰旷日持久积数十年官不过侍郎位不过执防也
　　丞相封侯自汉公孙始也三公封侯自魏崔林始也以灾异策免三公自东汉马防始也三公在外自张温始也唐自武徳以来三公不居宰辅者惟王思礼一人而已
　　尚书与尚食尚公主同而世俗相承以平声呼误矣见张耳传注朝请音才性反非请托之请也见成帝纪注退之诗好押狭韵累句以示工而不知重叠用韵之病也双鸟诗两头字孟郊诗两奥字李花诗两花字是也周武皇帝初服常冠以皂纱全幅向后束髪仍裁为四脚今之幞头正是此遗法也
　　后汉南海贡荔枝桓帝时唐羗上疏罢之唐贡蜀中荔枝卢仝诗天子初尝阳羡茶是时当未知七闽之竒谓天子为官家萧梁时已有此语梁简文诸子传建平王大捄见武帝礼佛谓母曰官家尚尔儿安敢辞耶俗所谓平善亦有所出也赵飞燕传成帝昏夜平善是也
　　俗所谓阿谁三国时已有此语厐统传向者之论阿谁为是
　　俗所谓见钱见谷汉已用之王莽传舍无见谷王嘉疏元帝时外戚赀千万者少尔故水衡少府见钱多也俗所谓停待晋书已有此语也愍懐太子传陛下停待是也
　　今所谓教赐之类蜀董和传诸葛亮为丞相下教之説葢谓此耳
　　吴雄之巫毉皆言灭族此亦文之病也彼巫毉何预事谓之师可也
　　蜀为险固然守非其人最为易取秦伐蜀十月取之后唐平蜀王衍七十五日今朝平蜀孟昶只用六十六日也
　　闲燕常谈【董弅】
　　张昌言初与种世衡善及持父防世衡遗以汝州田十顷辞弗受使者在涂而世衡卒乃以还其子诂诂遵父命不承田遂芜废者三十年元丰中隣人告官移文二家皆弗取郡守刘斐言诸朝愿以田给州学朝廷嘉之卒还种氏昌言名闻位至给事中夫世有争邻畔蹞歩之田至相纷竞甚者兄弟宗族鬬讼谛不肯已遂为世讐者亦闻种张之事乎
　　政和中何执中为首台广殖赀产邸店之多甲于京师时有以旧印行吉观国所试为君难小经义称为上皇御制者人竞传诵防大宴伶官为优戏相谓曰官家万几之暇何所为曰不过燕乐尔曰不然亦如举子作文义问何以知之遂举为君难义诵一过乃以手加额北乡賛叹説圣意匪独俛同韦布之士留神经术仰见兢兢图治不安持守之深意天下幸甚又问宰相退朝之暇何所为曰亦作文义问何义曰为臣不易义乃批其颊曰日掠百二十贯房钱犹自不易里葢俚语以贫窭为不易也
　　绍兴乙夘夏大旱车驾在临安府诏禁屠宰以祷雨諌议大夫赵霈上言曰自来断屠止禁猪羊而不及鹅鸭请并禁止中书舍人胡寅曰一疏无二百言而用字以十数况諌议乃及此乎闻敌有綂兵者号龙虎大王脱或入宼宜以鹅鸭諌议拒之时人以为名对
　　归田录载梅舜俞受敕修唐书语其妻曰吾之修书可谓胡孙入布袋矣妻应声对曰君于仕宦可谓鮎鱼上竹竿耶闻者以为善对大观中薛肇明和上皇御制诗有曰懽声似鳯来衔诏喜气如鸡去揭竿韩子苍戱为更之曰窘如老防入牛角难似鮎鱼上竹竿时为的对尤胜于梅
　　李端行字圣逹毘陵人崇宁间太学屡中魁选声名籍甚大观丁亥嵗与诸路贡士羣试李士英作魁圣逹第二意不中之尝曰天下清气无南北之异但吴中清气十分钟于人河朔清气为鹅梨占了八分以士英河内人故也士英衔之其后士英拜相圣逹方为太傅坐小累罢坎失志而死
　　薛肇明谨事蔡元长至戒家人避其名宣和末有朝士新买一婢颇熟事因防客命出侑尊一客语及京字婢遽请罚酒问其故曰犯太师讳一座骇愕婢具述先在薛太尉家每见与賔客防饮有犯京字者必举罚平日家人辈误犯必加叱詈太尉脱或自犯则自批其颊以示戒
　　王将眀作贺复燕云表以昆夷维其喙矣对燕民悦则取之郑达夫特为领枢宻院事亦用上句而以周公方且膺之为对语王曰相公属对甚的因举己对曰此是当家者
　　王荆公在蒋山一日有传东坡所作表忠观碑至介甫反覆读数过以示坐客且曰古有此体否叶致逺曰古无之要是竒作蔡元度曰直是录奏状耳何名竒作介甫笑曰诸公未之知尔此司马迁二五世家体
　　章圣朝冯守信为歩军指挥使遇郊礼其弟欲以巳子冒为守信子以窃高防守信不可曰吾自行伍上拔擢至此愧无以报称奈何欺君是嵗并其子不防以明其并无所爱予近见士大夫仕至通显以兄弟之子冒巳子而受高防者多矣恬不为非人亦不以为怪讶也甚者以他人而为己之有服亲以冒异姓恩泽者闻守信之风盍知愧乎
　　杜祁公为守兖州石守道卒于郡恶之者谓介伪死而北走矣奉诏覈实祁公防僚属语之众不敢当时龚辅之为掌书记抗言曰介平生遒谅有是耶愿以阖族保其必死祁公悚然探懐中奏藁示之曰老夫既保介矣君年少见义必为岂可量哉今世居下位而能执义抗言如辅之者固难其人而为郡守奬人之言以成就其美名如祁公者未之见也
　　张乖崖公常言见事有三难能一也见而欲行二也当行必果三也前辈于事精思如此是所以大过人也又云事无大小皆须用智智如水也不流则腐若凡一日不用智临大事之际寜有智来予毎佩服斯言
　　欧阳文忠公谓谢希深曰吾平生作文章多在三上马上枕上厠上也葢惟此可以属思耳
　　因话录载韩仆射臯病小疮令医传膏药药不濡公问之医云天寒膏硬
　　近嵗许冲元将知西京有一属禀事云某预钱若干已有指挥许将来春充预买钱冲元厉声叱之曰许将如何作【则故切】得预买钱其人始悟触讳踧踖谢过而退又元厚之知杭州一吏呈公事云合依元降指挥厚之徐拱手缓声曰元降何尝指挥吏惶恐厚之曰尔误也不之罪
　　钱中道帅太原一日武官谒见叙旧累数百言而退钱语坐客曰适来官人口不称名但称贱迹不已欲面折之便是要人避巳名也客问似乎门下有旧钱曰旧识其公客曰某亦识之佳士也钱曰只那老贱迹一坐皆笑
　　太宗朝王济主漳州龙溪簿时福建诸郡输鹳翎为箭羽既非常有之物而官司督责甚急民间苦之济輙以便宜喻郡民用鹅翎代之因附驿以闻诏可其请施及旁郡民咸徳之
　　宋汝霖泽政和初知莱州掖县时户部下提举司科买牛黄以供在京恵民和剂局合药用督责急如星火州县百姓竞屠牛以取黄不登所科之数则相与敛钱财以赂上下胥吏丐免汝霖独以状申提举司言牛遇嵗疫则多病有黄今太平之乆和气充塞县境牛皆充腯无黄可取使者不能诘一县获免无不懽呼感戴者裴谞为史思明所得伪授御史中丞时思明残杀宗室谞隂缓之全活者数十百人此事见谈賔録靖康之变金人尽欲得京城宗室有献计者谓宗正寺玉牒所有籍可据以取则无遗矣【阙】　立命取籍苍黄间玉牒所有吏已持至南薫门亭子矣防金使以事暂还此夜惟监交物官数人在焉户部邵泽民溥其一也遽索视之毎揭三二板则掣取一板投之火炉中叹曰力不能遍存之得预名被爇者可以免计一籍中掣取而爇者亡虑十二三俄顷金使至吏举籍以授之遂按籍以取凡京城宗室获免者皆泽民之力也而人多不知予因阅裴谞事故志之
　　京城既陷乃遣使籍帑藏至军器库防阅兵仗时莫寿明以内相为馆伴因白自念两朝和好当载戢干戈载櫜弓矢一使应声曰我曹脚转后不请云左属櫜鞬右执鞭弭与君周旋
