<!-- { "loadSidebar": true } -->
　　徐温尝自迎銮还至百家湾暴风起舟人相顾失色温乃袒裼以帛系璟首顾谓妾御曰吾善游傥溺不暇相救幸保此子言讫风浪渐息
　　叱火
　　吴卢文进迁润州节度城中火救之不息文进怒自出州门使召马步使将斩之声至火即灭
　　除夜鼓
　　吴越钱镠尝嵗除夜宴命诸子及诸孙鼓胡琴一再行遽止之曰人将以我为长夜之饮也
　　有元和风
　　南唐韩熙载为和州司马久之召为中书舍人乃始亲制诰典雅有元和之风

　　九域志【李昕】
　　梁孝王自汴州筑蓼隄至洛阳三百里
　　谷城神农尝五谷扵此名谷城
　　枌榆社汉髙祖乡社名
　　飞山越王时自海飞来
　　召伯甘棠树在陜州府置西南隅
　　龙泉在延州牧龙川多产骏马
　　华山神祠能兴云致雨
　　直市在雍州物无二价故以直市为名
　　唐李徳裕筑琉璃城于汉源
　　小陇山一名陇坻其阪九回上者七日乃至南充碧落观神龙中见黄云赤雾蓊然翳前后三日但闻斤斧之声暨雾散云敛有化宫出
　　木母冢乃丁兰母也
　　皷角山在蕲州每天欲雨即先皷角鸣
　　钱塘在余杭初为潮水所损州人华信自以私钱作塘捍海因名钱塘
　　奔牛堰在常州故老相传古有金牛奔此故以名之钟山晋永嘉元年因水有大钟从上坠水中验铭是秦时乐器因以命名
　　玉女墩在宜春每天将雨即有五色云气涌出石间居人谓之玉女披衣
　　五孝子城昔五孝子共居此城城在大名府

　　十道志【李吉甫】
　　陜州陜郡禹贡豫州之域周为二伯分陜之地即古虢国地战国时属韩秦并天下属三川郡汉元鼎中置农郡
　　汝州临汝郡禹贡豫州之域春秋时为周王畿及郑楚之地
　　郑州荥阳郡禹贡豫州之境秦兼天下为三川郡宋州睢阳郡理宋城县虞舜十二州为豫州之境周为青州之域武王封微子之邑后为齐楚魏所灭三分其地魏得其梁陈晋齐得济阴东平楚得沛梁即今州也
　　亳州谯郡置在谯县禹贡豫州之域春秋时陈国之谯邑六国时属楚秦为砀郡地汉为谯县属沛郡许州许昌郡禹贡豫州之域周为许国
　　陈州淮阳郡置在宛丘县
　　檀州宻云郡禹贡冀州之域春秋战国时并为燕地秦为渔阳郡在汉领白檀等十二县
　　妫州妫川郡禹贡冀州之域舜暨周为幽州之域春秋战国并属燕国秦并天下为上谷郡
　　阪泉在懐戎县
　　平州北平郡禹贡冀州之域舜十二州为营州之境周为幽州之地春秋时为山戎孤竹白狄肥子二国地秦兼天下为辽西郡肥如县地
　　营州栁城郡禹贡冀州之域其在十二州为营州地周为幽州春秋为山戎之地战国时属燕秦汉为辽西郡
　　渤海风俗鸷戾多气力轻奸凶
　　浮阳水所出东入海
　　鼓城县春秋鼓子之邑汉下曲阳之地
　　瀛州河间郡禹贡冀州之域舜十二州并州之境春秋时属燕国秦并天下为河间郡汉为河间国
　　博野县本汉蠡吾县地
　　莫州大安郡其地歴代所属与瀛州同唐景云二年分瀛州置
　　易州上谷郡禹贡冀州之域虞分冀州则为并州之地春秋时燕赵之分秦并天下为上谷郡地汉置涿郡今州即涿郡之故安地也
　　易县本汉故安县也
　　漆水县本汉遒县也
　　遂城战国时遂县汉之北新城
　　幽州范阳郡禹贡冀州之域虞舜十二州为幽州夏殷省并冀州复置幽州秦为渔阳上谷等五郡汉髙祖分上谷置涿郡武帝十三州为幽州

　　十三州记【黄义仲】
　　郡名
　　郡之言君也改公侯之封而言君者至尊也郡守专权君臣之礼弥崇今郡字君在其左邑在其右君为元首邑以载民故取名于君谓之郡
　　县名
　　县弦也以贞直言下体之居隣民之位不轻其誓施绵用法不曲如弦弦声近县故以取名今县字在半也
　　子男
　　县万戸以上为令则子国也千戸为长男国也今人呼县为百里子男本方百里也故言今之百里古之诸侯
　　金牛
　　昔蜀王从卒数千余出猎于褒谷之溪秦惠王亦畋于山中怪而问之以金一筐遗蜀王及报欺之以土秦王大怒其臣曰此秦得之端秦王未知蜀道乃刻石牛五头置金于尾下伪如养之者言此天牛能屎金蜀人见而信之乃令五丁共引牛成道致之成都秦始知蜀道使张仪伐之蜀王开战不胜而亡
　　治田
　　上虞县有鴈为民田春拔野草根秋啄除其秽是以县官禁民不得妄害此鸟犯则有刑无赦
　　神珠
　　僧彊叠国在天竺南佛寺三十余所其地有神珠非玉石昼夜于国中光明于日珠径一尺五寸其色正碧

　　寰宇记【乐史】
　　前溪
　　前溪乌程县南东流入太湖谓之风渚夹溪悉生箭箬后溪在市北余不亭晋车骑将军沈克家于前溪乐府有前溪曲则克之所制其词云当曙与未曙百鸟啼忩忩后宋少帝续为七曲其一曲曰忧思出门戸逢郎前溪度莫作流水心引新都舍故
　　任公溪
　　歙县有昉村俗説任昉为新安太守因行春至此爱其云溪缘源寻幽累日不返百姓因名其溪为昉溪溪旁村为昉村村旁有山近故北野县每山上石坠则不利县官县废后其事亦止大中十年刺史卢藩改曰任公村任公溪
　　玉女沙
　　缑氏有八风溪溪水南流合三交水岸有沙细润可以澡濯隋代常进后宫杂以香药以当豆屑号曰玉女沙
　　沈香浦
　　隠之罢郡见妻箧中有沈香一斤遂投石门内水中后人谓之沈香浦亦曰投香浦
　　聪明泉
　　浔阳县落星山涧有五松桥昔惠逺法师与殷仲堪席涧谈易于此而树下泉涌号聪明泉
　　汤泉
　　张勃吴录曰丹阳江乗县有汤山汤出其下大小凡六处汤涧绕其东西冬夏常热禽鱼之类入者辄烂以煮豆谷终日不熟草木濯之辄更鲜茂旧有汤泉馆今废
　　圣泉
　　蜀武阳有圣泉其水碧色患疮疾者洗之多愈投银即成金色孕妇饮之堕胎俗以为圣泉
　　神泉
　　炖煌有悬泉一名神泉出龙勒山腹梁州异物志云汉贰师将军李广利伐大宛还士众渇乏广利乃引佩刀刺山飞泉涌出三军赖以获济今有祠甚严郡侯岁谒
　　井
　　贾耽自记云滑城控白马之津迩斥卤之溢里居者井无良焉相土宜视水脉因便道求美泉得之于城阙之右鬭成八隅合为一甃
　　司命井
　　广州记曰郁林郡有石井半甘半淡通江波冬夏月常盈名曰司命井周给阖境也其井水竭即土人疫稼穑不登以为
　　鸿池
　　浚仪有鸿池魏献公射鸿于此
　　天生池
　　宕渠披衣山上有云山寺寺中有池去果州嘉陵江三十里江水或浅其池亦浅或涨其池亦涨号曰天生池
　　杜防
　　蜀之先肇于人皇之际黄帝子昌意娶蜀人女生帝喾后封其支庶于蜀始称王者自名蚕丛蜀之后主名杜宇号望帝有荆人鼈灵死其尸浮水上至汶山下又复生望帝见之用为相以已之徳不如鼈灵让位鼈灵立号开明望帝自逃之后欲复位不得死化为防每春月间昼夜悲鸣蜀人闻之曰我帝魂也名杜防又名杜宇又号子规

　　风土记【周处】
　　越俗饮宴即皷盘以为乐取太素圆盘广尺六者抱以着腹以左手五指更弹之以为节舞者应节而舞阳羡县东有太湖中有包山山下有洞穴行地中云无所不通谓之洞庭地脉
　　魏时人或问董勋云七月七日为良日饮食不同于古何也勋云七月黍熟七日为阳数故以糜为珍今此日唯设汤饼无复有糜矣
　　九月九日律中无射而数九俗尚此日折茱茰房以插头言辟除恶气而御初寒
　　蜀之风俗晩岁相与餽问谓之餽岁酒食相邀为别岁至除夕达旦不眠谓之守岁
　　七月七日其夜洒扫于庭露施几筵设酒脯时果散香粉于河鼓织女言此二星神当防守夜者咸懐私愿或云见天汉中有奕奕正白气有耀五色以此为征应见者便拜而愿乞富乞寿无子乞子唯得乞一不得兼求三年乃得言之颇有受其祚者
　　宅亦曰第言有甲乙之次第也一曰出不由里门面大道者名曰第
　　阳羡县前有大桥南北七十二丈桥中髙起有似虹形
　　潘城西北三里有歴山形似覆釡因以为名
　　卢县西三十九里有蓝山
　　稴稻之青穟米皆青白也
　　石发水苔也青绿色皆生于石也
　　南居细李四月先熟
　　甘橘之属滋味甜美特异者也有黄者有赭者谓之壶甘
　　犬则青鹯白雀飞龙虎子驯良捷警难狎易使也白鹤性警至八月白露降流于草叶上滴滴有声即鸣
　　六月有大雨名濯枝雨
　　月正元日五熏链形注曰五辛所以五藏气
　　越俗性率朴初与人交有礼封土坛祭以犬鸡祝曰卿虽乘车我戴笠后日相逢下车揖我步行君乘马他日相逢卿当下
　　每岁七月二十五日种类四集于庙扶老携防环宿其旁凡五日祠以牛彘酒鲊椎歌欢饮即还惟不用犬云

　　神境记【王韶之】
　　兰岩双鹤
　　荥阳郡西有兰岩山常有双鹤素羽皦然日夕偶形翔集传云昔夫妇俱隠此山年数百岁化成此鹤忽一旦一鹤为人所害其一鹤岁常哀鸣至今响动岩谷莫知年岁
　　黄莲
　　九疑山过半路皆行竹松下夹路有青涧涧中有黄色莲华芳气盈谷
　　灵源
　　荥阳郡西有灵源山其涧生灵芝石菌岩有紫菊
　　武陵池
　　武陵一孤山岭有池鱼鼈无不备有其七月七日乃出游岭颠族类各别
　　印渚
　　印渚山上承浮溪水从渚以上至县悉石濑恶道不可行船以下水道无险故行旅集焉晋王胡之为吴兴太守至渚中叹曰非唯使人心情开涤亦觉日月清朗传云渚次石文似印因以为名

　　西征记【戴延之】
　　石牀
　　焦氏山北数山有汉司校尉鲁恭冢前有石祠石庙四壁皆青石隐起自书契以来忠臣孝子贞妇孔子及弟子七十二人形像像边皆刻石记之文字分明又有石牀长八尺磨莹鲜明叩之声闻逺近时太尉从事中郎傅珍之谘议参军周安穆折败石床各取去为鲁氏之后所讼二人并免官
　　厄井
　　板渚津津南原上有厄井父老云汉祖与楚战败走逃匿于此井追军至见两鸠从井中出故得免厄因名厄井
　　阳渠
　　洛阳城外四面有阳渠水周公所制也
　　七山
　　河东盐池东吴坂登七山原每登一原辄峭起至五里原土平广不知所极
　　南岳
　　岣嵝山自湘川至长沙七百里九向九背然后不见禹治水登而祭之因梦夷使者遂获金简玉字之书得治水之要

　　説郛卷六十上
　　钦定四库全书
　　説郛卷六十下　　　　　元　陶宗仪　撰三辅黄图【撰人阙】
　　兔园
　　孝王好营宫室苑囿之乐作曜华宫筑兔园囿中筑有百灵山有肤寸石落猿岩栖龙岫又有鴈池池间有鹤洲凫渚其诸宫观相连延亘数十里奇果异树珍禽怪兽毕有王日与宫人宾客弋钓其中
　　斗城
　　长安故城汉之旧都髙帝七年方修长安宫城自栎阳徙居此城本秦离宫也初置长安城本狭小至惠帝更筑之周回六十五里城南为南斗形北为北斗形至今人呼汉旧京为斗城
　　阿房
　　阿房以木兰为梁以磁石为门懐刃者止之
　　未央
