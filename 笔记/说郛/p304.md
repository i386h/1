<!-- { "loadSidebar": true } -->
　　万州白太保名廷诲即致政中令讳文珂之长子也任庄宅使时权五司兼水北巡检【五司者庄宅城隍内园洛苑宫苑也】平蜀有功就除万州刺史代归殁于荆南白性好竒重道士之术从兄廷让为亲事都将不履行检屡游行于市中忽有客谓廷让曰剑客尝闻之乎曰闻曽见之乎曰未尝见客曰见在通利坊逆旅中呼为处士即剑客也可同往见之廷让如其言明日同至逆旅中见五六人席地环坐中有一人深目丰眉紫色黑黄须廷让拜黄须倨然受徐曰谁氏子至此客曰白中令侄与某同来专候起居处士黄须笑曰公尔同来可坐共饮须防将一木盆至取酒数缾满其盆各置一磁碗在面前舁一桉驴肉置其侧中一人鼓刀切肉作为大腐用酌酒于碗中每人前设一器肉廷让视之有难色黄须者一举而尽数辈亦然俱引手取肉啖之顾廷让扬眉摄目若怒色廷让强饮半碗许咀嚼少肉而已酒食罢散去廷让熟视皆狗屠角觝辈廷让与同来客独欵曲客语黄须者曰白公志士也处士幸勿形迹黄须于牀上席下取一短剑引出匣以手簸弄讫以指弹剑铮然有声廷让覩之意谓剑客尔复起再三拜之曰幸睹处士它日终愿乞为弟子黄须曰此剑凢杀五七十人皆恡财轻侮人者取首级煑食之味美如猪羊头尔廷让闻之若芒刺满身恐悚而退归以其事咨于弟廷诲贵家子闻异人竒士素所好尚且曰某如何得一见之可谋于客遂吿之客曰但备酒馔俟之明日辰巳间客果与俱来白兄弟迎接之延入白俱设拜黄须据受之饮食讫谓白曰君家有好剑否对曰有因取数十口置于前黄须一一阅之曰皆凢銕也廷让曰某房中有两口剑试取观之黄须置一于地亦曰凢銕尔再取一观之曰此可令取火筯至引剑断之两无伤缺以手挥掷若舞剑状久之吿去廷诲竒而留之黄须大率少语但应唯而已一日谓廷让曰于尔弟处借银十锭皮箧一具好马一匹捷仆二人暂至华阳回日银马却奉还白兄潜思之欲不与闻其多杀恡财者欲与虑其不返黄须果怒吿去不可留白弟逊谢之曰银马小事尔却是人力恐不中意处士指顾悉依借与之不辞上马而去数日一仆至曰处士至土壕怒行迟遣回又旬日一仆至曰到陜州处士怒遣回白之兄弟谓是剑客不敢窃议恐知而及祸逾年不至有贾客乗所借马过门者白诘之曰于华州买之契券分明卖马姓名易之矣方知其诈三数年后有入陜者见之葢素善锻者也大凡平常厚貎深衷未易轻信黄须假剑术以威人宜乎白之可欺也书之者亦铸鼎备物之象使人入山林逢之不惑尔斯亦自古欺诈之尤者也君子览之抑铸剑之类也戒之

　　小説旧闻记【柳公权】
　　元相国之镇江夏也尝秋登黄鹤楼望沅江之湄有光若残星焉乃令亲信往觇之遂棹小舟直至光所乃钓船中也询彼渔者渔者云适获一鲤光则无之亲信乃携鲤而来既登楼公命庖人剖之腹中得古镜二如古钱大一面相合背则隠起双龙虽小而鳞鬛爪角悉具既磨莹后遂常有光辉公寳之置纳巾箱中及相国薨亦亡去光启丁未岁于邺下与河南元恕愚恩话焉外王父中书令晋国公宣宗朝再启黄阁也不协比于权贵惟以公谅宰大政四方凡诸所碍于德刑者必固争不允由是征镇忌焉而志尚典籍虽门施行马庭列鳬钟而寻绎未尝倦于永宁里第别搆书斋每退朝独处其中愉愉如也大中三年因请假将入斋惟所爱卑脚大花鸭从既啓扉而花鸭连衔公衣却行叱去复至既入阁花鸭仰视吠转急公亦疑之乃于匣中拔千金剑按于膝上向空祝之曰若有异类隂阳物可出相示吾乃大丈夫岂慑于若而相迫耶言讫倐有物梁上坠地乃人也朱发衣短褐衣色貎黝痩顿首连拜惟曰死罪公止之且询其来及姓名对曰李寿卢龙塞人也或有厚赂寿令不利于公寿上感钧化复为花鸭所惊形不能匿今公若贳寿万死罪愿以余生服事台鼎公曰待汝以不死公遂命元从都押衙傅存之明日诘旦有妇人至第门服装单急曳履而抱持襁婴请于阍曰幸为呼李寿出乃其妻且曰讶君稍迟昨夜半自前来相见耳遂与寿同止及公薨寿尽室亡去著作舅氏昔年于语鼎臣兄弟余不敢隆盛列故于一日之三水曰夫积仁可以经邦家厚德可以质幽显晋国公天纵度岳生炳灵文则振起国风武则式遏戎丑故得光辅王室至于雍熈实中兴贤相也寿璅尚服义风九土苍生固受恩宥之赐矣
　　秘书省内有落星一石薛少保画鹤贺监草书郎余庆畵凤相传号为四絶元和中韩公武为秘书监挟弹中一鹤之眼时谓之五絶又省之东即义威卫荒秽摧毁其大防逼校正院南对御史台有人嘲之曰门缘御史塞廊被校书侵

　　广陵妖乱志【郑廷诲】
　　高骈末年惑于神仙之説吕用之张守一诸葛殷等皆言能役使鬼神变化黄白骈酷信之遂委以政事用之等援引朋党恣为不法其后亦虑多言者有所漏泄因谓骈曰髙真上圣要降非难所患者学道之人真气消亏灵贶遂絶骈闻之以为信然乃谢絶人事屏弃妾媵賔客将吏无复见之有不得已之故则遣人洗浴斋戒诣紫极宫道士辟除不祥谓之解秽然后见之拜起才终已复引出自此内外拥隔纪纲日紊用之等因大行威福旁若无人岁月既深根蔕遂固用之自谓磻溪真君张守一是赤松子诸葛殷称将军有一萧胜者谓之秦穆公驸马皆云上仙遣来为令公道侣其鄙诞不经率皆如此江阳县前一地祗小庙用之贫贱时常与妻寓止巫舍凡所动静祷而后行及得志谓为助遂修崇之回廊曲室妆楼寝殿百有余间土木工饰尽江南之选毎军旅大事则以少牢祀之用之守一皆云神遇骈凡有宻请即遣二人致意焉中和元年用之以神仙好楼居请于公廨邸北跨河为迎仙楼其斤斧之声昼夜不絶费数万缗半岁方就自成至败竟不一游扃鐍俨然以至灰烬是冬又起延和阁于大防之西凡七间髙八丈皆饰以珠玉绮窓绣户殆非人工每旦焚名香列异寳以祈王母之降及师铎乱人有登之者于藻井垂莲之上见二十八字云延和高阁上干云小语犹疑太乙闻烧尽降真无一事开门迎得毕将军此近诗妖也用之公然云与上仙来徃每对骈或叱咄风云顾揖空中谓见羣仙来徃过于外骈随而拜之用之指画纷纭畧无媿色左右稍有异论则死不旋踵矣见者莫测其由但膺不敢出口用之忽云后土夫人灵仇遣使就某借兵马并李筌所撰太白阴经骈遽下两县率百姓苇蓆数千领画作甲马之状遣用之于庙庭烧之又以五彩牋冩太白阴经十道置于神座之侧又于夫人帐中塑一绿衣年少谓之韦郎庙成有人于西庑栋上题一长句诗曰四海干戈尚未宁谩劳淮海冩仪形九天女犹无信后土夫人岂有灵一带好云侵髩绿两行巍岫拂眉靑韦郎年少躭闲事案上休看太白经好事者竞相传诵是岁诏于广陵立骈生祠并刻石颂差州人采碑材于宣城及至扬子院用之一夜遣人密以健牯五十牵至州南凿垣架濠移入城内及明栅缉如故因令扬子县申府昨夜碑石不知所在遂悬购之至晩云被神人移置街市骈大惊乃于其旁立一大木柱上以金书云不因人力自然而至即令两都出兵仗鼔乐迎入碧筠亭至三桥拥閙之处故埋石以碍之伪云人牛拽不动骈乃朱篆数字帖于碑上须臾去石乃行观者互相谓曰碑动也识者恶之明日扬子有一村妪诣知府判官陈牒云夜来里胥借耕牛牵碑悮损其足远近闻之莫不絶倒比至失守师铎之众竟自坏墉而进常与丞相郑公不叶用之知之忽曰适得上仙书宰执之间有阴图令公者使一侠士来夜当至骈惊悸不巳问计于用之用之曰张先生少年时尝学斯术于深井里聂夫人近日不知肯更为之否若有但请此人当之无不虀粉者骈立召守一语之对曰老夫久不为此戏手足生疎然为令公有何不可及期衣妇人衣匿于别室守一寝于骈卧内至夜分掷一铜鐡于阶砌之上铿然有声遂出皮囊中彘血洒于庭戸檐宇间如格鬭之状明日骈泣谢守一曰仙公再生之恩真枯骨重肉矣乃躬辇金玉及通天犀带以酬其劳又有萧胜者亦用之党也纳五百金赂于用之用之曰尔何欲曰欲得知盐城监耳乃见骈为求知盐城监骈以当任者有绩与夺之间颇有难色用之曰用胜为盐城者不为胜也昨得上仙书云有一寳剑在盐城井中须一灵官取之以胜上仙左右人欲遣去耳骈俛仰许之胜至监数月遂匣一铜匕首献于骈用之稽首曰此北帝所佩者也得之则百里之内五兵不敢犯骈甚异之遂饰以寳玉常置坐隅时广陵久雨用之谓骈曰此地当有火灾郭邑之间悉合灰烬近日遣金山下毒龙以少雨濡之自此虽无大段烧爇亦未免小小惊动也于是用之每夜密遣人纵火荒祠坏宇无复存者骈尝授道家秘法用之守一无増焉因刻一青石如手板状隠起龙蛇近成文字玉皇授白云先生髙骈潜使左右置安道院香几上骈见之不胜惊喜用之曰玉皇以令公焚修功着特有是命计其鸾鹤不久当降某等此际谪限已满便应得陪幢节同归真境也他日瑶池席上亦是人间一故事言毕欢笑不巳遂相与登延和阁命酒肴极欢而罢后于道院庭中刻木为鹤大如小驷羁辔中设机棙人或逼之奋然飞动骈尝羽服跨之仰视空濶有飘然之思矣自是严斋醮飞炼金丹费耗资财动逾万计日居月诸竟无其验
　　吕用之鄱阳安仁里细民也性桀黠畧知文字父璜以货茗为业来往于淮浙间时四方无事广陵为歌钟之地富商大贾动逾百数璜明敏善酒律多与羣商游用之年十二三其父挈行既慧悟事诸贾皆得欢心时或整履摇箑匿家与奴婢等居数嵗璜卒于家干符初羣盗攻剽州里遂他适用之既孤且贫其舅徐鲁仁周给之嵗余通于鲁仁室为鲁仁所逐因事九华山道士牛徽徽自谓得道者也用之降志师之传其驱役考召之术徽既死用之复客于广陵遂縠巾布褐用符药以易衣食岁余丞相刘公节制淮左有蛊道寘法者逮捕甚急用之惧遂南渡时高骈镇京口召致方伎之士求轻举不死之道用之以其术通于客次逾月不召诣渤海亲人俞公楚公楚竒之乃为儒服目之曰江西吕巡官因间荐于渤海及召试公楚与左右附防其术得验寻署观察推官仍为制其名因字之曰无可言无可无不可也自是出入无禁初专方药香火之事明年渤海移镇用之固请戎服遂署右职用之素负贩久客广陵公私利病无不详熟鼎灶之暇妄陈时政得失渤海益竒之渐加委任先是渤海旧将有梁纉陈拱冯绶董仅公楚归礼日以疎退渤海至是孤立矣用之乃树置私党窥伺动息有不可去者则厚以金寳悦之左右羣小皆市井人见利忘义上下相蒙大逞妖妄仙书神符无日无之更迭唱和罔知愧耻自是贿赂公行条章日紊烦刑重赋率意而为道路怨嗟各怀乱计用之惧其窃发之变因请置巡察使采聴府城密事渤海遂承制授御史大夫充诸军都巡察使于是召募府县先负罪停废胥吏隂狡凶狠者得百许人厚其官佣以备指使各有十余丁纵横闾巷间谓之察子至于士庶之家呵妻怒子密言隠语莫不知之自是道路以目有异已者纵谨静端黙亦不免其祸破灭者数百家将校之中累足屏气焉
