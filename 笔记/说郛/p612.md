<!-- { "loadSidebar": true } -->
　　三防　其法贵如一字上濶下狭两边者连丁之状向两角中间者据中而起蒂萼相接不可不相接接不可断续也故诗曰三防加丁上举房自此全落毛冲断却蒂萼不相连
　　四向　其法有自上而下者有自下而上者有自右而左者有自左而右者须布左右上下取焉
　　五出　其法须是不尖不圆随笔而偏分折如花开七分则全露如半开则见其半正开者则见其全不可无分别也
　　五萼　其法须分别圆尖要识中随花成上下掩映莫相同
　　六枝　其法有偃仰枝覆枝从枝分枝折枝凡作枝之际须是逺近上下相间而发庶有生意也故诗曰六位须分别毋令写处同有人能识此何必觅春工
　　七须　其法须是劲其中劲长而无英侧六茎短而不齐长者乃结子之须故不加英噉之味酸短者乃从者之须故加英防噉之味苦诗曰举须如虎须七茎有等殊中茎结青子六短就成虚
　　八结　其法有长梢短梢嫩梢叠梢交梢孤梢分梢怪梢须是用木而成随枝而结若任意而成无体格也九变　其法一丁而蓓蕾蓓蕾而萼萼而渐开渐开而半拆半拆而正放正放而烂漫烂漫而半谢半谢而荐酸诗曰九变如终始从丁次第开正开还识谢飘落委苍苔
　　十种　其法有枯梅新梅繁梅山梅疎梅野梅宫梅江梅园梅盘梅其木不同不可无别也诗曰十种梅花木须慿墨色分莫令无辨别写作一般春
　　三十六病枝成指撚落笔再填停笔作节起笔不颠枝无生意枝无后先枝老无刺枝嫩刺连落花多片画月取圆树老花繁曲枝重叠花无向背枝无南北雪花全露参差积雪写景无景有烟有月老榦墨浓亲枝墨轻过枝无花枯枝无藓挑处卷蚩圏花太圎隂阳不分賔主无情花大如桃花小如李弃条写花当防起蘂树轻枝重花并犯忌阳花犯少隂花过取奴花并生二本并举
　　画梅总论　木清而花痩梢嫩而花肥交枝而花繁累累分梢而萼疎蘂疎一为树二为体三为梢长如箭短如防宇宙高而结顶地步窄而无尽若作临崕傍数枝枝怪花疎只欲半开若作疎风洗雨枝闲花茂只看离披烂熳若作披烟带雾枝嫩花茂只要含笑盈枝若作临风带雪榦老枝稀只要墨拨淡荡花闲若作停霜映日森空峭直只要花细香舒学者须要审此梅有数家之格或有疎而娇或有繁而劲或有老而媚或有清而健岂有类哉有生山岑者有生山谷者有生篱落者有生江湖者其枝疎宻长短各异不可不推
　　华光指迷　凡作花萼必须丁防端楷丁欲长而防欲短须欲劲而萼欲尖丁正则花正丁偏则花偏枝不可对发花不可并生多而不繁少而不亏枝枯则欲其意稠枝曲则欲其意舒花须相合枝须相依心欲缓而手欲速墨须淡而笔欲干叶须圆而不类杏枝欲痩而不类栁似竹之清如松之实斯成梅矣
　　又
　　画梅别理　或问云须不下数十茎今写其七何也公曰花须少者梅禀少阳之气而成霜露之姿偶独发其七耳或又曰花或有六出者今独写其五叶岂有况乎公曰四出者六出者独谓疎梅乃村野人接之荆棘树上今或杂而受气不清使其然乎五出者禀中和之气有自然之性故写者取此弃彼或曰信矣梅为木不公又曰梅为木不下一二丈小者此类尽令人作图障才数花梢根皆具或有加山坡水石之类岂不失其本真乎
　　又
　　梅有四字叠花如品字交枝如义字交木如桠字结梢如爻字枝小有花多花少则不繁枝细嫩而不怪枝多花少言其气之全也枝老而花大言其气之壮也枝嫩花细言其气之微也梅有高下尊卑之别有大小贵贱之辨有疎宻轻重之象有间濶动静之用枝不得并发花不得并生眼不得并防木不得并接枝有文武刚柔相合花有大小君臣相对条有父子长短不同蘂有夫妻隂阳相应其木不一当以类推















　　画竹谱【李衎】
　　文湖州授东坡诀云竹之始生一寸之萌耳而节叶具焉自蜩腹蛇蚹至于剑防十寻者生而有之也今画竹者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兎起鹘落少纵则逝矣坡云与可之教予如此予不能然也夫既心识所以然而不能然者内外不一心手不相应不学之过也且坡公尚以为不能然者不学之过况后之人乎人徒知画竹者不在节节而为叶叶而累抑不思胸中成竹从何而来慕逺贪高逾级躐等放弛情性东抺西涂便为脱去翰墨蹊径得乎自然故当一节一叶措意于法度之中时习不倦真积力久至于无学自信胸中真有成竹而后可以振笔直遂以追其所见也不然徒执笔熟视将何所见而追之耶茍能就规矩绳墨则自无瑕纇何患乎不至哉纵失于拘久之犹可逹于规矩绳墨之外若遽放逸则恐不复可入于规矩绳墨而无所成故学者必自法度中来始得之画竹之法一位置二描墨三承染四设色五笼套五事殚备而后成竹粘帧矾绢本非画事茍不得法虽笔精墨妙将无所施故并见附于此粘帧先须将帧干放慢靠墙壁顿立平稳熟煮稠面糊用防刷刷上看照绢边丝缕正当先贴上边再看右边丝缕正当然后贴上次左边亦如之仍勿动直待干彻用木楔楔将下一边用鍼线宻缝箭杆许一杖子次用麻索网罗绷紧然后上矾毕仍再紧之
　　矾绢不可用眀胶其性太紧绢素不能当久则破裂须紫色胶方妙
　　又云凡春秋隔宿用温水浸胶封盖勿令尘土得入眀日再入沸汤调开勿使见火见火则胶光出于绢上矣夏月则不须隔宿冬月则浸二日方开别用净磁器注水将眀净白矾研水中尝之舌上微涩便可太过则绢涩难落墨仍看绢素多少斟酌前项浸开胶矾水相对合得如淡蜜水微温黄色为度若夏月胶性差慢颇多亦不妨再用稀绢滤过用刷上绢隂干后落墨近年有一种油丝绢并药粉绢先须用热皀荚水刷过候干依前上矾
　　一位置须看绢幅寛窄横竖可容几竿根梢向背枝叶逺近或荣或枯及土坡水口地面高下厚薄自意先定然后用朽子朽下再看得不可意且勿着笔再审看改朽得可意方始落墨庶无后悔然画家自来位置为最难盖凡人情尚好才品各各不同所以虽父子至亲亦不能授受况笔舌之间岂能尽之惟画法所忌不可不知所谓冲天撞地偏重偏轻对节排竿鼓架胜眼前枝后叶此为十病断不可犯余当各从己意
　　冲天撞地者谓梢至绢头根至绢末阨塞填满者偏轻偏重者谓左右枝叶一边偏多一边偏少不停趁者对节者谓各竿节节相对
　　二描墨握笔时澄心静虑意在笔先神思専一不杂不乱然后落笔须要圆劲快利仍不可太速速则失势亦不可太缓缓则痴浊复不可太肥肥则俗恶乂不可太痩痩则枯弱起落有准的来去有逆顺不可不察也如描叶则劲利中求柔和描竿则婉媚中求刚正描节则分断处要连属描枝则柔和中要骨力详审四时荣枯老嫩随意下笔自然枝叶活动生意臭定若待设色而后成竹则无复有画矣
　　三承染最是紧要处须分别浅深翻正浓淡用水笔破开时忌见痕迹要如一段生成发挥画笔之功今在于此若不加意稍有差池即前功俱废矣法用番中青黛或福建螺青放盏内入稠胶杀开慢火上焙干再用指面旋防清水随防随杀不厌多时愈杀则愈眀净看得水脉着中醮笔承染嫩叶则淡染老叶则浓染枝节间深处则浓染浅处则淡染更在临时相度轻重
　　四设色须用上好石绿如法入清胶水研淘出分五等除头绿麄恶不堪用外二绿三绿染叶面色淡者名枝条绿染叶背及枝干更下一等极淡者名绿花亦可用染叶背枝干如初破箨新竹须用三绿染节下粉白用石青花染老竹用藤黄染枯竹枝榦及叶梢笋箨皆土黄染笋箨上斑花及叶梢上水痕用檀色防染此其大略也若夫对合浅深斟酌轻重更在临时
　　调绿之法先入稠胶研匀别煎槐花水相轻重和调得所依法濡笔须轻薄涂抹不要厚重及有痕迹亦须嵌墨道遏截勿使出入不齐尤不可露白若遇夜则将绿盏以尽水出胶了放干眀日更依前调用若只如此经宿则不可用矣
　　五笼套此是画之结里尤须缜宻后设色干了子细看得无缺空漏落处用干布净巾着力拂拭恐有色脱落处随便补治匀好除叶背外皆用草汁笼套叶背只用澹藤黄笼套
　　草汁之法先将好藤黄浸开却用杀开青螺汁看深浅对合调匀便用若隔夜则不堪用若暑月经半日则不堪用矣
　　往嵗逺使交趾深入竹郷究观诡异之产于是辨析疑似区别品彚不敢尽信纸上语苦志考订嗒忘余之与竹庶几得之蓟丘李衎









　　墨竹谱【管夫人】
　　墨竹位置一如画竹法但榦节枝叶四者若不由规矩徒费工夫终不能成画也凡濡墨有深浅下笔有重轻逆顺往来须知去就浓淡麄细便见荣枯乃要叶叶着枝枝枝着节山谷云生枝不应节乱叶无所归须一笔笔有生意一靣靣得自然四面团栾枝叶活动方为成竹然古今作者虽多得其门者或寡不失之于简略则失之于繁杂或根榦颇佳而枝叶谬误或位置虽当而向背乖方或叶似刀截或身如板束麄俗狼藉不可胜言其间纵有稍异常流仅能尽美至于尽善良恐未暇独文湖州挺天纵之才比生知之圣笔如神助妙合天成驰骋于法度之中逍遥于尘垢之外纵心所欲不逾凖绳故一依其法布列成图庶后之学者不防于俗恶知所当务焉
　　一画竿若只画一二竿则墨色且得从便若三竿之上前者色浓后者色淡若一色则不能分别前后矣然后梢至根虽一节节画下要笔意贯穿梢头节短渐渐放长比至节根渐渐放短每竿须要墨色匀停行笔平直两边如界自然圆正若拥肿偏邪墨色不匀间麄间细间枯间浓及节空匀长匀短皆文法所忌断不可犯颇见世俗用蒲絟槐皮或叠纸濡墨画竿无问根梢一様麄细又且板平全无圆意但堪发笑学者切忌不宜仿效
　　二画节立竿既定画节为最难上一节要覆盖下一节下一节要承接上一节中间虽是断离却要有连属意上一笔两头放起中间落下如月少弯则便见一竿圆混下一笔看上笔意趣承接不差自然有连属意不可齐大不可齐小齐大则如旋环齐小则如墨板不可太弯不可太逺太弯则如骨节太逺则不相连属无复生意矣
　　三画枝各有名目生叶处谓之丁香头相合处谓之雀爪直枝谓之钗股从外画入谓之垜叠从里画出谓之迸跳下笔须要遒健圆劲生意连绵行笔疾速不可迟缓老枝则挺然而起节大而枯痩嫩枝则和柔而婉顺节小而肥滑叶多则枝覆叶少则枝昂风枝雨枝触类而长亦在临时转变不可拘于一律也尹白郓王随枝画断节既非文法今不敢取
　　四画叶下笔要劲利实按而虗起一抹便过少迟缓则钝厚不铦利矣然写竹者此为最难亏此一功则不复为墨竹矣法有所忌学者当知麄忌似桃细忌似栁一忌孤生二忌并立三忌如乂四忌如井五忌如手指及似蜻蜓翻正向背转侧低昂雨打风翻各有态度不可一例抹去如染皀绢无异也




　　说郛卷九十一
　　钦定四库全书
　　説郛卷九十二上　　　　元　陶宗仪　撰画史【米芾】
