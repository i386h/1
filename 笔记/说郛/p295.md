<!-- { "loadSidebar": true } -->
　　苏侍郎由黄门谪知汝州因游天庆观见殿上壁畵甚精问之乃呉道子笔也而殿稍不完因施已俸新之工毕于殿脊上火珠中见有书字葢记建殿年月后有书曰某年月日有姓苏人重修及其时正黄门修时也然则人之行止岂偶然哉
　　黄州有小蛇首尾相类因谓两头蛇余视之其尾端葢类首而非也土人言此蛇老蚯蚓所化无甚大者其大不过如大蚓行不类蛇宛转甚钝又谓之山蚓
　　杨国寳学士荥阳人以文行称元祐中任开封府推官一家大小十余口死几尽国寳最后亦卒先是国寳有妹孀依其兄以居妹有庖婢一日忽如病心狂语终日不休语颇凶恠或取上为丘坟状守之而哭人以为不祥劝杨逐之杨不听时某与杨同馆供职时杨方防一女一日谓余曰余夜梦一蛇首有冠余素闻蛇身而冠谓之丧门大不祥心知杨之祸未已也不欲言之已而果然
　　田京待制将取幞头戴之有蛇出幞头下或言蛇戴幞头丧门也不数日京死
　　京师有富家子少孤专财羣无頼百方诱导之而此子甚好看弄影戏每弄至斩关圣辄为之泣下嘱弄者且缓之一日弄者曰闗圣古猛将今斩之其鬼或能祟请既斩而祭之此子闻甚喜弄者乃求酒肉之费此子出银器数十至日斩罢大陈饮食如祭者羣无頼聚享之乃白此子请遂散此器此子不敢逆于是共分焉旧闻此事不信近见事有类是事聊记之以发异日之笑黄州雨后泥中有虫如细蚓长尺余土人谓之蛊言或人践之至其所践处皆坼裂又有一虫亦谓之蛊头如刬身长尺许稍萦之即断不续而北方凡屋角阴处有虫善跃而长眉目有班灶间亦有南人谓之钱驼儿疑诗所谓伊威
　　黄州窻壁间有大蜘蛛足长三寸而腹极小行甚駃腹无丝不能为网
　　蕲州一日有赦书至乃绍圣五年五月朔受传国宝赦也郡官未知赦因请问太守其守妄人也曰此赦以近修大庆殿成耳乃是赦文中有一句云告成大庆记唐人有得友人书云改年多感即宣传云近改多感元年正类此事
　　王荆公知制诰因读张公安道旧制词见其作曹佾建节制其一聨云世载其徳有狐赵之旧勲文定厥祥实姜任之髙姓大叹伏其着题而语妙此事某见蔡卞説某舅氏李君武者少才勇以武举中第常押兵之防州行峡路暮投一山驿驿吏曰从前此驿不宿客相传堂中夜有恠物君武少年气豪健不顾遂宿堂中至半夜忽有物自天窻中下类大飞鸟左右击搏君武扪常所弄铁鞭挥击俄中之遂堕地乃盆覆之至天明发盆视之乃一大水鸟如雏鹤细视之乃有四目因毙之自后驿无恠
　　世传王魏公当国时玉清宫初原丁崖相令大具酒食列幕次以饮食游者后游者多诣丁诉玉清饮食官视不谨多薄恶不可食丁至中书言于魏公公不荅丁三四言终无所云丁色变问相公何以不荅公曰此地不是与人理会馒头夹子处
　　前辈谈经重变先儒旧説虽时有不同不敢容易非如近时学者欲变则变断以胸臆不复参考见苏侍郎说李廸与贾边过省时同落第以当仁不让于师为论题而贾解师为众与传注异时李落韵有司遂奏禀焉诏落贾而取李重变旧説也
　　近世传沈存中笔谈所载殊有佳处然其言语体势絶似魏朴王子韶葢括善二人故也
　　沈存中为客话越州鳗井事曰括视见上井时如常鳗鲡耳俄顷稍大已而縁柱而上大与柱等客曰啓内翰好麤鳗世谓无理诳人为麤谩余亦数问人説鳗井亦信神异
　　邵雍字尧夫洛阳人也不应举布衣穷居一时贤者皆与之交游为人岂弟和易可亲而喜以其学教人其学得诸易数谓今五行之外复有先天五行其説皆有条理而雍用之可以逆知来事其言屡验某在史院时曾得其著书号皇极经世论者数十卷读之不甚可晓其书中所论有配律厯及平上去入四声处莫可攷也又有周易卦图未曾见之或言雍此学无所从授而心自得也或言雍父得江邻几学士家婢而生雍婢携江氏家书数编来邵氏雍取而读之乃得此学未知信否韩魏公帅太原以多病求乡郡遂建相州之节知相州到郡疾亦未安一夕有大星殒寝堂之后家人大惊以谓不祥久之魏公方行而仆于地家人尤恶之而久之疾遂平了无一事而一日邸报至王贻永卒贻永亦建相州节星殒于相为贻永也贻永庸人方在位时言官百方撼之不能损岂知天上有物主之欤贻永所谓没兴王附马者此事见魏公侄正彦説
　　卫朴楚州人病瞽居北神镇一神祠中与人语虽若髙阔而间有深处类有道者莫能测虽病瞽而悦书遣人读而听之便达其义无复遗防每筭厯布筭满按以手畧抚之人有窃取一筭再抚之即觉其市物择其良楛虽毫厘不可欺有取其已弃者与之朴即怒曰是已尝弃矣由是人无能欺亦莫知何以能若此也颇言人未来休咎亦屡中曾布令海州沐阳来楚见监司求举状不遂因试问朴以休咎朴曰公何忧自此三年当为翰林学士矣已而信然朴年七十余卒或言朴能养性导气仙去不死也朴尝令人听其脑中有声常若滴水云仁宗时有大豪焦隐者常诣三司投状乞买璞解州盐池歳纳净利时王君贶主计曰买璞无不可者但当先自举一地界乃可焦词屈乃出叹曰措大家也有长处张文定以端明殿学士尹成都日值药市其门毉李生因市药遇一老人相与问讯老人曰张公已再镇蜀矣文定实一至老人似言其前身事也又曰今有药二粒君为我达于公或公不信未肯饵则以一粒烹水银候汞成金可无疑也李生以药献公公素好道闻之甚喜乃于府第小亭躬取水银构火投药一粒烹之既烹有声如粥沸有红光自鼎中起俄顷光罩一亭而鼎中声亦屡变火灭视鼎中烂然饼金矣公取余一粒即服之公夀八十五嵗康寜终身无疾坐而逝殡后柩有大声殆其尸解矣不然神丹在腹岂与常人同腐也某见公子恕説药金一两许公令作四指环其一公以奉其父其一与其夫人其一长子其一以自服父夫人长子皆前没金亦随葬独公者犹在恕言此时公尚无恙意今亦葬之矣某尝问恕以公居常导养之方恕亦不尽知其深妙处恕但言公自中年后即清居独居一堂每旦起即徐步周环约五里所日以是为常不见别有施为也少时服朱砂又服天门冬既老亦罢之公年八十余时某犹见之视其頥颊白腻如少年然公少年喜饮酒饮量絶人晩年病目亦其毒也公颇得彭老御内之术屡以试用公言唯一次实觉精气上遡至脑耳他时不觉也
　　世言眉毫不如耳毫耳毫不如老饕此言老人饕餮嗜饮食最年老之相也此语未必然某见数老人皆饮食至少其説亦有理内侍张茂则每食不过麄饭一盏许浓腻之物絶不向口老而安寜年八十余卒茂则每劝人必曰且少食无大饱王晳龙图造食物必至精细食不尽一器食包子不过一二枚耳年八十卒临老尤康强精神不衰王为余言食取补气不饥即已饱生众疾至用药物消化尤伤和也刘儿秘监食物尤薄仅饱即止亦年八十而卒刘监尤喜饮酒每饮酒更不食物啖少菓实而已循州苏侍郎每见某即劝令节食言食少即藏气流通而少疾苏公贬瘴乡累年近六十而传闻亦康健无疾葢得其力也苏公饮酒而不服药每与客食未饱已舍匕筯
　　世传唐张又新在李绅席上作诗赠乐妓云云雨分飞二十年当时求梦不曾眠此诗固佳然误矣夫求梦须眠不眠安得有梦
　　黄州仓有大蛇其尾之围犹如人股仓连州宅园蛇时时往来人或见之
　　有奉议郎丁綖者某同年进士也尝言其祖好道多延方士常任荆南监兵有一道人礼之颇厚丁罢官道人相送临行出一小木偶人如手指大谓丁曰或酒尽时以此投缾中丁离荆南数程野次逢故旧相与饮酒俄而壶竭丁试取木偶投缾中以纸葢缾口顷之闻木人触缾纸有声亟开视之芳酎溢缾矣不知后如何余平生所见方士道人惟见陈州有王江者真有道之士嗜酒佯狂形短而肥丫髻簪花语言不常有中理威王侍读陶守陈颇礼之数问房中之方江无所荅王问有强兵战胜之术如何江曰百战百胜不如不战其言大抵类此余外祖李少卿居陈以年徳为一乡所服常延礼江而江竟无所教李一旦谓江曰与君相知有年矣竟鎻胸臆不我教乎江曰君示钥匙余不惮开也江止无常处或神祠佛寺下里贫舎遇便宿惟持藁一束时时题所止壁作诗句又有近性宗处喜与小儿辈戏或终日小儿以狗蝇巴豆盈掬与之江随便啖食而了无他因冲部使者导从使者怒执送州杖之出曰好打好打人窥其杖处初无损也后有客自北门来云尝遇夜风雨寄宿道傍一小舎舎中惟一老翁至晓别去老人曰到陈州为传语任江客到陈城北草市王江遇之曰何不道传语乃知必任江王姓非真也自尔江稍往来他处或至亰师今不复见矣
　　鸡能司晨见于经传以为至信而未必然也某任河南夀安尉因验尸往旁县夜宿一村寺中以明日程尚逺余谓从者曰鸡鸣时上道从者曰今天寒鸡懒俟其鸣向明矣不若见星而行也余未之信明日将旦而行鸡竟未鸣在黄州时或夜月出四邻鸡悉鸣大抵有情之物自不能有常而或变也
　　先君旧説尝随侍祖父官闽有一官人家子弟秀頴美风表善作诗诗格似李长吉有一聨云细草行藤路垂阳席防风然夭卒又尝见张去华説一道人能诗一聨云窻风枯砚滴山雨慢琴弦亦颇幽竒
　　元祐中祫享诏南京张安道陪祠安道因苏子由托某撰辞免及谢得请表余撰去后见张公表到悉用余文不改一字独表内有一句云邪正昭明改之云民物阜安意不欲斥人为邪也张公髙简自居而慎如此嘉祐中韩魏公当国遣使出诸道以寛恤民力为名使既行魏公大悔之每见外来賔客必问寛恤使者不扰郡县否意恐诏使搔扰民重不安也无几皆罢之王荆公行新法每遣使其大者曰察访小至于兴水利种稻田皆遣使使者项背相望于道荆公尝言读大小雅言周文武故事而小雅第二篇便言皇皇者华君遣使臣故遣使为先务二公所见如是
　　干鹊噪而行人至蜘蛛集而百亊喜凡人小小通塞亦先有符兆不可诬也某应举时已获荐赴南省僦居省前汴上散屋中初入屋悬寝帐忽见余帐后有一黄草新防子垂下草甚劲自相纠绕成一及字余曰此乃佳兆葢闻人谓登科及也省试罢归省榜将出复至京师寓相国一乡僧院中晨起嗽口喷水门上觉水湿处隐然有字因洗视之乃四字云荣登在即也是嵗余叨忝
　　凡观人之术无他但作事神气足者不富贵即夀考但人作十事若一一中理无可议者也自难得况终身作事中理邪其次莫若观其所受此最切要升不受斗不覆即毁物理之不可移者
　　元丰七年正旦元防驾既坐辂屋忽崩玉辂遂碎守辂士压死者数人舆尸而出明年永裕晏驾此近不祥也器寛易动意形于色得少为足与好妄语者皆夭折贫贱之相余验之非一
　　某元祐中记一日因朝罢复追班宣麻乃是杨王改封徐王制时郑宏中学士在班中谓某曰穆旧为杨府官僚将往贺之但以贺者与王名正同音故不欲也意甚不足某曰王名颢不名贺也郑曰字虽不同音正类耳葢闽人颢贺同音耳此事古人亦时有之韩退之作方桥诗云可居兼可过后乃云方桥如此做是读做作佐也
