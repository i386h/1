<!-- { "loadSidebar": true } -->
　　李泌少为诗曰天覆吾地载吾天地生吾有意无不然絶粒升天衢不然鸣珂游帝都安得不富复不贵空作昂藏一丈夫
　　李泌儿时身轻能于屏风上立薰笼上行有异人见泌云此儿十五嵗又升天父母恶之闻空中异香作蒜虀发之恐其飞升上天也

　　中朝故事【尉迟偓】
　　华清宫汤泉内天寳中刻石为坐及作芙蓉仆闻说到今犹在屋水亦有全者骊山多飞禽名阿滥堆明皇帝御玉笛采其声翻为曲子名当时左右皆传唱之代说郑畋是鬼胎其母卒后与其父亚再合而生畋初亚未达遨游诸处留其妻并一婢在山观中女冠院侧及归妻已卒询其婢婢曰娘子将欲产卧之时闻空中有语曰汝须出观外无触吾清境不然吾当杀汝妻祝曰某妇人也出无归望圣者闵念分娠后乃絶殡观内道众为殡于墙外野田中矣亚以盏酒酹之是夜梦妻曰某命未尽合与君生贵子因为汚触道观为神灵所杀从此北向十里有一僧院其间只有一僧年可五十许此竒士也可往求之僧必拒讳但再三哀鸣祈之当得再奉箕箒也及寤不以为信次夕又再梦之语如初亚于是趋其院果见一桑门初谒之亦喜亚遂告之殊不顾曰我即凡人也偶出家耳岂能主幽防之事乎亚复恳求之僧怒以拄杖驱击亚甘其辱连日不去且亦不寝僧乃许之曰汝既心坚若此俟吾寻访之乃坐入定半夜后起谓亚曰事谐矣天曙先归吾当送来亚其夕归观三更中闻戸外人语即引妻来言本身已败壊此即魂耳善相保嘱之而去其妻宛如平生但恶明处二三年间乃生畋又数嵗妻乃辞去自言年数已尽合当决去涕泗而别俄不知所之

　　戎幕闲谈【韦绚】
　　赞皇公博物好竒尤善话古今异事当镇蜀时资佐宣吐亹亹不知倦焉乃语绚曰能随而纪之亦足以资于闻见绚遂操觚録之号为戎幕闲谈太和五年十一月二十三日巡官韦绚引
　　赞皇公曰余昔为太原从事覩公牍中文水县解武士彠墓前有碑元和中忽失头所在碑上有武士凡十处皆锴去之其碑髙大于华岳碑且非人力防削所及经年武相遇害
　　公又曰韩相自金陵入朝嵗余后于扬子江中见有鼈满江浮下而悉无头此时韩相在城中薨人莫知其故
　　公又曰昨循州杜相谈异颇多书示寮佐其所言初到蜀年资州有方丈石走行盘礴数亩新都县大道观老君旁泥人须生数寸见者防之俄顷又出都下诸处有栗树树叶结实食之味如李鹿头寺前水溢出及猫防相乳之妖果有蛮冦凭陵绚寻魏书述李势在蜀欲灭頴有恠异成都北乡有人望见女子入草往观之见物如人有头目而无手足能动摇不能言语又广汉马生角长寸半又马生驹一头二身六耳无目二隂一牝一牡又驴无毛饮食数日而死又江源地生草七八尺茎叶皆赤子青如牛角昨又见约令副使司马君将何令宣说蛮欲围城城门外有人见一龙与水牛鬭俄顷又说皆灭李树上皆生木瓜而空中不实
　　公又曰扬雄蜀王本纪言秦相张公子筑成都城屡有頽壊时有周旋行走巫言依行迹筑之既而城果就
　　公又曰贞元中司勲郎中名迪即李景侍御之先人也徳宗朝以美才颇有恩泽一日朝下归第马上昏昏如醉过其门不入驭者曰欲往何处既而若寐觉焉入宅谓其妻曰适者归路恍惚如在梦中有二黄衫人引至一戸外且欲入中有人曰未来须待玉鱼符下也既而始醒焉马首已过于门矣此非人间也吾其能久乎后入朝堂之地无纤芥之物上龙尾道地上见一玉鱼子光莹夺目雕刻竒丽恐他人先得遽以袍袖裹之及归马上把玩至家与稚儿弄之殊忘须待玉鱼符之事其妻在傍见之颇省其语潜不乐果数日而逝

　　商芸小说【撰人阙】
　　郭林宗来游京师当还乡里送车千许乗李膺亦在焉众人皆诣大槐客舍而别独膺与林宗共载乘薄笨车上大槐坂观者数百人引领望之眇若松乔之在霄汉李元礼谡谡如劲松下风膺居阳城时门生在门下者恒有四五百人膺毎作一文出手门下共争之不得堕地陈仲弓初令大儿元方来见膺与言语讫遣厨中食元方喜以为合意当复得见焉
　　膺同县聂季寳小家子不敢见膺杜周甫知季寳不能定名以语膺呼见坐置砌下牛衣上一与言即决曰此人当作国士卒如其言
　　膺为侍御史青州凡六郡唯陈仲举为乐安视事其余皆病七十县并弃官而去其威风如此
　　陈仲举雅重徐孺子为豫章太守至便欲先诣之主簿白羣情欲令府君先入拜陈曰武王轼商容之闾席不暇暖吾之礼贤有何不可
　　郑在徐州孔文举时为北海相欲其返郡敦请恳恻使人继踵又教曰郑公久游南夏今艰难稍平合有归来之思无寓人于室毁伤其藩垣林木必缮治墙宇以俟还及归融告僚属昔周人尊师谓之尚父今可咸曰郑君不得称名也袁绍一见叹曰吾本谓郑君东州名儒今乃是天下长者夫以一布衣雄世斯岂徒然哉及去绍饯之城东必欲醉会者三百人皆使离席行觞自旦及暮计可饮三百余杯而温克之容终日无怠
　　张衡死月蔡邕母始懐孕此二人才貌甚相类时人云邕是衡之后身初司徒王允数与邕会议允词常屈由是衔邕及允诛董卓并收邕众人争之不能得太尉马日防谓允曰伯喈忠直素有孝行且旷世逸才多识汉事当定十志今子杀之海内失望矣允曰无蔡邕独当无十志何损遂杀之
　　傅巽有知人之鉴在房州目厐统为半英雄后统附刘备见待次诸葛亮如其言
　　中朝时有人畜铜澡盘晨夕恒鸣如人扣以白张华华曰此盘与洛钟宫商相谐宫中朝暮撞故声相应可鑢令轻则韵乖鸣自止也依言即不复鸣
　　有客相从各言所志或愿为扬州刺史或愿多赀财或愿骑鹤上升其一人曰腰纒十万贯骑鹤上扬州欲兼三者

　　封氏闻见记【封演】
　　自古帝王五运之次凡二说邹衍则以五行相胜为义刘向则以五行相生为义汉魏共尊刘説国家承隋氏火运故为土徳衣服尚黄旗帜尚赤裳服赭赤色赭黄黄色之名赤者或谓之枯木鸡因名树为金鸡
　　秦汉以来天子但称皇帝别无徽号则天垂拱四年得瑞石于洛水曰圣母临人永昌帝业号其石为寳图于是羣臣上尊号请称圣母神皇后稍加越古天册金轮圣神等号至中宗践祚号应天神龙宗即位号开元神武后稍加为开元天地大寳圣文神武应道肃宗号光天文武代宗号寳应元圣文武今上号圣神文武则天以女主临朝茍顺臣子一时之请受尊崇之号自后目为故事允文允武乃圣乃神皇王盛称莫或过此既以为祖父之称又以为子孙之号虽颠之倒之互有变易曷曽离此数代之后将无所回避真元初主上超然觉悟乃下诏去其徽号直称皇帝合于古矣近嵗百僚复请加尊号上守谦冲意不许之昔光武皇帝诏羣臣上书不得言圣孔子曰若圣与仁则吾岂敢谦冲之徳大矣哉
　　露布防书之别名也诸军破贼则以帛书建诸竿上兵部谓之露布盖自汉已来有其名所以名露布者谓不封捡露而宣布欲四方速知亦谓之露版者魏武奏事云有警急辄露版挿羽是也宋时沈璞为旴太守与臧质共拒魏军军退质谓璞城主使自上露版后魏韩显宗大破齐军不作露布髙宗怪而问之答曰顷闻诸将获二三驴马皆为露布臣毎哂之近虽仰凭威灵得摧丑类擒斩不多脱复髙曳长缣虚张功防尤而効之其罪斯甚所以敛毫卷帛解上而已然则露版古今通名也隋文帝诏太常卿牛撰宣露布仪开皇九年平陈元帅晋王以驲上露布兵部请依新礼集百官及四方客使于朝堂内史令称有诏在位者皆拜宣露布讫蹈舞者三又拜郡县皆同因循至今不改近代诸露布大抵皆张皇国威广谈帝徳动逾数千字其能体要不烦者鲜矣
　　近代通谓府廷为公衙公衙即古之公朝也字本作牙诗曰祈父予王之爪牙祈父司马掌武僃象猛兽以爪牙为卫故军前大旗谓之牙旗出师则有建牙祃牙之事军中聴号令必至牙旗之下称与府朝无异近俗尚武是以通呼公府为公衙府门为牙门或云公门外刻木为牙立于门侧以象兽牙军将之幕置牙竿首悬旗于上其义一也
　　官衔之名盖与近代同当是选曹补授须存资歴闻奏之时先具旧官名品于前次书拟官于后使新旧相衔不断故曰官衔亦曰头衔所以名为衔者言如人口衔物取其连属之意又如马之有衔以制其首前马已进后马续来相次不絶者古谓之衔尾相属即其义也朝廷百司诸皆有壁记叙官秩创制及迁授始末原其作意盖欲着前政履歴而发将来健羡焉故为防记之体贵其说事详雅不为茍饰而近时作记多措浮词褒美人才抑扬门阀殊失记事之本意韦氏两京记云郎官盛写壁记以纪当防前后迁除出入浸以成俗然则壁之有记岂当是国朝以来始自都省遂流郡邑耶士子初登荣进及迁除朋僚慰贺必盛置酒馔音乐以展欢宴谓之烧尾説者谓虎变为人唯尾不变须为烧除乃得成人故以初蒙拜授如虎得为人本尾犹在脱体既合方为焚之故云烧尾一云新羊所触不相亲附火烧其尾则定贞观中太宗尝问朱子奢以羊事对防河古谓之牵钩襄汉风俗常以正月望日为之相传楚将伐吴以为教战梁简文临雍部禁之而不能絶古用篾缆今民则以大麻絙长四五十丈两头分系小索数百条挂于前分二朋两勾齐挽当大絙之中立大旗为界震鼓呌噪使相牵引以却者为输名曰防河秦汉以来帝王陵前有石麒麟石辟邪石象石马之属人臣墓前有石羊石虎石人石柱之属皆所以表饰坟垄如生前之仪卫耳国朝因山为陵
　　宗朝海内殷赡送塟者或当衢设祭张施帷幙用假花假果粉人面粻之属然大不过方丈髙不过数尺议者犹或非之丧乱以来此风大扇祭盘帐幙髙至八九十尺用床三四百张雕镌饰画穷极伎巧馔具牲牢复居其外

　　景龙文馆记【武平一】
　　中宗景龙三年正月七日上御清晖阁登髙遇雪因赐金防人胜令学士赋诗是日甚欢宗楚客诗云窈窕神仙阁参差云汉间九重中禁啓七夕早春还太液天为水蓬莱雪作山今朝上林树无处不堪攀正谓此也正月八日立春内出防花赐近臣武平一应制云銮辂青旂下帝台东郊上苑望春来黄莺未解林间啭红蘂先从殿里开画阁条风初变柳银塘曲水半含苔欣逢睿藻光韶律更促霞觞畏景催是日中宗手勅批云平一年虽最少文甚警新悦红蘂之先开讶黄莺之未啭循环吟咀赏叹兼懐今更赐花一枝以彰其美所赐学士花并令挿在头上后所赐者平一左右交挿因舞蹈拜谢时崔日用乗酣饮欲夺平一所赐花上于下见之谓平一曰日用何为夺卿花平一跪奏曰读书万卷从日用满口虚张赐花一枝学平一终身不获上及侍臣大笑因更赐酒一杯当时叹美
　　四年清明中宗幸棃园命侍臣为防河之戏以大麻絙两头系十余小索每索数人执之以挽六弱为输时七宰相二驸马为东朋三相五将为西朋仆射韦巨源少师唐休璟以年老随絙而踣久不能起帝以为笑乐韦承庆应制诗旧火收槐燧余寒入桂宫莺啼正隠叶鸡闘始开笼
　　唐制上巳袚褉赐侍臣细柳圈云带之免虿毒瘟疫中宗四年上巳祓禊于渭濵赋七言诗赐细柳圏李又应制诗此日欣逢临渭赏昔年空道济汾词沈佺期诗寳马香车清渭濵红桃碧柳禊堂春皇情尚忆垂竿佐天瑞先呈捧剑人
