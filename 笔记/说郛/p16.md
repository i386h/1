<!-- { "loadSidebar": true } -->
　　干之策二百一十有六坤之策百四十有四何谓也曰阳爻九一爻三十六策隂爻六一爻二十四策三天两地举生成而六之也三六而又二之故三十六策为干二六而又二之故二十四策为坤三其二十四与二其三十六皆得七十二焉三其七十二则二百一十六干之策也二其七十二则百四十四坤之策也隂阳三五每一五而变七十二候二五而变三十六旬三五而变二十四气凡三百六十五周而复始日月轨度积于余分六十出六以六五行所以成闰三百六十者岁功之用也竒六者虚一之义也夫生于一成于六一六相虚三五为用自然之道也圣人立策衍数必举其三两于六行于五合于十推万而变无出乎此张彛问曰二篇之策万有一千五百二十当万物之数岂亦三天两地乎子曰何谓不然爻所以着象策所以推数象六数五三天两地先三十而六之一百八十又二而六之一十有二合百九十二故二篇共三百八十四爻阳爻九一爻三十六策六爻二百一十六策先三之百八十爻得六千四百八十策又二之十二爻得四百三十二策共六千九百一十二策隂爻六一爻二十四策六爻百四十四策先三之一百八十爻得四千三百一十策又二之十二爻得二百八十八策共四千六百有八策是二篇合之一万一千五百二十葢举盈数而溢之也万溢千千溢百百溢十十溢一溢过筭也谓过虚也凡过盈为溢不及盈为虚
　　盈虚义第五
　　张彛问曰何谓盈虚子曰当期之数过者谓之气盈不及者谓之朔虚故七十二为经五之为朞五行六气推而运也七百二十为起防七千二百为统防七十二万为通防气朔之下收分必全尽为率七千二百万为大率谓之元纪岁月日时皆甲子日月五行在子位之宿当缩盈先后之中焉
　　阖辟义第六
　　阖户谓之坤辟戸谓之干一阖一辟谓之变往来不穷谓之通何也曰坤隂之母无不容在戸为阖干阳之君无不由在戸为辟辟往则阖来阖往则辟来以气言之为啓闭以道言之为离合以内外言之为往来故卦有内外人有出入往来相交内外相取上下相刑吉凶相分君子小人相亨相屯辟变而阖阖变而辟往通则来来通则往故一阖一辟谓之变往来不穷谓之通天左旋西视之来东视之往日月右行东视之来西视之往天气下降地气上跻上下往来亦若东西之视卦干来乎内坤往乎外君子辟小人阖故名泰反是名否作易者其辟君子之道而通小人之阖乎故名以君子名其卦吉来则凶往有变则能通故曰小往大来吉亨物不可以终通故受之以否物不可以终否故受之以同人同即通也夫同于物者物亦同之故吉异于众者众亦异之故凶君子同君子而和小人小人同小人而和君子同似异而必通和似同而必异易曰方以类聚物以群分则吉凶生矣此言君子小人各以群类相吉凶也张彛曰君子小人诚犹阖辟之义矣然圣人以此洗心退藏于密吉凶与民同患何谓也子曰尔所谓可与立而未可与权乎权者变而合道者也君子和小人小人和君子岂本性也葢接物而变巳者也接物者言接之而已非同之也故洗濯物心无所凟汚谓之洗心变巳者言反之而已非异之也故藏晦于密无所间然谓之退藏民危者平之易者倾之无吉无凶同归一致此之谓与民同患
　　理性义第七
　　穷理尽性以至于命何谓也曰性命之理以天言之曰隂阳以地言之曰刚柔以人言之曰仁义葢同乎一性也有生有命有命有性有性有情情者天之邪气人之乱行也邪气近乱胜治则情胜性厺邪正乱制情则元命立元者众性之长群阳之尊天人之理也穷极此二者则知生死之说性命之理得矣张彛问曰夫子之言性命则然也何谓有亨有塞子曰亨之塞之遇其时时也者系乎君天下者也君天下得君子之道则时亨矣得小人之道则时塞也然而君子亨则时治命也小人亨则时乱命也时命一而已矣圣人知命适时必先天理故曰穷理也圣人顺天立性故曰尽性也时行则行时止则止故曰以至于命有亨有塞今小人多君子少吾安敢言命
　　时变义第八
　　卦以存时爻以示变时系乎天变由乎人昼动六时也夜静六时也动则变静则息息极则变变极则息故动静交养昼夜之道也乾坤分昼夜时也屯济时变之际也六六之用其时变之周流也是以六十卦循环相生极则变变以乆不可御也四卦时之门户变则开阖也故三百六十变三百六十爻作易者乗时效变之谓乎仲尼序卦相生杂卦旁行不流相生昼也不流夜也时变之义如此而已
　　动静义第九
　　张彛问动静之象子曰天地者也天常动地常静常动柔克者也常静刚克者也故曰动静有常刚柔断矣子曰噫了未知易矣天地之道无立人之事安足为易哉易行乎天地之中者人也人参天地为才效天地为爻虚其位实其用三才相生六爻相效位无定处用有藏密吉凶前知非至神孰能与于此万物化圣人者也故物不能自神葢神之者人也张彛曰圣人通神则闻命矣滔滔天下岂尽通神哉子曰人皆天地之灵五行之秀也灵全秀淳则为君子灵秀不具则为小人千人一灵万人一秀故曰君子之道鲜矣然鼓之舞之尽在其神焉是故神者仁见为仁智见为智君子见为君子小人见为小人殊涂同归寂然不动此圣人之作易所以举君子御小人约以存博寡以治众是谓神德行也德行常简易者无他道也滔滔天下通乎神而已矣至刚非常道也至柔非常道也动静亦然至动必多忧至静必多疑不忧不疑其惟有常乎至常机至宁乐斯动静之中也圣人有六动动不失乎时中中也者易之六用动静之适也非知至至之安能适其中哉知至则知几知几则知动知动则知神知神则知静矣
　　神义第十
　　张彛问曰何谓神子曰神也者易之灵也灵应防契不思而得强名曰神犹言神灵肹飨灵应无迹者也日月之明在乎天而所明在地也易之神在乎道而所神在人也故曰神而明之存乎其人又曰茍非其人道不虚行神无方道无迹人无至斯可以议易矣张彛曰然则天地至神必待人而存乎
　　杂义第十一
　　六爻相杂惟其时物也君子用时小人用物易道备矣屯六变而比比六变而同人同人六变而蛊蛊六变而剥剥六变而大过大过六变而遯遯六变而睽睽六变而夬夬六变而井井六变而渐渐六变而兊兊六变而既济终焉天地之气相摩而鸣相击而形人之动者鸣乎言形乎文得其道则吉失其理则凶言成文曰辞故曰辨吉凶者存乎辞乾坤以卦之主也六卦用则乾坤何为乎故尧舜垂衣裳而天下治六官用我无为矣小过一时之用也大过一世之用也豫者备也物备不忧乎用事备不忧乎理不忧则乐可知也故豫乐也屯万物生也物生无不屯者也事成无不由难者也需须也人之所须莫大乎饮食故需养也小畜二卦之体当小过一爻之义也然则小之一也畜过异时焉临大也所临大则天下之民尊无不尊至大也故曰至临言无不至也始盛者由衰而益者也　衰者由盛而损者也故损益盛衰之始也圣人以此施之于典礼推之于时运必使济其衰戒其盛行乎易中矣殷因于夏礼所损益可知也周因于殷礼所损益可知也故夏以金德垂四百余年殷以水德垂六百余年周以木德垂八百余年得其道也数不能逃后王不能应其数者礼不行乎易中者也昧者厥道求乎明明夷亦昧也非不明葢伤之尔咸天地之交也恒天地之乆也人不交不乆故咸恒人道之统也天地之功者也鼎变新也变无不动震动也动无不止艮止也止无不渐渐进也万物无不有渐渐其圣人之进乎古者无为而治百姓日用而不知其渐之然乎兑见也以其隂柔外形乎巽伏也以其隂柔内蕴乎无妄而灾者灾也有妄而灾者则其所宜非灾之也明乎外者物自睽故曰睽外也明乎内者家自齐故曰家人内也君子泰则小人否小人泰则君子否故曰反其类也履之而不处其周公欤需之而不进其仲尼欤不处不进其时乎
　　按闗朗字子明河东解人文中子賛易有七卜篇盖家传闗氏学也

　　周易畧例【王弼】
　　明彖
　　夫彖者何也綂论一卦之体明其所由之主也夫众不能治众治众者至寡者也夫动不能制动制天下之动者贞夫一者也故众之所以得咸存者主必致一也动之所以得咸运者原必无二也物无妄然必由其理綂之有宗防之有元故繁而不乱众而不惑故六爻相错可举一以明也刚柔相乗可立主以定也是故杂物撰德辩是与非则非其中爻莫之备矣故自綂而寻之物虽众则知可以执一御也由本以观之义虽博则知可以一名举也故处璇玑以观大运则天地之动未足怪也据防要以观方来则六合辐凑未足多也故举卦之名义有主矣观其彖辞则思过半矣夫古今虽殊军国异容中之为用故未可逺也品制万变宗主存焉彖之所尚斯为盛矣夫少者多之所贵也寡者众之所宗也一卦五阳而一隂则一隂为之主矣五隂而一阳则一阳为之主矣夫隂之所求者阳也阳之所求者隂也阳茍一焉五隂何得不同而归之隂茍只焉五阳何得不同而从之故隂爻虽贱而为一卦之主者处其至少之地也或有遗爻而举二体者卦体不由乎爻也繁而不忧乱变而不忧惑约以存博简以济众其惟彖乎乱而不能惑变而不能渝非天下之至赜其孰能与于此乎故观彖以斯义可见矣
　　明爻通变
　　夫爻者何也言乎变者也变者何也情伪之所为也夫情伪之动非数之所求也故合散屈伸与体相乖形躁好静质柔爱刚体与情反质与愿违巧歴不能定其筭数圣明不能为之典要法制所不能齐度量所不能均也为之乎岂在夫大哉陵三军者或惧于朝廷之仪暴威武者或困于酒色之娱近不必比逺不必乖同声相应高下不必均也同气相求体质不必齐也召云者龙命吕者律故二女相违而刚柔合体隆墀永叹逺壑必盈投戈散地则六亲不能相保同舟而济则楚越何患乎异心故茍识其情不忧乖逺茍明其趣不烦强武能说诸心能研诸虑暌而知其类异而知其通其唯明爻者乎故有善迩而逺至命宫而商应修下而高者降与彼而取此者服矣是故情伪相感逺近相追爱恶相攻屈伸相推见情者获直往则违故拟议以成其变化语成器而后有格不知其所以为主鼓舞而天下从者见乎其情者也是故范围天地之化而不过曲成万物而不遗通乎昼夜之道而无体一隂一阳而无穷非天下之至变其孰能与于此哉是故卦以存时爻以示变明卦适变通爻
