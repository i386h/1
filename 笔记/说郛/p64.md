<!-- { "loadSidebar": true } -->
　　夫既因七月之诗而攷六经所书之月皆夏正矣六经之外先秦他古书及秦汉以后正史凡所书月亦皆夏正也吕氏月令或以为周公作是与否固未可知然其所言时令则夏时也岐伯素问伊川以为战国间人所作是与否固未可知然其所言月候则夏月也竹书纪年传谓晋太康初汲人得之魏冢是与否固未可知然其言三代之正月则皆建寅也由是观之先秦古书所纪之月则皆夏正也秦正建亥汉仍秦旧太史公作史记书十月于每年之首班固作汉纪书秋九月于每年之终所谓春正月者自在年中不改称谓至武帝太初元年正歴法以正月为嵗首眀年所书始以春正月起之而以冬十二月终之是后惟魏眀帝用景初歴尝以建丑为正并改三月为孟夏余皆逓改然而郊祀搜狩颁宣时命则复以寅为正二者交互徒惑民聴行之未防复用夏正又其后惟唐武氏改年曰载以十一月为正月以十二月为臈月然复以正月为春一月自二月以后不能易其次也由是观之秦汉以后凡正史所书之月则皆夏正也或曰孟子之书亦先秦书也其言七八月之间旱赵岐以为此周七八月夏之五六月以苗槁证之疑若可信愚则应之曰泛言苗槁耳既不可以为夏之七八月亦何以证其为周之七八月邪孟子又言嵗十一月徒杠成十二月舆梁成直谓仲冬以后农隙之余可治桥梁以利民渉而赵氏泥于周正谓夏之九月十月也亦可信乎或者又曰刘歆以三代之正作三统歴述此亦正史所载也何以谓之皆夏正邪愚则应之曰刘歆汉儒也与孔安国葢逓相祖述者自是歴家从而和之又岂足为确论乎且不信圣经而信歴述复以歴述而伸传注是皆学者厌平实而喜竒夸之过也必有务平实而后可与论古事而学古道也
　　三
　　或者问曰六经子传及先秦他古书与歴代正史所书之月皆为夏正亦既白矣然姚大老辨三代秦汉置正博引经传以为皆用夏时而平庵项氏独以为春秋自是孔子之书即非周王所用此一説也胡文定经解谓以夏时冠周月是圣人垂法后世之意此又一説也陈止斋后传谓以夏时冠周月自是鲁史之旧夫子因之每孟月书时以见鲁史每正月书王以存周正葢尊周而罪鲁也此又一説也三家者之言何如曰三家者皆近世博雅大儒也特其立説犹未免牵于传注故虽卓然有见于始然卒不能不自变于其后者也孔子之春秋即鲁国之史记也鲁史之时月即周家之纪歴也夏周之嵗首虽殊夏周之时令则一安得孔子所书与周王所用不同邪项氏固尝谓周歴本称决无改月之理其説卓然当于理矣而末乃谓春秋四时十二月恐皆夫子革之以为万世法是则惑也是岂非牵于传注虽卓然有见于其始而卒不能不自变于其后邪颜渊问为邦子曰行夏之时言正朔惟夏得其正也胡氏乃谓夫子以夏时冠周月信斯言也是春秋所书春正月者乃今之冬十一月也秋七月者乃今之夏五月也以冬为春以夏为秋虽甚愚者犹不为曾谓圣人而为之乎传之当时犹且不可尚可为万世法乎胡氏固尝有言曰周人以子为嵗首则冬十一月也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也其説卓然当于理矣而末乃谓夫子作春秋是天子之事可以改正朔故以夏时冠月又以夫子无其位不敢自专故以周正纪事是则大惑也是岂非牵于传注虽卓然有见于其始而卒不能不变于其后邪至陈氏谓鲁史旧以夏时冠周月夫子仍之此説似胜然于胡氏之説特添一转语尔事不如此亦秪费词假使周人改朔并移月次则天王在上鲁人安敢自以夏时冠周月乎如此是不奉天子正朔也又岂有鲁奉天子正朔而史官纪事私以夏时冠周月乎如此则是无故而陷其君于僭逆也假使鲁史官无识以是纪事吾夫子修之肯仍其僭谬乎陈氏固尝谓凡西周之史言时皆夏时也于是援周官季春出火非周正月季秋纳火非周九月以为证据其説卓然当于理矣而末乃谓西周之史言月皆周月也于是曲借康诰三月不言春毕命六月不言夏以为证据至泰誓十有三年春一月于己説有碍则反指为譌误是则惑也是岂非牵于传注虽卓然有见于其始而卒不能不变于其后邪呜呼自传注之学兴也各以三统解经不特何氏之于易孔氏之于书郑氏之于毛诗周官杜氏之于春秋左氏而已也然而此五六人者古博雅大儒也三统之外不可废也至于春秋一经以周正解之者则滔滔皆是又岂特胡陈项三家而已也



　　史剡【司马光】
　　愚观前世之史有存之不如其亡者故作史剡其细琐繁芜固不可悉数此言其卓卓为士大夫所信者云
　　虞舜
　　尧以二女妻舜百官牛羊事舜于畎畆之中瞽叟与象犹欲杀之使舜涂廪而纵火舜以两笠自扞而下又使舜穿井而实以土舜为匿空出佗人井
　　剡曰顽嚚之人不入徳义则有矣其好利而畏害则与众不殊也或者舜未为尧知而瞽叟欲杀之则可矣尧已知之四岳举之妻以二女养以百官方且试以百揆而禅天下焉则瞽叟之心岂得不利其子之为天子而尚欲杀之乎虽欲杀之亦不可得已借使得而杀之瞽叟与象将随踵而诛虽甚愚人必不为也此特闾父里妪之言而孟子信之过矣后世又承以为实岂不过甚矣哉
　　舜南廵守崩于苍梧之野葬于江南九嶷是为零陵剡曰防舜命禹曰朕耄期倦于勤汝惟不怠总朕师舜以天子为勤故老而使禹摄也夫天子之职莫勤于廵守而舜犹亲之卒死于外而葬焉恶用使禹摄哉是必不然或曰虞书称舜陟方乃死孔安国以为升道南方廵守而死礼记亦称舜葬于苍梧之野皆如太史公之言予独以为不然何如曰传记之言固不可据以为实借使有之又安知无中国之苍梧而必在江南邪虞书陟方云者言舜在帝位治天下五十载升于至道然后死耳非谓廵守为陟方也呜呼遂使后世愚悖之人或疑舜禹而非圣人岂非孔安国与太史公之过也哉
　　夏禹
　　禹以天下授益益避啓于箕山之阳禹子啓贤天下皆去益而归啓啓遂即天子位
　　剡曰父之位传归于子自生民以来如是矣尧以朱不肖故授舜舜以均不肖故授禹禹子啓果贤足以任天下而禹授益使天下自择啓而归焉是饰伪也益知啓之贤得天下心已不足以间而受天下于禹是窃位也禹以天下授益啓以违父之命而为天子是不孝也恶有饰伪窃位不孝而谓之圣贤哉此为传者之过眀矣
　　夏桀
　　桀走鸣条遂放而死桀谓人曰吾悔不遂杀汤于夏台使至此
　　剡曰是言也存为后世之惩劝其可乎
　　周文王
　　崇矦譛西伯于纣曰西伯积善累徳诸侯皆向之将不利于帝纣乃囚西伯于羑里云云既出乃献洛西之地以请纣去炮烙之刑纣许之
　　剡曰纣疑文王之得民故囚之既释而又献地以止其虐刑是正信崇矦虎之譛于纣也岂所谓遵养时晦以大难者哉且纣惟不胜其淫虐之心故为炮烙之刑若能自止而不为则不待受西伯之地若不能自止虽受地于西伯而为之如故谁能禁之哉
　　由余
　　戎王使由余于秦秦穆公问曰中国以诗书礼乐法度为政然尚时乱今戎夷无此何以为治由余笑曰此乃中国所以乱也夫自上圣作为礼乐法度仅以小治及其后世阻法度之威以督责于下下罢极则以仁义怨望于上上下交争怨而相簒弑夫夷戎不然上含淳徳以遇其下下怀忠信以事其上此真圣人之治也穆公以为贤乃离间戎之君臣卒得由余而用之遂霸西戎剡曰所贵乎有贤者为其能治人国家也治人国家舍诗书礼乐法度无由也今由余曰是六者中国之所以乱也不如我夷戎无此六者之为善如此而穆公以为贤而用之则虽亡国无难矣若之何其能霸哉是特老庄之徒设为此言以诋先王之法太史公遂以为实而载之过矣
　　孔子
　　齐景公欲以尼谿田封孔子晏婴进曰夫儒者滑稽而不可轨法倨傲自顺不可以为下游说乞贷不可以为国云云
　　剡曰晏婴忠信以有礼爱君而乐善于晋恱叔向于郑恱子皮于呉悦季札岂于孔子独不知而毁之乎楚昭王将以书社地七百里封孔子令尹子西曰文武百里之君卒王天下今孔丘得据土壤贤弟子为佐非楚之福也乃止
　　剡曰子西楚之贤令尹也楚国頼之亡而复存危而复安其志犹晏婴也其言岂容鄙浅之如是哉
　　季布
　　季布闻曹丘生招权顾金钱与窦长君书使絶之曹丘闻之往见布揖曰使仆游扬足下名于天下顾不美乎何拒仆深也布大悦留数月为上客厚遣之
　　剡曰曹丘与长君善而布与书使絶之是以曹丘为小人也及曹丘见以毁誉动已而已善之是养小人以自利也夫以毁誉动人及养小人以自利皆奸人之道也果如是则布恶得为贤大夫
　　萧何营未央宫
　　萧何作未央宫髙祖见官阙壮甚怒何曰天下方未定故可因遂就宫室且天子以四海为家非壮丽无以重威且无令后世有以加也髙祖乃説
　　剡曰是必非萧何之言审或有之何恶得为贤相哉天下方未定为之上者拊循煦妪之不暇又安可重为烦费以壮宫室哉古之王者眀其徳刑而天下服未闻宫室可以重威也创业垂统之君致其恭俭以训子孙子孙犹淫靡而不可禁况示之以骄侈乎孝武卒以宫室靡弊天下恶在其无以加也是皆庸人之所及而谓萧相国肯为此言乎



　　纲目疑误【周宻】
　　纲目一书朱夫子拟经之作也然其间不能无误而学者又从而为之説葢著书之难自昔而然今漫摭数事与同志评之非敢指擿前辈以为能也
　　北齐髙纬以六月游南苑从官暍死者六十人见本纪通鉴书曰赐死赐乃暍之讹耳纲目乃直书曰杀其从官六十人而不言其故其误甚矣尹起莘乃为之説曰此朱文公书法所寓且引孟子杀人以挺与刃与政之説固善矣然则其实通鉴误之于前纲目承之于后耳纬荒游无时不避寒暑于从官死者尚六十人则其余可知矣据事直书其罪自见何必没其实哉
　　郭威弑二君纲目于隐帝书杀于湘隂王书弑尹又为之説云此二君有罪无罪之别此书法所寓也然均之弑君隐帝立已数年湘隂未成乎君不应书法倒置如此亦恐误书耳
　　隋开皇十七年诏诸司论属官罪聴律外决杖纲目条下云萧摩诃子世畧在江南作乱摩诃当从坐大理少卿赵绰问诉上命绰退绰曰臣奏狱未决不敢退帝乃释之按通鉴摩诃当从坐上曰世畧年未二十亦何能为以其名将之子为人所逼耳因赦摩诃绰因谏不可上不能夺欲绰去而赦之因命绰退绰曰臣奏狱未决不敢退上曰大理其为朕特舍摩诃也因命左右释之此乃绰欲令摩阿从坐而帝特赦之耳纲目误耳怀道云亲见其言炀帝幸江都上曰卿何自不谏曰臣不居重任知谏不从上曰卿知谏不从何为立其朝卿仕世充尊显何亦不谏曰臣非不諌但不从耳上曰世充拒非谏卿何得免祸淹不能对按此实责其知炀帝之不可谏而犹立其朝耳今纲目乃于上言世充拒谏为其语曰然则何以立其朝殊失其实矣
　　纲目开元九年冬十一月罢诸王都督刺史以后凡四条按通鉴是年之末十二月幸骊山云云是嵗诸王为都督刺史者悉召还云云此非十一月事亦非十二月事也当依通鉴作是嵗为是
　　纲目书徳宗贞元二年十一月皇后崩不书氏按通鉴是年十一月甲午立淑妃王氏为后丁酉崩特四日耳此承通鉴作书而逸其上文耳尹又谓唐史妃乆疾帝甚念之遂立为后册讫而崩必有所寓意者亦通也

