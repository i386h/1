<!-- { "loadSidebar": true } -->
　　世之论鬼神者有二持福善祸淫之说者泥于有持万法惟心之说者着于无不究端倪皆非至当夫鬼神者本无形迹之可见声臭之可求谓之有则不可至于寒暑之代谢日星之运行雷电风雨之倐变倐化非鬼神之显著者乎此谓之无则又不可葢天地之间惟隂阳耳天地者隂阳之祖也神者天之阳精鬼者地之隂气隂阳者天地之玅用鬼神者隂阳之变化自天统开于子轻清之炁一万八千年升而为天天之晶华凝结而为日月星辰成象既着功用乃行地綂开于丑重浊之炁一万八千年凝而为地地之灵气融结而为山川河岳成形既定肹蠁攸召天之一气列而为清明之神主造化运四时地之一气钟而为福徳之鬼镇土宇司五岳如天一生水于北水之精化为武位镇朔方此天地自然之道岂驱而为之哉鬼神者隂阳显著之名耳二气运行本无形迹之可见固不可谓之有召其防微之积错揉之变则风霆流形妖祥示象此天地之鬼神也故圣人谓鬼神之徳易谓鬼神之情状又其可谓之无乎鬼神者隂阳之粹精也依气而聚散气者形之始也气聚则显然成象气散则泯然无迹本于无而出则有出则有而入于无古人谓鬼隠龙匿莫知其踪是也夫幽深寥閴沦寂无声视之不见听之不闻者推本则无也或见光景或闻音声如在其上如在左右者气感而有也惟人禀阳于天受隂于地生神于阳成形于隂鬼神造化皆备于我特其体有小大故鬼神之功用与天地有等殊耳知此理则知鬼神之情状
　　阳神隂灵之说
　　有客举倩女离魂话因及张紫阳与雪窦禅师入定事谓雪窦以禅定成至隂之爽故不能持物而还紫阳以金丹凝至阳之神故能持果而返此事之有无不必深辨大槩先辈以此别性宗与神形俱玅之功用不同耳因语客曰阳神能运物隂神不能运固也今山魈物精邪鬼而已飞瓦走石运致寳货瞬息千里谓之阳神可乎客不能对后每以此问人莫得其说呜呼知此说者其知性命之所以不同欤
　　天道不逺说
　　尝观刘向灾异五行传后世或以为牵合天固未必以屑屑为事然殃咎各以类至理不可诬若遽以牵合少之则箕子之五事庶徴相为影响顾亦可得而议乎试以一身言之五行者人身之五官也气应五脏五气调顺则百骸俱理一气不应一病生焉然人之受病必有所属太阳为水厥隂为木是也而太阳之证为项强为腰疼为发热为恶寒其患杂然而并出要其指归则一出于太阳之证也犹貌不恭而为常雨为狂为恶也况五官之中或貌言之间两失其正即素问所谓阳明厥隂之合病也其为病又岂一端之所能尽哉以一身而察之则五事庶徴之应葢可以类推矣刘向五行传直指某事为某证之应局于一端殆未察医书两证合病之理也后之人主五事多失其正受病葢不止一证宜乎灾异之互见迭出也局以一证论之未为得也夫冬雷则草木华蛰虫奋人多疾疫一炁使然景星庆云不生圣贤则产祥瑞象见于上则应在于下如虹蜺妖气也当大夏而见则不能损物百物未告成也秋见则百谷用耗矣或入人家而能致火饮井则泉竭入酱则化水和气致祥妖气致异厥有明验天道感物如响斯应人事感天其有不然者乎如风花出海而为飘风山川出云而为时雨农家以霜降前一日见霜则知清明前一日霜止霜降后一日见霜则知清明后一日霜止五日十日而往前后同占欲出秧苖必待霜止每嵗推验若合符节天道果逺乎哉感于此则应于彼有此象则有此数乃不易之理也
　　神像所以灵
　　设土木像敬而事之显应灵感此非土木之灵乃人心之灵耳夫坛场社庙或兴或废有灵有不灵者系人心之归与不归风水之聚与不聚葢人者具真觉之灵受中和之气天地之内莫灵于人人心所聚灵气之所聚也彼得风水之利者气脉停止人心精爽得以依之此所以愈灵而愈兴也其失风水之宜者和气不聚人心精爽无所依栖随而荡散此所以日废而不灵也凡坛场立于风水防聚之地而人心归乡未有不灵而福徳者愚人不知此理欲助其灵乃取活蛇生鸦或防猕猴藏于土木偶之胷腹此非助灵之道实助其妖孽耳知者不可以不戒
　　隂阳家多拘忌
　　太史公言隂阳家多拘忌信哉斯言将尽从之则彼可此否不胜其牵制将尽弃之则祸福显验有不可诬者然则何为而可余为之断曰大而者避之小而缓者略之合于理者从之背于理者去之如太嵗一星【出元经非嵗建也】九梁防煞之类此大而者所当避忌如蚕室太隂狼籍流财之类此小而缓者可以略去不必尽求合也如嵗位吉凶九宫飞白六壬之四杀没于四维六神制于六道遁甲之趋三避五逼迫刑格防意微立法深玅皆万世不可刋者所当遵用夫复何说如四冲所通忌活曜则取以为吉三方实死法五符谓百无所忌不通于理乌可准凭论隂阳者既知去取又当以胷中活法叅之如金神恶杀也其权司秋其位居兊正秋作之复值己酉丑地决不免祸如作于夏或值丙离权去势衰未为深害即此而论则活法可类推矣故曰安得圆机之士语九流乎此太史公之微防也夫人生天地间应变酬酢未有不为隂阳束防者乌可不知所趋避哉惟君与相势位力量可以斡造化賛隂阳镇靖方隅制伏神煞下此所不当忽也至于穷理尽性之圣贤得道心空之髙士离五行超物外天地不得违其机鬼神不得窥其迹岂隂阳所能笼络哉如此者又不可以槩论
　　辨身壬法
　　隂阳家多拘忌达者固不当一切求合然吉凶影响要不可废如酒醋遇而生涎糟酱遇潮而作涌鸡子日中则正日昃则偏鹊避嵗君燕避戊巳一炁运化万物莫逃人亦天地之一物岂能独立于隂阳之外哉自羲和之学失其世守而文字之传或多剽窃世罕精于此道如造作一法人所当用大要先论身壬之法则大不可暁夫所谓身壬者隂阳二命皆起于壬也其诗有曰阳遇午门当返照隂逢鸡岭急须回故十一起亥阳命遇丑而返隂命遇酉而回举世用之殊不察理之所在其法十一起亥二十在丑三十在子四十在亥矣今逐年行运三十丸嵗在卯四十乃在寅寅与亥相去四位一凶一吉何去何从先贤立法宜不如此之舛且戾也惟朱子美家藏父祖秘书得其全法颇合于理未尝语人其诗有曰阳遇牛门当返照隂逢鸡岭急须回跳过三宫双女位一年一位逆归来隂遇午申为大利阳逢寅子永无灾得此全法乃合身壬之运其流年所至悉与起数脗合如四十在亥流年四十亦至亥并无差舛乃知剽窃之学误天下后世多矣此大而要切者其疎谬且如此况其他星煞乎大抵吉凶星煞不外乎数此法自壬而起壬水数一故起法悉本于一运于三而成于五合三五一之数以为用此所谓身壬之法也立法而不本于理不合乎数吾未敢以为智者之剏法也【阳命一十起亥二十子三十丑三十一越三位而在巳顺至子得四十隂命逆行一十起亥二十戌三十酉三十一申三十四至巳三十五丑】
　　赤口煞
　　赤口小煞耳人或忤之率多鬭讼原其起法以四位求之常值于巳以十二支求之常值辰戌葢魁罡乃天之恶神巳位属蛇有囓人之毒也然用之亦活法不可以此小害遽废良日如赤口值寅巳酉戌则不可用余皆无害葢四位所属皆能以口伤物其煞乃行他位值之不必尽避
　　驿马是先天三合数
　　八卦未画数泯于理自天出河图而后有先天之八卦先天之数由是出焉故大挠氏作六十甲子亦以一二三四五而定火土金木水之数圣贤立法未有不参于理本于数者也今世之所谓驿马者先天三合数也先天寅七午九而戌五合数二十有一故自子顺至申凡二十有一而为火局之驿马亥卯未之数四六与八合为十八故自子顺至巳凡十八而为木局之驿马木火阳局也从子一阳而顺转金水隂局也从午一隂而逆行故申子辰之数七九与五合为二十有一故自午逆至寅凡二十有一而为水局之驿马巳酉丑之数四六与八合为十八故自午逆至亥凡十有八而为金局之驿马此驿马之法所由立也
　　三刑是极数
　　子卯一刑也寅巳申二刑也丑戌未三刑也自卯顺至子子逆至卯极十数而为无礼之刑寅逆至巳巳逆至申极十数而为无恩之刑丑顺至戌戌顺至未极十数而为恃势之刑故皇极中天以十为杀数积数至十则悉空其数天道恶盈满则覆也此三刑之法所由起也
　　六壬三杀乃先天四冲数
　　壬式之忌莫大于三煞三命家谓之破碎隂阳家之用莫先于身壬而身壬之忌亦莫大于三煞犯之则祸常不赦世人徒用之而不知其所以然也葢巳酉丑者五行之杀气也而巳酉丑之所以为杀者先天数之四冲也夫子午之数各九卯酉各六总为三十自子顺行极三十而见巳是为四仲之正杀寅申各七巳亥各四总二十有二自子顺行极二十二而见酉是为四孟之正杀辰戌各五丑未各八总二十有六自子顺行极二十六数而见丑是为四季之正杀此身壬三杀之所由起也
　　贵人是十干合气
　　甲戊庚牛羊乙己鼠猴乡自昔相传以为贵人或者谓当以甲戊在牛羊云云庚辛逢马虎为是两位各主两干在字与庚字相类六字与庚字相若此乃传写之误始亦疑之后得其法则知当以古法为正此特后人妄议之耳葢贵人者十干之合气也其法以十干布十二支而辰戌不居对冲为虚夫辰戌乃贵人之狱所以不居贵人相对为天空故虚其冲也日贵顺布甲在子【甲与己合己贵在子】乙在丑【乙与庚合庚贵在丑】丙在寅【丙与辛合辛贵在寅】丁在卯【丁与壬合壬贵在卯】戊在巳【戊与癸合癸贵在巳】午为对冲则虚之巳在未【己与甲合甲贵在未】庚在申【庚与乙合乙贵在申】辛在酉【辛与丙合丙贵在酉】壬在亥【壬与丁合丁贵在亥】癸在丑【癸与戊合戊贵在丑】十干顺布十位己周乃再以十干起申逆布之以求夜贵以甲在申乙在未丙在午丁在巳戊在夘寅为申之冲则虚之己在丑庚在子辛在亥壬在酉癸在未一顺一逆而昼夜二贵定矣且甲之起于子申何也葢贵人属土正位丑未乃坤卦二五黄中之合气也先天卦之坤在正北子位河图之坤在西南申方故昼夜二贵所以起于子申也布而为圗一见可决

　　黄白之术
　　世以黄白之术自诡者名为爇客又曰炉火小则轻痩金银以为糁制大则结成丹母名曰匮头持燕雀不生凤狐兔不乳马之文以证用母之说或窃其真母易以他物或制而为匮以邀重谢凡水银入匮必食其母以成寳再三为之母气既竭金银已尽则水银为烟焰之归矣或有用汞以取银之体用药以食金之色养火见寳名曰隔窗取母或以金银为鼎器实水银于草药炼而成寳名曰玉女翻身或以水银胆矾炼于铁鼎食顷成就然其体似银则色黄而体顽似金则体坚而色淡似铜则质润而色鲜葢水银食铁之英华以为体胆矾变铁之顔色以为黄自谓转身便成真寳未有不为所欺者如叶荷之有水银灰苋之有铅锡皆在七十二种龙牙草药之数此又炉火中之可观者下此皆无足道不欲详述士志于道幸勿于此加意
　　烧金炼银
