<!-- { "loadSidebar": true } -->
　　世征名与姓音同者必称杜度愚或非之曰杜不名度其人则冷哂曰韩文公讳辨亦引之子独不然妄也愚见其信韩文公如信周孔故不敢与之言归而自纪曰按笃论云杜伯度名操字伯度善草书曹魏时以其名同武帝故隐而举字【犹蒯通名彻字犯汉武讳称字通是也】后人见其姓杜字伯度遂又削去伯字呼为杜度明知度非名也且笃论是杜恕所着恕亦曹魏时人也与伯度实为一家岂可不信杜笃论之本眞而从韩文公之末误也
　　初学记对
　　初学记月门中以呉牛对魏鹊呉牛以不耐热见月亦喘然魏鹊者引魏武帝歌行月明星稀乌鹊南飞为据斯甚疎阔如此则盍言魏乌乎汉武帝秋风词云秋风起兮白云飞草木黄落兮鴈南归今月门旣云魏鹊则风事亦用汉雁矣若是采掇文字何所不可东海徐公硕儒也何乖之甚
　　七歩
　　陈思王七歩之捷用事者移于常人宜矣若襃今朝诸王则大不佳何者七歩所成诗即燃萁煑豆之二十字也细而思之其可当诸王所用哉梁代任昉襃竟陵王行状云淮南取贵于食时陈思见称于七歩虽梁人襃王固无忌讳然欠审尔若以诸王为捷幸有十歩事相当而新何不采于后魏耶
　　渭阳
　　征舅氏事必用渭阳前軰名公徃徃亦然兹失于识岂可轻相承耶审诗文当悟皆不可征用矣是以齐杨愔防时其舅源子恭问读诗至渭阳未愔便号泣子恭亦对之欷歔又有思恋二字亦不可轻用其义类此故附説之亦见诗矣
　　方寸乱
　　今见他人稍惑挠未决则戱云方寸乱矣此不独误也何失言甚欤按蜀志颍川人徐庶从昭烈帝率兵南行被曹公追破而庶母为其所获庶将辞昭烈以诣曹公乃自指心曰本欲与将军共图王霸之业以此方寸地耳今母为彼获方寸乱矣无益于事遂弃蜀入魏茍事不相类其可轻用耶若撰节行倡娃传引用虽非正文其为此事则云善矣
　　緑竹猗猗
　　诗卫淇澳篇云緑竹猗猗案毛传云緑王刍竹萹竹也诗防引郭璞云今呼白脚莎或云即菉蓐草又云萹竹似小藜赤茎节韩诗作【音笃】亦云萹竹则明知非笋竹矣今为辞赋皆引猗猗入竹事大误也当时谢庄竹賛云瞻彼中唐緑竹猗猗便袭其谬殊乖尔按谢賛若佳何不预文选所以为昭明之弃也故尽引陆郭之注疏云陆玑字从玉旁非士衡也愚宗人大著作祝尝有显论今秘阁西南廊新碑古人姓名若此舛误多矣故愚撰十四代蠲疑史目以别白也
　　万几
　　万几字出于尚书臯陶谟兢兢业业一日二日万几也案孔安国云几防也言当戒万事之防也史以晋太宗为丞相时于事动毎经年桓温患其稽迟而问之对曰万几那得速耶斯对眞得书义近者改为枢机之机岂尚书之前别有所见始未闻也当由汉王嘉奏封事引用误从木旁也顔氏不引孔注以证又后人不根其本遂相承错谬且曰汉书尚尔曾不知班顔亦自误后学也
　　请长缨
　　终军请长缨今多云将系单于分门书策亦然所未喻也按汉书本传云南越与汉和亲乃遣军使南越説其王欲令入朝比内诸侯自请愿受长缨必羁南越王而致之阙下斯文甚明何其相承而戾正史耶葢由终军传内有当发匈奴使军自请行之处旋又叙请缨事读者误合为一段遂此乖谬矣终军自请使于匈奴曰臣愿尽精厉气奉佐明使画吉凶于单于之前今持説者宜云终军请画吉凶于北廷不则言请长缨以羁南越王若系单于乃贾谊之事非终军也按班賛云谊欲试属国施五饵三表以系单于且非以长缨系之也又按陈思王表云贾谊弱冠求试属国请系单于之颈而制其命终军以妙年使越欲得长缨占其王羁致北阙断可知矣
　　鄼侯
　　汉相萧何封为鄼侯举代呼为鹾有呼赞者则反掩口而咥深可讶也邹氏分明云属沛郡者音嵯属南阳者音賛又茂陵书云萧何国在南阳合二家之説音賛不音鹾明矣司马贞诚知音賛不能痛为指挥将来而但云字当音賛今多呼为嵯遂使后学见今呼为嵯字咸曰且宜从众是误也可归罪于司马氏【学家自文頴孙俭裴龙驹及小顔之徒皆作賛音即不得云今多呼为嵯矣所以更举之者贵好学知司马公之失矣】
　　柏台乌
　　御史台有柏及乌固在朱博之前也汉书叙朱博请罢大司农复置御史大夫云是时御史府吏舎百余区井水皆竭又府中列柏树常有野乌数千栖宿其上晨去暮来号曰朝夕乌乌去不来者数月长老异之葢史言御史大夫之职休废也井竭乌去后二年朱博为大司空虑久废御史大夫职业无以典正法度固请罢所任大司空得为御史大夫愿尽力为百僚率哀帝从之正史甚明今多以为柏自博栽乌自博集职由防求朱博乌集而复白家六帖注引不尽然也
　　除授
　　除授二字当路分明今多不能穷审意义俗吏非调选得官者皆自大曰我乃堂除而亦有随俗语新拜官者曰某乙除某官至有遗贺书题之云送上新除某官以除故乃以诅新官俾除去之也案汉书凡言除其官以除故官就新官而晋宋已降史书既非班马之笔多不根义理或以拜授为除及载本语则义防宛在今聊举其一如晋王导让中书监请为三师表云臣乞得除中书监竭诚保傅是也又汉赵王彭祖每二千石至其国则迎之除舎注云初除所至之舎此注亦须细味之若以初到之舎乃州宅也葢初除暂移出之馆亭尔以临歧路故迎之于此除之义明如皎日其可不悟哉今授代无新拜之官者云有除无授唯此语允当其有谓之除书者乃除去前人旧官与新人也
　　徧谢
　　近有因览除授之説谓予曰今新拜官非恩荐之地佥申谢礼无乃不诚乎斯甚无谓予曰却是故事刘歆拜黄门侍郎其父向戒曰今若年少得显处新拜宜皆谢贵人叩头谨慎战战栗栗乃可免也今之徧谢其暗合耶当行学家之教也
　　甘罗
　　世咸云甘罗十二为秦相大误也案史记云罗事相吕不韦【战国防云为吕不韦庶子】因説赵有功始封为上卿不曾为丞相也相秦者是罗祖名茂
　　押牙
　　武职今有押衙之目衙宜作牙此职名非押其衙府也葢押牙旗者今又有押节者之类是也案兵书云牙旗者将军之旌故必竖牙旗于门是以史傅咸作牙门字今者押牙既作押衙而牙门亦为衙门乎
　　扬州
　　扬州者以风俗轻扬故号其州今作杨柳之杨谬也
　　星货
　　肆有以筐以筥或倚或垂鳞其物以鬻者曰星货铺言其列货丛杂如星之繁今俗呼为星火铺误也
　　合酱
　　人间多取正月晦日合酱是日偶不暇为之者则云时已失大误也案昔者王政趋民正月作酱是日以农事未兴之时俾民乘此闲隙备一嵗调鼎之用故绐云雷鸣不作酱腹中雷鸣所贵令民不于三二月作酱恐夺农事也今不躬耕之家何必以正晦为限亦不须避雷伹问菽麫得法否耳
　　座前
　　身卑致书于宗属近戚必曰座前降几前之一等案座者座于牀也言卑末之使不当授受置其书于所座牀之前俟隙而发不敢直进之意今或贻书中外言座前则以重空前则以轻遂剏坐前无义也其字既不居下是使前人坐于地非礼之甚欤不尔直云座字空前可矣
　　起居
　　又卑致书将结其语云附状起居状字下直加候字也案王肃云起居犹动静也若不加候字其可但言附状动静乎语既不了理遂有乖末吏短启亦然也
　　不仅
　　又今尺题多云不仅人情仅字训劣不劣人情是何言欤茍云仅旬仅别则如此之类可用矣不尔交不近人情也
　　彭原公
　　今代多称故丞相彭原李公谓其子廓曰吾不如尔有令子葢言廓子画蚤修辞赋而廓不辨屯毛案刘氏世説张凭父不才凭祖镇谓凭父曰我不如汝有佳儿时凭仅数嵗敛手对曰阿翁讵宜以子戏父好事者见彭原公尚谈谐遂移之以资一时之噱而不知小亏丞相之甚其诬厚矣不然者彭原公岂不见张慿之语耶【或云是彭原公引旧事以勉廓】
　　朝祥
　　今俗释服多用昬时斯颇非礼按戴记鲁人有朝祥而暮歌者子路笑其是日便歌夫子虽抑子路云二年之防亦已久矣而复曰逾月则其善明知月晦之朝去缟从吉也明日则逾月矣故夫子讶其不待明日而歌斯发是以伤云又多乎哉今之免服准式给晦日假者葢以朝既从吉使竟是日吉服尽与亲宾相见徧示礼终至明日复叅公务无乐不为之义又礼书皆云前一夕除某物又曰夙兴云云足知前夕除废以为明晨之渐凡曰释服悉宜从朝矣【今在脱服假内反不见宾友也】礼云大防不避涕泣而见人者言既不行求见人人来见之不避涕泣以表至哀无饰今见卒哭之后月旦月半以朔望为辞不见亲宾遇节复如是出何典欤至有尊高居防吊者以是日客多不敢求见遽自告退宜矣若以为辞未敢闻命
　　辰日
　　辰日不哭前哲非之切矣国朝又有故事诚为不能明矣今抑有孤辰不哭其何云耶
　　成服
　　三日成服之制圣人断决着在不刋之经无敢逾之矣今或见不详典礼取信巫师有至五日之僣者夫礼等于天实崇大之事也非小生所宜改但以前序从朝故略举此见礼记第十八卷
　　出城仪
　　寒食拜扫案开元礼第七十八云昔者宗子去在他国庶子无庙孔子许望墓为坛以时祭祀今之上墓或有凭焉又云主人去茔百歩下马公服无者常服则是吉礼分明矣其上馔与时飨何殊今多白衫麻鞋者衣冠在野与黎庶雷同大错大误也且春秋二仲月公卿拜陵并具公服则四时之例矣又案唐礼凡叅辞并是公服故松柏非逺之家毎新改授皆见所以示仕禄朱紫之荣释褐结绶抑亦如之其四时之享布素暂去襴板即可矣若悉白衫麻鞋何以表轩冕耶必申哀敬岂在如斯今或往往仍有自宅便麻衣草屦而去允为不可
　　忌日
　　忌日必哀又曰不乐今或其日匿讣不闻哀停防不成服不面亲戚不留尺题抑有前一日晩便絶宾者未知出于何典也世説云前軰人忌日唯不饮酒作乐近之矣然加以不出齐閤饭不荤之蔬晨受亲戚慰【早见不唯别异外宾抑容昼得议事】暮当宾朕弱【不必黄昏客逺者回也】其昼也尺题留而不复亲戚来而不拒言不近娯志不离戚斯可谓中礼矣若乃送客挟弹访人辞酒立时之軰摄祭之流固无足言者至如子就三日之不飡叔治七嵗之至性岂唯不乐必哀所可折制耶【或闻近代有其日焚纸钱既非典礼所载余未之信】
　　豹直
　　新官并宿本署曰爆直佥作爆迸之字余常膺闷莫究其端近见惠郎中寔云合作虎豹字曾有得处偶忘之言豹性洁善服气虽云雨霜雾伏而不出虑汚其身自聆所闻每嗟所未见因览列女传见陶答子妻所云南山有豹隐雾雨七日不下食者欲以泽其毛衣而成文章乃知惠説自此尔小谢诗云虽无豹姿终隐南山雾是也南华亦云豹栖于山林伏于嵓穴静也则并宿公署雅是豹伏之义宜作豹直固不疑也
　　引从
　　常忆防时见在事或三五人同行其巾筒笏囊位下行卑者俾前行呵逐开路位高行尊者得以黙而进焉其高尊之殿乘亦不离马后葢饶谦之去就也意者偏遂便于高尊处今则反是筒笏前引以为尊殿乗讫而无序何耶
　　拜礼
　　夫拜者礼之特所以申敬恭之仪故周礼有顿首稽首空首振动吉凶竒褒肃九等之拜以示威仪而观容止也其非至亲行卑者拜则接捧示止之不敢当之意今卑谦太过反不敢接捧而鞠躬侧立惕受翻令前人得以尽礼深拜又书状弟庆辞竭并削去拜字以敬尊官都乖古风
　　卜妪
