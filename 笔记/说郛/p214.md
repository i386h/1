<!-- { "loadSidebar": true } -->
　　袁伯文七月六日过髙唐遇雨宿于山家夜梦女子甚都自称神女伯文欲留之神女曰明日当为织女造桥违命之辱伯文惊觉天已辨色啓窻视之有羣鹊东飞有一稍小者从窻中飞去是以名鹊为神女也

　　池说林
　　立夏日俗尚啖李时人语曰立夏得食李能令顔色美故是日妇女作李防取李汁和酒饮之谓之驻色酒一曰是日啖李令不疰夏
　　金陵极多蠏古传有巨蠏背圆五尺足长倍之深夜每出囓人其地有贞女三十不嫁夜遇盗逃出遇巨蠏横道忽化作美男子诱之贞女怒曰汝何等精怪乃敢辱我我死当化毒雾以杀汝遂自触石而死明日大雾中人见巨蠏死于道于是行人无复虑矣至今大雾中蠏多僵者
　　祖莹少好学不遇偶行野外遇一人授一封函戒之曰至家启视归视之乃墨也上有字云祖元珍何不怿兴于学终于伯寻为太学博士异之因函此墨供于堂上夙兴必整衣冠拜之故相太学博士所居为墨堂天平初进爵为伯
　　狐之相媚也必先吕【以口相接】猿之相虫也【虫羣也】必先啼物之情也
　　少昊出野遇一兽牛首而人身惊归告皇蛾蛾曰昔余闻之帝子牛首人身其名师亲见之者百福胥臻天将福汝汝何妄惊乎帝乃释然
　　周直子思方幼时于林下见一鹳为弹所伤取归养之俟其愈纵去后数日夜读书闻有物击其扉启视之乃向纵之鹳也背负一金串卸于地串上结纸条上书云始于博士终于大夫后果然故呼鹳为负金

　　贾氏说林
　　昔有人得安期大枣在大河之南煮三日始熟香闻十里死者生病者起其人食之白日上升故地名煮枣公良孺多力仲尼为桓魋伐其所庇大木仲尼将行公良孺怒拔其根立木而去明日魋视之木更生根活矣李陵为单于围夜半使郭超吹笛声多悲惨胡人皆流涕解围北走
　　武帝与丽娟看花而蔷薇始开态若含笑帝曰此花絶胜佳人笑也丽娟戏曰笑可买乎帝曰可丽娟遂命侍者取黄金百斤作买笑钱奉帝为一日之欢
　　沈休文雨夜斋中独坐风开竹扉有一女子携络丝具入门便坐风飘细雨如丝女随风引络络绎不断断时亦就口续之若真丝焉烛未及跋得数两起赠沈曰此谓氷丝赠君造以为氷纨忽不见沈后织成纨鲜洁明净不异于氷制扇当夏日甫携在手不揺而自凉金多陶乐民人范砖以筑垣铁鲜犹巍帝后制笄以饰首是有余则贱不足为荣也故炎歊泐夫金石则贫贱者不思轻暖之裘寒氷结于江湖则富贵者无用生凉之席注曰陶乐犹巍皆国名谢仙女盛夏上宗以生凉之席
　　王丰为谷城令治民有法民多暴富歌之曰天厚谷城生王公为宰三月恩泽通室如悬磬今击钟丰印一日堕地损其鼻钮明日视之则覆斗也丰异之问功曹张齐齐对曰自昔君印多用覆斗以臣料之君当封乎后果封中山君
　　子产死家无余财子不能葬国人哀之丈夫舍玦佩妇人舍珠玉以赙之金银珍宝不可胜计其子不受自负土葬于邢山国人悉辇以沉之河因名金水至今水上时有金气
　　汤既伐桀让于务光务光笑曰以九尺之夫而让天下于我是形吾短也羞而沉于水有只尺之鱼负之而去呼子先夜不卧惟倚藜杖闭目少顷即谓之睡后与酒姥仙去留其杖子先故人陆麟宝之谓之藜牀后麟卒命其子置于棺中
　　雷威斲琴无为山中以指候之五音未得正踌蹰间忽一老人在傍指示曰上短一分头丰腰杀己日施漆戊日设弦则庶可鼓矣忽不见自后如法斲之无不佳絶世称雷公琴
　　梁鳣母秦氏大雨中见火光自天降中跃一物赤色形若鳣飞入室中即不见是夜生鳣故名鳣及长从孔子游
　　蚕最巧作茧往往遇物成形有寡女独宿倚枕不寐私傍壁孔中视邻家蚕离箔明日茧都类之虽眉目不甚悉而望去隐然似愁女蔡邕见之厚价市归缫丝制琴弹之有忧愁哀动之声问女琰琰曰此寡女丝也闻者莫不堕泪
　　昔有一士人与邻女有情一日饮于女家惟隔一壁而无由得近其人醉隐几卧梦乘一驹入壁隙中隙不加广身与驹亦不减小遂至女前下驹与女欢久之女送至隙复乗驹而出觉甚异之视壁孔中有一大蚁在焉故名蚁曰驹

　　荻楼杂抄
　　张香桥昔有女子名香与所欢防此故名一曰女子姓张名香
　　炀帝时洛阳献合蒂迎辇花帝令袁宝儿持之号司花女
　　魏夫人有弟子善种花谓之花姑
　　真宗宴近臣语及庄子忽命呼秋水至则翠鬟緑衣小女童也
　　姚月华笔札之暇时及丹青花卉翎毛世所鲜及然聊复自娯人不可得而见尝为杨达画芙蓉匹鸟约略浓淡生态逼真
　　长安士女游春野步遇名花则设席借草以红裙逓相挿挂为宴幄
　　州太守圃中有杏花数十株每至烂开张大宴一株令一妓倚其傍立馆曰争春宴罢夜防人云花有叹声姑臧太守张宪代书札伎墨娥
　　赵魏公夫人管道升善书画吾竹房尝题其所画竹石竹房有一私印是好嬉子三字即以此印倒用于跋尾人皆以为竹房之误魏公见之曰此非误也这瞎子道妇人防作画倒好嬉子

　　客退纪谈
　　用蚕豆四十九粒隂阳水浸端午日午时呪之埋室西地下令猫踞其上七日化为猫精
　　宗自闻禄山反状心怀疑忌初出幸时贵妃侍女红桃晨兴理妆玉环坠地而响帝闻问曰响者何耶对曰玉环碎矣帝黙然不悦至马嵬贵妃果遇害贵妃小名玉环
　　人食断肠草而死虎食之而百日不饥人食砒霜而死龙食之而肥人物异性有如此者
　　猪突入人家必割其耳黄昏鸡鸣必杀之以为不祥俗忌也王隆家方割猪耳适有神降于伍氏隆往问曰猪入门可乎神答曰猪入门百福臻又问曰割其耳何如曰割猪耳伤于矢隆明日观射果伤其臂里中异之适有沈氏黄昏鸡鸣问之答曰定昏鸡啼福禄日跻于是沈氏日昌盛自是人家惟恐猪不入门鸡不黄昏啼耳俗之贪利如是
　　赵子固清放不羁好饮酒醉则以酒濡发歌古乐府自执红牙以节曲
　　孟蜀时兵部尚书李昊每春时将牡丹花数枝分遗朋友以兴平酥同赠且曰俟花凋卸即以酥煎食之无弃秾艶也
　　陶人为器有酒经晋安人饷人以酒致书云酒一经或二经至五经者他境人不达者闻馈五经束帯立于其门
　　卢防后妻元氏升堂讲老子道德经防弟元明隔纱帷听之
　　唐六典有装潢匠注音光上声谓装成而以蜡潢纸也今制牋法犹有潢装之说人多不解作平声又改为装池益谬甚矣
　　黄父以鬼为饭雾为浆
　　唐庄宗尝自粉墨与优人共戏于庭内以悦刘夫人李筌注隂符经至禽兽之制在气经年不能解忽梦乌衣人教之遂通其义
　　山居岚重每旦带皮姜细嚼热酒下之
　　冯道明谒陶公与员外旧识阍者啓之陶言昧平生道明曰诗集中日得相见何隔平生陶善待之

　　下帷短牒
　　王粲好驴家畜数头其价有至百金者其一曰落钗其二曰逺游其三曰贽羽其四曰白凤其五曰临江其六曰上云其七曰奔涛其八曰飞星
　　明妃柹归人临水而居恒于溪中盥手溪水尽香今名香溪
　　力珠如龙眼大含之多力可以挽象尾使之倒行刘累得一颗于甯封能伏虎豹蛟龙尝提虎尾立千雉之城悬之虎怒号声闻数里又以中指无名指夹生牛皮一条帝使力士夺之自一人益至十人皮断而终不去手宋玉东家女因玉见弃誓不他适膏沐不施恒以帛带交结胸前后操织作以自给后人效之富家至以珠玉宝花饰锦绣流苏带束之以増妖冶浸失其制矣卫玠盥面用化玉膏及芹泥故色愈明润终不能枯槁贾岛常以嵗除取一年所得诗祭以酒脯曰劳吾精神以是补之
　　尉迟敬德晚年饵云母粉为方外游
　　鲜家妇生一女姿色殊絶后入宫上问曰何以眉缺对曰宝剑宁无缺明珠尚有瑕上喜曰鲜明珠遂以为名蔡邕饮至一石尝醉卧路傍人每指之曰醉龙

　　下黄私记
　　八九月中月轮外轻云时有五色下黄人每值此则急呼女子持鍼线小儿持纸笔向月拜之谓之乞巧惟吴媪有一女年十二拜之甚勤一夕月下飞一五色防云如手掌大驻于女前众皆恐女径吸食之味甚香美明旦梳头窥镜面色艶冶弹琴读书不习而能媪喜甚改名为緑云有诗一卷行于世
　　钟繇嬖庶子防之母黜其夫人文帝命繇复之繇恚忿飡椒致噤帝乃止
　　洛中花极多他花必曰某花至牡丹直曰花俚谚云花王耳
　　白太傅女金鸾十嵗忽书北山移文乐天方买终南紫石欲开文士传遂辍以録之
　　向范待客有漆花盘科斗筯鱼尾匙
　　隋智永名法极王右军七世孙唐清昼字皎然谢康乐十世孙
　　宋徽宗尝以苏合油搜烟为墨至金章宗购之一両墨价黄金一斤
　　苏才翁与蔡君谟鬬茶蔡用惠山泉苏茶小劣用竹水煎遂胜
　　内翰所作文字名目至广唐学士撰宫中眠儿歌即是今之剃胎头文也

　　说郛卷三十一下
　　钦定四库全书
　　说郛卷三十二上　　　　元　陶宗仪　撰嫏嬛记【伊世珍】
　　西王母有三鸟一曰青钟二曰鹤三曰燕子常令三鸟送书于汉武帝也
　　江都王宴客忽大雪寒甚子主剪红纸为日帖于壁上顷刻光生射照一室暖于三夏坐客解衣注曰子主仙人也
　　谢长裾时进琼卿以膏露一合一名天酒饮至百余合顔色美好文辞长进涉猎羣书罔弗记忆加人参屑服之延年
　　天下无处非鬼充塞无间独互人国白玉城自女墙至城下俱以白玉为之鬼不敢入葢鬼隂物喜黑而畏白俗至此城得其为墙故归以白石绕屋耳是时河间多疫疠独俗家无染者至今除夕人家用白垩绕门画城池列干戈之类亦遗意也
　　卓文君闺中庭内有一井文君手汲则甘香用以沐浴则滑泽鲜好他人汲之与常井等沐浴亦不少异至今尚存即文君井也
　　九人先生曰无极一而太极众无极无穷而太极有穷也譬之种植无极犹元气乎太极为桢隂阳为枝叶天地为华万物为实
　　周穆王迎意而子居灵卑之宫访以至道后欲以为司徒意而子愀然不悦奋身化作鸟飞入云中故后人呼鸟为意而
　　下士学道因其气昏故茹素以澄其气上士遇即食之但不杀耳气清则心清心清则入道易矣
　　向日静坐调息可以延年
　　夜来初入魏宫一夕文帝在灯下设以水晶七尺屏风障之夜来至不觉面触屏上伤处如晓霞将散自是宫人俱用胭脂仿画晓霞妆
　　张夫人暮年不茹荤日诵弥陀家人皆笑之谓老人宜滋补頥养而已仆仆如此恐无益而有损夫人修之愈笃年七十九每夜暗中见四壁皆璎珞光辉烛人恍若白昼临卒焚香几上烟宛转结成一弥陀小像初犹烟色渐觉淡黄遂作真金色眉目若画一手下垂若今塑接引像众皆下拜诵佛号烟像甫消而夫人属纩矣马嵬老媪拾得太真袜以致富其女名玉飞得凤头履一只真珠口以薄檀为苴长仅三寸玉饰飞奉为异寳不轻示人
　　海中所产多类人身而人鱼其全者也蚨青类人首眉目宛然罗类人足戚车类男隂文囓类女隂文囓即淡菜亦名东海夫人至于贵钤类凤蕊钟类鹿鸠贼类象水藻类鳬更奇
