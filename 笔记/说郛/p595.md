<!-- { "loadSidebar": true } -->
　　余收子敬范新妇唐摹帖获于苏激家后有倩仲跋余题诗曰贞观欵书丈二纸不许儿奇专父美何为寥寥宝是似遭乱真归火兼水千年谁人能继趾不自名家殊未智嗟尔方来眼须洗玉金题半归米又和云云物龙蛇森动纸父子王家真济美张翼小儿宁近似沧溟浩对蹄水腾蛇无足鼯多趾以假易真信用智龟澼虽多手屡洗卷不生毛谁似米又和云直裂纹匀真古纸跋印多时俗眼美诚悬尚复误疑似有渭方能辨泾水真伪头面拳趺趾久假中分辨愚智宝轴时开心一洗百氏何人至米黄庭坚和题于后云王令遗墨方尺纸尾题倩仲实子美百家藏本略相似如日行天见诸水拙者窃勾辄斩趾田恒取齐并圣智锦囊昏花百过洗湖海濯缨人姓米蒋之奇一韵和三首吕升卿和二首林希和三首刘泾和两首余章和一首余后二首又再和者共成一轴林子虚借去未还
　　刘泾收许浑乌丝栏手写诗一百篇字法极不俗第一篇湘潭云尽暮烟出巴蜀雪消春水来尽是面覩西南世界一段物色自有识者知之剪前一幅易与杜介一幅在王诜处
　　刘泾在宿州平生初收白麻纸临颜书太冲序乃其秘笈第一物至润收封敖行李文饶太尉告许浑诗次得智永板本千文其后得余家十七帖日本书及日本告吴融司空图赠光歌张颠光亚栖等书韩马戴牛又杨杰处得贞观御府内史官奴帖余以十七帖以下诸物易归余家余先于唐坰处易得右军尚书帖云得于僧清道亦有贞观印印文遂复合仍带元截纸痕一条故一物也林希见余家此轴嗟叹云相府所有殆不过是希尝见阁下一卷贞观字印相去五寸许不相连若真印印则四枚理无平匀若伪雕必只一钮用皆齐一也余闻之愠甚懒展阅愠极试取视之左右上下无一相当者疾呼舆过林语所以公击节曰公此书愈妙也此公精思如此方是时刘泾不信世有晋帖后十五年始得子鸾字帖云是右军余云恐是陈子鸾未经余目后薛绍彭书来亦云六朝书又得梁武像见报余时使涟漪答君诗云刘郎收画早甚卑折枝花草首徐熙十年之后始闻道取吾韩戴为神奇迩来白首进道奥学者信有髓与皮始知十箧但遮壁牛马祗可裹帷峩峩太平老寺主白纱冒首无冠蕤武士后列肃大剑宫女旁侍颦修眉神清眸子知寡欲齿露唇反法定饥世人覩服似摩诘不识六朝居士衣僧繇勿辄乱唐突梁时笔法了可知道子见之必再拜曹卢何物望藩篱本当第一品天下却縁顾笔在涟漪刘君既收右军子鸾帖作赞见寄其略曰执黑帝矩作黑风雨大一尺许星五十五奇文也时君罢虢州未别除余戏答曰清明去郡则得郡安用作业解洗业以戏之薛绍彭以书画情好相同尝寄书云书画间久不见薛米余答以诗云世言米薛或薛米犹言弟兄与兄弟四海论年我不卑品定多知定如是刘泾过薛见书大呌书来云云余答以诗云唐满书奁晋不收却縁自不信双眸发狂为报豢龙子不怕人称米薛刘刘君旧不收晋帖云无真只收唐帖故有是句
　　余临大令法帖一卷在常州士人家不知何人取作废帖装背以与沈括一日林希会章惇张询及余于甘露寺浄名斋各出书画至此帖余大惊曰此芾书也沈悖然曰某家所收久矣岂是君书芾笑曰岂有变主不得认物耶
　　余居苏与葛藻近居毎见余学临帖即收去遂装黏作二十余帖效名画记所载印记作一轴装背一日出示不觉大笑葛与江都陈史友善遂赠之君以为真余借不肯出今在黄村家
　　余临张直清家虞永兴汝南公主墓志浙中好事者以为真刻石右军帖尤多
　　装书褾前须用素纸一张卷到书时纸厚已如一轴子防到跋尾则不损古书所用轴头以木性轻者纸多有益于书油拳麻纸硬坚损书第一池纸匀硾之易软少毛澄心其制也今人以歙为澄心可笑一卷即两分理软不耐卷易生毛古澄心以水洗浸一夕明日铺于车上防干浆硾已去纸复元性乃今池纸也特得细无筋耳古澄心有一品薄者最宜背书台藤背书滑无毛天下第一余莫及
　　唐人背右军帖皆硾熟软纸如绵乃不损古纸又入水荡涤而防古纸加有性不糜葢纸是水化之物如重抄一过也余每得古书辄以好纸二张一置书上一置书下自傍滤细皂角汁和水霈然浇水入纸底于葢纸上用活手软按拂垢腻皆随水出内外如是续以清水浇五七遍纸墨不动尘垢皆去复去葢纸以干好纸渗之两三张背纸已脱乃合于半润好纸上揭去背纸加糊背焉不用绢压四边只用纸免折背重弸损古纸勿倒衬帖背古纸随隠便破只用薄纸与帖齐头相挂见其古损断尤佳不用贴补古人勒成行道使字在筒瓦中乃所以惜字今俗人见古厚纸必揭令薄方背若古纸去其半损字精神一如摹书又以绢帖勒成行道一时平直良久舒展为坚所隠字上却破京师背匠壊物不少王诜家书画屡被揭损余谕之今不复揭又好用绢背虽熟犹新硬古纸墨一时苏磨落在背绢上王所藏书谱桓谢帖俱为绢磨损近好事家例多绢背磨损面上皆成绢文余又以右军与王述书易得唐文皇手诏以枣花黄绫背诏面上一齐隠起花纹余寻重背以台州黄岩藤纸硾熟揭一半背滑浄软熟卷舒更不生毛余家书帖多用此纸一一手背手装方入笈古背佳者先过自揭不开干纸印了面向上以一重新纸四边着糊黏桌上帖上更不用糊令新纸虚弸压之纸干下自干慎不可以帖面金漆桌揭起必印墨余背李邕光八郎帖光王琚也揭起黏一分墨在金漆桌上一月余惜不洗桌此帖今易与王诜上有唐氏杂迹陈氏图书印得于石夷庚昌言故物也后石携第三厉少府到京帖王因与以五十星洗锣不肯易今居陈州有右军古凤池紫石砚苏子瞻以四十千置往矣古砚心凹所谓砚瓦如铜瓦笔至水即圆古书笔圆有助于器也今世传古画晋贤图犹存其制余收晋砚一智永砚一心如臼天章寺僧所献也
　　右军唐摹四帖一帖有裹鲊字薛道祖所收命为裹鲊帖两幅是冷金硬黄一幅是楮薄纸摹右军暮年更妙帖也其一幅云欲与彦仁集界上平自可且何所谘人乃王道平平其平字音便又见晋人语气上有文印印在帖心面上不印缝四边亦有小开元字印御府帖也
　　宋子房收得唐开元摹右军帖末有李林甫等臣跋今归王诜翰林印皆在也内异热一帖归薛绍彭
　　王诜收勑二道是赐浙西节度旌节与颜鲁公前中书门下如今制后郭子仪书名立人无下一画字长题日月到真卿二字名如今落日押字左手下角孔目官名又知唐勑制皆真名不花押今时以片纸黏于前头连勑落日书押字如常式文牒似不敬也三公第一等人各书名虽大纸吏文亦足收也许彦先有南州刺史告真卿二字吏部尚书时字甚淳劲
　　苏耆书画纪述与凤师赏阅数日内史与王述书乃云此郡之弊不谓顿至于此诸逋滞非复一条独坐不知何以为治自非常才所济吾无故舍逸而就劳叹恨无所复及尔交人事请托亦未见北都冀得小差须日当何理此帖刻在江南十八家帖中本朝以碑本刻八十卷中较之不差毫发
　　又二帖云增慨安西是也上有笔精墨妙印苏耆题三字余得于王诜以文皇手诏易之文皇诏宋素臣尚书家物余跋赞云龙彩凤英天开日升亟戡多难力致太平云章每发目动神惊
　　晁端彦收懐素与皇少卿简大纸一轴笔势简古老笔也是书障索润笔简
　　吕昌道大夫家有懐素两帖少年所书也今归钱勰家又王钦臣侍郎有懐素以诗代懐寄浩公碧緑地杂色缬上草书老笔特妙
　　吕穆仲侍郎收李阳氷白麻篆一卷笔细与缙云石刻相似
　　文勋有一轴黄麻篆阳氷少时书
　　苏台文收张从申墨迹一卷是唐坰言余未见
　　梦英诸家篆皆非古失实一时人又从而赠诗使人愧笑
　　唐度诸体书粗有古意李玮家一様有两册
　　世传秦国玺多种唐同时传二本题曰其一徐浩本其一越州刺史王密本徐螭钮王雀钮何所审定相国寺中有刻作板本卖又一本润僧收与印本又不同葢以蓝田水苍玉为之取水徳而鱼虫鹤蟮蛟龙皆水族物大略是取此义以扶水徳然帝王自有真符尔关景辉家刻石子敬帖节过触事云云甚奇妙云真迹在越州石元之大夫家今在其子县尉处
　　画摹多似人物马牛尤易似书临难似第不见真耳对之则惭惶杀人
　　苏州邵元伯中允之子收苏沂所摹张颠贺八清鉴帖与真更无少异又摹懐素自叙尝归余家今归吾友李錞一如真迹
　　程师孟语余四十千置得古摹兰亭一本白玉轴欲出示竟不曾取今在子宏处王安上曾见之
　　唐人摹右军丙舍帖暮年书在吕文靖丞相家淑问处法书要録载是临钟繇帖薛绍彭摹得两本一以见赠栁公权书隂符经有会昌月日姓名为马玘借去未还今知其子永稽能保惜在合肥江南文房物也
　　王仲修收唐湖州刺史杨汉公书有钟法与襄州罗让能书碑同余家亦收一幅后题会昌年临写钟表今易归薛绍彭家
　　唐司议郎陆柬之书头陀寺碑前少两幅获于吴郡世未有此书内空山字后笔以氏族志检之父名山才遂以为定及王诜处收钱氏陆临兰亭遂皆空山字王仲孜收兰亭诗一卷词云悠悠大象运殆是一种分开物余以头陀碑一幅及智永帖换宗室令穰欧书语箴一幅与薛绍彭分收
　　智永临右军五幅获于吴郡末云度忽肿至可忧虑疾自恐难耶史称度服巨胜实莫知所终此可鉴也因托薛绍彭书考妣会稽公襄阳丹阳二太夫人告贽为润笔薛以书画还往出处必因每以鉴定相髙得失评较余在涟漪寄君诗云老来书兴独未忘颇得薛老同徜徉天下有识谁鉴定龙宫无术疗膏肓淮风吹防稀讼牒典客闭閤闲壶浆吟树对山风景聚墨池濯研龟鱼藏珠台宝气毎贯月月观桂实时飘香银淮烛天限织女烟海括地生灵光携儿乃是翰墨侣挟竹不使舆卫将象管钿轴映瑞锦玉麟棐几铺云肪依依烟华动勃郁矫矫龙蛇起混茫持此以为风月伴四时之乐渠未央部刺不纠翰墨病圣恩养在林泉乡风沙涨天乌冒客胡不东来从此荒
　　薛书来云购得钱氏王帖余答以李公炤家二王以前帖宜倾囊购取寄诗云欧怪褚妍不自持犹能半蹈古人规公权丑怪恶札祖从兹古法荡无疑张颠与栁颇同罪鼓吹俗子起乱离懐素獦獠小解事仅趋平旦如盲医可怜智永砚空臼去本一步呈千嗤【法帖所载可见】已矣此生为此困有口能谈手不随谁云心存乃笔到天工自是秘精微二王之前有髙古有志欲购忘髙赀殷勤分治薛绍彭散金购取重跋题薛和云圣草神踪手自持心潜模范识前规惜哉法书垂世久妙帖堂堂或见遗宝章大轴首尾具破古欺世完使离当时鉴目独子着有如痼病工难医至今所收上卷五流传未免识者嗤世间无论有晋魏几人解得真唐隋文皇鉴定号得士河南精识能穷微即今未必无褚獠宁馨动欲千金赀古囊织缥可复得白玉为黄金题葢谓弟子索重价难购也
