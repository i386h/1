<!-- { "loadSidebar": true } -->
　　孔雀生高山乔木之上人探其雏育之喜卧沙中以沙自浴拍拍甚适雄者尾长数尺生三年尾始长嵗一脱尾夏秋复生羽不可近目损人饲以猪肠及生菜惟不食菘
　　鹦鹉近海郡尤多民或以鹦鹉为鲊又以孔雀为腊皆以其易得故也此二事载籍所未纪自余始志之南人养鹦鹉者云此物出炎方稍北中冷则发瘴噤战如人患寒热以柑子饲之则愈不然必死
　　白鹦鹉大如小鵞亦能言羽毛玉雪以手抚之有粉粘着指掌如蛱蝶翅
　　乌鳯如喜雀色绀碧颈毛类雄鸡鬃头有冠尾垂二弱骨各长一尺四五寸其杪始有毛羽一簇冠尾絶异大畧如鳯鸣声清越如笙箫然度曲妙合宫商又能为百虫之音生左右江溪峒中极难得然书传未之纪当由人罕识云
　　秦吉了如鸜鹆绀黑色丹咮黄距目下连顶有深黄文顶毛有缝如人分髪能人言比鹦鹉尤慧大抵鹦鹉如儿女吉了声则如丈夫出邕州溪洞中唐书林邑出结辽鸟林邑今占城去邕钦州但隔交趾疑即吉了也锦鸡又名金鸡形如小雉湖南北亦有之
　　山鳯皇状如鵞鴈嘴如鳯巢两江深林中伏卵时雄者以木枝杂桃胶封其雌于巢独留一窍雄飞求食以饲之子成即发封不成则窒窍杀之此亦异物然未之见也
　　翻毛鸡翮翎皆翻生弯弯向外尤驯狎不散逸二广皆有
　　长鸣鸡高大过常鸡鸣声甚长终日啼号不絶生邕州溪洞中
　　翡翠出海南邕贺二州亦有腊而卖之
　　灰鹤大如鹳通身灰色去顶二寸许毛始丹及颈之半亦能鸣舞
　　鹧鸪大如竹鸡而差长头如鹑身文亦然惟臆前白防正圆如珠人采食之
　　水雀苍色似鹡鸰飞集户庭翾翾然与燕雀为伍











　　桂海兽志【范成大】
　　兽莫巨于象莫有用于马皆南土所宜余治马政颇补苴漏隙其说累牍所不能载姑着其略及畜兽稍异者并为一篇
　　象出交趾山谷惟雄者则两牙佛书云四牙又云六牙今无有
　　蛮马出西南诸蕃多自毗那自杞等国来自杞取马于大理古南诏也地连西南马生尤蕃
　　大理马为西南蕃之最
　　果下马土产小驷也以出徳庆之泷水者为最高不逾三尺骏者有两脊骨故又号双脊马健而喜行
　　猨有三种金丝者黄玉面者黑纯黑者面亦黑金丝玉面皆难得或云纯黑者雄金丝者雌又云雄能啸雌不能也猨性不耐着地着地辄防以死煎附子汁饮之即愈
　　蛮犬如猎狗警而猘
　　郁林犬出郁林州极高大垂耳拳尾与常犬异
　　花羊南中无白羊多黄褐白斑如黄牛又有一种深褐黑脊白斑全似鹿
　　乳羊本出英州其地出仙茅羊食茅举体悉化为肪不复有血肉食之宜人
　　绵羊出邕州溪洞及诸蛮国与朔方羊不异
　　麝香自邕州溪洞来者名土麝气臊烈不及西蕃火狸狸之类不一邕别有一种其毛色如金钱豹但其钱差大耳彼人云嵗久则化为豹其文先似之矣风貍状似黄猨食蜘蛛昼则拳曲如猬遇风则飞行空中其溺及乳汁主大风疾竒效
　　嬾妇如山猪而小喜食禾田夫以机轴织絍之器挂田所则不复近安平七源等州有之
　　山猪即豪猪身有棘刺能振发以射人三二百为羣以害禾稼州洞中甚苦之
　　石鼠专食山豆根宾州人以其腹干之治咽喉疾効如神谓之石鼠肚
　　香鼠至小仅如指擘大穴于柱中行地中疾如激箭山獭出宜州溪洞俗传为补助要药洞人云獭性淫毒山中有此物凡牝兽悉避去獭无偶抱木而枯洞獠尤贵重云能解药箭毒中箭者研其骨少许傅治立消一枚直金一两人或求买但得杀死者功力甚劣










　　桂海虫鱼志【范成大】
　　虫鱼微物外薄于海者其类庸可既哉录偶见闻者万一
　　珠出合浦海中有珠池蜑户投水采蚌取之嵗有丰耗多得谓之珠熟相传海底有处所如城郭大蚌居其中有怪物守之不可近蚌之细碎蔓延于外者始得而采车磲似大蚌海人磨治其殻为诸玩物
　　蚺蛇大者如柱长称之其胆入药南人腊其皮刮去鳞以鞔皷蛇常出逐鹿食寨兵善捕之数辈满头挿花趋赴蛇蛇喜花必驻视渐近竞拊其首大呼红娘子蛇头益挽不动壮士大刀断其首众悉奔散逺伺之有顷蛇省觉奋迅腾掷傍小木尽拔力竭乃毙数十人舁之一村饱其肉
　　蝳蝐形似鼋辈背甲十三片黑白斑文相错鳞差以成一背其边裙阑阙囓如锯齿无足而有四鬛前两鬛长状如檝后两鬛极短其上皆有鳞甲以四鬛櫂水而行海人养以盐水饲以小鳞俗传甲子庚申日辄不食谓之蝳蝐斋日其说甚俚
　　蜈蚣有极大者
　　青螺状如田螺其大两拳揩磨去麤皮如翡翠色雕琢为酒杯
　　鹦鹉螺状如蜗牛殻磨治出精采亦雕琢为杯
　　贝子海傍皆有之大者如拳上有紫斑小者指面大白如玉
　　石蟹生海南形眞是蟹云是海沫所化理不可诘又有石虾亦其类
　　蛱蝶大如扇四翅好飞茘枝上
　　黑蛱蝶大如扇橘蠧所化北人云武蝉
　　嘉鱼状如小鲥鱼多脂味极腴美出梧州火山人以为鲊饷逺
　　虾鱼出漓水肉白而丰味似虾而松美
　　竹鱼出漓水状似青鱼味如鳜鱼南中鱼品如鲤鲫辈皆有之而以虾竹二鱼为珍
　　天虾状如大飞蚁秋社后有风雨则羣堕水中有小翅人候其堕掠取之为鲊













　　桂海花志【范成大】
　　桂林具有诸草花木牡丹芍药桃杏之属但培溉不力存形似而已今着其土产独宜者凡北州所有皆不录
　　上元红深红色絶似红木瓜花不结实以灯夕前后开故名
　　白鹤花如白鹤立春开
　　南山茶葩蕚大倍中州者色微淡叶柔薄有毛别自有一种如中州所出者
　　红荳花丛生叶瘦如碧芦春末发初开花先抽一榦有大箨包之箨解花见一穂数十蕋淡红鲜妍如桃杏花色蕋重则下垂如蒲萄又如火齐缨络及剪防鸾枝之状此花无实不与草荳同种每蕋心有两瓣相并词人托兴曰比目连理云
　　泡花南人或名柚花春末开蕋圆白如大珠既拆则似茶花气极清芳与茉莉素馨相逼番人采以蒸香风味超胜
　　红蕉花叶瘦类芦箬心中抽条条端发花叶数层日折一两叶色正红如榴花茘子其端各有一防鲜绿尤可爱春夏开至嵗寒犹芳又有一种根出土处特肥饱如胆缾名胆缾蕉
　　枸那花叶瘦长畧似杨栁夏开淡红花一朶数十蕚至秋深犹有之
　　史君子花蔓生作架植之夏开一簇一二十葩轻盈似海棠
　　水西花叶如萱草花黄夏开
　　裹梅花即木槿有红白二种叶似蜀葵采红者连叶包裹黄梅盐渍暴干以荐酒故名玉修花粉红色四季开象蹄花如栀子而叶小夏开至秋深
　　素馨花比番禺所出为少当由风土差寒故也
　　茉莉花亦少如番禺以淅米浆日溉之则作花不絶可耐一夏花亦大且多叶倍常花六月六日又以治鱼腥水一溉益佳
　　石橊花南中一种四季常开夏中既实之后秋深忽又大发花且实枝头硕果罅裂而其旁红英粲然并花实折饤盘筵极可玩
　　添色芙蓉花晨开正白午后微红夜深红
　　侧金盏花如小黄葵叶似槿嵗暮开与梅同时










　　桂海果志【范成大】
　　世传南果以子名者百二十半是山野间草木实猿狙之所甘人强名以为果故余不能尽识录其识可食者五十五种
　　茘枝自湖南界入桂林才百余里便有之亦未甚多昭平出槱核临贺出绿色者尤胜自此而南诸郡皆有之悉不宜干肉薄味浅不及闽中所产
　　龙眼南州悉有之极大者出邕州围如当二钱但肉薄不能逺过常品为可恨
　　馒头柑近蔕起馒头尖者味香胜可埓永嘉孔柑金橘出营道者为天下冠出江浙者皮甘肉酸不逮矣绵李味甘美胜常品擘之两片开如离核桃
　　石栗圆如弹子毎颗有梗抱附之类杓柄肉黄白甘靭似巴榄子仁附肉有白靥不可食发病北人或呼为海胡桃
　　龙茘殻如小茘枝肉味如龙眼木身叶亦似二果故名可蒸食不可生啖令人发癎或见鬼物三月开小白花与茘枝同时
　　木竹子皮色形状全似大枇杷肉甘美秋冬闲实冬桃状如枣深碧而光软烂甘酸春夏熟
　　罗望子殻长数寸如肥皂又如刀豆色正丹内有二三实煨食甘美
　　人面子如大梅李核如人面两目鼻口皆具肉甘酸宜蜜煎
　　乌榄如橄榄青黑色肉烂而甘
　　方榄亦橄榄类三角或四角出两江州洞
　　椰子木身叶悉类防榈桄榔之属子生叶闲一穂数枚枚大如五升器果之大者谓惟此与波罗蜜等耳皮中子殻可为器子中瓤白如玉味美如牛乳瓤中酒新者极清芳久则浑浊不堪饮
　　蕉子芭蕉极大者凌冬不凋中抽榦长数尺节节有花花褪叶根有实去皮取肉软烂如绿柿极甘冷四季实土人或以饲小儿云性凉去客热以梅汁渍暴干按令扁味甘酸有微霜世所谓芭蕉干者是也又名牛子蕉鸡蕉子小如牛蕉亦四季实
　　芽蕉子小如鸡蕉尤香嫩甘美秋初实
　　红盐草果取生草荳入梅汁盐渍令色红暴干以荐酒
　　鹦舌即红盐草果之珍者实始结即频取红盐干之才如小舌
　　八角茴香北人得之以荐酒少许咀嚼甚芳香出左右江州洞中
　　余甘子多贩入北州人皆识之其木可以制器
　　五梭子形甚诡异瓣五出如田家碌碡状味酸久嚼微甘闽中谓之羊桃
　　黎朦子如大梅复似小橘味极酸
　　波罗蜜大如冬瓜外肤礧砢如佛髻削其皮食之味极甘子练悉如冬瓜生大木上秋熟
　　柚子南州名臭柚大如瓜人亦食之皮甚厚打碑者卷皮蘸墨以代氊刷宜墨而不损纸极便于用此法可传但北州无许大柚耳
　　橹罟子大如半升椀谛视之数十房攅聚成毬每房有缝冬生青至夏红破其瓣食之防甘
　　槎檫子如锥栗肉甘而微涩
　　地蚕生土中如小蚕又似甘露子
　　赤柚子如橄榄皮青肉赤以下并春实
　　火炭子如乌李
　　山韶子色红肉如茘枝以下八种并夏实
　　山龙眼色青肉如龙眼
　　部谛子色黄如大石榴
　　木赖子如淡黄大李
　　粘子如指面大褐色
　　罗晃子如橄榄其皮七重
　　千嵗子如青黄李味甘
　　赤子如酸枣味酸
　　藤韶子大如鳬卵柿以下十三种并秋实
　　古米子殻黄中有肉如米粒
　　殻子如青梅味甘
　　藤核子生白藤上如小蒲桃
　　木连子如胡桃紫色
　　萝蒙子黄如大橙柚
　　毛栗如橡栗
　　特乃子状似榧而圆长端正
　　不纳子似黄熟小梅絶易烂烂即破肉附核可为经珠似菩提子
　　羊矢子色状全似羊矢味亦不佳
　　日头子状如樱桃色如蒲桃穂楝子
　　秋风子色状俱似楝子
　　黄皮子如小
　　朱圆子正圆深红状如栋子以下六种皆冬实
　　匾桃大如桃而匾色正青
　　粉骨子皮黄色如粉
　　塔骨子匾如大橘皮裹空虚
　　布衲子似李而黄
　　黄肚子如小石榴











　　桂海草木志【范成大】
　　异草瑰木多生穷山荒野其不中医和匠石者人亦不采故余所识者少惟竹品乃多桀异并附于录
