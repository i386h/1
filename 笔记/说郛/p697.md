<!-- { "loadSidebar": true } -->
　　出蜀中临邛故曰邛竹其笋春生罗浮山记曰邛竹本出邛山张骞西至大宛所得归而此山左右时有之乡老多以为杖今罗浮山有笋生又早时候与蜀不同其竹节横出中间练杵形为杖如木刻竹笋中实食美山海经云山扶竹注筇也节髙实中扶也名之扶老行也与扶竹并节者不同
　　赤竹笋
　　出闽中大者如椽堪作弹织箔扇笋不毒
　　卫丘竹笋
　　山海经云卫于山丘南帝俊【借音舜字】竹林在焉大可为舟郭注云舜林中竹一节可以为船笋可知矣
　　籚竹笋
　　其为竹也叶濶而利可用割物实箬类也笋苦亦可食出庐州
　　对青竹笋
　　竹则一边青一畔紫二色相映可爱笋萌可食出成都近孟昶据蜀作对青竹亭焉
　　慈母山笋
　　丹阳记江宁县南慈母山竹可以为箫管王褒洞箫赋所称即此也其笋圆致异于余处自伶伦采竹嶰谷其后惟此簳见珍俗呼鼓吹山常禁伐者笋则三月生可食
　　钟龙竹笋
　　戴凯之竹谱云此竹伶伦所伐也其笋生可食
　　汉竹笋
　　谱云大者一节受一斛小者受数斗可为樽榼其笋一节可受二三斗味虽甘而澁
　　利竹笋
　　其竹蔓生若藤蔓属实中而坚韧笋随竹蔓而生亦实韧也
　　簢笋
　　尔雅云簢筡中郭注其中空今详竹皆空中或自根至梢空中则无节竹也疑簢竹一名筡中一云其中防曰筡可以为席如此者则其竹内隔防与常竹不同故云筡中为笋嫩而节防薄也
　　邻竹笋
　　尔雅郭注坚中谓贞实与平常竹不同笋味同木竹笋
　　云母笋
　　郭义恭广志云云母大竹也其笋亦相称
　　箘笋簵笋
　　伊二本竹生荆楚间尚书荆州厥贡箘簵孔注箘簵美竹也出云梦之泽三国常致贡焉天下称美盖堪为矢大者为笔本母既曰美竹厥萌可曰美笋也
　　笋
　　广志竹皮青肉白如雪软韧可为索字或从草从竹不定其笋皮青而笋肉晳白王子年拾遗记有竹作箫
　　少室竹笋
　　河图曰少室之山大竹堪为甑器其笋长伟堪食
　　渭川竹
　　史记曰渭川千亩竹其人与千户侯等今详史记举其本而不言笋笋利利人厥富可侪等王侯也笋晚四月方盛
　　鄠杜竹笋
　　汉书曰秦地有鄠杜竹林南山檀柘号陆海也鄠杜多竹而劲少西夏结干笋岂不是乎
　　镛竹笋
　　出广州此本竹絶大内空容得三升许米交广以来人将此作升子量出纳其出黄可疗风癎疾名天竹黄按竹黄名天竹言此竹大也亦犹天麻天蓼言天大如云雀麦防苋言小也或曰天竺之竺非也详其竹亦疗风笋功可见也一说竹黄是南海边竹内尘沙加于竹凝结成致竹兼笋皆疗风疾
　　相迷竹笋
　　生广州已来竹状与镛竹少异其洪长亦同内空生黄堪作丸笋减镛笋少分
　　桃枝竹笋
　　其竹劲直柔弱可为篾为席尚书顾命竹席是也其笋丛生其皮生毛聚虫蚁而不可食今观此竹是处有之王彪之闽中赋亦见矣
　　新妇竹笋
　　出武林山隂其竹圆直韧可为篾笋则三月而生可食
　　竹笋
　　竹谱曰竹似桂而概节其笋可食
　　簟竹笋
　　沈怀逺南粤志曰博罗县东苍州足簟竹既大薄且空中节直二丈其直如松详其竹直二丈犹为笋而可食
　　鸡头竹笋
　　竹谱曰鸡头竹似篁而细笋亦可食堪茹
　　斑竹笋
　　博物志云舜死二妃泪下染竹成斑妃死为湘水神故曰湘妃竹详其笋脱其殻乃为篛竹方生斑笋不可食
　　篃笋
　　竹谱云篃竹江汉间谓之竿防一枝数叶叶大如履可以作篷今详叶如履即王彪之闽中赋云湘箬也其笋亦不大止是箬叶异诸竹耳又此竹与郿竹同也
　　筼筜笋
　　曹毗湘中赋云其竹则筼筜今详其笋亦洪大竹节长四尺
　　沛竹笋
　　神异经云南方荒中有沛竹其长百丈围二丈五六尺厚八九寸可以为大船其子美煮而食之
　　白乌笋
　　湘中有此竹生是笋见魏曹毗赋又有实中竹即实中笋属也
　　鱼肠竹笋
　　梁简文脩竹赋中见鱼肠云母之名曰映花靡等今详鱼肠为名必像实而作其竹细而屈笋亦可以识矣
　　篁笋
　　八月生笋止十一月竹闽温已来多节疎乡人候抽长成竹梢弱正月时便断之以火燎之逐重之可为条而弱韧谓之竹麻泉州已去路傍多生彼土人取逐节可八九尺坚捺之青皮才爆内白肉便为麻即不见火谓之麻竹南中转髙长节疎其笋皮黒紫色其心实人取细切盐渍少顷以浆水渍再宿沥干缾藏泥封谓之笋笴
　　挲摩笋
　　岭表録云桂广皆殖大若茶椀竹厚而空小一夫止擎一竿堪为茆屋椽梁柱其种者钦其竿每截二尺许打入土不逾月而生根叶明年长芽笋不数嵗成林其笋南人亦藏之为笋笴
　　箣竹笋
　　岭表録云其竹枝上刺南人呼为箣自根横生枝条展转如织虽野火焚烧只燎细枝嫩条其笋丛生转复牢密邕州旧以为城蛮蜒来侵竟不能入
　　罗浮笋
　　罗浮山贞元中有人游第十三岭见巨竹有三十九节二丈余围笋甚直
　　云丘帝笋
　　竹谱云帝陵上所生竹一节可以为船笋大如本
　　匾竹笋
　　匡庐山中多其笋初冒土便匾薄及成竹匾而长今诸山中是处皆有之
　　箖箊笋
　　左思吴都赋曰竹则筼筜箖箊今详其笋可食
　　筒笋
　　见吴都赋吴越有之笋可食
　　箿竹笋
　　竹节疎而笋可食也
　　篻竹笋
　　其竹实中属见吴都赋中笋坚大可食篻出韶州茎五六寸中为弓弩笋堪食自秋生至于冬末春即不生矣
　　防竹笋
　　天台图经云五县皆有言其竹韧也日南九真炙生可作弹弓弦也
　　服伤笋
　　竹大者五六寸围长二丈其中实满笋至四月已后方出味甚美
　　狗竹笋
　　宁海已来多三寸围节间有毛笋三月生可食诸邑皆有之
　　筀竹笋
　　今春二月已去吴越多生
　　扶竹笋
　　今武陵山西旧谓双竹院中所产脩篁嫰篠皆对抽并相传云兹竹自永泰已来有之冯翊严诸为其记王子敬竹谱云防稽箭竹钱塘扶竹盖此双竹即扶竹也譬犹东之地产桑两两并生谓之扶桑矣今详是竹为笋便有合欢貌并出愚曽着扶竹赋
　　慈竹笋
　　四月生江南人多以灰煮食之其为竹也内实而节疎性弱而可代藤用其形而细又蕲黄生丛竹一丛数竿笋不外迸只向里生如多只可删科四五六月长笋明年方成竹其笋不堪食
　　玳瑁竹笋
　　薛翊异物志曰弓竹以防藤斑驳如玳瑁其笋脱殻而微有斑文也
　　龙牙竹笋
　　出永嘉大罗山其竹长四五尺稀节人取必有大风雨雷电人下山则止近故节惠公令取种遇风而止其笋则春二月生也
　　棘竹笋
　　竹谱曰其笋味肥食之落人鬓髪
　　竹笋
　　齐民要术云笋无味
　　鸡胫竹笋
　　食之肥美
　　防榔竹笋
　　见杜台卿淮赋
　　毛竹笋
　　出武陵洞口人斫竹随生土俗云僊人入洞故生此竹以隔浮生也
　　篁竹笋
　　疑其状貌类字或是防竹笋皆无味
　　由梧竹笋
　　南方草木状云由梧竹民间种之长百尺径一尺八九寸交趾人作屋柱笋澁不可食
　　方竹笋
　　出澧州西游川铁冶辰山之阳其笋茎方二寸已来彼封人多为台卓衣架等其笋硬不堪食其竹节平其性坚其心实
　　丹竹笋
　　出道州泷中峭壁之上竹每节可一丈或八尺茎不大袅袅摇空粉节上似有丹色心空肉薄舟人多劈为百丈縴
　　毛斑竹笋
　　出蕲州初伐竹即无斑以灰汁洗之即斑见彼人多作帘席或笛管笋絶不堪食与二妃祠者不同矣
　　沙麻竹笋
　　南粤志中此竹人削为弓弓似弩也或云苏麻竹或云麤麻竹此疑与斯摩同耳若斯摩笋一人只可担两茎耳亦堪为笋笴
　　白竹笋
　　连州抱腹山多生此竹茎径白节心少许緑彼土人出笋之后落箨撒梢时采此竹以灰煮水浸作竹布鞋或捶一节作箒谓曰竹拂若贡布一疋只重数两也
　　匾竹笋
　　出庐山径匾传云释惠逺使鬼神号辟蛇行者捻此竹为匾竹笋出皆匾堪食之
　　拂云箒竹笋
　　出庐山茎大如指竹杪细叶密翠如箒彼人采为方物赠人谓之拂云箒作纤长也
　　双梢竹笋
　　出九疑山第二重麓台侧笋长独茎及生枝叶即分为两梢叶密而细亦谓为合欢竹与象扶桑者少同
　　箖竹笋
　　出襄州卧龙山诸葛亮祠中笋堪食甚美渐长长百尺只梢上有叶土人作幡竿承落
　　木竹笋
　　韶州多生成竹一茎如万岁藤一节长四尺无花而实实如草豆蔲土人盐之为果实笋初生时礧磈然不堪食与今吴防间木竹笋如笋食美而甘味不同
　　水竹笋
　　出黔南管内或岩下潭水中生其笋随水深浅以成节若深一丈则笋出水面为一节蛮蜒采取以为食
　　古散竹笋
　　节似马鞭叶似桐树而小皮似栟榈柔韧笋亦堪食
　　秋芦竹笋
　　其竹似芦身如荻蔗冬天不凋插枝如生笋可食也
　　鹤膝竹笋
　　竹状节下大小似苦竹而闽中土人呼为槌竹亦堪作拄杖详此同筇竹也笋可食
　　石竹笋
　　一名篻簩生闽中竹似石而小吴都赋曰篻簩有丛笋可食也
　　合欢竹笋
　　出南岳下诸州山溪间郴州最多其笋初生合欢形势及成竹也或三茎合或两茎合断其间有窍竹皮或斑防文僧断作针筒用也
　　紫竹笋
　　成都府人家庭心多苞丛而生其色沈紫可爱抽笋且稀心实笋不宜食
　　月竹笋
　　竹状轻短丛生毎月抽笋谓之月竹笋如箭竹萌人不食也
　　三棱竹笋
　　其状若防榈叶茎柄三脊然笋细初抽川中人家竹林中忽有云吉兆也

　　笋谱卷下【吴僧赞宁】
　　三之食
　　李绩本草云竹笋味甘无毒主消渴利水道益气可久食又陈藏器云诸笋皆发冷血及气不如苦笋不发病今详诸说皆冷久食亦发风苦笋冷毒尤甚陈说非也以亲验为证诸笋以豉汁渍之能解酒毒又本草云淡竹叶味辛平大寒主胸中痰热欬逆上气又堇竹吹苦竹淡竹甘竹叶又实中竹并以笋为佳是知笋食去前病当叶根茹一半明矣若丹石热渴煮淡竹根汁以疗之笋汁亦可除丹砂毒哕呕逆气鬼气可取笋中酒服之谓糟中笋节中水也最止小儿呕吐又食桂等笋或中桂之刺毒发唯草犀根能疗之草犀解诸毒生岭南及睦婺洪饶间生苖髙二三尺独茎对叶根如细辛生硏服之以功如犀故名草犀陈藏器云也次则麻油姜皆杀笋毒凡食笋之要譬若治药修炼得门则益人反是则损采笋之法可避露日出后掘深土取之半折取鞭根旋得投密竹器中以油单覆之勿令见风风吹旋坚以巾纷拭土又不宜见水含殻沸汤瀹之煮宜久
　　按煮笋实可一周时已熟或见生水还重煮一周时
　　验知笋不可生生必损人苦笋最宜久甘笋出汤后去殻澄煮笋汁为羮茹味全加美然后始可与语为食笋者矣此外不足算也
　　不然蒸最美味全煻灰中煨后入五味尤佳
