<!-- { "loadSidebar": true } -->
　　大中年中毛诗博士沈朗进新添毛诗四篇表云关雎后妃之德不可为三百篇之首葢先儒编次不当耳今别撰二篇为尧舜诗取虞人之箴为禹诗取大雅文王之篇为文王诗请以此四诗置关雎之前所以先帝王而后后妃尊卑之义也朝廷嘉之明曰沈朗论诗一何狂谬虽诗之篇次今古或殊其以关雎居先不可易也古人为文语事莫不从防至着自家形国故序曰关雎后妃之徳也风之始也所以风天下【俗本云所以风化天下】而正夫妇也故用之乡人焉用之邦国焉经曰刑于寡妻至于兄弟以御于家邦由此而论则关雎居三百篇之首不亦宜乎语曰师挚之始闗雎之乱洋洋乎盈耳哉则孔子以关雎为首训子曰人而不为周南召南其犹正墙面而立也欤则关雎居周南先矣且诗有四始一曰风二曰小雅三曰大雅四曰颂周南实国风而以帝王之事冠之则失四始之伦也甚矣不知沈朗自谓新添四篇为风乎为雅乎为风也则不宜歌帝王之道为雅也则不可置关雎之前非惟首尾乖张实亦自相矛盾其为妄作无乃甚乎
　　雎鸠
　　顔氏匡谬云雎鸠白鷢明曰按左传云雎鸠氏司马也尔雅云雎鸠王雎郭璞曰今江东呼为鹗毛苌云雎鸠挚而有别然则雎鸠之为鹗不可易也尔雅又云杨鸟白鷢是白鷢一名杨鸟则雎鸠非白鷢明矣
　　美目扬兮
　　齐风猗嗟篇云美目扬兮毛传曰好目扬眉也孔頴逹曰眉毛扬起故名眉为扬明曰经无眉文毛何得以为扬眉孔又以为眉毛扬起是其不顾经文妄为臆说葢扬者目之开大之貌礼记云扬其目而视之是也
　　美目清兮
　　又曰猗嗟名兮美目清兮毛传曰目上为名目下为清明曰亦非也清者目中黑白分明如水之清也卫风云美目盼兮若以目下为清盼当复在何所
　　曷又从止
　　齐风南山刺襄公鸟兽之行也经云既曰庸止曷又从止孔頴逹曰以意从送与之淫耳非谓从至鲁也明曰按左传桓三年公子翚如齐逆女齐侯送姜氏于讙讙鲁地然则诗言曷又从止是谓从送至讙入于鲁地则頴达之言失也
　　硕鼠
　　魏风硕鼠刺重敛也孔頴逹曰硕大也其鼠头似兎尾青黄色又引许愼云硕防有五技皆不长陆玑虫鱼防云今河东有大防亦有五技或谓之雀防明曰经文坦然义理无隐何为广引他物自取混淆序云贪而畏人若大鼠也左传曰鼠昼伏夜动畏人故也但言畏人则此寻常鼠也言其贪食以致肥大取之以比其君故以大言之耳犹如封豕长蛇之类焉亦如硕人闵庄姜也人即寻常人以其指斥庄公故云硕人斯类甚明不烦多说诸儒所见别是一般不可引以解此耳
　　生于道左
　　唐风有枤之杜生于道左笺云道东也日之热常在日中之后道东之杜人所宜休息也今人不休息者以其特生隂寡故也明曰日中之后树隂过东杜生道左隂更过东人不可得休息也诗意言武公既已寡特而惠泽不及人故君子不肯适我也亦如树既寡特而隂更过东无休息之所故人不来也郑言人所宜休息于义何安
　　其带伊丝
　　曹风鸤鸠云淑人君子其带伊丝其弁伊骐笺云刺不称其服也明曰按下文云淑人君子其仪不忒序云在位无君子用心之不一即此刺无君子诗人思是君子以其在位故上章言君子之心下章言君子之治此章言君子之服皆谓今在位无此君子也非谓刺不称其服且经云淑人君子安得不称其服耶
　　鹳鸣于垤
　　东山云鹳鸣于垤妇叹于室毛苌云垤螘冢也将隂雨则穴处先知之明曰据诗之文势此垤不得为蚁冢葢是土之隆耸近水者也按左传云屦及于垤皇谓寝门阙也又云于垤皇谓墓门阙也凡阙者聚土为之故知此垤谓土之隆耸近水者若坻沚之类也鹳水鸟也天将隂雨则鸣于隆土之上妇人闻之忧雨思夫故叹于室若以于垤是蚁上于冢则鹳鸣竟于何处岂文章之体当如是耶且经无蚁文何得凿空生义
　　莎鸡
　　豳风云六月莎鸡振羽毛苌云莎鸡羽成而振讯之孔頴逹曰莎鸡似蝗而色斑翅正赤六月中飞而振羽索索作声明曰二説皆非也按诸虫之鸣出于口喙者多矣有胁鸣者有脰鸣者有股鸣者有羽鸣者胁鸣者蜩蝉也脰鸣者蝼蝈也股鸣者斯螽也羽鸣者莎鸡也若以飞而有声为羽鸣者则蝇蚊之类皆是何独莎鸡也且豳风所言非偶然也以莎鸡斯螽之事皆阳虫也阳气出则此虫鸣阳气入则此虫尽着其将寒之有渐劝人早备于寒也今验莎鸡状如蚱蜢头小而身大色青而有须其羽昼合不鸣夜则气从背出吹其羽振振然其声有上有下正似纬车故今人呼为络纬者是也如或不信可取树枝之上候其鸣者把火燃看即知斯言之不谬孔云飞而振羽索索作声是其不识莎鸡妄为臆说
　　鸱鸮
　　豳风鸱鸮序云周公救乱也经曰鸱鸮鸱鸮既取我子无毁我室毛苌云鸱鸮鸋鴂也孔頴逹曰鸱鸮巧妇似黄雀而小其喙尖如锥明曰頴逹之妄也按郭璞注尔雅云鸋鴂鸱之类也鲁颂曰翩彼飞鸮集于泮林毛苌传曰鸮恶声鸟也又贾谊鵩鸟赋序云鵩似鸮不祥鸟也又吊屈赋曰鸾凤伏窜兮鸱鸮翺翔顔师古注曰鸱鸺鹠怪鸟也鸮恶声鸟也据毛苌郭璞顔师古诸儒之说则鸱鸮土枭之类非巧妇矣无毁我室我巧妇也然则此诗之内有鸱鸮毁室之言葢周公之意以鸱鸮比管蔡巧妇比己言管叔蔡叔流言致成王疑我罪我属党不可更夺其土地故云既取我子无毁我室如此则当是鸱鸮欲毁巧妇之室巧妇哀鸣于鸱鸮而康成頴逹直以鸱鸮为巧妇非也
　　补新宫【并序】
　　昭二十五年左传叔孙昭子聘于宋公享之赋新宫又燕礼升歌鹿鸣下管新宫今诗序无此篇葢孔子返鲁之后其诗散逸采之不得故也三百之篇孔子既已删定子夏从而序之其序不冠诸篇别为编简纵其辞寻逸厥义犹存若南陔白华之类故束晳得以补之惟此新宫则辞义俱失茍非精考难究根源按新者有旧之辞也新作南门新作延廐是也宫者居处燕游宗庙之总称也士蒍城绛以深其宫梁伯沟其公宫居处之宫也楚之章华晋之虒祁燕游之宫也成三年新宫灾祢庙之宫也然则正言新宫居处之宫也葢文王作丰之时新建宫室宫室初成而祭之因之以燕賔客谓之为考考成也若宣王斯干考成室之类是也亦谓之落落者以酒浇落之也若楚子成章华之台愿与诸侯落之类是也因此之时诗人歌咏其美以成篇章故周公采之为燕享歌焉必知此新宫为文王诗者以燕礼云下管新宫下管者堂下以笙奏诗也乡饮酒礼云工升而歌鹿鸣四牡皇皇者华歌讫笙入立于堂下奏南陔白华华黍笙之所奏例皆小雅皆是文王之诗新宫既为下管所奏正与南陔事同故知为文王诗也知非天子诗者以天子之诗非宋公所赋下管所奏故也知非诸侯诗者以诸侯之诗不得入雅当在国风故也知非襧庙诗者以祢庙之诗不可享賔故也知非燕游之宫诗者以燕游之宫多不如礼其诗必当规刺规刺之作是为变雅享賔不用变雅故也由此而论则新宫为文王之诗亦已明矣或问曰文王既非天子又非诸侯为何事也答曰周室本为诸侯文王身有圣德当殷纣之代三分天下之众二分归周而文王犹服事纣武王克殷之后諡之曰文追尊为王其诗有风焉周南召南是也有小雅焉鹿鸣南陔之类是也有大雅焉大明棫朴之类是也有颂焉清庙我将之类是也四始之中皆有诗者以其国为诸侯身行王道薨后追尊故也新宫既为小雅今依其体以补之云尔
　　小序
　　新宫成室也宫室毕乃祭而落之又与朝臣賔客燕饮谓之成也　奂奂新宫礼乐其融尔徳惟贤尔【阙】惟忠为忠以公斯筵是同人之醉我与我延宾　奂奂新宫既奂而轮其固如山其俨如云其寝斯安【阙】　　分我既考落以燕羣臣　奂奂新宫既祭既延我【阙】　镛于以醉贤有礼无愆我有斯宫斯宫以安康后万年
　　新宫三章章八句
　　补茅鸱【并序】
　　襄二十八年左传齐庆封奔鲁叔孙穆子食庆封庆封汜祭穆子不说使工为之讽茅鸱杜元凯曰茅鸱逸诗刺不敬也凡诗先儒所不见者皆谓之逸不分其旧亡与删去也臣以茅鸱非旧亡葢孔子删去耳何以明之按襄二十八年孔子时年八歳记曰男子十年出就外傅学书计十有三年学乐诵诗舞勺论语曰吾十有五而志于学则庆封奔鲁之日与孔子就学之年其间相去不逺其诗未至流防况周礼尽在鲁国孔子贤于叔孙岂叔孙尚得见之而孔子反不得见也由此而论茅鸱之作不合礼又为依孔子删去亦已明矣或曰安知新宫不为删去耶答曰新宫为周公所收燕礼所用不与茅鸱同也曰茅鸱为风乎为雅乎曰非雅也风也何以言之以叔孙大夫所赋多是国风故也今之所补亦体风焉
　　小序
　　茅鸱刺食禄而无礼也在位之人有重禄而无礼度君子以为茅鸱之不若作诗以刺之　茅鸱茅鸱无集我冈汝食汝饱莫我为祥愿弹去汝来彼鳯凰来彼鳯凰其仪有章　茅鸱茅鸱无啄我雀汝食汝饱莫我肯略愿弹去汝来彼瑞鹊来彼瑞鹊其音可乐　茅鸱茅鸱无搏鷅鹠汝食汝饱莫我为休愿弹去汝来彼鸤鸠来彼鸤鸠食子其周　茅鸱茅鸱毋尽我陵汝食汝饱莫我好声愿弹去汝来彼仓鹰来彼仓鹰祭鸟是征
　　茅鸱四章章八句

　　说郛卷六上
　　钦定四库全书
　　说郛卷六下　　　　　　元　陶宗仪　撰兼明书卷三【丘光庭】
　　春秋
　　刘子误说周之诸侯用夏正
　　刘子史通云春秋诸国皆用夏正鲁以行天子礼仪故独用周家正朔至如书元年春正月者年即鲁君之年月则周王之月考所纪书年始达此义而自古说春秋者妄为解释明曰古者孟春之月天子颁朔于诸侯诸侯奉而行之安有周代诸侯而用夏家正朔按文十七年左传郑子家与晋赵宣子书云二年六月壬申朝于齐杜注云郑文公二年六月日即鲁庄公二十三年六月二十日也此即诸侯奉行周正之明文也而子不精鲁史妄斥先儒说经典之玷不可以训或曰春秋后序是杜因所书
　　曲沃庄伯之十一年十一月鲁隐公之元年正月也所书是魏国史记魏本周之诸侯何故不用周正也魏国之兴在周之末时称战国鲁不臣周自造史书追书前代称王改朔周夏正而子执战国之史而论春秋之制以末正本无乃悖乎
　　善者信矣
　　隐六年左传云周任有言曰为国家者见恶如农夫之务去草焉芟夷蕴崇之絶其本根勿使能殖则善者信矣明曰信当读为屈伸古者多用信字为伸易系辞曰尺蠖之屈以求信也此其类焉传言善者信善者谓嘉糓之苖也恶者常盛则嘉糓之苖屈恶草除则嘉糓之苖伸故知信即古之伸字也
　　卫桓公名
　　隐四年卫州吁杀其君完即桓公也诸家读皆如字明曰非也完当作儿何以知之夫名以昭实终将讳之故既而为谥若卫侯名完岂得谥之桓乎故知完当作儿按字书容貌之儿从白下八【音八】俗书完作儿与容貌之貌相似是桓公本名儿传写误为完也
　　荆败蔡师于莘
