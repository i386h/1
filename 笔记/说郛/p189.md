<!-- { "loadSidebar": true } -->
　　丙午丁未年中国遇之必灾近衢士上丙午丁未鉴谓自秦昭襄五十二年迄五代凡二十一次某年皆不靖文豹闻干兴间营定陵信川徐仁旺请用山前地丁晋公坚主山后仁旺奏云坤水长流灾在丙午年内丁奉直射祸当丁未岁中及靖康丙午时事更易次年丁未髙宗渡江淳熙丁未髙宗上仙其説皆验然淳祐丁未则无他异惟自夏迄冬不雨所在湖波河井枯竭尔虽然仁旺所言则一时事耳而厯代皆忌此两年何也意者丙午丁未在天之中丙丁属火皆在午位旺乡五行中惟水火不宜旺旺则不可救药非有道盛时兴王盛徳未易当也故大挠作甲子于丙午丁未则配以天河水以水能制火也戊午己未则谓之天上火以戊巳土葢其上庻不焰焰也
　　伯乐姓孙名阳伯乐星掌天马阳善御故名焉同时九方歅亦善相马列子谓之九方臯
　　避煞之説不知出于何时按唐太常博士李才百已厯载丧煞损害法如巳日死者雄煞四十七日回杀十三十四岁女雌杀出南方第三家杀白色男子或姓郑潘孙陈至二十日及二十九日两次回丧家故俗世相戒至忌期必避之然旅邸死者即日出殡煞回何处京城乃倾家出避东山曰安有执亲之防欲全身远害而扄灵柩于空屋之下又岂有为人父而害其子者乃独卧苫块中煞夕帖　无事而俗师又以人死日推筭如子日死则损子午卯酉生人犯之者入敛时虽孝子亦避甚至妇女皆不敢向前一切付之老姬家仆非但枕籍磹扱不仔细而金银珠宝之类皆为所窃记曰凡附于身者必诚必信勿之有悔焉耳矣葢亡人所随身者惟柩中物耳可不身临之此惟老成经厯平时以此戒其子弟庻几临时不为俗师所惑
　　温公曰世俗信浮屠以初死七日至七七日百日小祥大祥必作道塲功徳则灭罪生天否则入地狱受剉烧舂磨之苦夫死则形朽腐而神飘散虽剉舂磨烧又安得施唐李舟曰天堂无则已有则贤人生地狱无则已有则小人入今以父母死而祷佛是以其亲为小人为罪人也
　　伊川曰吾家治防不用浮屠葢鸣锣钹胡人乐也天竺人见僧必饭之因作此乐今用之于丧家可乎文豹谓外方道塲惟啓散时用铙鼓终夕讽呗讲説犹有切懴悔之意今京师用瑜珈法事惟即从事皷钹震动惊感坐人尚有闻之头疼脑裂况亡灵乎至其诵念则时复数语仍以梵语演为歌讽如降黄龙等曲至出殡之夕则美少年长指爪之僧出弄花钹花鼓锤专为恱妇人掠钱物之计见者常恨不能挥碎其首此东山所以决意不用而室人交谪羣议沸腾虽屹立不动而负谤不少予尝举似诸明达是者十八九独一老师曰鲁人猎较孔子亦猎较注云较夺禽兽时俗所尚孔子从之者为祭祀也汉符融曰古葬者衣之以薪惟妻子可以行志自佛入中国以来世俗相承修设道塲今吾欲矫俗行志施之妻子可也施之父母人不谓我以礼送终而谓我薄于其亲也温公至不信佛而有十月斋僧诵经追荐祖考之训朱寿昌灼臂燃顶刺血写经求得其母公及韩苏诸公歌咏其事江西尚理学黄少卿斚卒其子堮欲不用僧道亲族内外羣起而排之遂从半今半古之説祭享用荤食追修缁黄孝子顺页孙追慕诚切号泣昊天无所吁哀虽俗礼殊教犹屈意焉余谓此又是一见惟识者择焉
　　越灭吴夫差自杀使蔽其面曰吾无面目见子胥注曰今面防音觅始于此
　　女以行称者既醉诗曰厘以士女注云女有士行也汉烈女传搜次材行晋烈女传载循六行班姬女史箴有妇行篇然古今志妇人者止曰碑曰志未常称行状近有乡人志其母曰行状不知何所据





　　投辖録【王明清】
　　迅雷倐电剧雨颷风波涛喷激蛟龙隠见亦可谓之怪矣以其自有观者乆以为常故佛之异鬼神之情状若石言于晋神降于野齐桓之疾彭生之厉存之书传亦为不然可乎齐谐志怪由古及今无虑千帙仆少年时性所嗜读家藏目覧鳞集麏至十逾六七间有以新竒事相告语者思欲识之以续前闻因仍未能属者屏迹杜门居多暇日记意曩岁之所剽窃遗忘之余仅数十事笔之简编因念晤言一室亲友情话夜漏既深共谈所覩皆侧耳耸聴使妇軰敛足稚子不敢左顾童子顔变于外则坐愈欣怡忘倦神跃色扬不待投辖自然肯留故命以为名后之与仆同志者当知斯言之不诬绍兴己卯十月朔旦序
　　祥符中封禅事竣宰执对于后殿真宗曰治平无事乆欲与卿等游一二处未能今日可矣遂引羣公及内侍数人入一小殿殿后有假山甚髙山面有洞上既先入复招羣公从行初觉甚暗行数十步则天宇豁然千峰百嶂杂花流水尽天下之伟观少焉至一所重楼复阁金碧照耀有二道士貌亦竒古来揖上执礼甚恭上亦荅之良厚邀上至席上再三逊谢然后坐羣臣再拜居道士之次所论皆妙之防而殽醴之属有非人间所见也鸾鹄舞于庭笙箫振林木至夕而散道士送上出门而别曰万几之暇无惜与诸公频见过也复由旧路以归臣下因以请于上上曰此道家所谓蓬莱三山者也羣臣自失者累日后亦不复再徃不知何术以致之此予闻欧阳文忠公云
　　章丞相初来京师年少美风姿尝日晩独步禁街覩车数乗舆卫甚严远见一妇人美而艶揭帘目逆丞相因信步随之不觉至夕妇人以手招丞相遂登车与之共载至一甲第甚雄壮妇人以身蔽丞相杂众人以入院不甚深邃若乆无人居者少选前妇人始至备馔之属亦珍甚丞相因问其所妇人笑而不荅自是妇人引侪类辇送徃来甚众且俱姝丽询之皆不顾而言他每去则又以巨鎻扄之如是累日夕丞相体为之弊意甚彷徨一姬年差长忽发问曰此非郎所游之地何至此耶我之主翁行迹多不循道理宠婢多而无嗣息每钩至年少之徒与羣妾合乆则毙之此地凡数人矣丞相惶骇曰果尔为之奈何姬曰观子之容非碌碌者似必能脱主翁翌日入朝甚早今夕解我之衣以衣子且不复鎻子门俟至五鼓吾将来呼子子亟随我登防我当以厮役之服披子随前驺以出可以无患矣尔后慎勿以语人亦不复由此街不然吾与若彼此祸不旋踵矣诘旦果来扣户丞相用其术遂免于难丞相既贵犹以语族中所厚善者云后得其主翁之姓名但不欲晓于人耳
　　李平仲云蔡元长自长安易镇西川道华山旧闻毛女之异思得一见向晓从者见岳庙烧纸钱炉中有物盛异以告元长亟徃视之乃一妇人也遍身皆毛色如绀碧而发若漆目光射人顾元长曰万不为有余一不为不足言讫而去其疾如飞既至成都命追写其像以祀之元长亲语先太师如此并模其像见之云
　　吕源子厚守吉州日尝令修城掘土得一旧棺既舁置江中始得石志于傍乃昔人父葬其子者其畧曰葬后十六甲子东平公守此郡吾儿当出而从河伯之游矣筭术之精有如此者又知夫世事莫非前定也








　　説郛卷二十七上
　　钦定四库全书
　　説郛卷二十七下　　　　明　陶宗仪　撰鉴戒録【何光远】
　　朱太祖綂四镇除中令日名温与崔相国连构大事崔每奏太祖忠赤迁之关东国无患矣昭宗遽勅太祖改名全忠议者全字人王也又在中心甚不可也近臣亦奏上方悔焉敕命既行追之弗及后果有大梁三帝之号是时四分天下其在中心乃赐名之应也
　　裴休相公性慕禅林徃徃挂衲所有儿女多名师女僧儿潜令嬖妾承事禅师留其圣种当时士俗无不恶之李徳裕相公性好门徃徃冠褐修彭祖房中之术求茅君防化之功沙汰缁徒超升术士俱无所就身死朱崖议者以裴李二公累代台铉不守诸儒之行各迷二教之宗翻成防汚空门妖婬敎自庄老之后彭黄以来未有因少女以长生皆向隂丹而损寿夫欲心之难制气之难防者也至若心中造业身外求真梁武帝为寺奴岂困死长孙后号观音婢难懴产亡所谓善不可不修财不可不舍惑之与党者非也近以二公之行识者笑焉所以时人讥晋公曰赵氏儿皆尼氏女师翁儿即晋公儿却教术士难推筭胎月分张与阿谁虞少卿洮蜀之医也长兴祖初佐蜀董太尉璋乆患渴疾遣押衙李彦求医孟蜀祖遣虞卿而徃虞卿既至董公曰璋之所患经百名医而无微瘥者何也虞卿对曰君之疾非唯渴浆而似渴士得其多士不劳药石而自愈矣董公大恱时董公有面南之志虞卿故以此言讥之又曰洮闻天有六气降为六淫淫生六疾害于六腑者隂阳风雨晦明也是以六淫随焉六疾者寒热入腹感心也是以六腑随焉故心为离宫肾为水藏晦明劳役百疾生焉大凡视聴至烦皆有所损心烦则乱事烦则变机烦则失兵烦则反五音烦而损耳五色烦而损目滋味烦而生疾男女烦而减寿古者男子莫不戒之君今日有万思时有万几乐淫于外女淫于内渴之难疗其由此乎
　　俗云楼罗骡之大者苏鹗云干子谓之搂罗搂字从手旁作搂尔雅云搂聚也此説近之然南史顾欢传云蹲夷之仪娄罗之辨又谈苑载朱真曰时云大娄罗乃止用娄罗字又五代史刘铢传曰诸君可谓偻防儿矣乃加人焉
　　司马温公考异云张万岁掌国马唐綂纪曰万岁三代典郡牧恩信行陇右故陇右人谓马岁为齿为张氏讳也按公羊传晋献公谓荀息曰吾马之齿亦已长矣然则谓马岁为齿有自来矣岂为张氏讳哉
　　史记甘罗者茂孙也茂既死罗年十二事秦相文信侯吕不韦后因説赵有功始皇封为上卿未尝为秦相也世人以为甘罗十二为秦相大误也唐资暇集又谓秦相者是罗祖名茂以史记考之又不然茂得罪于秦王亡秦入齐又使于楚王欲置相于秦范蜎以为不可故秦卒相向寿而茂竟不复入秦卒于魏以此观之则茂亦未尝相秦也杜牧之偶题云甘罗昔作秦丞相其亦不攷其实而为之説也苏鹗演义云
　　前史称腰带十围者甚众近者北史又云庾信身长八尺腰带十围围者环绕之义古制以围三径一即一围者三尺也岂长八尺之人而系三十尺之腰带乎甚非其理此围葢取两手大指头指相合为一围即今谓之一搦是也大凡中形之人腰不过六尺七尺今一小围是一尺则身八尺腰带一丈得其宜矣又沈存中笔谈云杜甫武侯庙柏诗霜皮溜雨四十围黛色参天二千尺四十围乃是径七尺无乃太细长乎余谓存中善九章筭术独于此为误何也四十围若以古制论之当有百二十尺围有百二十尺即径四十尺矣安得云七尺也若以人两手大指头指相合为一围则一围是一小尺即径一丈三尺三寸又安得云七尺也武侯庙柏当从古制为定则径四十尺其长二千尺又宜矣岂得以太细长讥之乎老杜号为诗史何肯妄为云云也存中又云防风氏身广九亩长三丈又云姮室亩广六尺九亩乃五丈四尺如此防风之身乃一饼防耳此又误也案禹戮防风氏赋云可一亩广及长三丈葢古者亩广六尺长六百尺防风氏身广六尺长三十尺乃为得理乃云九亩不知得之于何书然当以赋为正而存中之説误也宋子景春词云新年十日逢春日紫禁千觞献寿觞寰海欢心共传逹宅家庆祚与天长案李济翁资暇集云公郡县主宫禁呼为宅家子葢以至尊以天下为宅四海为家不敢斥呼故曰宅家亦犹陛下之义至公主以下则加子字亦犹帝子也又谓阿宅家子阿助词也急语乃以阿宅家子为茶子既而亦云阿茶子或削其子遂曰阿茶一説汉魏以来宫中之尊美之呼曰大家子今悉讹以大为宅焉故昔人属对云都尉指挥都尉马大家齐唤大家茶
