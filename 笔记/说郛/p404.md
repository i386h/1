<!-- { "loadSidebar": true } -->
　　小酉山石穴中有书千卷相传秦人于此学因留焉故梁湘东王云访酉阳之逸典是也
　　南阳有菊水其源旁悉芳菊水极甘馨又中有三十家不复穿井即饮此水上夀百二十三十中夀百余七十犹以为夭汉司空王畅太傅袁隗为南阳令县月送三十余石饮食澡浴悉用之太尉胡广父患风羸南阳恒汲饮此水疾遂瘳此菊短葩大食之甘美异于余菊广又收其实种之京师遂处处置之
　　筑阳县粉水源出房陵取其水为粉鲜洁异于余水矣枝江县西至上明东及江津其中有九十九洲楚谚曰洲不满百故不出王者桓有问鼎之志乃増一为两以充百数僭号旬时身屠宗灭及其倾覆洲亦消毁至宋文帝在藩忽生一洲果龙飞江表元凶之祸此洲还没
　　新阳县惠泽中有温泉冬月未至数里遥望白气浮蒸如烟上下采映壮若绮疏又有车轮双辕形世传昔有玉女乗车自投此泉今人时见女子姿仪光丽往来倐忽
　　沌阳县至沔口水北有却月城西一里有马骑城周回五里高一丈
　　富阳县城楼王仲宣登之而作赋
　　富阳东南七十里有楚昭王墓登楼则见所谓昭丘郡西泝江六十里南防有山名曰虎牙二山相对楚之西塞也荆门上合下开开达山南有门之形故曰荆门江陵有潜室人时见之辄有兵冦














　　湘中记【罗含】
　　九疑在营道县与北山相似行者疑惑故名之
　　衡山近望如阵云防湘千里九向九背
　　衡山九疑皆有舜庙太守至官常遣户曹致祀则如闻弦歌之声
　　湘水至淸虽深五六丈见底了了然其石子如樗蒲大五色鲜明白沙如霜雪赤防若朝霞
　　营水渄水观水祁水舂水永水来水渌水连水浏水沩水汨水资水皆注湘
　　曲江县有银山山常多素雾
　　屈潭之左玉笥山屈平之放栖于此山而作九歌宿当轸翼度应机衡故曰衡山山有锦石斐然成文衡山有悬泉滴沥嵓间声泠泠如弦有白鹤回翔其上如舞
　　衡阳县东二十里有酃湖周二十里深八尺湛然绿色土人取以酿酒其味醇美
　　益阳有昭潭其下无底湘水最深处也或谓周昭王南征不复没于此潭因以为名
　　都溪又西北流入营水谓之菁口
　　郴县南有义帝庙百姓祭之
　　文斤山上有石床方高一丈四面緑竹扶疎常随风委拂
　　临水经临贺县东又南至郡左合贺水
　　君山有地道楂渚对防古城孙权遣程普所立
　　耒阳县北有蔡伦宅宅西有一石臼云是伦舂纸臼也祝融峯上有青玉坛方五丈有盖香峯行道处






　　武陵记【鲍坚】
　　武山
　　武山高可万仞山半有盘瓠石窟中有一石狗形云是盘瓠之遗像又有斑蛇四眼身大十围山有水出谓之武溪是也在县之西
　　黄闻山
　　昔有临沅黄道真住黄闻山侧钓鱼因入桃花源陶潜有桃花源记今山下有潭名黄闻此葢闻道真所説遂为其名也
　　风门山
　　风门山有石门去地百余丈每欲风起此门先有黒若烟隠而上斯须风起竟入
　　石帆山
　　石帆山危起若数百幅帆形
　　虎齿山
　　虎齿山形如虎齿民尝六月祭之不然辄有虎害
　　武陵山
　　武陵山中有秦避世人居之寻水号曰桃花源故陶有桃花源记













　　汉南记【张莹】
　　大人
　　安帝见铜人以问侍中张陵对曰昔秦始皇有大人十二身长五丈履六尺皆厐奇之服见于临洮此天将亡秦之证而始皇误喜以为瑞乃铸铜人以为像上曰何以知之对曰臣见传载有其人胸上有铭
　　乗使者车
　　郭丹絶迹弃军纒节裹从武关出谒更始叹曰不乗使者车不出关矣
　　古楚子国
　　荆华二山絶汉水而南至江西距剑阁尽其地也古楚子国
　　石堪为砚
　　江州蔡子池南有石穴深二百许丈石色靑堪为书砚
　　汉臯解佩
　　列仙传云江妃二女游汉臯见郑交甫遂觧佩与之交甫受佩而厺数十步怀中无佩女亦不见
　　推车与弟
　　隂庆为鲖阳侯其弟员及丹皆为郎庆以明尚书修儒术推居第园田奴婢钱悉分与员丹庆但佩印绶而已当代称之











　　南雍州记【王韶】
　　太和山
　　武当山山高巄若博山香炉苕亭峻极干霄出雾学道者常百数相继不絶若有于此山学者心有隆替辄为兽所逐
　　粉水
　　萧何夫人渍粉处也
　　酒泉
　　福禄城谢艾所筑下有金泉味如酒有人饮此泉水见有金色从山中照水往取得金故名
　　辛居士家
　　辛居士名宣仲家贫春月鬻笋充肠酌截竹为罂用充盛置人问其故宣仲曰我惟爱竹好酒欲令二物常相并耳
　　诸葛故宅
　　隆中诸葛亮故宅有旧井一今涸无水盛之记云井深五丈广五尺堂前有三间屋地基址极高云是孔明避暑台宅西山临水孔明常登之鼓琴以为梁父吟因名此为乐山先有人家居此宅衰殄灭亡后人不敢复憇焉齐建武中有人修井得一石枕高一尺二寸长九寸献晋安王习凿齿又为宅铭
　　乐善台
　　高斋之后有堂堂西有射堂五间射堂南有大池池上有台名曰乐善台







　　説郛卷六十一上
　　钦定四库全书
　　説郛卷六十一下　　　　元　陶宗仪　撰安城记【王孚】
　　昔豫章太守贾萌与安城侯张普争战于新茨之野即兹地也
　　郡渚江川发源同防落亭石上有芝草下有紫磨金也钟山临水阻峡春夏则湍洑沸涌濆上白砂如米两岸各十余斛呼曰米砂以之候嵗若一岸偏饶则其方丰穰罗霄山有石井天旱祠之以木投井中即雨至井溢木出乃雨止
　　安城南三十里雹都泉其雹或出否亦不为灵异县人有谢廪者山行归路忽遇云雾雾中有一人乗龟而行廪知神人拜请求随去父曰汝无仙骨不得去也宜都建平二郡之界有五六峰参差互出上有倚石如二人像攘袂相对俗谓二郡督邮争界于此
　　萍乡西津名玉女冈天当雨辄先涌五色气于石间俗谓玉女被衣
　　萍乡罗霄山泽水所出傍出石乳天旱吏人祷之因以大木长三四丈投井中即雨水悬辏井溢辄令木涌出而雨止葢潜龙之穴也












　　南康记【邓徳明】
　　神阙
　　南康县归义山去县七百里下有石城高数丈逺望嵯峨灵阙腾空故老谓之神阙
　　金鸡
　　雩都县有金鸡石傍有穴宋永初中见金鸡栖翔此穴应时飞鸣又云覆笥山平湖有石鴈浮在水每至炎气代序则飞翔若知感候
　　梓树
　　梓潭昔有梓树巨围叶广丈余垂柯数畆吴王伐树作船使童男女挽之船自飞下男女皆溺死至今潭中时有歌唱之音
　　石桃
　　南康五山有石桃故老云古有寒桃生于山颠隠沦之士将大取其实因变成石焉
　　鸀鸟
　　归美山有石室色如黄金号为金室有鸀鸟形色鲜洁自爱羽毛其只者或鉴水向影悲鸣自絶方知孤鸾对镜为不虚矣
　　玉台
　　雩都君山上有玉台方广数丈周回尽是白石柱柱自然石覆如屋形也四面多松杉遥眺峨峨向像羽人之馆风雨之后景气明净颇闻山上有皷吹之声山都木客为舞唱之节
　　靑竹杖
　　南野县有汉监匠陈隣其人通灵夜尝乗龙还家其妇懐身母疑与外人通密看乃知是隣乗龙龙至家辄化靑竹杖隣内致户前母不知因将杖去须防光彩满堂俄尔飞失杖乃御双鹄还
　　浔阳四隠
　　晋翟庄字祖休汤之子以孝友著名守父操州致礼命并不就庄子矫亦高节家居无事好种竹辟命屡至叹曰吾焉能易吾种竹之心以从事于笼鸟盆鱼之间哉竟不就矫子法赐节概尤佳武帝以散骑郎召客勉之就聘乃正色曰吾家不仕四世矣使白璧防汚可乎亦不从之祖父子孙皆有行义世称浔阳四隠












　　浔阳记【张僧鉴】
　　庐山顶上有湖广数顷有杨梅山桃止得于上饱噉不得将去
　　庐山西南有康王谷又有北城天欲雨辄闻皷角箫管之声
　　鸡笼山下涧中有数处累石若有人功水常深尺余朝夕辄有涌泉溢出如潮水时刻不差朔望尤大号为潮泉
　　湓城灌婴所筑建安中孙权经此城自标井地令人掘之正得故井有石铭云汉六年颍隂侯所开卜云三百年当塞塞后不满百年当为应运者所开权见铭欣悦以为已瑞时咸异之井甚深大江有风浪此井辄动土人呼为浪井
　　稽亭北瞰大江南望高岳淹留逺客因以为名焉浔阳城东门通大桥常有蛟为百姓害董奉疏符沉水中少顷一蛟死浮出
　　黄金山有柟树一年东边荣西边枯后年西边荣东边枯年年如此张华曰交让者此是也
　　麻姑山上人登之有物人形眼鼻口面无臂脚俗名之枫子鬼












　　鄱阳记【刘澄之】
　　淸湾
　　淸湾在县东南七里隋开皇中太守梁文谦涖官淸洁取此湾水以自供后人思其徳号为淸湾
　　沙堆
　　新昌水有一沙堆在县东北五十里其形状如覆船鲜净特异每年丰稔其沙即堆积如旧若沙移向岸其年俭古来相传以为常验
　　白云城
　　白云在县西南旁对干越亭而峙焉跨古城之危瞰长江之深隋州刺史刘长卿题诗曰孤城上与白云齐因以白云为名
　　三铁镬
　　弋阳岭上多密岩宋元嘉中有人见其岩内三铁镬镬各容百斛中生莲花他人往寻不知所在
　　望夫冈
　　鄱阳西有望夫冈昔县人陈明与梅氏为姻未成而妖魅诈迎妇去明请卜者决云西北行五十里求之明如言见大穴深防无底以绳悬入遂得其妇乃令妇先出而明所将隣人秦文遂不取明其妻乃自誓执志登此冈首望其夫因以名焉











　　九江志【何晏】
　　神泉
　　庐山锦绣峰下有神泉宋绍兴间皇甫履隠斯山高宗名其居曰淸虚庵光宗在东宫问履所乏履曰但水差逺光宗特书神泉二字履持归庵傍穿小井方施畚锸而泉遂出故名
　　湓城
　　靑湓山有井形如盆因号湓水城曰湓城浦曰湓浦江州故有湓江
　　匡庐
　　匡谷先生姓匡名谷商周之际遯世隠居庐于庐山故号匡庐
　　泉穴
　　东兴人家曾以木甑沉井中乃流出连樊溪甘渚得之此泉穴相通也又曰五章山絶嵓崄峭有蜜蜂依之为房其形如笠望者皆悬磴数丈然后得至其所矣
　　石人
　　虚谷东英巨山岩内有石人坐磐石上体上尘秽则兴风湿润则致雨晴日便举体鲜洁朗然玉净













　　丹阳记【山谦之】
　　慈母山
　　江宁县南三十里有慈母山积石临江生箫管竹自伶伦采竹嶰谷其后惟此簳见珍故歴代常给乐府而俗呼皷吹山今慈湖戌常禁采之王褒洞箫即称此也其竹圆致异于众处
　　烈洲
　　江宁烈洲吴旧津所也内有小水堪泊船商客多停以避烈风故以名焉王濬伐吴宿于此简文为相时防桓之所也亦曰溧洲洲上有山山形似栗伏滔北征赋谓之烈洲
　　蒋山
　　京师南北并有连山而蒋山独隆崫峻异其形象龙实阳都之镇也
　　新亭
　　京师三亭新亭吴旧亭也故基沦毁隆安中丹阳尹司马恢移创今地谢石创征亭三吴缙绅创冶亭并太元中
　　石城
　　石头城吴时悉土坞义熙初始加砖累甓因山以为城因江以为池地形险固尤有竒势亦谓之石首城也
