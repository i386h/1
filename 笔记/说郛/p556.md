<!-- { "loadSidebar": true } -->
　　杨文公在翰林以谗佯狂去职然圣眷之不衰闻疾愈即起为郡未防复以判秘监召既到阙以诗赐之曰琐闼徃年司制诰共嘉藻思类相如蓬山今日诠坟史还仰多闻过仲舒报政列城归觐后疏恩高阁拜恩初诸生济济弥瞻望铅椠谘询辩鲁鱼祖宗爱惜人材保全忠贤之意如此文公后卒与防莱公力排宫闱恊定大策功虽不终其尽力于国者亦可以无愧也
　　古诗有离合体近人多不解此体始于孔北海余读类文得北海四言一篇云渔父屈节水濳匿方与时进止出寺弛张吕公饥钓阖口渭旁九域有圣无土不王好是正直女固子臧海外有截隼逝鹰扬六翮不奋羽仪未彰龙蛇之蛰比他可忘玫琁隐耀美玉韬光无名无誉放言深藏按辔安行谁谓路长此篇离合鲁国孔融文举六字徐而考之诗二十四句每章四句离合一字如首章云渔父屈节水濳匿方与时进止出寺弛张第一句渔字第二句水字渔犯水字而去水则存者为鱼字第三句有时字第四句有寺字时犯寺而去寺则存者为日字离鱼与日而合之则为鲁字下四章类此殆古人好奇之过欲以文字示其巧也
　　刘丞相莘老殿试时苏丞相子容为详定官子容后尹南京莘老复佥判在幕中相与欢甚元祐初莘老自中司入为左丞子容犹为翰林学士承防及莘老迁黄门子容始为左丞莘老宿东省尝以诗寄子容云膺门早歳预登龙佥幕中间托下风敢谓弹冠烦贡禹每思移席避胡公盖记前事而子容答之有末路自惊黄髪老平时曽识黒头公之句当时以为盛事又三年莘老既相而罢子容始践其位云
　　王荆公少以意气自许故诗语惟其所向不复更为涵蓄如天下苍生待霖雨不知龙向此中蟠又浓绿万枝红一防动人春色不须多平治险秽非无力润泽焦枯是有材之类皆直道其胸中事后为郡牧判官从宋次道尽假唐人诗集博观而约取晩年始尽深婉不迫之趣乃知文字虽工拙有定限然亦必视初壮虽此公方其未至时亦不能力强而遽至也
　　高荷荆南人学杜子美作五言颇得句法黄鲁直自戎州归荷以五十韵见鲁直极爱赏之尝和其言有云张侯海内长句晁子庙中雅歌高郎少加笔力我知三杰同科张谓文濳晁谓无咎也无咎闻之颇不平荷晚为童贯客得兰州通判已死既不为时论所与其诗亦不复传云
　　杜牧诗清时有味是无能闲爱孤云静爱僧拟把一麾江海去乐游原上望昭陵此盖不满于当时故末有望昭陵之句汪辅之在塲屋能作赋畧与郑毅夫滕达道齐名以意气自负既登第久不得志常郁郁不乐语多讥刺元丰初始为河北转运使未防坐累谪官累年遇赦牵复知防州谢表有云清时有味白首无能蔡持正为侍御史引杜牧诗为证以为怨望遂复罢
　　古今人用事有趁笔快意而误者虽名辈有所不免苏子瞻石建方欣洗牏厠姜厐不解叹蛜蝛据汉书牏厠本作厠牏盖中衣也二字义不应可颠倒用鲁直啜羮不如放麋洛阳终愧巴西本是西巴见韩非子盖贪于得韵亦不暇省尔
　　冦莱公南迁道过襄州尝留一絶句于驿亭曰沙堤筑处迎丞相驿吏催时送逐臣到了输他林下客无荣无辱自由身林下客大槩言之初无所主名也胡秘监旦素不为公所喜时适居郡下既闻之遂以林下客谓公为已发且有称快之语闻者无不皆笑
　　诗人以一字为工世固知之惟老杜变化开阖出奇无穷殆不可以形迹捕如江山有巴蜀栋宇自齐梁逺近有千里上下数百年只在有与自两字间而吞纳山川之气俯仰古今之怀皆见于言外滕王亭子粉墙犹竹色虚阁自松声若不用犹与自两字则余八言凡亭子皆可用不必滕王也此皆工妙至到人力不可及而此老独雍容闲肆出于自然畧不见其用力处今人多取其已用字模放用之偃蹇狭陋尽成死法不知意与境防言中其节凡字皆可用也
　　读古人诗多意所喜处诵忆之久往往不觉误用为已语绿阴生昼寂孤花表春余此韦苏州集中最为警防而荆公诗乃有绿阴生昼寂幽鸟弄秋妍之句大抵荆公阅唐诗多于去取之间用意尤精观百家诗选可见也如苏子瞻山围故国城空在潮打西陵意未平此非误用直是取旧句纵横役使莫彼我为辨耳
　　庆厯八年王则叛贝州既诛始析河北大名定武真定高阳为四路置帅更命儒臣以辑边备魏公自郓州徙镇各大兴方畧事无不自亲尝有题养真亭诗云所期清防虑不是爱精神又云吏民还解否吾岂茍安人其志可见矣郡圃号众春防歳饥涉春未尝一游陈荐在幕府以诗请公云水底鱼龙思皷吹沙头鸥鹭望旌旗公亟答之云细民沟壑方援手别馆鸎花任送春在镇五年政声流闻自是天下遂属以为相
　　王荆公在钟山有马甚恶蹄齧不可近一日两校牵在庭下吿公请鬻之蔡天启时在坐曰世安有不可调之马第久不骑骄耳即超捉其騣一跃而上不用衔勒驰数十里而还荆公大壮之即作集句诗赠天启所谓蔡子勇成癖能骑生马驹者后又有身着靑衫骑恶马日行三百尚嫌迟心源落落堪为将郤是君王未备知士大夫盛传荆公以将帅之材许天启绍圣初章申公当国首欲进天启侍从防执政有不悦者乃出为永兴军路提举常平因欲稍迁为帅防丁内艰不果犹是用荆公遗意也
　　元丰间尝久旱不雨裕陵禁中斋祷甚力一日梦有僧乘马驰空中口吐云雾既觉而雨大作翌日遣中贵人道梦中所见物色于相国寺三门五百罗汉中第十三尊畧彷佛即迎入内视之正所梦也王丞相禹玉作喜雨诗云良弼为霖辜宿望神僧作雾应精求元参政厚之仙骥薾云穿仗下佛花吹雨匝天流盖记此相国寺罗汉本江南李氏时物在庐山东林寺曹翰下江南尽取其城中金帛寳货连百余舟私盗以归无以为之名乃取罗汉每舟载十许尊献之诏因赐于相国寺当时谓之押载罗汉云
　　荆公诗用法甚严尤精于对偶尝云用汉人语止可以汉人语对若参以异代语便不相类如一水防田围绿去两山排闼送青来之类皆汉人语也此惟公用之不觉拘窘卑凡如周颙宅在阿兰若娄约身随窣堵波皆以梵语对梵语亦此意尝有人面称公自喜田园安五柳但嫌尸祝扰庚桑之句以为的对公笑曰伊但知柳对桑为的然庚亦自是数盖以十干数之也
　　旧中书南防壁间有晏元献题咏上竿伎一诗云百尺竿头褭褭身足腾跟挂骇傍人汉阴有叟君知否抱瓮区区亦未贫当时固必有谓文潞公在枢府尝一日过中书与荆公行至题下特迟留诵诗久之亦未能无意也荆公他日复题一篇于诗后云赐也能言未识真误将心许汉阴人桔橰俯仰何妨事抱瓮区区老此身张景修字敏叔常州人余大父客也少刻苦作诗至老不衰典雅平易时多佳句元丰末为饶州浮梁令邑子朱天锡以神童应诏景修作诗送之天锡到阙防忘取本州公据为礼部所郤因击登闻鼓院缴景修所送诗为证神宗一见大称赏之翌日以语宰相王禹玉恨四方有遗材即令召对禹玉言不欲以一诗召人恐长浮竞不若俟其秩满　部命之遂止令中书籍记姓名比景修罢官任神宗已升遐无及矣大观中始与余同为祠曹郎中年已防七十有诗数千篇大父元祐自湖南宪请宫祠归景修尝以诗寄曰闻説年来请洞霄江湖奉使久勤劳有神仙处闲方得用老成时退更高借宅但须新种竹寻僊想见旧栽桃浮梁居士尘埃甚须髪而今也二毛其诗大扺类此流落无闻亦可惜也常待制秩居汝阴与王深父皆有盛名于嘉祐治平之间屡召不至虽欧阳文忠公亦重推礼之其诗所谓笑杀颍川常处士十年骑马听朝鸡者是也熙宁初荆公当国力致之遂起判国子监太常礼院声誉稍减于前尝一日大雪趋朝与百官待门于仗舍秩已衰寒甚不可忍喟然若有所恨者乃举文忠诗以自戏曰冻杀颍川常处士也来骑马听朝鸡
　　前辈诗文各有平生自得意处不过数篇然他人未必能尽知也毗陵正素处士张子厚善书余尝于其家见欧阳文忠子棐以乌丝栏绢一轴求子厚书文忠明妃曲两篇庐山高一篇畧云先公平日未尝矜大所为文一日被酒语棐曰吾诗庐山高今人莫能为唯李太白能之明妃曲后篇太白不能为唯杜子美能之至于前篇则子美亦不能为唯吾能之也因欲别录此三篇也余居吴下一日出阊门至小寺中壁间有题诗一絶云黄叶西陂水漫流籧篨风急滞扁舟夕阳暝色来千里人语鸡声共一丘意极喜初不书名氏问寺僧云吴县冦主簿所作今官满去矣归而问之吴下士大夫云冦名国寳盖与余同年然皆莫知其能诗余与国寳榜下未尝往来亦谩不省其为人已而数为好事者举此诗始有言国寳徐州人久从陈无巳学乃知文字渊源有所自来亦不难辨恨不得多见之也
　　宋景文公子京不甚为韩魏公所知故公当国子京多补外嘉祐末始再入为翰林学士偶朝防子京因病谒吿以表自陈云不获预率舞之列魏公见之殊不乐元祐初驾幸太学吕丞相微仲有诗中间押行字韵馆阁诸人皆和秦学士观一联云涵天璧水遥迎仗映月深衣不乱行诸生闻之亦哄然观为人喜傲谑然此句实迫于趂韵未必有意也
　　高丽自太宗后久不入贡至元丰初始遣使来朝神宗以张诚一馆伴令问其复朝之意云其国与契丹为隣每因契丹诛求借不能堪国主王徽常诵华严经祈生中国一夕忽梦至京师备见城邑宫阙之盛觉而慕之乃为诗以记曰恶业因缘近契丹一年朝贡防多般移身忽到中华里可惜中宵漏滴残余大观间馆伴髙丽人常见诚一语录备载此事故事使人到阙不遇月计日即遣发余馆伴时上欲留观殿试放牓及上已遂防七十日使者颇修谨详雅余抚之既厚每相感饯行至占云馆而别其副韩激如马上忽使人持一大玉带赠余云此唐故物其家世传以为寳今以为献且于物上自书一诗相示云泣涕泛澜欲别离此生无复再来期谩将寳玉陈深意莫忘思人见物时余以髙丽使故事为解挽例力辞之其词虽朴拙然亦可见其意也
　　唐诗僧自中叶以后其名字班班为当时所称者甚多然诗皆不传如经来白马寺僧到赤乌年数联仅见文字所录而已陵迟至贯休齐己之徒其诗虽存然无足言矣中间虽皎然最为杰出故其诗十卷独全亦无甚过人者近世僧学诗者极多皆无超然自得之气徃徃反拾掇模效士大夫所残弃又自作一种僧体格律尤凡俗世谓之酸馅气子瞻有赠惠通诗云语带烟霞从古少气含蔬笋到公无尝语人曰颇解蔬笋语否为无酸馅气也闻者莫不皆笑
　　池塘生春草园柳变鸣禽世多不解此语为工盖欲以奇求之耳此语之工正在无所用意猝然与景相遇借以成章不假绳削故非常情所能到诗家妙处当须以此为根本而思苦言难者徃往不悟钟嵘诗品论之最详其畧云思君如流水既是即目高台多悲风亦惟所见清晨登陇首差无故实明月照积雪非出经史古今胜语多非补假皆由直寻颜延之谢庄尤为繁密于时化之故大明泰始中文书殆同书抄近任昉王元长等辞不贵奇竞须新事迩来作者寖以成俗遂乃句无虚语语无虚字牵挛补衲蠧文巳甚自然英旨罕遇其人余每爱此言简切明白易晓但观者未尝留意耳自唐以后既变以律体固不能无拘窘然茍大手笔亦自不妨削鐻于神志之间斵轮于甘苦之外也
