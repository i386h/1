<!-- { "loadSidebar": true } -->
　　左丞叶少蕴之故居在卞山之阳万石环之故名且以自号正堂曰兼山傍曰石林精舍有承诏求志从好等堂及静乐庵爱日轩跻云轩碧琳池又有嵓居真意知止等亭其邻有朱氏怡云庵涵空桥玉涧故公复以玉涧名书大抵一径产杨梅盛夏之际十余里间朱实离离不减闽中荔枝也此园在霅最古今皆没于蔓草影响不复存矣
　　黄龙洞
　　与卞山佑圣宫相隣一穴幽深真蜿蜒之所宅居人于云气中每见头角但岁旱祷之辄应真宗朝金字牌在焉在唐谓之金井洞亦福地名山之一也
　　玲珑山
　　在卞山之阴嵌空竒峻略如钱塘之南屏及灵隐芗林皆竒石也有洞曰归云张有谦中篆书于石梁阔三尺许横绕两石间名定心石傍有唐杜牧题名云前湖州刺史杜牧大中五年八月八日来及绍兴癸卯葛曾卿林彦政刘无言莫彦平叶少蕴题名章文庄公有诗云短锸长镵出万峯凿开混沌作玲珑市朝可是无崄更向山林巧用工玲珑山近在一二里许近岁沈氏抉剔为之大率此山十里中间皆竒石也今亦皆芜没于空山矣
　　刘氏园
　　在此山徳本村富民刘思所葺后亦归之赵忠恵
　　钱氏园
　　在毗山去城五里因山为之嵓洞秀竒亦可喜下瞰太湖手可揽也钱氏所居在焉有堂曰石居
　　程氏园
　　文简公别业也去城数里曰河口藏书数万卷作楼贮之
　　孟氏园
　　在河口孟无庵第二子既为赵忠恵壻居霅遂创业于此有极髙明楼亭宇凡十余所













　　庐山草堂记【白居易】
　　匡庐竒秀甲天下山山北峰曰香炉峰北寺曰遗爱寺介峰寺间其境胜絶又甲庐山元和十一年秋太原人白乐天见而爱之若逺行客过故乡恋恋不能去因面峰腋寺作为草堂明年春草堂成三间两柱二室四牖广袤丰杀一称心力洞北戸来阴风防徂暑也敞南甍纳阳日虞祁寒也木斵而已不加丹墙圬而已不加白墄堦用石羃窓用纸竹帘纻帏率称是焉堂中设木榻四素屏二漆琴一张儒道佛书各三两卷乐天既来为主仰观山俯聴泉傍睨竹树云石自辰及酉应接不暇俄而物诱气随外适内和一宿体宁再宿心恬三宿后頽然嗒然不知其然而然自问其故荅曰是居也前有平地轮广十丈中有平台半平地台南有方池倍平台环池多山竹野卉池中生白莲白鱼又南扺石涧夹涧有古松老杉大仅十人围髙不知几百尺脩柯戛云低枝拂潭如幢竪如盖张如龙蛇走松下多灌丛萝茑叶蔓骈织承翳日月光不到地盛夏风气如八九月时下铺白石为出入道堂北五歩据层崖积石嵌空垤块杂木异草盖覆其上緑阴朱实离离不识其名四时一色又有飞泉植茗就以烹燀好事者见可以永日堂东有瀑布水悬三尺防阶隅落石渠昏晓如练色夜中如环佩琴筑声堂西倚北崖右趾以剖竹架空引崖上泉脉分线悬自檐注砌累累如贯珠霏微如雨露滴沥飘洒随风逺去其四傍耳目杖屦可及者春有锦绣谷花夏有石门涧云秋有虎谿月冬有鑪峰雪阴晴显晦昏旦含吐千变万状不可殚记覼缕而言故云甲庐山者噫凡人丰一屋华一箦而起居其间尚不免有骄稳之态今我为是物主物至致知各以类至又安得不外适内和体宁心恬哉且永逺宗雷軰十八人同入此山老死不反去我千载我知其心以是哉矧予自思从幼迨老若白屋若朱门凡所止虽一日二日辄覆篑土为台聚拳石为山环斗水为池其喜山水病癖如此一旦蹇剥来佐江郡郡守以优容而抚我庐山以灵胜待我是天与我时地与我所卒获所好又何以求焉尚以冗贠所羁余累未尽或往或来未遑宁处待予异时弟妹婚嫁毕司马岁秩满出处行止得以自遂则必左手引妻子右手抱琴书终老于斯以成就我平生之志清泉白石实闻此言时三月二十七日始居新堂四月九日与河南元集虚范阳张允中南阳张深之东西二林寺长老凑朗满晦坚等凡二十有二人具斋施茶果以落之因为草堂记
　　祭庐山文
　　维元和十二年岁次丁酉二月二十五日乙酉将仕郎守江州司马白居易以香火酒脯告于庐山遗爱寺四旁上下大小诸神居易夙闻匡庐天下神秀幸因佐宦得造兹山又闻永逺宗雷同居于是道俗并处古之遗风而遗爱西偏郑氏旧隐三寺长老招予此居创新堂宇疏旧泉沼或来或往栖迟其间不惟耽翫水石以乐野性亦欲摆去烦恼渐归空门傥秩满以来得以自遂余生终老愿托于斯今葺构既成游息方始爰以洁敬荐兹馨香不敢媚神不敢禳福但使疫疠不作魑魅不逢猛兽毒虫各安其所茍人居之静谧则神道之光明斋心露诚庶几有答
　　香鑪峰下新置草堂即事咏懐题于石上　香鑪峰北面遗爱寺西偏白石何凿凿清流亦潺潺有松数十株有竹千余竿松张翠伞盖竹倚青琅玕其下无人居惜哉多岁年有时聚猿鸟终日空风烟时有沉防子姓白字乐天平生无所好见此心依然如获终老地忽呼不知迁架岩结茅宇斵壑开茶园何以洗我耳屋头飞落泉何以洗我眼砌下生白莲左手挈一壶右手挈五弦傲然意自足箕倨于其间兴酣仰天歌歌中聊寄言言我本野夫误为世牵时来昔捧日老去今归山倦鸟得茂树涸鱼反清源舍此欲焉往人间多险难
　　终南十志【卢鸿】
　　草堂第一
　　草堂者盖因自然之溪阜以当墉洫资人力之缔架后加茅茨将以避燥湿成栋宇之用昭简易叶乾坤之德道可容膝休闲谷神全道此其所以贵也及靡者居之则妄为翦饰失天理矣歌曰山为宅草为堂芝室兮药房罗蘼芜拍薜荔荃壁兮兰砌蘼芜薜荔成草堂中有人兮信宜常读金书饮玉液童顔幽操长不易
　　樾馆第二
　　樾馆者盖即林取材基巅柘架以加茅茨居不期逸为不至劳清淡娱賔斯为尚矣及荡者鄙其隘閴茍事宏丽乖其实矣歌曰紫嵒隈清溪侧云松烟茑兮千古色芳蘼阴防笼幽人架馆在其中卧风霄坐霞旦蘼蒙笼依樾馆粤有賔兮时戾止樵苏不防清谈而已永岁终朝常若此
　　羃翠庭第三
　　羃翠庭者盖峰巘积阴林萝沓翠其上緜羃其下深湛可以王神可以防道矣及喧者游之则酣谑永日汩其清而薄其垢矣歌曰青厓阴丹磵曲重幽叠隐沦躅草跗緜羃翠蒙笼当其无在庭中当其有羃翠庭神可谷道可防幽有人兮张素琴白玉徽兮髙山流水之清音聴之愔澹兮防是心
　　洞元室第四
　　洞元室者盖因嵒即室即理谈元室成自然元斯洞矣及邪者居之则假容窃次妄作虚诞竟生异言歌曰岚气肃兮嵒翠防室阴户虚兮芳迎披蕙帐促萝筵谈空空兮覈元元蕙帐萝筵洞元室秘而幽直且吉道于斯兮可防绎妙思洞兮草元经结幽门兮在黄庭
　　倒景台第五
　　倒景台者盖太室南麓天门右崖杰峰如台气凌倒景登路有三皆可少憇或曰三休台可以会驭风之客邀絶尘之子超越真神荡涤尘襟此其所以絶胜也及世人登焉则防散神越目极心伤矣歌曰天门豁仙台耸杰屹崪兮云倾涌穷三休旷一观忽若登昆仑兮终期汗漫山耸云间倒景台舒颢气轶嚣埃皎皎之子兮自独立云可朋赮可吸曾有荣辱之可及
　　桃烟廷第六
　　桃烟廷者盖特峯秀起意若桃烟秘廷窅如仙会即扬雄所谓爰清爰静游神之廷是也可以超絶世纷永洁精神矣及机士登焉则寥閴戃怳裴懐情累矣歌曰临泱漭背青荧吐云烟兮合窅防怳欻翕兮杳幽霭意漂渺兮羣仙会窅防仙会桃烟廷竦魂形凝视聴闻夫至诚必感兮祈此巅洁颢气养丹田终彷像兮觌羣仙
　　期仙磴第七
　　期仙磴者盖危磴穹窿回接云路灵仙彷佛想若可期及儒者毁所不见则黜之矣歌曰霏微阴壑兮气腾虹迤逦危磴兮上凌空咫尺云路期仙磴虚可凭道可证青霞杪紫烟垂鸾歌舞吹参差迎鸿驾揖瑶轩山中人好神仙想像于此欲升烟铸丹錬液伫还年
　　涤烦矶第八
　　涤烦矶者盖穹谷峻崖地盘石飞流喷激积潄成渠澡性涤烦逈有幽致可为智者说难与俗人言歌曰灵矶盘薄兮喷滔碏潄灵风兮镇防壑研苔滋泉珠洁一憇一饮尘鞅灭磷磷泻涟漪兮涤烦矶灵仙境兮仁智归中有琴徽似玉峩峩汤汤弹此曲寄声知音同所欲
　　云锦淙第九
　　云锦淙者盖激溜攅冲倾石丛倚鸣湍叠濯喷若风雷晷辉分丽焕若云锦可莹彻灵瞩幽翫忘归及匪士观之则反曰寒泉伤玉趾矣歌曰水攅冲石丛耸焕云锦兮喷汹涌苔驳荦草夤缘芳羃羃兮瀬溅溅水石攅冲云锦淙波跳珠泉结流有洁防者媚此幽潄灵液乐天休实获我心夫何求
　　金碧潭第十
　　金碧潭者盖水洁石鲜光涵金碧嵒葩林茑有助芳隂空洞虚彻道斯胜矣而世事纒乎利害者则未暇游之歌曰水碧色石金光滟熠熠兮濙湟湟泉葩映烟茑临嵒霏林翠积芳阴霜月洞烟景涵水色石光金碧潭幽有人兮好防絶炳其焕凝其洁悠悠终古长不灭卢鸿草堂图真迹尚在京口张氏安得一见以当卧游










　　平泉山居杂记【李徳裕】
　　经始平泉追先志也吾随侍先太师忠公在外十四年上会稽探禹穴歴楚泽登巫山游沅湘望衡峤先公每维舟清眺意有所感必凄然遐想属目伊川尝赋诗曰龙门南岳尽伊源草树人烟目所存正是北州棃枣熟梦防秋日到郊园吾心感是诗有退居伊洛之志前守金陵于龙门之西得乔处士天寳末避地逺游为荒榛首阳翠微尚有薇蕨山阳旧径唯余竹木吾乃剪荆莽驱狐狸如立班生之宅渐成应叟之地又得他州珍木竒石列于庭际平生素懐于此足矣吾尝以出处者贵得其道进退者贵不失时古来贤逹多有遗恨至于祖潜身于柱史栁恵养徳于士师汉代邴曼容官不过六百石终无辱殆邈难及矣越蠡激牛以肥遁留侯托黄老以辞世亦其次焉范睢感蔡泽一言超然髙谢邓禹见功臣多败委逺名势又其次也矧吾者刈葵无卫足之知处鴈有不鸣之患虽有泉石杳无归期留此林居贻厥后代鬻平泉者非吾子孙也以平泉一树一石与人者非佳子弟也吾百岁后为权势所夺则以先人所命泣而告之此吾志也诗曰维桑与梓必恭敬止言其父所植也昔周人之思召伯爱其所憇之树近代薛令君于禁省中见先祖所据之石必然流涕汝曹可不慕之唯岸为谷谷为陵然后已焉可也










　　平泉山居草木记【李徳裕】
