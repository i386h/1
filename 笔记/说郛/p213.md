<!-- { "loadSidebar": true } -->
　　撒帐始于汉武帝非始于翼奉也李夫人初至坐七宝流苏辇障凤羽长生扇帝迎入帐中共坐饮之后预戒宫人遥撒五色同心花果帝与夫人以衣裾盛之云得多得子多也
　　瑶卿尝代人撰婚书中有云既为管鲍之交复结陈雷之好客曰管鲍陈雷俱朋友故事不伤于合掌乎答曰陈雷世世为婚姻若朱陈也
　　女初至门壻去丈许逆之相者授以红緑连理之锦各持一头然后入俗谓之通心锦又谓之合欢梁言夫妇自此相通如桥梁也三日后命工分作二袴婿女各穿其一谓之永谐袴
　　有大龙蜕于太湖之湄其鳞甲中出虫顷刻化为蜻蜓朱色人取之者病疟今人见蜻蜓朱色者谓之龙甲又谓之龙孙不敢伤之

　　真率笔记
　　季女赠贤夫以玛瑙宛转环丹山白水宛然在焉握之而寝则梦入其中始入甚小渐进渐大有名山大川之胜异木竒禽宫室璀璨心有所思随念辄见因名曰华胥宝环
　　陈郡庄氏女精于女红好弄琴有琴一张名曰驻电每弄梅花曲闻者皆云有暗香人遂借借称女曰庄暗香女更以暗香名琴女一日悔曰此岂女儿事耶遂絶不复鼓矣
　　试莺家多美酿试莺不善饮时为宋迁索取试莺恒曰此岂为某设哉秖当索与郎耳因名酒曰索郎后人谓索郎为桑落反音亦偶合也恐非本指
　　吴郡有婚姻墩昔有女子送葬道逢书生于此各以目相挑后成婚姻故以为名后世误以婚姻为分金且以为管鲍事更谬
　　霍光园中凿大池植五色睡莲养鸳鸯三十六对望之烂若披锦故相逢行曰鸳鸯七十二罗列自成行庄暗香暗中弹琴右手指有金花照烂几案因自造金花之曲
　　袁运字子先尝以竒香一丸与庄姬庄姬藏于笥终嵗润泽香达于外其冬閤中诸虫不死冐寒而鸣姬以告袁袁曰此香制自宫中其间当有返魂乎
　　关关赠俞本明以青华酒杯酌酒辄有异香在内或有桂花或梅或兰视之宛然取之若影酒干亦不见矣俞宝之
　　试莺自言能作独自舞宋迁求其一舞而不可得因呼为羊公

　　芸窻私志【陈芬】
　　神农时白民进药兽人有疾病则拊其兽授之语语如白民所不知何语语已兽辄如野外衔一草归捣汁服之即愈后黄帝命风后纪其何草起何疾久之如方悉騐古黄帝尝百草非也故虞卿曰黄帝师药兽而知医
　　吕防读书开西馆以延杰髦共相扢识见日进孙权益重之今西馆桥是也
　　元帝时临池观竹既枯后每思其响夜不能寝帝为作薄玉龙数十枚以缕线悬于檐外夜中因风相击听之与竹无异民间效之不敢用龙以什骏代今之铁马是其遗制
　　客问瑶卿曰溺器而曰虎子何也答曰神鸟之山去中国二十五万里有兽焉名曰麟主服众兽而却百邪此兽欲溺则虎伏地仰首麟主于是垂其背而溺其口故中国制溺器名虎子也
　　北胊国献吸火水晶瓶纵烈火野外携瓶口向之顷刻数顷之火皆吸入瓶中瓶亦不热亦无余烟自是宫中无火患惠文与华阳夫人灭烛皆用之
　　后羿猎于巴山获一兎大如驴异之置柙中中涂失去柙掩如故羿夜梦一人冠服如王者谓羿曰我□扶君为此土之神而何辱我我将假手于逄防是日逄防弑羿而夺之位兎曰鹓扶自此始也至今土人不敢猎取涓子至平固县山中扣石忽开中有宫室额曰输廖之馆有一石笥发之得秘书十二卷读之欣然遂着天人经四十八篇故名其山曰覆笥山
　　凝波竹实服之肌滑体轻赵飞燕舞于手掌上服此实也出区吴山紫枝緑叶坚滑如玉风吹有声如环佩成帝种于临池观更名曰环佩竹花如海榴实如莲子而小近谢芬兰庭中忽生此竹人以为瑞而不知为何物其夫读海外志始知之苐无花实明年出笋如常竹前种亦渐不然人以为善所致
　　今人暴见事之不然者必出声曰欸乌开切乃叹声也楚辞九章欸秋冬之绪风王逸曰叹也

　　致虚杂俎
　　阊门沙盆潭独无白鸟帐幕可已与滇中宝珠寺荆州李姥浦同
　　太真着鸳鸯并头莲锦袴袜上戏曰贵妃袴袜上乃真鸳鸯莲花也太真问何得有此称上笑曰不然其间安得有此白藕乎贵妃由是名袴袜为藕覆注云袴袜今俗称膝裤
　　昔有仙人凤子者欲有所度隐于农夫之中一日大雨有邻人来借草履凤子曰他人草履则可借吾之草履乃不借者也其人怒詈之凤子即以草履掷与化为鹤飞去故后世名草履为不借
　　梦神曰趾离呼之而寝梦清而吉有咒曰元州牂管娶竺米题临卧诵七遍吉
　　笔神曰佩阿砚神曰淬妃墨神曰囘氐纸神曰尚卿笔神又曰昌化
　　宗与玉真恒于皎月之下以锦帕裹目在方丈之间互相捉戏玉真捉上每易而玉真轻捷上每失之满宫之人抚掌大笑一夕玉真于袿服袖上多结流苏香囊与上戏上屡捉屡失玉真故以香囊惹之上得香囊无数己而笑曰我比贵妃差胜也谓之捉迷藏
　　天宝十三年宫中下红雨色若桃花太真喜甚命宫人各以碗杓承之用染衣裾天然鲜艶惟襟上色不入处若一马字心甚恶之明年七月遂有马嵬之变血污衣裾与红雨无二上甚伤之
　　郎玉嗜酒而家赤贫遇仙女于嵩山中投以一珠曰此醉龙珠也诸龙含之以代酒味逾若下玉甫视珠而女忽不见矣
　　羲之有巧石笔架名扈班献之有班竹笔筒名裘钟皆世无其匹
　　七夕徐婕妤雕镂菱藕作竒花异鸟攒于水晶盘中以进上极其精巧上大称赏赐以珍宝无数上对之竟日喜不可言至定昏时上以散置宫中几上令宫人闇中摸取以多寡精粗为胜负谓之鬭巧以为欢笑
　　薛瑶英于七月七日令诸婢共剪轻防作连理花千余朶以阳起石染之当午散于庭中随风而上徧空中如五色云霞久之方没谓之渡河吉庆花借以乞巧琴曰文鹄笙曰采庸鼓曰送君钟曰华由磬曰洗东皆仙乐也
　　司书鬼曰长恩除夕呼其名而祭之防不敢囓蠧鱼不生
　　东美有古剑其子得之甚竒上有篆书十六字极古不可辨太白见之曰是薛烛剑也其文曰终归之野凿鉄链精薛烛是造百日斯成
　　西域有兽如犬含水噀马目则马瞑欲死故凡马皆畏之名曰马见愁宣宗时国人献其皮帝赐羣臣编为马鞭一即走谓之不须鞭
　　宋文帝曰天下有五絶而皆出钱塘谓杜道鞠弹碁范悦时褚欣逺模书褚围碁徐道度疗疾
　　今人以人性不爽利者曰温暾汤盖言不冷不热也温暾二字唐诗常用

　　内观日疏
　　六月念四日为观莲节晁采与其夫各以莲子馈遗为欢
　　瑶卿月夜过此桥翛然朗吟其声清亮字字动人居民但记其两句云遥隔美人家数竿修竹处自此桥名竹隔
　　晁采性爱看云其尤爱者赤黒色也故其室名曰云窥室其馆名曰期云馆
　　谢幼贞嗜菌庭中忽生一菌状若飞鸟沈子玉曰此谓禽芝以处女中单覆之则活煮而食之可数百嵗谢入取中单有邻女乞火跨之翩然飞去谢但叹恨而已姚姥住长离桥十一月夜半大寒梦观星坠于地化为水仙花一丛甚香美摘食之觉而产一女长而令淑有文因以名焉观星即女史在天柱下故迄今水仙名女史花又名姚女儿
　　六月廿有四日谢文君独处无侣命沈君攸制采莲之曲以解其悲愁之思援笔便成曰平川映晚霞莲舟泛浪华衣香随防逺荷影向流斜度手牵长柄转楫避疎花还船不畏满归路讵嫌赊谢賛叹久之
　　晁采阁中兰花始发其姑命目之应声目曰隐于谷里显于澧浔贵比于白玉重匹于黄金既入燕姬之梦还鸣宋玉之琴其惠敏如此
　　晁采畜一白鹤名素素一日雨中忽忆其夫试谓鹤曰昔王母青鸾绍兰燕子皆能寄书达逺汝独不能乎鹤延颈向采若受命状采即援笔直书二絶系于其足竟致其夫寻即归矣诗曰窻前细雨日啾啾妾在闺中独自愁何事玉郎久离别忘忧摠对岂忘忧又曰春风送雨过窻东忽忆良人在客中安得妾身今似雨也随风去与郎同

　　漂粟手牍
　　鸱夷二年国中雨石大者方圆丈余小者亦大于拳雨及数里不伤人屋后亦无他至今葑门内里许有大石是其遗迹也
　　蛾皇夜寝梦升于天无日而明光芒射目不可视惊觉乃烛也于是孪生二女名曰宵明烛光
　　流波山下有然海千里民汲之以代油光明过于油数倍秦始皇使人泛千艘往山中取仙草舟人不知水性夜以烛跋投水中火大发遍海延烧火光接天千里一色无一人还者自此无人敢操舟入惟于海畔汲用而已
　　古之葬者棺椁浅薄往往有猛兽所伤谓猛兽畏麟故为石麟以辟之后复设辟邪之类后人谓石麟辟邪乃帝王陵寝所用改用石羊石虎失其制矣
　　车贫时以败薪为笔取五龙山下乌石作墨至今田家无墨有取之者
　　珠三寸者谛视之有花影层层在内一里之内所种花木必现于中顔色宛然变幻万端第非时之木不见耳髙后时朱仲尝献之
　　吕后时冬十二月见未央宫前有一紫燕后以为不祥使侍中陈当时逐之飞入厩内不得出值牝马方仰首而嘶遂飞入其口中便有紫云覆于马首顷之而灭当时奏状后异之诏有司专视此马后生驹日驰数百里因号曰紫燕

　　奚囊橘柚
　　轩辕游于隂浦有物焉龙身而人头鼓腹而遨游问于常伯伯曰此雷神也有道则见见必大雷雨而拔木君亟归乎须臾雨大至雷电交作隂浦之木尽拔
　　车读书于鼓楼山一日行药次得金于眢井中求其主不获因集贫民百余人于石室分与之至今其地有分金洞
　　少昊母皇蛾璇宫之侧有井曰盘灵白帝之子与皇蛾宴于宫帝子命江妃歌冲景旋归之曲盘灵之神吹箫以和之故至今号井神曰吹箫女子
　　丽居孙亮爱姬也鬒发香净一生不用洛成疑其有辟尘犀钗子也注曰洛成即今箆梳似落尘字误未考糜钦枣出真陵之山食一枚大醉经年不醒东方朔尝游其地以一斛归进上上和诸香作丸大若芥子每集羣臣取一丸入水一石顷刻成酒味逾醇醪谓之糜钦酒又谓之真陵酒又谓之仙芗酒饮者香经月不歇陶士行贫时冬日母子尝着敝葛及士行贵母恒于公服袖口内缝一片曰汝当作佳官尽心恤民勿忘着葛衫时也
　　帝事仙灵惟谨甲帐前置玲珑十宝紫金之炉李少君取防蜃之血丹虹之涎灵之膏阿紫之丹捣幅罗草和成竒香每帝至坛前辄烧一颗烟绕梁栋间久之不散其形渐如水文顷之蛟龙鱼鳖百怪出没其间仰视股栗又然灵音之烛众乐迭奏于火光中不知何术幅罗香草出贾超山
　　女香草出繁缋妇女佩之则香闻数里男子佩之则臭昔海上有丈夫拾得此香嫌其臭弃之有女子拾去其人迹之香甚欲夺之女子疾走其人逐之不及乃止故语曰欲知女子强转臭得成香吕氏春秋云海上有逐臭之夫疑即此事
　　孙权命工人潘芳造船夜梦一老父谓曰船将下水矣第楫徼【楫之入水处】宜更杀其角柁福【柁离水处曰福】宜更杀其顿【福上曲处曰顿】则日行千里矣言毕化赤龙飞去如法果然汉髙帝时有黄公不事生产日牵一黄班虎乞食于道饮食稍弗腆辄解其防虎便咆哮作噬人状人人震慑多畀钱米始谢去人有语曰虎莫凶有黄公人入山遇猛兽辄畏之曰黄公来猛兽无不垂头掉尾而去故人又语曰猛兽囘黄公来
