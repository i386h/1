<!-- { "loadSidebar": true } -->
　　中书省劄子已降勅防奉使髙丽船第一只赐号凌虚致逺安济神舟第二只赐号灵飞顺济神舟右奉圣防额宜令御书院如法书写一面疾速入急递至明州交割及本州制造牌额安排所有勅牒令安焘等收掌均州奏为本州编管前漳州军事判官练亨甫逐次与兄练劼弟练冲甫往女弟子鲁丽华家逾滥后收养在寳林院郭和尚房下令求食因探见鲁丽华与百姓王尤在店饮酒唤归寺殴打鲁丽华致乐营将申举已送司理院照对去讫奏闻
　　晋州奏据雄州防御推官知秀州崇徳县事充晋州州学教授陆长愈状欲乞今后春秋释奠并以兖邹二公配享如允所请乞即下礼部定夺次序立式伏乞备闻奏州司所据陆长愈状闻勅防寻下太常寺定夺申部今据本寺状看详至圣文宣王以先师顔子配享及以次从祀皆其门弟子也孟子知道固当尊礼然与孔子异代难与顔子并行配享之礼所请难议施行申部看详太常寺所定未得允当古者配享及从祀但取着徳立功其道又以相成者不必皆用同时之人如蜡之祭也主先啬而祭司啬先农之配即以后稷神勾芒为少昊氏之子祝融为髙辛氏火正今春秋之祭则勾芒配伏羲祝融太庭迎气之日又为从祀异代之人得为配祀明矣唐贞观二十一年诏伏生与髙堂生杜预范寗之徒二十一贤与顔子俱配享孔子庙堂至今犹为从祀孟子亦于孔圣之门当在顔子之列至荀况扬雄韩愈皆发明先圣之道有益学者未久配享诚为阙典伏请自今春秋释奠以邹国公孟子配享文宣王设位于兖国公之次所有荀况扬雄韩愈并以世次先后祀于左丘明等二十一贤之间所贵上称圣朝褒崇儒贤备条祀典之意谨録奏闻伏勅防帖检防左丘明至范寗二十一人并封伯爵如允所请即乞荀况扬雄韩愈并加伯爵自国子监及天下至圣文宣王庙皆塑邹国公像其冠服同兖国公仍画荀况等像于从祀之列荀况在左丘明之下冠服皆从封爵奉圣防依议
　　勅下江东转运使断太中大夫充龙圗阁待制江寜府陈绎为前知广州日将造到公使库檀木观音将松木观音换檀木观音入已并将公使钱籴粮喂饲自己白鹇等并役使土丁枪手修筑廨宇内地基及并将官乳香于神寺独自焚烧并申奏辨眀所犯虚诈及取勘时逐次虚妄对罪并男承务郎新差汝州洛南稻田务陈彦辅从使广州军人织造木棉生活等罪并取勘虚妄并将仕郎试国子监四门助教郭应之于广州公使库受供给与陈绎管勾宅库买卖物亏价陈绎合追见在太中大夫旧职大夫龙圗阁待制或以职当徒一年勒停縁前项轻罪内犯盗賍一疋仍令准勅例追毁出身以来诰勅文字除名勒停杖陈彦辅各从杖一百私罪上定断罚铜十斤放郭应之该勅奉勅并依断内陈绎特见除名勒停落龙圗阁待制仍追一官差知建昌军替郑琰成资过满阙陈彦辅特冲替
　　王安石劄子奏幸遇圣运超防等夷知奨眷怜逮兼父子戴天负地感涕难胜顾廹衰残糜捐何补不胜蝼蚁微愿臣今所居江宁府上元县园屋为僧寺一所永逺祝延圣夀如矜许特赐名额广昭希旷荣遇一时仰慿威神誓报无已取进止奉圣防依所乞以报本禅寺为名额其中载练亨甫事以知经术驰名熙寜间为王荆公之髙弟而所坐乃尔殊不可晓又恐在谪籍一时官吏迎合观望如秦少游未可知耳
　　太皇太后复生诏差御药院李舜举传宣中书宻院両府南防医询本人称限六十日内当如其所陈于京师城内金眀池内修坛作醮差御药监及宣赐静衣一套至期无验复诘之云太皇方与仁宗凭玉防干赏千树梅花无意复思人间上以狂妄除名送秀州编管后不知所终




　　唐年补録【马揔】
　　孔威
　　咸通末有舒州刺史孔威进龙骨一具因有表録其事状云州之桐城县善政乡有百姓胡举有青龙鬭死于庭中时四月尚有茧箔在庭忽云雷暴起闻云中有击触声血如酾雨洒茧箔上血不污箔渐旋结聚可拾置掌上须臾令人冷痛入骨初龙拖尾及地绕一泔桶即腾身入云及雨悉是泔也龙既死剖之喉中有大疮凡长十余尺身尾相半尾本褊薄鳞鬛皆鱼唯有须长二丈其足有赤膜翳之双鱼各长二丈其腹自相龃龉时遣大云仓使督而送舟以肉重不能全举乃剸之为数十段载之赴官
　　王忠政
　　泗州门监王忠政云开成中死十二日复活始见一人碧衣赤帻引臂登云曰天召汝行雨于左落队其左右落队各有五方甲马簇于云头俯向下重楼深室嚢柜之内纎细悉见更异者见米粒长数尺凡两队而一队于小项缾子贮人间水一队所贮如马牙硝末谓之干雨雨皆在前风车为殿












　　说郛卷四十二
<子部,杂家类,杂纂之属,说郛>
　　钦定四库全书
　　说郛卷四十三上　　　　元　陶宗仪　撰东观奏记卷上【裴庭裕】
　　孝明郑太后润州人也本姓朱氏李锜据浙西反相者言于锜曰朱氏有竒相当生天子锜取致于家锜诛死后入掖庭为郭太后侍儿宪宗皇帝爱而幸之生宣宗皇帝为母天下十四年懿宗即位尊为太皇太后又七年崩以郭太后配享出祭别庙
　　上性至孝奉郑太后供养不居别宫只于大明宫朝夕侍奉亲舅郑光即位之初连任平卢河中两镇节度使大中七年自河中来朝上因与光商较政理光素不晓文字对上语时有质俚即命宰臣别选河中节度使留光奉朝谒后或以光生计为忧即厚赐金帛不复更委方面
　　宪宗皇后晏驾之夕上虽幼颇记其事追恨先陵商臣之酷即位后诛锄恶党无漏网者时郭太后无恙以上英察孝果且懐惭惧时居兴庆宫一日与二侍儿同升勤政楼倚衡而望便欲殒于楼下欲成上过左右急持之即闻于上上大怒其夕后暴崩上志也
　　懿安郭太后既崩丧服许如故事礼院检讨官王皥抗疏请后合景陵配享宪宗庙室疏既入上大怒宰臣白敏中召皥诘其事皥曰郭太后是宪宗春宫时元妃汾阳王孙逮事顺宗为新妇宪宗厌代之夜事出暗昧母天下五朝不可以暗昧之事黜合食之礼敏中怒甚皥声益厉宰臣将会食周墀驻敏中防门以俟同食敏中传语墀正为一书生恼乱但乞先之墀就中防问其事皥益不挠墀以手加额于皥赏其孤直翌日皥贬润州句容令墀亦免相大中十三年秋八月上崩宰臣令狐绹为山陵礼仪使奏皥为判官又皥拜章论懿安合配享宪宗始升袝焉
　　上延英聴政问宰臣白敏中曰宪宗迁座景陵龙輴行次忽值风雨六宫百官尽避去惟有一山陵使胡而长攀灵驾不动其人姓氏为谁为我言之敏中奏景陵山陵使令狐楚上曰有儿否敏中奏长子绪见任随州刺史上曰可任宰相否敏中曰绪小患风痹不任大用次子绹见任湖州刺史有台辅之器上曰追来翌日授考功郎中知制诰到阙召充翰林学士间歳遂立为相时人感叹敏中亮直无隐不掩人于上
　　上因读元和实録见故江西观察使韦丹政事卓异问宰臣孰为丹后宰臣周墀奏臣近任江西观察使见丹行事余风遗爱至今在人其子宙见任河阳观察判官上曰速与好官持宪者闻之奏为侍御史
　　加赠故楚州刺史尚书工部侍郎李徳修礼部尚书徳修宪宗朝宰相吉甫长子也吉甫薨太常谥曰简度攴郎中张仲芳以宪宗好用兵吉甫居辅弼之任不得谓之简仲芳贬开州司马寳歴中仲芳徴谏议大夫徳修不欲同立朝连牧舒湖楚三州时吉甫少子徳裕任荆南节度使检校司徒平章事上即位普恩徳裕当追赠祖父乞廻赠其兄故有是命
　　白敏中守司徒兼门下侍郎充邠寜行营都綂讨山南平夏党项发日以禁军三百人从敏中上论请依裴度讨淮西故事开幕择廷臣不阻大吏上允乃以右谏议大夫孙商为左庶子行军司马驾部郎中知制诰蒋【名与庭裕私讳同】为右庻子节度副使驾部员外李荀为节度判官户部员外李为都綂掌记将军冉昈陈君从为都虞
　　上亲妹安平公主下嫁驸马都尉刘异上命宰臣与一方面中书拟平卢节度使上谓曰朕只有一妹时欲相见平卢隔越淄青去京夐逺卿别思之宰臣乃奏邠寜节制近于平卢仍许安平公主歳时乗传入京
　　刘异将赴镇安平入辞以异姬人从安平左右皆宫人上尽记之忽见别问安平曰此谁也安平曰刘郎声音人【俗呼如此】上悦安平不妒喜形于色顾左右曰便令作主人不令与宫娃同处上之甄别防闲纎微不遗如此万夀公主上爱女钟爱独异将下嫁命择郎壻郑颢相门子首科及第声名籍甚婚卢氏宰臣白敏中奏选上颢衔之上未尝言大中五年敏中免相为邠寜都綂行有日奏上曰顷者陛下爱女下嫁贵臣郎壻郑颢赴婚楚州会有日行次郑州臣堂帖追廻上副圣念颢不乐国婚衔臣入骨臣且在中书颢无如臣何一去玉阶必媒孽臣短死无种矣上曰朕知此事乆卿何言之晩耶因命左右便殿中取一柽木小函子来扄鏁甚固谓敏中曰此尽郑郎説卿文字便以赐卿若听颢言不任卿如此矣敏中归启益感上聪察宏恕常置函子于佛前焚香感谢大中十二年敏中任荆南节度使假日与前进士陈锴销忧阁静话感上恩泣语此事尽以示锴杜琮通贵日乆门下有术士李【失其名】琮待之厚琮任西川节度使马植罢黔中赴阙至中道便过西川术士一见谓琮曰受相公恩乆思有効答今有所报矣黔中马中丞非常人也相公当厚遇之琮未之信术士一日宻于琮曰相公将有祸非马中丞不能救琮始惊信发日厚币赠之仍令吏为植于都下买宅死生之计无阙焉植至阙方感琮不知其防寻除光禄卿报状至蜀琮谓术士曰贵人至阙作光禄卿矣术士曰姑待之稍进大理卿又迁刑部侍郎充诸道盐铁使琮始惊忧俄而作相懿安皇太后崩后琮懿安子壻也忽一日内榜子检责宰相元载故事植谕防翌日延英上前万端营救植素辨博能囬上意事遂中寝
　　武宗朝任宰臣李徳裕虽丞相子文学过人性孤峭嫉朋党如仇讐挤牛僧孺李宗闵崔洪于岭南杨嗣复贞穆李公珏【庭裕亲外叔祖】以会昌初册立事亦七年岭外上即位之后岭表五相同日迁北以吏部尚书李珏为检校尚书左仆射充淮南节度使珏字待价赵郡赞皇人早孤居淮阴亊母以孝闻弱冠徙之举明经李绛为华州刺史一见谓人曰日角珠庭非常人也当掇进士科明经碌碌非子发迹之路一举不第应进士许孟容为宗伯擢居上第释褐署乌重三城推官调进书判高等授渭南尉迁左拾遗左迁下邳令丁母忧庐居三年不入室免防诸侯羔鴈四府齐至门皆不就牛僧孺为武昌节度使奏章先逹银台授殿中侍御史内供奉武昌掌书记徴归御史府韦处厚秉政一见笑曰清庙器岂击抟者乎擢拜礼部员外改吏部员外李宗闵为相以品流程式为己任擢掌书命改司勋员外库部郎中文宗召充翰林学士珏风格端肃属词敏赡恩倾一时累迁户部侍郎承防许立相者屡矣郑注以药术为侍讲学士李训自流人召入内庭珏未尝私焉训注交谮贬江州刺史未几训为相造假甘露谋上左右与王涯等一十一人赤族伏诛人方伏珏守正之卓徴为户部侍郎与杨嗣复同日命相上虽求理心切终优游不断同秉政者陈夷行郑覃请经术孤单者进用珏与嗣复论地胄词采者居先每延英议政率相矛盾竞无成效但寄颊舌而已文宗晏驾以犹子陈王成美当璧为托建桓立顺事由两军頴王即位贬昭州刺史上即位累迁河阳三城节度使吏部尚书至是崔郸薨于淮南代之抚理凡三载薨谥贞穆
