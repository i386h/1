<!-- { "loadSidebar": true } -->
　　绛州石出土中其质坚矿色稍白纹多花浪颇类牛角土人谓之角石堪琢为研唯可研丹砂滑而不发墨辰州蛮溪水中石色黑诸蛮取以砻刃毎洗涤水尽黑名黑石扣之无声彷佛如阶州者土人琢为方斛器物及印材粗佳
　　箭镞石
　　临江军新凎县数十里地名白羊角凌云岭顶上平如掌皆古时寨基地中往往获古箭镞锋而刃脊其廉可刿其质则石长三四寸许间有短者此孔子所谓楛矢石弩肃慎氏之物也按禹贡荆州贡砥砺砮丹惟箘簵楛梁州贡镠铁银镂砮磬则楛矢石砮自禹以来贡之矣春秋时隼集于陈庭楛矢贯之石砮长尺有咫又有石甲叶形如背纹稍厚石斧大如掌有贯木处率皆青坚击之有声
　　上犹石
　　处州上犹县山土中出石微紫质稍麄多浅黒斑防三两晕緑色堪作水斛或栏槛好事者往往镌礲甃地而全若玳瑁
　　螺子石
　　江宁府江水中有碎石谓之螺子凡有五色大抵全如六合县灵居岩及它处所产玛瑙无异纹理萦绕石面望之透明温润可喜





　　云林石谱卷下
　　栢子玛瑙石
　　黄龙府山中产栢子玛瑙石色莹白上生栢枝或黒或黄甚光润顷年白蒙亨奉使北中金主遗以一石大若桃上有鸲鹆如豆许栖栢枝上颇奇怪又有一种多中空不莹彻余获一块如枣大好贮药数百粒
　　宝华石
　　台州天台县石名宝华出土中其质颇与莱州石相类扣之无声色微白纹斑斓土人镌礲作器皿稍工或为铛铫凡经火不甚坚久
　　石州石
　　石州产石深土中色多青紫或黄白其质甚软颇似桂府滑石微透明土人刻为佛像及品物甚精巧或雕刻图画印记字划极精妙
　　巩石
　　巩州旧名通逺军西门寨石产深土中一种色緑而有纹自为水波斵为研颇温润发墨宜笔其穴嵗久頽塞无复可采先子顷有圆研赠东坡公目之为天波
　　燕山石
　　燕山石出水中名夺玉莹白坚而温润土人琢为器物颇似真玉
　　韶石
　　韶州石緑色出土中一种色深緑可镌礲为器一种青緑相兼磊块或如山势者一种色稍次一种细碎杂砂石以水烹研作数品入顔色用大抵穴中因铜苗气薫蒸即此石共产之也
　　桃花石
　　韶州桃花石出土中其色粉红斑斓稍润扣之无声可琢器皿或为镇纸
　　端石
　　端州今为肇庆府石出斧柯山距州三四十里所谓灵羊峡对山也凡四种曰岩石曰小湘石曰后歴石曰蚌坑西岩石最贵山极髙峻以渔舟入小溪即蚌坑水陆行七八百步至下岩十许步至上岩自上岩转而南凡百余步至龙岩上岩各三穴下岩一穴半边上岩凡九十余穴然又以下岩为胜龙岩乃唐初取研处色正紫而细润不及下岩后得下岩不得入龙岩遂不复取之今下岩石尽遂取诸半边岩近亦塞矣独上岩可取之下岩一穴泉水溢嵗久石屑崩塞虽千夫终嵗功亦不可得之凡此壁石在水底石色干则灰青紫色湿则深紫眼正圆有瞳子晕数十重緑碧白黑相间如画青緑处类翡翠色南壁石则水半石也上岩三穴则土地岩中岩穴即梅株岩下穴今俗呼为中岩上穴中穴今已塞矣而下穴中亦能开路采石之处下无积水上有泉滴如飞雨色干湿与下岩同但稍多紫色北壁者与下岩南壁相类下穴南壁者石色似微带黄色眼有瞳子晕七八重青黄緑白黑相兼已不及北壁眼无晕矣上穴中穴石色益黄其眼亦赤黄色半边山诸岩曰大秋风曰小秋风曰兽头曰狮子曰桃花曰河头曰新坑曰黄坑其石亦类下岩但眼晕只三四重色赤青白可爱唯层晕稍駮杂耳凡岩石有两壁各石三层之上即复石也石色燥甚下即底石也石色杂虽润不发墨凡三层之上从上第一层谓之顶石皆紫第二层腰石或有眼或无眼第三层脚石即无眼大抵有眼石在本岩中尤细润下岩石谓之鸲鹆眼上岩下穴谓之鹦哥眼上岩下中穴谓之鸡翁猫儿眼半边山谓之雀儿眼了哥眼土人以此别之
　　小湘石
　　在端州之西四十里石色紫稍燥间有眼者类雀眼但无瞳子后歴石在端之北十里赤紫石极细不甚润石性极软间有眼者但一两晕蚌坑在下岩山之下一小溪今其嵗乆崩落之石久为风日所侵性坚顽极不发墨石色正紫莹净间亦有眼无层晕色駮杂大抵诸石在穴中正如石榴子各有石朴笼络中有砚材大小既施斧凿十分之中可得三四许又有一种圆如瓠中有其质谓之子石尤佳极鲜得之下岩之价二十倍于山岩下穴上石下穴之价十倍于半边山诸坑半边山价十倍于小湘价倍于蚌坑后歴絶品亦不过十来千
　　白马寺石
　　河南府白马寺之野中每大雨过土中多获细石颇碎一种色深绀緑类西蕃马价珠一种色稍次一种色淡緑纹理多斑剥鲜有莹净者间有刻成物像其大不过如梅李色深緑者价甚穹此石产外国葢西洛故都之地即有之又有于土中获铜带钩填以七宝杂诸细石粲然可喜
　　密石
　　密州安丘县玛瑙石产土中或水际一种色嫰青一种莹白纹如刷丝盘绕石面或成诸佛像外多麄石笼络击而取之方见其质土人磨治为砑头之类以求售价颇廉亦不甚珍至有村人以此石叠为墙垣有大如斗许者顷因官中搜其价数十倍
　　方山石
　　台州黄岩县有山名方山其山之颠状如斗因以得名凡中所产石不以巨细有数色率皆方形其质稍麄
　　鹦鹉石
　　荆南府有石如巨碑仆路隅色浅緑不甚坚名鹦鹉石击取以铜盘磨其色可靖笙
　　红丝石
　　青州县红丝石产土中其质赤黄红纹如刷丝萦绕石面而稍软扣之无声琢为研先以水渍之乃可用葢石质燥渴颇发墨唐林甫猷顷作墨谱以此为上品
　　石緑
　　信州铅山县石緑产深穴中一种融结为山岩势不甚坚一种稍坚于练色中及如刷丝极深者镌礲为器向明视之颇光粲闪色又有一种淡緑或细碎者入水烹研可装饰
　　无为石
　　无为军石产土中性甚软凡就土揭取之见风即劲两面多栢枝如墨写石色带紫或灰白间有纹理或冈峦遍列林中有迳路全如图画之状颇奇特又有彷佛类诸佛像土人磨治为屏颇自然胜稀畧诸石
　　泗石
　　泗州竹墩镇玛瑙石出沙土中其质礧磈外沙泥积渍或如灰粉笼络凡击去麄面中有本色微青白稍莹彻无刷丝纹工人治为器物颇不甚珍贵
　　矾石
　　鹳巢中有石亦名矾石如鸡卵色灰白鹳于巢侧为泥池中多置鳅鳝之畜水中以此石养之毎探取则吞而飞去颇难得顷年温州瑞安县佛舍尝有鹳巢因端午晨朝一人忽登屋谋取为人所捕讼询之云窃取可以致富不利于寺今肤理颇矿燥较之永嘉华石为研差胜土人亦多镌琢为方斛诸器
　　金华石
　　婺州金华山有石如羊蹲状余于寺僧见之耳角尾足彷佛形髙六七寸传云黄初平叱石之山正与笔谈中所载无异但未见偶者
　　松滋石
　　荆南府松滋县溪水中出五色石间有莹彻纹理温润如刷丝正与真州玛瑙不异土人未知贵
　　菩萨石
　　嘉州峨眉山正与五台山石同出岩窦中名菩萨石其色莹洁状如大山狼牙信州永昌之类映日射之有五色圆光其质六棱或大如枣栗则光彩微茫间有小如樱珠则五色粲然可喜
　　于阗石
　　于阗国石出坚土中色深如蓝黛一品斑斓白脉防防光粲谓之金星石一品色深碧光润谓之翡翠屡试之正可屑金烂如而声铿然石之一段凡广尺余择其十分之一二无纎毫瑕玷者极少故所产处贵翡翠而贱金星
　　黄州石
　　黄州江岸与武昌壁相对江水中有石五色斑斓光润莹彻纹如刷丝其质或成诸物像率皆细碎顷因东坡先生以饼饵易于小儿得大小百余枚作怪石供以遗佛印后甚为士大夫所采翫
　　华严石
　　温州华严石出州水中一种色黄一种黄而斑黑一种色紫石理有横纹微麄扣之无声稍润土人镌治为方圆器紫者亦堪为研颇发墨本所载矾石凡有数种产汉川武当西辽诸处旧巢中最佳鹳常入水浴故取以壅卵令热今不可得之
　　建州石
　　建州石产土中其质燥稍润色极深紫扣之有声间有豆班防不甚圆亦有三两重石晕琢为砚颇发墨往往以石防名鸲鹆眼作端石以求售
　　汝州石
　　汝州玛瑙石出沙土或水中色多青白粉红莹彻少有纹理如刷丝其质颇大堪治为盘盒酒器等十余年方用之
　　钟乳石
　　广连豊栁等山多钟乳洞洞有石蟾蠏蝘蜓及果蓏一一坚贞或顔色如生葢因钟乳石防化成石余顷年屡于洞中获此数种攻之本载石蠏是防常蠏生南海因年月深久水沫相着间化成石每遇海潮即飘出又一般入洞穴年深亦然因钟乳防化无疑
　　饭石
　　婺州东阳县双林寺傅大夫道场山中产石凡有青白紫緑色皆莹彻谓之饭石石质细碎堪治为数珠或作镇纸
　　量土石
　　西蜀诸山多产黒玉在深土中其质如石色深黒体甚轻软工人镌治为带胯或器物极润
　　南劒石
　　南劒州黯淡溪水出石石质深青黒而光润扣之有声作研发墨宜笔工人琢治为香炉诸器极精致【东坡所谓鳯咮研是也】
　　石镜
　　永州祁阳县语溪山岩之侧有立石一片广数尺色深青润光可照物数十步土人谓之石镜焉杭州临安县山中一光石明如镜颇多
　　琅玕石
　　明州昌国县沿海近浅岸水底生琅玕石状似瑚或高三二尺必系筏悬绳方得之初出水色甚白经久微紫黑纹理如姜枝干一律遍多圆圈迹扣之有声稍燥土人不甚贵西北逺方往往多装治假山
　　菜叶石
　　汉州郡菜叶玉石出深土凡镌取条段广尺余一种色如蓝一种微青面多青斑剥透明甚坚润扣之有声土人浇沙水以铁刃解之成片为响板或界方压尺亦磨礲外为器沧州海岸沙中出石石质长短不等色白如粉以细条索绕石面谓之络丝石甚软燥而无声毎见装缀假山余无所用
　　方城石
　　唐州方城县石出土中润而颇软一淡一緑一深紫一灰白色质不甚细腻扣之无声堪镌治为方斛器皿紫者亦堪为研颇精致发墨
　　登州石
　　登州下临大海有沙门鼍矶岛多产黒白石磨礲为棋子又车牛大竹小竹凡五岛唯沙门甚近石有挺然而出者颇焦枯它处者紫翠岩巉出波涛中及多秀美五彩斑斓或如金纹者熈宁间士大夫就诸岛上取石得十二枚皆粲然奇怪因载归南海为东坡称赏之
　　玉山石
　　信州玉山县地名宾贤乡石出溪涧中色青润扣之有声土人采而为研甚剉墨比来翻制新様如莲杏叶以售
　　雪浪石
　　中山府土中出石灰黑燥而无声温然成质其纹多白脉笼络如麻丝旋绕委曲之势东坡帅中山置一石于燕处目之为雪浪石
　　抗州石
　　出土中色多洁白扣之无声其质无峰峦势多磊磈若梅李大尖鋭或如硃砂有棱角望之光明精莹宜装缀假山小有可观
　　大沱石
　　归州石出江水中其色青黑有纹班班如鹧鸪质麄可为研土人互相贵重甚发墨峡人谓江水为沱故名大沱石
　　青州石
　　青州石多紫金产深土中可琢为研其质稍麄不甚发墨土人多用之
　　龙牙石
　　潭州宁乡县石产水中或山间断而出之名龙牙石色稍紫润堪治为研亦发墨土人重之
　　石棋子
　　鄂州沿江而下隔罗濮之西土名石匮头水中产石如自然棋子圆熟匾薄不假人力黒者真是金白者如玉温润山下有姥老鬻此石以为生相传神怜媪以此给之
