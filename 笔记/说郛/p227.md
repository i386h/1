<!-- { "loadSidebar": true } -->
　　唐人着梦书言梦有徴夫梦者何也释氏以四法判之一曰无名薰习二曰旧识巡游三曰四大偏增四曰善恶先兆周官筮人掌占六梦一曰正梦二曰噩梦三曰思梦四曰寤梦五曰喜梦六曰惧梦造化权舆曰神遇为梦形接为事浮虚梦沈实梦溺寝借带梦蛇鸟衔发梦飞将雨梦水将晴梦火将病梦食将忧梦歌舞此列子之论也李泰伯潜书云梦者之在寝也居其傍者无异见耳目口鼻手足皆故形也防之所游则或羽而仙或冠而朝或宫室舆马女妇奏舞兴乎其前忽富骤荣乐无有限极及其觉也抚其躬无毛发之得于是始知其妄而笑此无他独其心之溺焉耳呜呼将幸而觉邪抑将冥冥遂至于死邪前者诸説各有所见且周官载之甚悉而列子之神遇李泰伯之防游心溺果然哉然有二说如夜梦得金宝觉而无所获若梦与女人交觉而失精此非心溺乎如夏月露卧偶夜露下而失覆则梦雪降冬月拥被衾多则梦火炽此非神遇乎夫至人无梦者縁无想念盖恐此路头熟着其所好而往则将防防没没而不知返者有之要在平昔学力读者当察之孔子曰道之将行也与命也道之将废也与命也是圣人素其位而行所遇不可必故归之于命先言道而后言命天之有命圣人依命而行道所以严君平西蜀设肆为人臣者勉之以忠为人子者劝之以孝是亦行道尔后世不知斯理殢于书传自立一家或以五行支干或以二元九气或专取于日或寓于星禽或寓于易数立说纷纷徒惑闻见尔如汉高帝入闗三百人皆封侯赵括四十万众悉坑死岂汉兵无一人行衰絶运限者赵兵无一卒在生旺日时者此理可见近东淮岳总卿刋江西廖君所类诸家命书为五行精纪其集録备载而无去取亦不免拘于五行之内言之且造物者恶得以甲乙数语而窥之且夫人事未尽焉尽天理故与人同即为合德知过再犯即为转趾闻焉不信即为孤神财不俭用即为耗宿昔有军校与赵韩王同年月日时生若韩王有一大迁除军校则有一大责罚其小小升转则军校防有谴诃此又不知于命以何而取焉大抵烛理明之人五行神鬼皆不能拘繋陶渊明有云痴人前不宜説梦而达人前不可言命至急则无隂阳凡有妄心则被五行所惑一有私心则为鬼神所制况天道福善祸淫鬼神祸盈福谦以命取断于卜师彼以糊口之迫而借此术以度日欲决行藏一以为贵一以为贱转为之惑以事求用于神彼以幽沈之后尸其享祭焉敢以无作有以曲为直私之于人且人事之公行未有询人者惟有私求则往祈祷之夫神鬼本畏人而人一有妄心求彼即彼得以肆欺于其间也近时有一内贵官以门下人命使术者议之若言命佳则必以竒祸扰之言命穷则必以好爵荣之此是时与造物争功畧举此以少释其惑
　　钱唐江潮之説前后纪録不一山海经以为海防出入穴之度佛书以为神龙之变化葛洪潮记谓天河激涌洞防正一经云月周天而潮应王充论衡谓水者地之血脉随气进退而为潮窦叔防海涛志以潮汐作涛必待于月月与海相推海与月相明东海渔翁海潮论云地浮与大海随气出入上下地下则沧海之水入于江谓之潮地上则江河之水归于沧海谓之汐浙江发源最近江水少海水多其潮特大潘洞浙江论曰海门有二山曰龛曰頳夹岸潮之初来亦慢将近是山岸狭势逼如涌而为涛姚令威丛语载防稽石碑大率元气嘘翕天随气而涨防濆浡往来潮顺天而进退者也浙江南自纂风北自嘉兴夹山而水濶下有沙潭【徒旱切】南北亘之隔碍洪波蹙遏潮势非江山浅逼使之然也云麓赵景安漫抄载徐明叔等高丽録云天包水水承地而元气升降于太空之中地乘水力以自持且与元气升降互为抑而人不觉众家之议海潮潘洞之论势颇为当理而止云势逼而为涛东海渔翁之论源近逺而分大小理亦近似而云地浮于水其理间断不若徐明叔等高丽録云天包水水乘地而元气升降窦叔防之论涛符于月此说正与防稽石碑及赵景安所议相合且月隂也潮水也皆应于易之坎卦为用故易説卦坎为水为月于此可见是以三家之论为得焉
　　焚纸钱之说唐王璵传曰汉以来者皆有瘗钱后世里俗稍以纸寓钱为鬼事至是璵乃用为禳祓则是防之焚纸钱起于汉世之瘗钱也其祷神而用寓钱则自王璵始矣康节先生春秋祭祀约古今礼行之亦焚楮钱程伊川怪问之曰防器之义也脱有益非孝子顺孙之心乎徽庙朝高峯廖用中奏乞禁焚纸钱有云尝怪世俗凿纸为钱焚之以徼福于鬼神者不知何所据依非无荒唐不经之说要皆下俚之所传耳使鬼神而有知谓之慢神欺鬼可也李珂松牕百记云世既是妄人死而为鬼其妄又可知无身心耳目口鼻之实而六习常不断颠倒沈迷岂复觉悟方其具酒殽列冥器凿楮象钱印绘车马而焚之以妄塞妄也盖尝原其本初恐瘗钱为死者之祸及世艰得钱易以纸钱自后防袭至唐而焚之其来久且逺而廖高峯遽欲絶之以塞妄费且夫子谓死葬之以礼又曰敬鬼神而逺之是夫子不欲遽絶而以有无之中言之惟邵康节云脱有益非孝子顺孙之心最为通义
　　夷坚志载眞官行持灵验处极多且行持符法自虚靖正一二天师传度符箓于世亦是运自己精神真气正心而驱除妖邪若自己神灵气清心正之人鬼神亦自畏之况受正法符箓乎上帝好生虑有邪魔为下方之患遂以天神应化人世用此符箓而馘除之实于助国行化不为无补犹于自己积功立行可以超登仙列今也不然有无事取罪者妄意传授符箓假此以茍衣食行持治病则自带亲仆专备附体仍呼神叱鬼又且召役岳帝城隍且岳帝城隍可比人间监司郡守谓如人役仆受其利养处之无法尚不伏使令不知汝有何功德有何神通以动监司郡守况岳帝城隍乎岂不自招隂谴而又要求财物作为淫乱动违天律生不免于雷震则死堕于风刀幽沈是谁之过与
　　旧不肖子有三变其初变为蝗虫谓鬻田园而食次变为蠧虫谓货书而食又变为大虫谓卖人而食此切当其理今之不肖子谓之三虫恐未足以尽其实初父母未亡也慿借父祖门防声势在外无所不为朝去暮归盗窃财物恣情为非父兄以内有所主及持父兄家私事逼其婢妾至于掣肘或恐玷已遂为掩蔽付之无可奈何及托前世甚至在外指屋起钱高价賖物低价出卖谓之转肩人皆指而目之爷健大郎父有因此淹抑成病又増利货钱候父母死还钱谓之下丁钱其或母先父亡犹且庶几者若或父亡而母存其为害特甚初父亡得财产入手岂顾其母及财散而母存甘旨不具展转孤苦亲戚兄弟有不忍者携归奉养则往彼争喧取扰谓母有挟藏之物反为求索其亲厌烦则付母还之复受岑寂或有兄弟麤给则兴讼索分亦自有此等人资给以导其为讼既讼毕得钱浪费无岁月间又已空虚连及妻室姊妹觅人蓄养作为亲戚出入闺门分甘忍耻食残衣弊而妻辈以寒饥所困初似羞澁终则愿为间有妻辈家以力夺去及妻子辈鬻身事人或与所事者厚爱从彼弃此不肖子俱无所施则思旧所交游者及父兄朋友而求索度日如此又不知以何等虫处之矣








　　漫笑録【徐慥】
　　太祖皇帝既下河北欲乘胜取幽燕或以师老为言太祖不能决时纳言赵中令留守汴都走书问之赵囘奏曰所得者少所失者多非惟得少之中尤难入手又从失多之后别有闗心太祖得奏即日班师
　　熈宁中上元宣仁太后御楼观灯召外族悉集楼前神宗皇帝数遣黄门禀曰外家有合推恩乞疏示姓名即降处分宣仁答曰此自有处不烦圣虑明日上问何以处之宣仁答曰大者各与绢二疋小者分与乳糖狮子二个内外已叹仰后德为不可及也
　　元丰中王岐公位宰相王和父尹京上眷甚渥行且大用岐公乘间奏曰京师术者皆言王安礼明年二月作执政神宗怒曰执政除拜由朕岂由术者之言他日纵当此补特且迟之明年春安礼果拜右丞珪曰陛下乃违前言何也上黙然久之曰朕偶忘记信知果是命也章公惇罢相俄落职林公希为舍人当制制词云悻悻无大臣之节怏怏非少主之臣章相寄声曰此一聨无乃太甚林答曰长官发恶杂职惨毒无足怪也
　　东坡尝谓钱穆父曰寻常往来心知称家有无草草相聚不必过为具穆父一日折简召坡食皛饭及至乃设饭一盂萝卜一楪白汤一盏而已盖以三白为皛也后数日坡复召穆父食毳饭穆父意坡必有毛物相报比至日晏并不设食穆父馁甚坡曰萝卜汤饭俱毛也穆父叹曰子瞻可谓善戱谑者也
　　司马温公与苏子瞻论茶墨俱香云茶与墨二者正相反茶欲白墨欲黒茶欲重墨欲轻茶欲新墨欲陈苏曰竒茶妙墨俱香是其德同也皆坚是其操同也譬如贤人君子黔晳美恶之不同其德操一也公笑以为然王和父守金陵荆公退居半山毎出跨驴从二村仆一日入城忽遇和父之出公亟入编户家避之老姥自言病痁求药公随行偶有药取以遗之姥酬以麻线一缕云相公可将归与相公娘子公笑受之
　　东坡闻荆公字说谓亲朋曰以竹鞭马为笃以竹鞭犬有何可笑又曰鸠字从九从鸟亦有证据诗曰鸤鸠在桑其子七兮和爹和娘恰是九个
　　今人秘色磁器世言钱氏有国日越州烧进为供奉之物不得臣庶用之故云秘色尝见陆诗集越器云九秋风露越窑开夺得千峯翠色来好向中宵盛沆瀣共嵇中散鬭遗柸乃知唐已有秘色矣
　　欧阳询化度寺碑虞世南孔子庙堂记栁公权隂符经叙三公以书名三碑又最精者
　　佛印禅师为王观文陞座云此一瓣香奉为扫烟尘博士防世界大王杀人不睫眼上将军立地成佛大居士王公大喜为其久帅多专杀也
　　三苏自蜀来张安道欧阳永叔为延誉于朝自是名誉大振明允一日见安道问云令嗣近日看甚文字明允答以轼近日方再看前汉安道曰文字尚看两徧乎明允归以语子瞻曰此老特不知世间人果有看三徧者安道常借人十七史经月即还云已尽其天资强记数行俱下前辈宿儒罕能及之
　　李宾王利用鄱阳躬行君子人也尝云郭林宗作玉管通神有四句云贵贱视其眉目安否察其皮毛苦乐观其手足贫富观其頥颊
　　毗陵有成郎中宣和中为省官貌不而多髭再娶之夕岳母陋之曰我女如菩萨乃嫁一麻胡命成作举诗成乃操笔大书曰一床两好世间无好女如何得好夫高卷朱帘明防烛试教菩萨防麻胡其女亦能安分随縁和鸣偕老儿女成行各以夀终
　　苏子瞻任凤翔府节度判官章子厚为商州令同试永兴军进士刘原父为帅皆以国士遇之二人相得欢甚同游南山诸寺寺有山魈为祟客不敢宿子厚宿山魈不敢出抵仙游潭下临絶壁万仞岸甚狭横木架桥子厚推子瞻过潭书壁子瞻不敢过子厚平步以过用索系树蹑之上下神色不动以漆墨濡笔大书石壁上曰章惇苏轼来逰子瞻拊其背曰子厚必能杀人子厚曰何也子瞻曰能自拚命者能杀人也子厚大笑














　　轩渠録【吕居仁】
　　东坡知湖州尝与宾客逰道塲山屏退从者而入有僧慿门阃熟睡东坡戱云髠阃上困有客即答曰何不用钉顶上钉
　　强渊明字隠季帅长安辞蔡太史蔡戱云公今吃冷茶去也强不晓而不敢发问亲戚间有熟知长安风物者因以此语访之乃笑曰长安妓女步武极小行皆迟缓故有吃冷茶之戱
