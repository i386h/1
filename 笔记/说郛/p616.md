<!-- { "loadSidebar": true } -->
　　余杭刻印五声音六律十二宫旋相为君图极精微夫五音之声出于五行自然之理管仲深明其要着其形似太平之具也作乐之道必自此始沈隠侯只知四声求其宫声不得乃分平声为二以欺后学几于千年无人辨正愚陋之人从而祖述作为字母谨守前説陆徳明亦复吴音其祖説故以东冬为异中钟为别以象为奬以上为赏因其吴音以聋后学莫之能正余于是以五方立五行求五音乃得一声于孟仲季位因金寄土了然明白字字调声五音皆具削去平上去入之号表以宫商角徴羽之名有声无形互相假借千嵗之后疑互判清太初漏露神奸鬼秘无所逃形着云大宋五音正韵用以制律作乐能召太和致太平藏之名山百世以俟与我同志者不徒为蒙陋生设也
　　鉴阅佛像故事图有以劝戒为上其次山水有无穷之趣尤是烟云雾景为佳其次竹木水石其次花草至于士女翎毛贵游戏阅不入清玩
　　李文定孙奉世子孝端字师端收薛稷二鹤唐李升着色画二轴三幅山水舟舫小人物精细两幅画林石岸茅亭溪水数道士闲适人物差大反不工于小者石岸天成都无笔踪其三幅峯峦秀拔山顶蒙茸作逺林岩峦洞穴松林层际木身圆挺都无笔踪其二度非嵗月不可了一画人间未见其如此之细且工虽大密茂林中不虚而种种木叶古未有伦今固无有与余得于丁氏者无以异也
　　雒阳张状元师徳家多名画其侄孙南都倅兟字茂宗处见唐画嵇康广陵散松石逺岸奇古所书故事空民字世未见同品画真佳作也黄筌六幅着色山水有江南徐崇嗣桃六幅折枝江南周文矩士女徐熈鳊鱼蟹皆有丁晋公亲题印余画皆张状元及景俭字印李成淡墨如梦雾中石如云动多巧少真意范寛势虽雄杰然深暗如暮夜晦暝土石不分物象之幽雅品固在李成上
　　闗同麄山工闗河之势峯峦少秀气
　　董源峰顶不工絶涧危径幽壑荒迥率多真意
　　巨然明润郁葱最有爽气矾头太多
　　荆浩善为云中山顶四面峻厚
　　王球防玉家古帝王像后一年余于毕相孙仲荀处见白麻纸不装像云杨褒尝摹去乃防玉所购上有之美印记
　　赵叔盎云线褊绦濶指半丝细如绵者作画带不生毛以刀刺褾中开丝缕间套挂褾后卷即缚之又不在画心省损画无折带隠痕寻常画多中损者缚破故也书多腰损亦然略略缚之乌用力
　　宗室仲仪收古庐山图一半几是六朝笔位置寺基与唐及今不同石不皴林木格髙挽舟人色舟制非近古今所惜不全也
　　毕仲钦家有荆浩山水一轴
　　毕仲游家有六轴闗同画
　　王钦臣长子有六幅闗同古本特奇董源四幅真意可爱
　　刁约家有董源雾景四轴
　　林虞家有王维六幅雪图董源八幅李成雪图
　　余家收纸本曹不兴画如意轮一轴
　　嘉祐中三人收画杨褒邵必石休皆酷好竭力收后余阅三家画石氏差优杨以四世五公字印号之无一轴佳者邵印多巧篆字其旁大略标位髙略似江南画即题曰徐熈蜀画星神便题曰阎立本王维韩滉皆可絶倒其孙携韩滉散牧图至乃双幅上驴二十余枚不及崔白辈绢素染深黄丝文总索价四百贯面上左以粉作牌子题曰韩晋公散牧图不疑家宝其上一印镇江军节度使印是油单印者其大四寸许文麄下一印只略有唐印最小乂文细诸人共笑其伪乆之无人信遂以五十千质与江氏而去因嗟之曰华堂之上清晨一羣驴子厮咬是何气象
　　颍州公库顾恺之维摩百补是唐杜牧之摹寄颍守本者置在斋龛不携去精彩照人前后士大夫家所传无一毫似葢京西工拙其屏风上山水林木奇古坡岸皴如董源乃知人称江南葢自顾以来皆一様隋唐及南唐至巨然不移至今池州谢氏亦作此体余得隋画金陵图于毕相孙亦同此体余因题其顾画幅上云米芾审定是杜牧之本仍以拨发司印印之葢证勾谌刻石妄指为人易去也余与颍签善托寻善工摹须切记似凡三寄蜡本无一笔似者或可上之御府乞国工摹赐世间为千年之传如唐文皇兰亭岂非一代盛美真绢色淡虽百破而色明白精神彩色如新惟佛像多经香烟薫损本色
　　染绢作湿香色栖尘纹间最易辨仍葢色上作一重古破不直裂须连两三经不可伪作
　　薛绍彭家三天女谓之顾恺之实唐初画
　　邵必家维摩文殊六朝画西山十二真君亦其次题为阎立本
　　余相国寺中八金得纸桃两枝绿叶虫透背二叶着桃上二桃突兀高出纸素徐熈真笔也
　　钱世京家谢灵运盘足坐像亦奇古
　　髙公绘家杏花二枝百破碎无名在徐黄上自余家往江州张氏收李重光道装像神骨俱全云是顾宏中笔沈括收毕宏画两幅一轴上以大青和墨大笔直抹不皴作柱天髙半峰满八分一幅至向下作斜凿开曲栏约峻崕一瀑落下两大石塞路头一幅作一圆平山半腰云遮下碛石数块一童抱琴由曲栏转山去一古木卧奇石奇古沈谪秀日见之及居润问之云已易与人竟不再出至今常在梦寐
　　説郛卷九十二上
<子部,杂家类,杂纂之属,说郛>
　　钦定四库全书
　　説郛卷九十二下　　　　元　陶宗仪　撰画品【李廌】
　　畨客入朝图
　　梁元帝为荆州刺史日所画粉本鲁国而上二十有五国皆写其使者欲见胡越一家要荒种落共来王之职其状貌各不同然皆野恠寖陋无华人气韵如丁简公家凌烟功臣孔子七十门人小様亦唐朝粉本形性态度人人殊品画家葢以此为能事也此图题字殊妙髙昌等国皆注云贞观某年所灭又落笔气韵阎立本所作职贡图亦相若得非立本摹元帝旧本乎或以为梁元帝所作传至贞观后人因事记于题下亦未可知然画笔神妙不必较其名氏或梁元帝或阎立本皆数百年前第一品画也纸缝有褚长文审定印章长文鉴画有名于古定然知非此不凡也
　　大悲观音像
　　唐大中年范琼所画像躯不盈尺而三十六臂皆端重安穏如汝州香山大悲化身自作塑像襄阳东津大悲化身自作画像意韵相若葢臂手虽多左右对偶其意相应混然天成不见其有余所执诸物各尽其妙笔迹如缕而精劲温润妙穷毫厘其卢楞伽曹仲宣之徒欤
　　春龙起蛰图
　　蜀文成殿下道院军将孙位所作山临大江有二龙自山下出龙蜿蜒骧首云间水随云气布上雨自爪鬛中出鱼虾随之或半空而陨一龙尾尚在穴前踞大石而蹲举首望云中意欲俱往怒爪如腥草木尽靡波涛震骇涧谷弥漫山下桥路皆没山中居民老小聚观阖户阚牗人人惊畏若屋颠坠笔势超轶气象雄放非其胸中磊落不凡能窥神物变化穷究百物情状未易能也位后名异葢遇异人得度世法信乎非俗士也
　　楼居仙图
　　郭忠恕恕先所作中书令赵韩王普思黙堂印相国王冀公钦若太原钦若图书作石似李思训作树似王摩诘至于屋木楼阁恕先自为一家最为独妙栋梁楹桷望之中虚若可提足防楯牖户则若可以扪歴而开阖之也以毫计寸以分计尺以尺计丈増而倍之以作大宇皆中规度曽无小差非至详至悉委曲于法度之内者不能也然恕先仕于朝跅防不羁放浪玩世卒以傲恣流窜海岛中道仆地蜕形仙去其图写楼居乃如此精密非徒精密也萧散简逺无尘埃气东坡先生尝为之赞长松参天苍壁挿水缥缈飞观凭栏谁子空蒙寂歴烟雨灭没恕先生焉呼之或出非神仙中人孰能知神仙之乐而审于画也予尝见恕先清泰元年所作盘车图粉本水磨大图今并此图最能知其妙处孔子所谓从心所欲不逾矩庄子所谓猖狂妄行而蹈乎大方者乎其为人无法度如彼其为画有法度如此则知天下妙理从容自能中度使恕先规度量而为之则亦疲矣恕先亦为是乎
　　仙游图
　　唐闗同所作故相国丁公印章在焉同画山水入妙然于人物非工每有得意者必使胡翼主人物此图神仙翼所作也大石丛立矻然万仞色若精铁上无尘埃下无粪壤四面斩絶不通人迹而深岩委涧有楼观洞府鸾鹤花竹之胜杖履而遨游者皆羽毛飘飘若仰风而上征者非仙灵所居而何石之并者左右视之各见其圆鋭长短逺近之势石之坐卧者上下视之各见其方圜广狭薄厚之形笔墨畧到便能移人心目使人必求其意趣此又足以见其能也
　　鹤竹图
　　南唐朝霸府之库物旧有集贤院印章梅翰林询涂去故印复用梅昌言印以葢之徐熈所作也藂生竹篠根干节叶皆用浓墨麄笔其间栉比畧以青绿防拂而其梢萧然有拂云之气两鹤驯啄其下羽翼鲜华啄欲鸣距欲动地近时画师作翎毛务以疏渲细密为工一羽虽似而举体或不得其大全虽羽毛不复疏渲分布众采映带而成生意真态无不具非造妙自然莫能至此
　　棘鹞柘条铜嘴
　　皆南唐钟隠所作隠天台人以其隠于钟山遂为姓名葢处士也画笔髙澹简逺工于用墨笔迹混成外无棱刺木身鸟羽皆用淡色意就而成世俗画雕狸鹰兎鹞雉鹯雀之类皆作禽奋搏击之状欲示其猛隠所作鹞子坐枯枝上貌甚闲暇注目草中之鹌其意欲取蹲缩作得兵家所谓鸷鸟之击必匿之形使人想其霜拳老足必无虚下也世俗铜嘴多作环子艳妇雕笼采缕以为之饰虽或工巧而凡猥可憎隠所作铜嘴坐柘条上有得隂忘之意傍有大树苍皮藓驳下有藂竹茂密春风野色骀荡在目然老树欹卧不见条枚竹枝虽多景若未尽当是金陵霸府中大屏之一扇或大图之一幅笔墨相若而景物与此连属疑为此画之旁轴惜乎不能观其全也
　　荧惑像
　　朱发森然上冲冠荷长防貌甚忿怒口鼻出息烟熖皆飞然气息超然有天人之意
　　应感公像
　　秦蜀守李氷之子开二江制水怪蜀人徳之祠于灌口二郎者也风貌甚都威严然挟弹遨游于二江之边成庙食之气
　　雪钟馗
　　破巾短褐束缚一鬼荷于担端行雪林中想见武举不第胸中未平又怒鬼物扰人擒捕击抟戏用余勇也皆孙知微所作知微华阳真人有尊行寓意于画隠者也笔墨神妙超然度越众人乖崖公咏镇蜀雅闻其名欲一见之终不可致张公去在僧舍饮亟损车骑却鸣驺往诣之即投阁遁去乖崖公还朝出劒闗逢一村童持知微书负一箧迎道左书曰公所喜者画也今以二图为献问知微所在即曰适一山人以书授我信去已逺矣张公益叹其髙余外曽祖正恵马公知节守成都知微日居府中相从甚善得画最多马公解所服金带赠之即系于纻袍上人见其标韵萧散白衣金带皆以为孙思邈李太白也马公在前朝贵人中最名识画一时公卿家画往往听其审定葢乆与知微语得辨之要故也
　　大佛像
　　蜀张南本所作也世之画史但能写物之定形故水火之状难尽其变始张南本与孙位并学画水皆得其法南本以为同能不如独胜遂専意画火独得其妙今此辟支佛结跏趺坐火周其身笔气猋鋭得火之性观者以烟飞电掣烈烈有焚林燎原之势佛以定慧力坐其间安然不动则毫末小利害足以动其心乎予为之偈曰大士坐禅心若水月火周其身炽熖炎烈静观无始火本不热与火相忘何生何灭吾观若人孰惧烧劫
　　寒曝背图
