<!-- { "loadSidebar": true } -->
　　都校黄敏者因御寇堕马折其左股其下遂速以石碎生傅之月余乃愈而头尚活腹与髀肉相连而生敏遂恶之他日思割去将下刃痛楚与刀刺无异不能而止目所视亦同己所见也

　　闻奇録【唐于逖】
　　王气
　　太宗少时帅师战淮人于千秋岭大克之彼望我军上云物如龙虎之状有识者曰此王者之气也
　　杨集
　　杨集将兵得女之术下城破陈定日时取之计收人马器甲预言其数略无参差武肃定江表頼其功遂将处州酬之三让不就曰某将数千众当勍敌不敢辱命拥双旌理百姓恐无分禄武肃不识其言坚授之至郡月余卒
　　方干
　　处士方干与许赎善赎寓越中有非罪刘汉宏械于阛阓干时在新定闻之驰于境上卖一橱高其价不售固蔽赎之刑也曰方处士为友卖橱太守知之遂释赎之过
　　钟安礼
　　郎中钟安礼好学多能着武成王备载十卷选诸家诗为资吟集五卷然有毕吏部之嗜谈谐间未尝不言之见家人食馔戒之曰少吃隔尔酒因大醉卒
　　越僧
　　越僧光善草书自言授法于陆相希声其飘逸有张旭之妙呉翰林以歌之言多不载罗给事赠诗云圣主赐衣称絶艺侍臣摛藻许髙踪又有亚栖书骨气不及而趋媚过之二人俱应制其踪海内皆盛
　　王松年
　　道士王松年説厉归眞在丹丘善画常至人家有好事者将绢素铺于案上即自下笔预知人之所欲禽兽松竹之类如请之却多不允饮酒数斗不醉或人在州城竟日饮其日有人于桐柏宫见之或来国清寺游又有见在开元宫后往洪州白日上升遗下一布衣异香馥郁今人收得其画踪者多
　　羊袭吉
　　羊袭吉状元之子少时庭中乗凉忽见天开其内云霞澒洞楼阁参差光明下照山岳袭吉惊惧逡廵乃闭袭吉勤于书写仡仡不倦今尚在年逾八十矣
　　叶简
　　叶简剡人善卜筮凡有盗贼皆知其姓名有乡夫失牛卜之曰占失牛已被家边载上州欲知贼姓一斤求欲知贼名十干头乃隣人丘甲尔又有将橘子合之令占曰圆似珠色如丹傥能擘破同分吃争不惭愧洞庭山又将巾子射覆云近来好裹束各自竞尖新秤无三五两因何号一斤又将鸡子二个占云此物不难知一雄兼一雌请将打破防方明混沌时他皆类此
　　渔者
　　贞明中有渔者于大湖上见一船子光彩射人内有道士三人饮酒各长须眉目皆生于额上见渔者俱举袖掩面其舟无人掌随风行甚疾望洞庭而去
　　马自然
　　马自然貎丑齇鼻秃鬓大口饮酒石余醉卧即以拳入口人有疾病告之折薪草呵而与食无不差者尝吟曰昔日曽随魏伯阳无端醉卧紫金牀东君谓我多情赖罚向人间作酒狂后往梓州上升
　　孙晤
　　孙晤家于七里濑善于葬法得青乌子之术尤妙相坟即知其家贵贱贫富官禄人口数亦知穴中男女老少因某病而卒兼精于三命时杨集统师收复睦州至一岩下砦军次忽一大石盘陊下杨占之曰此岩上有二十五人防兵收之获居民二十人还杨曰合有二十五人何欠五人也问于民曰某等初闻大将军将至遂与二十五人囬避于斯内一人孙晤善卜到时立草舍毕有双雉飞下阙孙云军至此也宜往别处不然遭擒掠某等不顺其言有诚信者四人相随去矣杨令人捕之不获意甚不快曰得此人可师事之新定平后复在彼渔
　　吕知隐
　　吕知隐于洞庭山穿一松造草舍而居寳正中徴起鹤纱巾见武肃甚奇之善星纬识地理多术数尝谓人曰夫草木郁茂处有泉每恋卧处地可凿井蚶蛤之属内有少鱼虾及自死鸟兽口不闭者密瓶造鲊酱祭肉动者皆不可食又云赤豆汤洗色衣垢杨桃枝去粘研芥子入豆酱不生虫牛乳去油衣粘问事无不知者
　　陆
　　陆防才名播海内居呉中然性浮薄时有内官经长洲于水濵见一花鸭弹之而毙守者告之乃乘小舟修表章告内官曰某养此鸭能人言方欲上进君何杀之乃将表示之内官惊而且惭酬之银盎临行询之竟解何言语陆曰教来数载能自呼名尔
　　徐知业
　　徐侍郎知业少时游天台山歇于大树阴岩上石盘欲陊空中语曰下有人石矻然架树囬身乃落震地堛然
　　皮光禹
　　皮光禹业五七言诗自言贾浪仙之俦也句有烧平樵路出潮落海山髙作者多许之
　　傅业
　　傅业宰天台县有人猎得一兽形如豕仰鼻长尾有岐谓之怪傅识之曰蜼【以醉反】非怪也雨则县于树以尾塞其鼻后验之可类子云别鼮防曼倩识驺虞
　　陆孜
　　陆孜居于明州大隐勤于畎亩物力粗备时太守酷虐不恤其民有赡者悉被捡获孜所有财物寘于地后果搜其家产孜惧其罪遂通所藏之物掘地丈余竟无所得谓是人所取太守怒其妄谪于象山筑居掘得大隐之藏一无失焉又惧有告者遂将纳之太守异之释罪与财却就旧业至今存焉
　　王耕
　　王耕善画而牡丹最佳春张于庭庑间则蜂蝶萃至本业文因畵所掩竟不成事
　　凌途
　　凌途卖香好施一日旦有僧负布嚢携木杖至谓曰龙钟步多蹇寄店憇歇可否途乃设榻僧寝移时起曰略到近郊权寄嚢杖去月余不来取途濳启囊有异香而货人不远千里来售乃致家富
　　杨防
　　杨防为人与物无竞性至孝母疾病衣不解带常戚戚然焉丁忧泣血涟如每洒扫于墓徘徊涕泣不能去乡党钦焉
　　裘婴
　　处士裘婴性髙古善拊琴去其爪作肉声有公子不善之婴作色曰如乐【五教反】其声何不槌鼔闻者莫不大笑
　　花犬
　　僧子捷建灵隐髙峯浮图养一花犬每随工徒衔塼置于防所又寺人于荒榛间收得一石佛而少右耳犬即跑古寺基深可三尺取得佛耳塔成乃毙
　　唐揵
　　唐揵父延绍宰钱塘县有仇讼之滥延绍不能自理揵乃入官山伐木囬与守者竞闻于殿下曰邑大夫之子而自析薪可察之矣遂宥父子揵自此知名
　　沈嶓
　　沈嶓居于境中初求县宰夜梦还家渡江船覆水分为二西则清东则浊遂沿东而过説似友人贺曰君当授分水县后旬日果应之见谢于友友勉曰为政宜清縁昨夜入浊非嘉嶓后果因滥而致命悲哉不内友之言
　　崔端己
　　崔端己字安道善酒令着庭萱谱称同尘先生有魏温者不知是崔撰尝问曰君曽览同尘先生庭萱谱乎崔正顔对曰不知同尘先生何姓氏左右大笑之
　　徐庭实
　　徐庭实廵官説干符中武义县有人入山葬子掘地二尺来忽防丈余深数尺收得秫百斛莫知其由将醖酒其味浓厚
　　蒋氏
　　陆蒙为湖州司法参军妻蒋氏即凝之女也善属文而眈酒后染邪气心神不恒姊妹忧之劝节饮强飱应声吟曰平生偏好酒劳尔劝吾飱但得尊中满时光度不难
　　又
　　有圣保寺僧知业性髙古有诗名偶访司法谈之次蒋氏遽自内一杯酒与知业公免云业不曽饮蒋氏隔帘对曰秪如上人诗云接垒桥通何处路倚栏人是阿谁家观此风韵得不饮乎业公惭怍起而退
　　高棨
　　高棨员外人才懦家困窭主上愍之奏授东化县到任不预时事有里胥送果亲修缄扎谢之左右闻之云此在伏事棨曰岂有得人惠不谢之乎又有督赋者稽迟吏具捡请惩戒示之曰本司有状诉公即官人嗔责翻怒于吏曰此軰不良平地作讼闻者莫不大笑又谓于友曰常闻字人驱之鸡自至此思一只亨不得则麽有羣驱之
　　夏宗万
　　夏宗万知前生事年五岁门首见一僧牵其衣呼是奴子和尚涕泣不已众罔知情僧将去坚覔相随徃寺似熟其路入房良久云奴子读底经安某处何在又云念珠杂戏具子在某处果然取得僧方悟云是贫道前手下童子年七嵗而卒今涉五载矣其经是观音经品试之尚彷佛记尔
　　费县民
　　琅琊费县民家常患失物谓是偷者毎以扃钥为意常周行宅内后果见篱穿一穴可容人臂滑泽有踪迹乃作绳彄放穴口夜中忽闻有摆扑声往掩得一髪长可三尺许从此无复所失
　　费季
　　呉人费季客贾去家与诸贾人语曰吾临行就妇求金钗妇与之吾乃置户楣上忘向妇説妻梦见季死前金钗在户上妻取得发哀一年季却还
　　麻姑
　　丹阳县故湖侧有麻姑庙姑生时有道术能着屐行水上
　　留赞
　　留赞为将临敌必先被髪呌天因抗音而歌左右应之歌毕乃进战
　　郑昌图
　　郑昌图登第嵗居长安夜纳凉于庭梦为人欧撃擒出春明门至石桥上乃得解遗其紫罗履一只奔及居而寤甚困言于弟兄而牀前果失一履旦令人于石桥上寻得
　　燕奴
　　有术士于腕间出弹子二丸皆五色叱令变化即化双燕飞腾名燕奴又令变即化二小剑交击须臾复为丸入腕中
　　唐人灵应録闻奇録二帙合之即陈氏葆光集不知孰为先后吾善其为者蔡羽识

　　説郛卷一百十七下
<子部,杂家类,杂纂之属,说郛>
　　钦定四库全书
　　说郛卷一百十八上　　　元　陶宗仪　撰録异记【唐杜光庭】
　　苏校书者好酒唱望江南善制毬杖外混于众内潜修真毎有所阙即以毬杖干于人得所酬之金以易酒一旦于郡中白日升天约是壬申癸酉年晋州汾西令张文涣长官说此
　　马道流名智能常游厯江湖间干宁丁巳岁至玉梁观时有大斋智能径上山顶时道众留之不住至山顶九仙得道处安座俨然而化神色不变手足柔软与生无异
　　李特字休廪君之后昔武落钟离山崩有石穴二所一赤如丹一黑如漆有人出于赤穴者名务相姓巴氏有出于黑穴者凡四姓皥氏樊氏栢氏郑氏五姓皆出皆争爲长于是务相约以剑刺穴能著者爲廪君四姓莫着而务相之剑悬焉又以土爲船雕画之而浮水中曰若其船浮者爲廪君务相船又独浮于是遂称廪君乘其土船将其徒卒当浮水而下至于盐阳水神女子止廪君曰此鱼盐所有地又广大与君俱生可止无行廪君曰我当爲君求廪地不能止也盐神夜从廪君宿旦輙去爲飞虫诸神皆从其飞蔽日廪君欲杀之不可别又不知天地东西如此者十日廪君即以青缕遗盐神曰婴此即宜之与汝俱生不宜将去汝盐神受而婴之廪君至砀石上望膺有青缕者跪而射之中盐神盐神死羣神与俱飞者皆去天乃开廪君复乘土船下及夷城夷城石岸曲泉水亦曲望之如穴状廪君叹曰我新从穴中出今又入此奈何岸即爲崩广三丈余而阶阶相承廪君登之岸上有平石长五尺方一丈廪君休其上投防计算皆着石焉因立城其旁而居之其后种类遂繁秦并天下以为黔中郡薄赋敛之岁出钱四十万巴人呼赋爲賨因谓之賨人焉
　　袁起者后汉时湘中人在乡忽醉三日始醒起吐皆闻酒气自云起与天人共饮后任汉阳令逆说丰俭有验白日判阳夜判隂忽乗云而上天不知所在
　　景知果亦有道者也居窦圌山与虎豹同处驯之如家犬焉鸦数只集其肩臂之上鸣戱爲常又有巨蛇时出知果叱而遣之蜿蜒而去虎三数头于庭中月夜交搏腾踏既甚知果怒持白挺击之遂散去知果于观侧薙草兔卧草中不惊手移于他所如猫犬耳其狎异类也如此一旦失所之
　　防州道士王法舌大而长呼文字不甚典切常以为恨因发愿读道徳经梦老君与翦其舌觉而言词轻利精诵五千言颇有征验
