<!-- { "loadSidebar": true } -->
　　古者字未有反切故训释者但曰读如某字而已至魏孙炎始作反切其实出于西域梵学也自后声韵日盛宋周颙始作四声切韵行于时梁沈约又撰四声谱以为在昔词人累千嵗而不悟而独得胸襟穷其妙防自谓入神之作继是若夏侯该四声韵畧之类纷然各自名家矣至唐孙愐始集为唐韵诸书遂为之废本朝真宗时陈彭年与晁逈戚纶条贡举事取字林韵集韵畧字綂及三苍尔雅为礼部韵凡科场仪范悉着为格又景祐四年诏国子监以翰林学士丁度修礼部韵畧颁行初崇政殿説书贾昌朝言旧韵畧多无训解又疑单声与重叠字不训义理致举人诗赋或误用之遂诏度等以唐诸家韵本刋定其韵窄者凡三十处许令附近通用疑单声及叠出字皆于字下注解之此葢今所行礼部韵也吴曾漫録尝论景祐修韵畧事既不得其始徒屑屑于张希文郑天休修书先后之辨尔予因叹近时小学几至于废絶遂摭声韵之本末备论于此庻览者得以攷云
　　尧九男
　　孟子曰尧使九男二女以事舜于畎亩之中赵岐注云尧典曰厘降二女不见九男独丹朱以彻嗣之子不距尧求禅其余人庶无事故不见于尧典予按吕不韦春秋云尧有子十人而与舜贵公也然自丹朱之外不特八庻子而已皇甫谧帝王世纪云尧娶散宜氏之女曰女皇生丹朱又有庶子九人其数正与不韦春秋合葢使事舜时朱以嫡子故不在所遣中赵岐云八庶葢未之攷耳
　　二洪崖先生
　　洪崖先生有二其一三皇时伶伦得仙者号洪崖神仙卫叔卿与数人博戏于华山石上其子度世曰不审与父并坐者谁也叔卿曰洪崖先生许由巢父耳郭璞诗左揖浮丘袖右拍洪崖肩即此是也其一唐有张氲亦号洪崖先生按本又豫章职方乗云氲晋州神山县湛露殿十六年洪州大疫氲至施药病者立愈州以上闻宗意其为氲驿召之果氲也常服乌方防红蕉衣黒犀带跨白驴从者负六角扇垂云笠铁如意往来市间人莫知其嵗耳今人好图其像者即此是也豫章有洪崖葢古洪崖得道处也后张洪崖亦至其处
　　阿堵
　　嬾真子録古今之语大都相同但其字各别耳古所语阿堵乃今所语兀底也王衍口不言钱家人欲试之以钱绕床不能行因曰去阿堵物谓口不言去却钱但云去却兀底耳后人遂以为阿堵物眼为阿堵中皆非是葢此阿堵同一意也予见晋人所称不止此两事而已殷浩见佛经云理亦应阿堵上桓温止新亭大陈兵卫呼谢安及王坦之欲于坐害之安举目徧厯温左右卫士谓温曰安闻诸侯有守在四隣明公何须壁间着阿堵辈温笑曰正自不能不尔若更以二者为证其义尤见分明
　　后汉人亦有二名字
　　欧阳公集古録目杨震碑隂题名跋云此碑所书河间贾伯锜博陵刘显祖之类凡百九十人疑其所书皆是字尔葢后汉时见于史者未尝有名两字者也予按前汉书匈奴王莽秉政令中国不得有二名因使使者以风单于宜上书慕化为一名汉必加重赏单于从之上书言幸得备藩臣窃乐太平圣制臣故名襄知牙斯今谨更名曰知莽大悦白太后遣使者荅谕厚赏赐焉当莽时故有禁既光武即位以来士大夫相循袭复名者极少但不可谓无也苏不韦字公先有附于苏章后孔僖二子曰长彦季彦又有刘騊駼尝与刘珍校定东观书谢承汉书有云中丘李智名灵彦郭太有张孝仲范特祖召公子许为康司马徳威此数人者出于刍牧置邮屠沽卒伍决非以字行者其为名无可疑如此之类见于书中今可攷也
　　酒名齐物论
　　唐子西谪居恵州尝酝酒二种其和者名养生主稍劲者为齐物论

　　澹山杂识【钱功】
　　族婶凶虐
　　余有族叔景直供奉取宗室女屡杀婢使元符中直为邮酒家官余曾饭于其家见婢子二人出执酒器口豁逾寸耳垂及项面目淋漓腰背伛偻真地狱中囚徒也骇汗不能食亟出谓叔曰何致若此直但太息不敢言明年闻猝死乃夫又移其长子至与其婿同载归其婿乃宗室子是其亲侄也自高邮揽载客货并客之二婢至谷熟风雨夜投入汴河其事后闻全家死狱中婶亦锁之云
　　蝇子水心亭
　　张文潜喜饮酒能及斗余每过先君未尝不醉吾家酒器惟银葵花最大几容一升一日先君以盘盏饮之潜意不快谓先君曰愿借水心亭饮之先君即命换盏且问文潜所以名文潜曰饮必有余沥蝇子正飞在残蕋上岂非人之水心亭乎坐客皆大笑
　　产鲤鱼
　　余为海州太守或云郡门外有鱼户饭店家一妇产鲤鱼十四头相续而出极为痛楚生毕而毙鱼独无恙予初未之信临行饮于天宁正见其夫为作斋呼来问之信然
　　维扬无燕子
　　余自少年爱维扬欲卜居自兖守罢遂筑室于扬亦既五年忽春深巢燕不归竟以疑之黙访诸寺观州宅皆不至不二年一城丘墟矣
　　狱囚自脱枷杻
　　谢宝文景温初任为狱官忽仓皇自外入急阖中门家人问之乃但云有囚善作法也自脱去枷杻势必见害其家一老仆告之曰可速往取笔榻子榻其两中指复杻之必无能为景温亟出用其言贼遂不能神
　　东坡借砖
　　某年十三嵗时见东坡过先君具言世有豪杰之士隐而不见于世者余乡隐居君子余失其姓名世居眉山之中坡即葬时会期日已迫而墓砖未足谋之于人皆曰当往见此君则立可办也但多游猎又所居山林夐絶未易见试往图之东坡凡两日始得至其居又俟至日暮吾伏于道左方见其从数骑归乃一少年也既下马始通谒少年易服出迎于门外执礼无违坐定问其所以东坡具以告少年曰易事尔请具饭且宿于此当令如期办所须少顷数青衣童跪进盘餐皆今日所击之鲜也进酒数大白饮啖自若食兼数人饭毕始从容从榻翌日遣仆马送坡下山三日无耗明日且下手破土坡甚疑悔欲罪元吿者是夕至晩砖犹无一口至者明晓视其墓地之侧则五万口斩斩然罗列矣众皆惊叹毕再往谒谢卒不得见送所直亦不得达豪哉
　　厐安时
　　厐安时蕲州蕲水人也隐于医四方之请者日满其门安时亦饶于田产不汲汲于利故其声益髙余尝见其还自金陵过池阳先君命余往谒之随行四五大官舟行李之盛侔部使者一舟所载声乐也一舟辎重也一舟防也一舟诸色技艺人无不有也然其人自适不肯入京医之妙亦近世所无也

　　坦斋通编【邢凯】
　　昼当作画
　　孟子去齐宿于昼昼当作画字之误也按史记田单闻画邑人王蠋贤刘熈注画音濩齐西南近邑也后汉耿弇讨张步进军画中遂攻临淄拔之即此可证
　　注书未是
　　左传昭公二十四年苌引泰誓曰纣有亿兆夷人亦有离徳予有乱臣十人同心同徳杜预注云今泰誓无此语按泰誓中篇实有之但离心离徳改为亦有离徳耳预亦偶忘之耶
　　执氷而踞
　　左传执氷而踞杜预以氷为箭筩初疑其不然及观诗大叔于田抑释掤忌注掤氷所以覆矢鬯弓师古释文掤音氷所以覆矢也马氏云椟员葢也今韵畧注云箭房之葢掤通作氷知预之説为有据也
　　郭公
　　春秋书夏五郭公人皆以为阙文夏五固无可疑至郭公胡氏以为郭亡葢齐威有郭何故亡之问父老有善善恶恶之对然以公为亡疑其未然按春秋书有有蜚谓昔无而今有也至螽之一字僖文宣哀之世凡六书之而无它説以此为例恐郭公亦止是一物直书之以记异尔本草布谷一条江东呼为郭公岂此物邪
　　顔孟十哲
　　顔孟十哲子虽齐圣不先父食顔囘曾参子也享于殿上顔路曾晳父也貌于廊庑没而有知其歆祀乎子思师也而列于下孟轲门弟子也而坐于上亦其可乎宜别立室祀顔路曾晳子思庶存名分
　　改易地名
　　诗人好改易地名以就句法如大孤山旁有女儿港小孤山对岸有澎浪矶韩子苍诗小姑已嫁彭郎去大姑常随女儿住四者之中所不改者女儿港耳蜀大散关有喜欢铺东坡入贑诗人遇喜欢来逺梦地名皇恐泣孤臣自下而上第一滩在万安县前名黄公滩坡乃更为皇恐以对喜欢庐陵志二十四滩坡诗乃云十八滩头一叶身亦非也
　　伏波
　　作诗文之类如用马援字但以伏波则不可须加一马字乃是葢前汉已有路博徳为伏波将军矣见史记卫青从霍骠骑军有功封符离侯
　　古今涓日
　　古今涓吉外事用刚日内事用柔日如甲子为刚乙丑为柔至为简易甲午治兵壬午大阅吉日庚午既差我马皆外事也故用刚丁丑烝己丑尝凡祭之用丁用辛内事也故用柔日然社祭用甲郊以日至亦不拘也后世术家既多互相矛盾褚先生云武帝聚防占家问某日可娶妇乎五行家曰可堪舆家曰不可又有建除藂辰天人太乙厯家凡七种所言吉凶相半制曰避诸死忌以五行为主今观诸厯一日之内有吉有凶当如武帝主一家可也郑鲜之啓宋武明旦见蛮人是四废荅曰吾初不择日此亦可废见殷芸小説
　　西方圣人
　　列子述孔子曰西方有圣人佞佛者以为指释氏而言皆妄也国语姜氏曰西方之书有之曰怀与安实疾大事注云周诗谁将西归西方之人皆谓周也予谓孔子果有是言谓昔文王也于佛何与至王通直指佛为西方圣人其学可知矣
　　巫觋致妖
　　吉贑地近瓯粤其俗右鬼父老言巫觋挟邪以登人门妖怪随至当令絶之因观汉武惑栾大之术至封侯赐第大夜祠于家将以下神神未至而百鬼集乃信父老之言不诬
　　刑天
　　洪内翰语靖节诗刑天无千嵗当作刑天舞干戚字之误也周益公辨其不然按段成式杂爼天山有神名刑天黄帝时与帝争神帝断其首乃曰吾以乳为目脐为口操戈戚而舞不止则知洪説为是
　　干姓
　　干于皆姓也干古寒切干姓编云望出荥阳颍川宋有干犨晋有干宝着搜神记干本姓防周叔王防叔之后子孙去邑为干汉有于定国魏将军于禁望出东海河南是于与干为二姓甚明今晋书干宝书干作于文选晋武革命论则云于令升诸书引搜神记则云干宝周礼记则云于宝字画之差相承之久遂至无辨良可叹也

　　仇池笔记【苏轼】
　　月蚀诗
　　玉川子月蚀诗以蚀月者月中虾蟇也梅圣俞作日蚀诗以食日者三足乌也此因俚説以寓意战国防日月凋晖于外其贼在内则俚説亦旧矣
　　平中宫
　　杜子美诗自平中宫吕太一世不能解其意而妄者以为唐有平中宫偶读宗实録有中宫吕太一叛于广南杜诗云自平中宫吕太一下文有南海收珠之句见书不广轻改文字鲜不为笑
　　阳关三叠
　　旧阳关三叠今歌者每句再叠而已若通一首又是四叠皆非是毎句三唱以应三叠则丛然无复节奏有文勋者得古本阳关毎句皆再唱而第一句不叠乃知唐本三叠如此乐天诗云相逢且莫推辞去聴唱阳关第四声第四声者劝君更尽一杯酒也以此验之若一句再叠则此句为第五声今为第四声则第一句不叠审矣
　　记天心正法咒
　　王君善书符行天心正法为里人疗疾驱邪仆尝此呪法当以王君其辞曰汝是已死我我是未死汝汝若不吾祟吾亦不汝苦
　　吸蟾蜍气
