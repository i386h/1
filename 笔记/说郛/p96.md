<!-- { "loadSidebar": true } -->
　　风雅之正变以治言自邶至曹治固多变鄘卫郑秦有美有刺太王治豳风化所基何皆言变风节南山至鱼藻治固变矣六月车攻斯干诸诗何以言变小雅民劳至桑柔治固变矣崧髙韩奕烝民江汉诸诗何以言变大雅或曰卫郑与秦皆国人私美其君不合于治之正豳以周公遭变宣王功业不终悉难曰正风正雅然六月序言小雅尽废四夷交侵中国微矣宣王出而周道粲然复兴变雅不始于厉王而始于宣王何也若专以治言则溢美其君岂得为诗夫子安得存之周礼籥章歌豳诗豳雅豳颂豳治未纯于正胡用之于乐章况七月陈王业与公刘戒民事无以异一系正雅一系变风何也诗大小雅以治言则受命作周代商继伐为政之大燕羣臣嘉宾燕兄弟朋友为政之小嘉鱼山台菁莪卷阿棫朴均为养才用才之诗何以分政之小大六月采芑车攻江汉常武均为宣王中兴之诗何以分政之小大周鲁商三颂以盛德成功为主则周颂之荐宗庙告神明称述祖宗功业极其形容自称曰惟予小子闵予小子曾孙笃之皆谦冲退托而商颂言假祖之孝曰汤孙奏假言赫赫之功曰于赫汤孙言奉祀之诚曰汤孙之将言天命之乆曰在武丁孙子不过颂美主祭之君周颂简严商颂敷畅已非一体鲁颂称美之辞益侈以衰防不振之鲁奔走于霸主之号令惴惴自保不暇乃谓其惩荆舒服戎狄修复伯禽之法度与经传大率相戻圣人合商周与鲁并以颂称又何也谓言天下之事形四方之风则豳何以有雅谓美盛德告成功则豳何以有颂予谓求诗于诗不若求诗于乐夫子自卫反鲁然后乐正雅颂各得其所及言关雎之乱洋洋盈耳以乐正诗则风雅与颂以声而别古者诗存于乐延陵季子观乐于鲁使工为之歌乃于五声和八风平节有度守有常记礼言郑宋卫齐之音与声滛及商之非武音歌颂大小雅以为声歌各有所宜书诗言志歌永言声依永律和声周礼教六诗以六律为之音左传晋得楚囚问其族曰伶人也与之琴操南音文子曰乐操土风不忘旧也有娥之北音涂山之南音夏之东音周之西音专以音乐为主声相形故生变五音乐之正也应钟为变宫賔为变征乐之变也后之言乐有三宫二十一变乐有正声必有变声夫子正诗于乐岂独风雅有正声而无变声哉故国风十五国之土歌土歌之正为正风土歌之变为变风采诗者以声别之列国非无正音散而不传耳豳风邶风周之变音周南召南周之正音其雅乐之正变也亦然瞽诵工歌既别其声之正变复析为小雅大雅亦不过雅音之大者为大乐章大燕享用之雅音之小者为小乐章小燕享用之春秋穆子如晋晋侯享之金奏肆夏歌文王俱不拜歌鹿鸣而后拜韩子以舍其大拜其细为问对曰三夏天子所以享元侯文王两君相见之乐皆不敢当鹿鸣所以嘉寡君敢不拜嘉足见雅音小大即乐章之小大也以言于颂周颂虽简商鲁之颂虽繁周颂虽敬惧而谦恭商鲁之颂虽侈丽而夸大其音茍合何往非颂人不以言求诗而以乐求诗始知风雅之正变小大与三颂之殊涂同归矣孔頴达云取大雅之音歌其政事之变者谓之变小雅言政而参以音其论得之矣葢乐与政通谓无关于政固不可悉以政事觧之则有不可觧者今之乐章至不足道犹有正调转调大曲小曲之异风雅颂既欲被之弦歌播之金石安得不别其声之小大正变哉
　　王俭红莲
　　庾杲之为王俭卫将军长史萧与俭书曰盛府元僚实难其选庾景行泛緑水依芙蓉何其丽也今台郡幕客多用红莲故事始此按齐卫将军实预朝政犹汉三公开府岂泛常僚属可比用之枢宰掾则其类也不然则用于诸戎之干官却无害

　　防璞卷下
　　庙议
　　本朝以太祖太宗开基眞宗仁宗神宗配古三宗非英宗则裕陵无自而继高宗又有中兴之功于义皆百世不迁庙祧未可轻议寳庆庙议竟无定论予考郑康成王肃軰议论虽详朱震惟取刘歆之説谓天子三昭三穆与太祖之庙而七七者其正法可常数也宗不在此数宗变也茍有功德则宗之不可预为设数于商太甲为太宗太戊为中宗武丁为高宗无逸举商三宗宗无数也劝帝者之德博矣礼功施于民则祀之以劳定国则祀之能救大菑则祀之异姓有功德犹且特祀况先祖乎又説中宗高宗宗其道而毁其庙名与实异非尊德贵功之意也以歆议观之太祖庙固在七庙之内而三宗庙则在七庙之外不然则商祖契而宗汤今太甲太戊武丁巳为五庙岂有身为天子而祀不及曾祖者前汉守祖有功宗有德之説凡尊之为宗则万世不毁不待集议于迁易之时而尊谥之始其论已定光武既为中兴之祖其后宗名世为陵寝号庙制不可行矣蔡邕以和帝而下功德无殊不应为宗及余非宗者皆奏毁是既宗其功德则不可祧欲祧则当如邕议省去其号方可本朝圣明相继宗以虚名而复毁其庙于理未允
　　鬻熊孟尝
　　鬻熊年九十见周文王曰老矣鬻子曰捕虎逐麋臣已老矣使坐而防国事尚少也孟尝谓楚丘先生春秋高多遗忘矣楚丘曰使防距投石追车赴马何暇见老深谋逺计役精神而决嫌疑吾始壮矣周家尊事黄耇不过乞言非劳其筋力强之以事也大夫七十致仕礼之常也间有特异之贤尊而礼之任其德而不任其力也使鞭钝防朽以尽瘁于群有司何补于其国哉
　　姓氏改易
　　世之改姓氏如庄为严殷为戴桓为元奭为盛以义改也理为李求为仇舅为咎籍为席为洪朝为晁以音改也棘为踈为束仲为种槩为暨熊为能鄫为曾慎为眞刘为金胙为作敬为文为茍以字改也蔓落姒莘桥邾郳郐鄣鄁郕邵随藤为万洛似辛乔朱儿防章背成召隋滕合音与字而改也亦有因一事为万世不易之姓田千秋乗小车改为车谢服出征改射氏仪以民无上改为是刘遵考以忠谏比伍员改为员犹有源流可攷逃难山谷强氏曰潜遂失本姓一姓改为数姓者如横四子守坟墓者改为是居徐者为居幽者为桂居华隂者为娃此四姓同一也勾姓本避高宗讳勾涛则仍字更音钩光祖则加金絇纺则加丝茍谌则加草句思则易字勾龙如渊则加龙此六姓同一勾也后世昏姻何自而辨又有因二音而讹者员音运俞勅救反叶音摄今从正音甄音坚宣和唱名以坚呼之不应讹为眞矣缪或为穆遂成二姓岂源流之固异耶复姓多北人而中国望族不可以义通者乃因所居而增诸葛则诸县之葛申屠则屠原之申胡毋则毋丘之胡闾丘则顿丘之闾所谓同门而异户也
　　无恙
　　战国防赵威后问齐使嵗无恙耶王亦无恙耶晋顾恺之与殷仲堪牋行人安稳布防无恙隋日本遣使称日出处天子致书日没处天子无恙风俗通云恙毒虫也喜伤人古人草居露宿相劳问曰无恙神异经去北大荒中有兽咋人则病名曰防防恙也常入人室屋黄帝杀之北人无忧病谓无恙蘓氏演义亦以无忧病为无恙恙之字同或以为虫或以为兽或谓无忧病广干禄书兼取忧及虫事物纪原兼取忧及兽予看广韵其义极明于恙字下云忧也病也又噬虫善食人心也于防字下云防兽如师子食虎豹及人是防与恙为二字合而一之神异经诞矣
　　前席
　　前席事不止贾谊谊之前则商鞅见孝公与语不自知膝之前席谊之后则蘓绰见周文帝陈申韩之道帝不觉膝之前席鞅绰言杂霸贾谊言鬼神感动主听则均今独取宣室事何耶
　　发人私柬
　　唐穆宗时钱徽掌贡举段文昌李绅以书属所善士不从言于上曰今嵗礼部不公皆关节得之乃贬徽刺江州或劝徽奏所属书徽日茍无愧心得防一致奈何奏人私书取而焚之本朝皇祐元年六月台谏李兊等言比嵗臣寮有缘交亲往还简尺遂成告讦之俗自今非情渉不顺毋得简尺以闻从之缴奏私书非特士君子不为亦法令所禁
　　教官称冷官
　　唐宗爱郑防之才以不事事为置广文馆以防为博士而无曹司杜甫诗诸公衮衮登台省广文先生官独冷非以学馆为冷及以登台省为进用葢言诸公日趋局独广文无职掌耳今以教导之职为冷官意正相反广文馆与四门太学国子并列亦郡文学之职
　　巾箱本
　　今之刋印小册谓巾箱本起于南齐衡阳王钧手冩五经置巾箱中贺玠曰家有坟素何湏蝇头细书答曰检阅既易且手写不忘诸王从而效之古未有刋本虽亲王亦手自抄録今巾箱刋本无所不备嘉定间从学官杨璘之奏禁毁小板近又盛行第挟书非备巾箱之藏也
　　抑之诗序
　　诗序以抑为卫武公刺厉王亦以自警予考史记诸侯年表宣王十六年卫武公共和元年在位五十五年平王十四年卒卫世家厘侯二十八年周宣王立四十二年武公立犬戎杀幽王武公将兵佐平戎命为公五十五年卒温公稽古録悉用史记纪年刘恕通鉴外纪用汲冡纪年以为武公宣王十五年立平王十三年卒前后止差一年以此攷武公即位宣王之十五年中间又有共和之十四年是厉王之后二十七年公即位也国语云武公年九十五犹箴于国作懿诗以自警注曰懿诗大雅抑篇也武公之自警在于耄年去厉王之世几九十载谓此诗为刺厉王深所未晓
　　世事未尝无对
　　唐宋遗史载张崇帅庐州不法民苦之既入觐人谓渠伊必不来崇计口率渠伊钱再入觐人不敢言捋须相庆崇率捋须钱五代史补载赵在礼自宋移永兴人曰眼中防却钉矣在礼乞还每日率拔钉钱方镇不法信非一处此二事雅可为对
　　唐进士贬官
　　唐以进士为重入仕为轻缃素杂记及禹锡嘉话载贾岛事一谓累举不第文宗时坐飞谤贬长江簿一谓岛为僧居法干寺宣宗防行于案上取诗卷覧之岛攘臂夺去帝慙恧遂除岛长江簿唐宋遗史所载略同程锜有夺卷忤宣宗之句摭言载开成中温庭筠以文为货执政恶其搅扰场屋黜随州方城尉裴坦为责词有泽畔长沙之比北梦言载制辞孔门以德行为先文章为末徒负不羁之才罕有适时之用夫士子起布衣为簿尉今为异恩矣时则为贬黜何唐士之贵且重也卢氏杂説云文宗言进士之盛时宰对举场中云乡贡进士不博上州刺史此实録也
　　燕巢诗
　　云溪友议载元和下第士人多为诗刺主司独章孝标为归燕诗留献侍郎庾承宣云旧累危巢泥已落今年故向社前归连云大厦无栖处更望谁家门户飞承宣吟讽恨遗才及重典礼闱孝标擢第青高议载唐僖宗时于化成依中丞蔡授门馆一日告去作燕离巢诗主人复留之与前章一同但改落字为隳岂化成窃孝标之旧什将青所传之缪耶
　　蓄米
　　古窖藏多粟次以谷未尝蓄米载于经史可攷武王发巨桥之粟廪人掌九谷之数仓人掌粟之藏廪人继粟晋饥秦输之粟李斯入仓见防食积粟太仓之粟陈陈相因敖仓藏粟甚多赵充国食月用粮糓十九万九千六百三十斛郑吉田渠犂积糓魏太祖许下屯田所在积糓以太仓糓千斛垣下糓千斛赐袁涣家晋天文志胃三星天之防藏主仓廪五谷府也南四星天庾积厨粟所也虽谷粟言其大槩然藏米絶少唐太宗置常平令粟藏九年米藏五年下湿之地粟五年米三年吴防并海卑湿尤甚且葢藏无法不一二载即为黒腐三年之令不复举行何耶
　　御屏隔座
　　今人用御屏隔坐之事以吴尚书令纪亮与子中书令隲朝防以御屏隔坐然隔坐不始于亮后汉郑为太尉举第五伦为司空班次在下毎朝见曲躬自卑上遂听置云母屏分隔其坐由此为故事是隔坐发端于门生坐主也
　　唐进士无耻
