<!-- { "loadSidebar": true } -->
　　予一日道过毗陵舍于张郎中巷见张之第宅雄伟园亭台榭之胜古木参天因爱而访之问其世家则知国初时有张佖者随李煜入朝太宗时佖在史馆家常多食客一日上问卿何宾客之多每日聚説何事佖曰臣之亲旧多客都下贫乏絶粮臣累轻而俸有余故常过臣饭止菜羮而已臣愧菲薄而彼更以为羮美故其来也不得而拒之七日上遣快行家一人伺其食时直入其家佖方对客饭于是即其座上取一客之食以进果止粝饭菜羮仍皆麤璺陶器上喜其不隠时号菜羮张家佖三子益之昷之查之皆甞为郎官至今彼人呼其所居曰张郎中巷
　　绍圣改元九月禁中为宣仁作小祥道塲宣隆报长老陞座上设御幄于傍以听其僧祝曰伏愿皇帝陛下爱国如身视民如子每念太皇之保佑常如先帝之忧勤庶尹百僚谨守汉家之法度四方万里永为赵氏之封疆既而有僧问话云太皇今居何处答云身居佛法龙天上心在儿孙社稷中当时传播人莫不称叹于戏太皇之圣华夷称为女尧舜方其垂毎有号令天下人谓之快活条贯
　　元祐癸酉九月一日初夜开寳寺塔表里通明彻旦禁中夜遣中使赍降御香寺门已闭既开寺僧皆不知也寺中望之絶无所见去寺渐明后二日宣仁上僊杜少陵宿龙门诗有云天阙象纬逼王介甫改阙为阅黄鲁直对众极言其是贡父闻之曰直是怕他
　　刘贡父甞言人之戏剧极有可人处杨大年与梁周翰朱昂同在禁掖大年年未三十而二公皆髙年矣大年但呼朱翁梁翁每以言侵侮之一日梁戏谓大年曰这老亦待留以与君也朱于后亟揺手曰不要与众皆笑其防虽一时戏言而大年不五十而卒
　　庆歴中胡瑗以白衣召对侍延英讲易读乾元亨利贞不避上御名上与左右皆失色瑗曰临文不讳后瑗因言孟子民无恒产读为常上防笑曰又却避此一字盖自唐穆宗已改常字积乆而读熟虽曰尊经然坐斥君父之名亦未为允上甞诏其修国史瑗乃避其祖讳不拜
　　黄庭坚宜州之贬也坐为承天寺藏记
　　张舜民彬州之贬也坐进兵论世言白骨如山沙似雪之诗此特一事耳兵论近于不逊矣舜民甞因登对云臣顷赴潭州任因子细奏陈神宗感疾之因哲宗至于失声而哭
　　富丞相一日于坟寺鬀度一僧贡父闻之笑曰彦国壊了几个才度得一个人问之曰彦国毎与僧对语往往奨予过当其人恃此傲慢反以致祸者攽目击数人矣岂非坏了乎皆大笑然亦莫不以其言为当也
　　莘老入相不及一年而罢坐父死不葬后莘老作家庙记自辩刘器之为其集之序
　　元祐丁卯十一月雪中予过范尧夫于西府先有五客在坐予既见因众人论説民间利害公甚喜书室中无火坐乆寒甚公命温酒来公与坐客各举两大白公曰説得通透后令人心神融畅
　　或问范景仁何以不信佛景仁曰尔必待我合掌膜拜然后为信耶
　　司马君实甞言吕晦叔之信佛近夫佞欧阳永叔之不信近夫躁皆不须如此信与不信才有形迹便不是裕陵甞问温公外议説陈升之何如温公曰二相皆闽人二执政皆楚人风俗如何得近厚又问王安石如何温公曰天资僻执好胜不晓事其抝强似德州其心术似福州上首肯防笑又甞称吕惠卿美才温公曰惠卿过于安石使江充李训无才何以能动人主
　　司马君实与吕吉甫在讲筵因论变法事至于上前纷拏上曰相与讲是非何至乃尔既罢讲君实气貌愈温粹而吉甫怒气拂膺移时尚不能言人言一个陕西人一个福建子怎生厮合得着
　　赵先生能使人梦寐中随其往以观地狱寳灵长老不信欲往观之先生与之对趺坐命长老合眼正念人视之二人皆已熟睡鼻息如雷俄顷而觉长老者流汗被体视先生合掌作战悸之状人问之皆不答但亟遣人往州桥问银铺李员外如何既而人回曰今早殂矣明日长老遂退院而去
　　刘贡父言每见介甫道字説便待打诨
　　张文潜言甞问张安道云司马君实直言王介甫不晓事是如何安道云贤只消去看字説文濳云字説也只是二三分不合人意思处安道云若然则足下亦有七八分不解事矣文濳大笑
　　大参陈彭年以博学强记受知定陵凡有问无不知者其在北门因便殿赐坐对甚从容上因问墨智墨允是何人彭年曰伯夷叔齐也上问见何书曰春秋少阳即令秘阁取此书既至彭年令于第几板寻检果得之上极喜自是注意未几执政
　　黄庭坚甞言凡人心动则目动王介甫终日目不停转庭坚一日过范景仁终日相对正身端坐未甞囘顾亦无倦色景仁言吾二十年来胸中未甞起一思虑二三年来不甚观书若无宾客则终日独坐夜分方睡虽儿曹讙呼咫尺皆不闻庭坚曰公却是学佛作家公不悦李靓字泰伯旴江人贤而有文章苏子瞻诸公极推重之素不喜佛不喜孟子好饮酒作文古文弥佳一日有逹官送酒数斗泰伯家酿亦熟然性介僻不与人往还一士人知其富有酒然无计得饮乃作诗数首骂孟子其一云完廪捐阶未可知孟轲深信亦还痴丈人尚自为天子女壻如何弟杀之李见诗大喜留连数日所与谈莫非骂孟子也无何酒尽乃辞去既而又有寄酒者士人闻之再往作仁义正论三篇大率皆诋释氏李览之笑云公文采甚竒但前次被公吃了酒后极索寞今次不敢相留留此酒以自遣怀闻者莫不絶倒
　　刘贡父平生不曾议人长短人有不韪必当面折之虽介甫用事诸公承顺不及惟贡父屡当面攻之然退与人言未甞出一语人皆服其长者虽介甫亦敬服之朱康叔送酒与子瞻子瞻以简谢之云酒甚佳必是故人特遣下防也盖俗谓主者自饮之酒为不出库耳范尧夫帅陕府有属县知县因入村至一僧寺少憇既饭步行廊庑间见一僧房颇雅洁閴无人声案上有酒一瓢知县者戏书一絶于窓纸云尔非慧逺我非陶何事窓间酒一瓢僧野避人聊自醉卧看风竹影萧萧不知其僧俗家先有事在县理屈坐罪明日其僧乃截取窓字黏于状前诉于府且曰某有施主某人昨日携酒至房中值某不在房知县既至施主走避酒为知县所饮不辞但有数银杯知县既醉不知下落银杯各有鑴识今施主迫某取之乞追施主某人与防吏某人鞫之尧夫曰尔为僧法当饮乎杖而逐之且曰果有失物令主者自来理防持其状以示子侄辈曰尔观此安得守官处不自重即命火焚之对僚属中未甞言及后知县者闻之乃修书致谢尧夫曰不记有此事自无可谢还其书
　　王安石配享文宣王庙庭坐顔孟之下十哲之上驾幸学亲行奠谒或谓安石巍然而坐有所未允蔡知院元度曰便塑底也不得
　　后跋语
　　先大父国史在馆阁最乆多识前辈甞以闻见着馆秘録曝书记并此书为三仍嵗兵火散失不存近方得此书于南丰曾仲存家因手抄藏示子孙暐老矣未知前二书尚及见乎建炎四年嵗在庚戌孙朝奉大夫主管亳州明道宫赐紫金鱼袋暐书










　　家世旧闻【陆游】
　　太傅【讳轸字齐卿】性质直虽在上前不少改昔为馆职时甞因奏事极言治乱举笏指御榻地曰天下奸雄睥睨此座者多矣陛下须好作乃可长保明日仁祖以其语告大臣曰陆轸淳直如此
　　楚公【讳佃字农师】使北归携所得貔至京师先君言犹记其状如大防而极肥腯甚畏日偶为隙光所射辄死性能糜肉一鼎之肉以貔一脔投之旋即糜烂然北人亦不以此贵之但谓珍味耳楚公使北时馆中有小仆执事甚谨亦能华言因食夹子以食不尽者与之拜谢而不食问其故曰将以遗父母公喜更多与之且问识此何物也曰人言是石榴意其言食馏也又北人负载随行物不用兵夫但遇道上行者即驱役之耳一日将就马一担夫诉曰某是燕京进士不能负担公笑为言而遣之
　　祖母楚国郑夫人抚视庶子与巳子等先君与四十二叔父提举公【讳棠字元珍】同嵗方怀孕时祖母作襁褓二副付侍者曰先产者先用之已而八月祖母生先君九月杜支婆生叔父相距才二十余日也【先世以来庶母皆称支婆】楚公言辽人虽外窃中国礼文然实安于北地之俗南使过中京旧例有乐来迎即以束帛与之公以十一月二十日至中京辽人作乐受帛自若也明旦迓使辄止不行曰国忌行香公照案牍则敌忌正二十日也因移文问之曰去年昨日作忌今年今日作忌何为不可盖利束帛故徙忌日耳又囘途送使闻其主丧而不能作哀也但以墨灭幞头之光行数日既除服则佩服如常矣独副使忘洗幞头见者大笑公平生待物以诚虽于逺人不变也因从容与语使洗之副使亟谢
　　先君【讳宰字元钧】言青州王沂公所居坊有牓曰三元文正之坊又甞见沂公初登科报其父书曰曾今日殿前唱名遂沗第一皆先世积德大人不须过喜因言楚公登科时第四人张中在殿廷喜甚挈楚公手曰如何得乡里知去楚公不答及归密谓亲曰此殆非逺器也中为明州象山县官坐私与高丽人朴寅亮倡和诗停官终身沈滞虽一时不幸坐法亦器宇非逺大也
　　宣和末蔡京病笃人皆谓必死矣独晁叔用冲之谓先君曰未死也此老败壊至此若使晏然死牖下备极哀荣岂复有天道哉已而果然
