<!-- { "loadSidebar": true } -->
　　庄十年荆败蔡师于莘公羊曰荆者州名州不若国贬之若荆州之域然也糓梁曰荆楚也何为谓之荆大之也圣人立必后至天子弱必先叛左氏无此解杜元凯曰荆楚本号也谭赵取公糓为解明曰杜说是也且一国两号其国有三殷商唐晋并此楚荆着在经典坦然明白按礼记云夫子失鲁司宼将之荆又诗云戎狄是膺荆舒是惩则荆为楚之本号亦已明矣故庄四年传称荆尸而举又曰楚武王荆尸皆谓举其先代之军法也必若以其侵伐中国贬曰荆则狄入卫吴入州来何故不举州名以贬之乎按禹四海之内都置九州而执玉帛万国则是州大而国小也岂加大于小而为贬乎且庄二十三年荆人来聘又何罪而曰荆楚败徐于娄林又何功而书楚但当时史官承告而书不以此为褒贬也按春秋之例但举国不称人即为贬未有去其国号而举州名为贬者也或曰既不以荆为贬经书荆而传称楚何也答曰当此之时楚国实名荆左氏为传之时近书之为楚耳推此诸文则记事之义为得其实矣
　　金鼔以声气也
　　僖二十二年左传曰三军以利用也金鼔以声气也杜元凯曰金鼔以佐士众之声气也明曰非也按上文云三军以利用下文云声盛致志则是金鼔所以佐士众之气若谓佐士众之声则于文理乖矣
　　葛藟庇本根
　　文七年乐豫曰公族公室之枝叶也若去之则根本无所庇廕矣葛藟犹能庇其本根杜注曰葛之能藟蔓繁茂者以本根庇廕之多也且庇廕者自上及下之辞也此理炳明不注亦得
　　文马
　　宣二年宋人以兵车百乘文马百驷以赎华元于郑杜注曰畵马为文四百匹也明曰杜说非也文马者马之毛色自有文彩重其难得若畵为文乃是常马何足贵乎
　　姞吉人
　　宣五年左传云郑文公有贱妾曰燕姞而生穆公石癸曰吾闻姞耦其子孙必蕃姞吉人也后稷之元妃也明曰石癸所言是论姞字之义义即当时姞从人作吉后代改之从女若当是从女安得吉人之语乎故是从女者失其义也
　　敝邑之幸
　　成二年齐賔媚人对晋人曰请收合余烬背城借一敝邑之幸亦云从也况其不幸敢不唯命是听杜注曰言完全之时尚不敢违晋今若不幸即从命也明曰杜注误也今寻其辞意言背城一战战若幸胜尚当从晋命若不幸而败固不敢不服也幸一战而获胜非谓完全之时也
　　两观
　　定二年雉门及两观灾冬十月新作雉门及两观赵子曰复作两观讥仍旧也其意言诸侯无两观有者僣天子也今因天灾宜废之明曰按左氏及毛诗礼记天子有灵台诸侯有观台灵台者别地为之观台者因门为之凡台望云物知灾祥水旱逆为之备不可无也左传曰公既视朔遂登观台以望而书礼也礼运曰天子诸侯台门大夫不台门此以崇为贵也台门即两观也由此言之诸侯之有两观亦以明矣或曰鲁以周公故得有两观其余诸侯不当有也答曰若后者复作是也又何讥乎又曰非讥何以书也答曰春秋之义有褒而书者有贬而书者有讥而书者非褒贬讥而书者有国之大事法合书者即此新作雉门及两观及僖二十年新作南门之类也于法自当书非由讥也且两观与雉门同文岂雉门亦不当作邪据此诸文则赵子言非也礼记
　　宿离不贷
　　月令云命太史司天厯候日月星辰宿离不贷孔頴达曰离读爲俪犹配偶也言太史之官使冯相氏保章氏常在候不得怠慢不觉天文之变异孔頴达之解谬之甚也且经云日月星辰宿离不贷【阙】　　　字不当系于冯相保章也且冯相保章即太史之官何故将特在星辰之下乎今以星谓二十八宿也辰谓日月之舍也宿留止离经歴言天子命太史之官历候日月星辰即留止所经厯爲祥爲灾无令差贷诗云月离于毕俾滂沱矣书云星有好风星有好雨月之从星则以风雨其此之谓乎而頴达以宿离爲冯相保章同宿配偶是其不顾经文妄爲穿凿
　　占兆审卦
　　月令曰命有司衅防占兆审卦吉凶孔頴达曰有司太史之宫杀牲以血涂之曰衅使之神也防蓍也占兆谓卜兆之书也非但衅其蓍兼衅此占卜之书不言衅占兆者上文也卦筮卦也易有六十四卦或吉或凶但审省之而已以其筮短长贱于兆故也明曰按周礼人上春衅无衅占兆之文而頴达解月令言兼衅占兆之书非也且兆词存于竹帛何容以血涂之哉博雅云占赡也尔雅云占视也则是占之为言系人不系兆也正与审字义同以兆卦各有吉凶虑其差谬故因衅筞之时占视其兆审省其卦也兆下不言吉凶者以其文系总以吉凶结之也云筮短长此左传文也頴达既误解衅兆不衅卦故引左传证之按僖五年左传云晋献公欲以骊为夫人卜之不吉筮之吉公曰从筮卜人曰筮短长不如从长按易之为书河圗出文经三代天道广大悉备未有卜之书若斯之盛也岂短贱于乎或曰既不短于何以故立骊而筮之吉乎答曰必非应筮亦不吉但卜人不善占筮谓之为吉耳亦犹穆姜初往东宫而筮之遇艮之随史曰随其出也姜氏自占之曰不然必死于此不得出矣其后穆姜竟卒于东宫又南蒯将逐季氏筮之遇坤之比曰黄裳元吉以为大吉也子服惠伯曰忠信之事则可不然必败其后南蒯果不克奔齐此皆卦告之凶而误占之为吉非短于也
　　苦菜
　　月令孟夏苦菜秀孔頴达曰菜似马薤而花白其味极苦明曰按夏小正四月王萯秀月令用小正为本改王萯为苦菜也诗豳风四月莠葽郑康成疑葽为王萯今验四月秀者野人呼为苦葽【去声】春初取煮去苦味和米粉作饼食之四月中茎如蓬艾花如牛蒡花四月秋气生故苦葽秀则一歳物成自苦葽始月令所书皆应时之物其言苦菜即苦葽也頴达所见别是一物不可引以解此
　　蝼蝈
　　月令立夏之日蝼蝈鸣孔頴达曰蝼蝈虾蟇也明曰非也按虾蟇一名蟾蜍不能鸣者蛙也故【阙】　　　牝蘜殪蛙然则蝼蝈蛙之类也尔雅云鼁犹黾在水者黾黾即蛙也蟾蜍即虾防也郭璞曰虾蟇非也按蛙形小而长色青而皮光春夏居水邉相对而鸣者也虾蟇形濶而短色黄而皮如砂鞭之汁出如乳医方用之治甘虫狗毒是今人悉呼虾蟇者相承误也按蛙鸣始于二月验立夏而鸣者其形最小其色褐黑好聚浅水而鸣其声如自呼为渴于者是蝼蝈也
　　王
　　月令立夏之后十日王生诸儒及本草多不详识明曰王即括楼也栝楼与土形状藤叶正相类但栝楼大而土小耳以其大于土故以王字别之尔雅诸言王者皆此类也今验栝楼立夏之后其苖始生正与月令文合故知先儒之说皆非也
　　正鹄
　　射义曰失诸正鹄而反求诸身先儒皆以鹄鸟小鸟畵于射候之上明曰鹄有二音其鸟亦别鸿鹄即胡木反正鹄则古笃反广雅曰鸦鹄【上音于反下古笃同】鹊也然则鸦鹄是鹊鹊即是乌鸦性惊黠射之难中故画于射候之上非小鸟也小鸟无名鹊者先儒未之详也今射垜之上畵乌珠者是正面畵乌鸦也
　　论语
　　而好犯上
　　有子曰其为人也孝悌而好犯上者鲜矣皇侃曰犯上谓犯顔而谏言孝悌之人必不犯顔而谏明曰犯上谓干犯君上之法令也言人事父母能孝事长兄能悌即事君上能遵法令必不干犯于君上也既不犯上必无作乱之心故下文云而好作乱者未之有也
　　指其掌
　　或问禘之说子曰不知也知其说者之于天下也其如示诸斯乎指其掌包咸曰孔子谓或人言知禘礼之说者于天下之事如指示以掌中之物言其易了也明曰斯此也此掌中也指其掌者孔子以一手指指一手之掌中此三字是当时状非谓示以掌中之物也
　　祭如在
　　祭如在孔安国曰言事死如事生又曰祭神如神在孔安国曰谓祭百神也明曰祭如在者是孔子之前相传有此言也孔子解之曰祭神如神在耳非谓两般鬼神也
　　而有宋朝之美
　　孔子曰不有祝鮀之佞而有宋朝之美难乎免于今之世矣明曰此孔子叹末世浮薄所尚者口才与貌耳如此则不得云而有宋朝之美葢此而亦当作不传写误也
　　饭蔬食
　　皇侃曰蔬食菜食明曰经典言蔬食者皆谓麄饭非菜食也音嗣谓饭麄饭者吃麄饭也上饭音扶晩反
　　唐棣
　　唐棣之华偏其反而孔安国曰唐棣棣也明曰尔雅释木云唐棣栘【常黎反】郭璞注曰白栘似白杨树江东呼为扶栘也又云常棣棣郭璞曰今山中有棣树子如樱桃可防则唐棣是栘非棣也常棣是棣
　　食不厌精
　　皇侃曰食麄则误人生疾故调和不厌精洁也明曰食音嗣谓饭也言舂米作饭不厌精凿也【凿子各反】
　　食饐而餲
　　皇侃曰谓经久味恶如干鱼肉久而味恶也明曰食音嗣谓饭也饐餲也败馊败也尔雅云食饐谓之餲郭璞云饭饥臭也则非得其义焉
　　肉虽多不使胜食气
　　皇侃曰食谓他馔明曰音嗣谓饭也言孔子吃肉常令少于饭也
　　迅雷风烈必变
　　孔安国注曰敬天之怒明曰怒非也敬天道变也何以知之按雷者阳盛之声也位在东方发于二月风者发生之气也在卦属防于星属箕易曰雷风恒风雷益又曰动万物莫疾乎雷挠万物莫疾乎风由此观之风雷非天之怒亦已明矣难云诗曰敬天之怒无敢戏豫何也答曰怒非风雷之谓也其谓天福善祸淫故无敢戏豫虑其加祸尔葢以祸淫为怒岂谓风雷邪又难曰左传云为刑罚威狱以类其震曜杀戮此非天之怒耶答曰此左氏之不通也且震曜杀戮在夏刑罚威狱在秋若圣人法雷而立刑则当盛夏而决罪也又难曰雷风不为天之怒春秋震夷伯之庙左传曰展氏有隐慝焉何也答曰春秋记异耳左传言也若以展氏有罪凶为天所震则楚子商臣单于冐顿何不震之葢夷伯之庙偶因震而圯耳今人之舍如此者亦不少矣又难曰今人有震死者何也答曰五行六气能生人亦能杀人非独雷霆也且人之生命有合兵死者有合水死者有合火死者有合震死者然则雷之为物与夫水火无以异也又难曰今震死之人如鬼神何也答曰古人云蛇从雾龙从云云既兴而龙神从之或害物耳水之深蛟蜃居之山之大豺虎宅之所谓方以类聚物以羣分也但人禀隂阳之变岂可同于平常故衣服冠而坐也
　　顔路请子之车以为椁
　　先儒皆言请其车卖之为椁也明曰经止言为椁是欲毁其车作椁耳非将卖之也若卖车买其为椁之木可以请于他财何故特请其车也且经无为之文何为妄说
　　其父攘羊而子证之
　　明曰视其文势无子字后人加之耳按上文云吾党有直躬者此即攘羊者之子也但云其父攘羊而证之于文自足如今更加子字翻使不安必非游夏之文孝经
　　仲尼
　　今人读仲尼之尼与僧尼之尼音同明曰非也仲尼之尼当音夷古夷字耳按尚书古文隅岛莱并作今文皆作夷然则夷音义同也又按左传鲁哀公诔孔子曰呜呼哀哉父【音甫】晋王衍字夷甫是用今文耳又汉有諌晋有潘犹用古字按字书仲尼之从尸下二僧尼之尼从尸下工文字不同音义亦别代人不能分别乃一槩而呼实乖圣人之音也
　　曾子侍
　　明曰孔子之行在孝经可谓不刋之典顔闵无问答独与曾参论者诸儒之说颇有不同且六亲不和有孝慈颜闵之父和而孝不显曾参父严而孝道着所以孔子与之论孝兼亦虑其心不固因以朂之也或曰何知曾参之父严者答曰孟子云曾参之事父也训之以小杖则受谕之以大杖则走者恐亏其体非孝之道常锄误伤蔓乃以大杖殴之是其严也
