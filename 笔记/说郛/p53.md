<!-- { "loadSidebar": true } -->
　　樵者问曰姤何也曰姤遇也柔遇刚也与夬正反夬始逼壮姤始遇壮隂始遇阳故称姤焉观其姤天地之心亦可见矣圣人以徳化及此罔有不昌故象言施命告四方履霜之慎其在此也
　　渔者谓樵者曰春为阳始夏为阳极秋为隂始冬为隂极阳始则温阳极则热隂始则凉隂极则寒温则生物热则长物凉则收物寒则杀物皆一气其别而为四焉其生万物也亦然
　　樵者问渔者曰人之所以能灵于万物者何以知其然耶渔者对曰谓其目能收万物之色耳能收万物之声鼻能收万物之气口能收万物之味声色气味者万物之体也耳目口鼻者万人之用也体无定用惟变是用用无定体惟化是体体用交而人物之道于是乎备矣然则人亦物也圣亦人也有一物之物有十物之物有百物之物有千物之物有万物之物有亿物之物有兆物之物生一一之物当兆物之物者岂非人乎有一人之人有十人之人有百人之人有千人之人有万人之人有亿人之人有兆人之人生一一之人当兆人之人者岂非圣乎是知人也者物之至者也圣也者人之至者也物之至者始得谓之物之物也人之至者始得谓之人之人也夫物之至者至物之谓也而人之至者至人之谓也以一至物而当一至人则非圣而何人谓之不圣则吾不信也何哉谓其能以一心观万心一身观万身一物观万物一世观万世者焉又谓其能以心代天意口代天言手代天工身代天事者焉又谓其能以上识天时下尽地理中尽物情通照人事者焉又谓其能以弥纶天地出入造化进退今古表里人物者焉噫圣人者非世世而效圣焉吾不得而目见之也虽然吾不得而目见之察其心观其迹探其体潜其用虽亿万年亦可以理知之也人或告我曰天地之外别有天地万物异乎此天地万物则吾不得而知己非唯吾不得而知之也圣人亦不得而知之也凡言知者谓其心得而知之也言言者谓其口得而言之也既心尚不得而知之口又恶得而言之乎以心不可得知而知之是谓妄知也以口不可得言而言之是谓妄言也吾又安能从妄人而行妄知妄言者乎
　　渔者谓樵者曰仲尼有言曰殷因于夏礼所损益可知也周因于殷礼所损益可知也其或继周者虽百世可知也夫如是则何止于百世而已哉亿千万禩世皆可得而知之也人皆知仲尼之为仲尼不知仲尼之所以为仲尼不欲知仲尼之所以为仲尼则已如其必欲知仲尼之所以为仲尼则舍天地将奚之焉人皆知天地之为天地不知天地之所以为天地不欲知天地之所以为天地则已如其必欲知天地之所以为天地则舍动静将奚之焉夫一动一静者天地至妙者欤夫一动一静之间者天地人至妙至妙者与是知仲尼之所以能尽三才之道者谓其行无辙迹也故有言曰予欲无言又曰天何言哉四时行焉百物生焉其此之谓与渔者谓樵者曰大哉权之与变乎非圣人无以尽之变然后知天地之消长权然后知天下之轻重消长时也轻重事也时有否泰事有损益圣人不知随时否泰之道奚由知变之所为乎圣人不知随时损益之道奚由知权之所为乎运消长者变也处轻重者权也是知权之与变圣人之一道耳
　　樵者问渔者曰人谓死而有知有诸曰有之曰何以知其然曰以人知之曰何者谓之人曰耳目鼻口心胆脾肾之气全谓之人心之灵曰神胆之灵曰魄脾之灵曰魂肾之灵曰精心之神发乎目则谓之视肾之精发乎耳则谓之听脾之魂发乎鼻则谓之臭胆之魄发乎口则谓之言八者具备然后谓之人夫人也者天地万物之秀气也然而亦有不中者各求其类也若全得人类则谓之曰全人之人夫全类者天地万物之中气也谓之曰全徳之人也全徳之人者人之人者也夫人之人者仁人之谓也唯全人然后能当之人之生也谓其气行人之死也谓其形返气行则神魂交形返则精魄存神魂行于天精魄返于地行于天则谓之曰阳行返于地则谓之曰阴返阳行则昼见而夜伏者也隂返则夜见而昼伏者也是故日者月之形也月者日之影也阳者隂之形也隂者阳之影也人者鬼之形也鬼者人之影也人谓鬼无形而知者吾不信也
　　渔者问樵者曰小人可絶乎曰不可君子禀阳正气而生小人禀隂邪气而生无隂则阳不成无小人则君子亦不成唯以盛衰乎其间也阳六分则隂四分隂六分则阳四分隂阳相半则各五分矣由是知君子小人四时有盛衰也治世则君子六分君子六分则小人四分固不胜君子矣乱世则反是君君臣臣父父子子兄兄弟弟夫夫妇妇谓各安其分也君不君臣不臣父不父子不子兄不兄弟不弟夫不夫妇不妇谓各失其分也此则由世治世乱使之然也君子常行胜言小人常言胜行故世治则笃实之士多世乱则縁饰之士众笃实鲜不成事縁饰鲜不败事成多国兴败多国亡家亦由是而兴亡也夫兴家与兴国之人与亡国亡家之人相去一何逺哉
　　樵者问渔者曰人所谓才者有利焉有害焉者何也渔者曰才一也利害二也有才之正者有才之不正者才之正者利乎人而及乎身者也才之不正者利乎身而害乎人者也曰不正则安得谓之才曰人所不能而能之安得不谓之才圣人所以惜乎才之难者谓其能成天下之事而归之正者寡也若不能归之以正才则才已难乎语其仁也譬犹药之疗疾也毒药亦有时而用也可一而不可再也疾愈则速已不已则杀人矣平药则常日而用之可也重疾非所以能治也能驱重疾而无害人之毒者古今人所谓良药也易曰大君有命开国承家小人勿用是则小人亦有时而用之时平治定用之则否诗云他山之石可以攻玉其小人之才乎樵者谓渔者曰国家之兴亡与夫才之邪正则固得闻命矣然则何不择其人而用之渔者曰择臣者君也择君者臣也贤愚各从其类而为奈何有尧舜之君必有尧舜之臣有桀纣之君而必有桀纣之臣尧舜之臣生于桀纣之世犹桀纣之臣生于尧舜之世必非其所用也虽欲为祸为福其能行乎夫上之所好下必好之其若影响岂待驱率而然耶上好义则下必好义而不义者逺矣上好利则下必好利而不利者逺矣好利者众则天下日削矣好义者众则天下日盛矣日盛则昌日削则亡盛之与削昌之与亡岂其逺乎在上之所好耳夫治世何尝无小人乱世何尝无君子不用则善恶何由而行也樵者曰善人常寡而不善人尝众治世常少而乱世常多何以知其然耶曰观之于物何物不然譬诸五谷耘之而不苗者有矣蓬莠不耘而犹生耘之而求其尽也亦末如之何矣由是知君子小人之道有自来矣君子见善则喜之见不善则逺之小人见善则疾之见不善则喜之善恶各从其类也君子见善则就之见不善则违之小人见善则违之见不善则就之君子见义则迁见利则止小人见义则止见利则迁迁义则利人迁利则害人利人与害人相去一何逺耶家与国一也其兴也君子常多而小人常鲜其亡也小人常多而君子常鲜君子多而去之者小人也小人多而去之者君子也君子好生小人好杀好生则世治好杀则世乱君子好义小人好利治世则好义乱世则好利其理一也
　　钓者谈已樵者曰吾闻古有伏羲今日如覩其面焉拜而谢之及旦而去















　　説郛卷八上
<子部,杂家类,杂纂之属,说郛>
　　钦定四库全书
　　説郛卷八下　　　　　　元　陶宗仪　撰西畴老人常言【何垣】
　　讲学
　　学贵有常而悠悠害道循序而进与日俱新有常也玩愒自恕曰我未尝废非悠悠乎顾一暴而十寒斯害也已孔子曰学如不及犹恐失之
　　学不可躐等先致察于日用常行人能孝于事亲友于兄弟夫妇睦朋友信出而事君夙夜在公精白承徳虽穷理尽性亦无越于躬履实行也
　　学以养心亦所以养身盖邪念不萌则灵府清明血气和平疾莫之撄善端油然而生矣是内外交相养也记曰心广体胖此之谓也
　　士有假书于人者必熟复不厌有陈书盈几者乃坐老嵗月是以白屋多起家膏梁易偷惰知儆则庶几矣君子之学体用具蔵修之余时与事物酬酢因可以识人情世态其间是非利害岂能尽如吾意哉有困心衡虑则足以增益其所未能也
　　交朋必择胜己者讲贯切磋益也追随防玩损也若佞谀相甘言不及义寜独学寡闻犹可以无悔吝
　　勿忌人善以身取则焉孳孳不已恶知其非我有也勿扬人过反躬黙省焉有或类是亟思悔而速改也去其不善而勉进于善是谓之善学
　　与刚直人居心所畏惮故言必择行必谨初若不相安乆而有益多矣与柔善人居意觉和易然而言必予賛也过莫予警也日相亲好积尤悔于身而不自知损孰大焉故美味多生疾疢药石可保长年
　　孔门大学之道备九思三畏正心诚意也敏事而慎言修身也孝友施于有政而家齐矣敬信节用爱民惜力而国治矣以至谨修宪度而四方之政行振坠拔遗而天下之民归心二帝三王平治之道莫或加此矣节食则无疾择言则无祸疾祸之生匪降自天皆自其口故君子于口之出纳唯谨
　　礼以严分和以通情分严则尊卑贵贱不逾情通则是非利害易达齐家治国何莫由斯
　　恭俭美徳也出于矫则过故足恭取辱苦节招凶君子约之以中而行之以诚则恭近礼俭中度矣
　　子贡谓性与天道不可得而闻夫子非隠也如入孝出弟数语必行有余力而后可以学文盖实行不先则徒文亡益况可遽闻性与天道乎后世学者从事口耳且茫无所从入乃窃袭陈言自谓穷理尽性亦妄矣人心如槃水也措之正则表里莹然防风过之则湛浊动乎下而清明乱乎上矣夫水方未动时非有以去其滓污也澄之而已风之过非有物入之也挠动则浊起而清自乱也君子其谨无挠之哉
　　为己之学成己所以成物由本可以及末也为人之学徇人至于丧已逐末而不知反本也
　　初学自诵数入若口诵而心不在焉罔然哉识其为何説也学者展巻当屏弃外虑收心于方策间熟复玩味义理自明所谓习矣而知察也
　　水道曲折立岸者见而操舟者迷棊势胜负对奕者惑而傍观者审非智有明闇盖静可以观动也人能不为利害所汩则事物至前如数一二故君子养心以静也为学日益须以人形已自课其功然后有所激于中焉而勇果奋发不能自已也人一已百虽柔必强
　　律己
　　上智安行乎善而无所希避中人觊福虑祸故强为善而不敢为恶下愚皆不畏祸故肆为恶而亡所忌惮日用饮食取给不必精也衣冠礼容茍备不必华也若闵耕念织将惭惕不暇敢过用乎哉
　　一毫善行皆可为毋徼福望报一毫恶念不可萌当知出乎尔者反乎尔
　　惟俭足以养防盖费广则用窘盻盻然每懐不足则所守必不固虽未至有非义之举茍念虑纷扰己不克以防靖自居矣
　　饮寜浅酌食必分器戒乎留残衣必澣濯破必缝补戒于中弃盖万物皆造化所畀予深恶人殄坏之也福者备也备者百顺之名也人惟起居饮食日顺其常福莫大焉昧者不悟其为福而徒歆慕荣利不知荣利外物也顾可常哉
　　饮啄前定毋庸强求任目前所有则自如想珍异不获则心慊矣自此理以推广凡贵贱亨屯无入而不自得也
　　惠廸吉从逆凶惟影响然世固有多行悖戾而未罹殃咎者何也天有显道疎网难逃霖淫浸渍人固未之觉迨雨止则墙隤矣
　　士能寡欲安于清澹不为富贵所淫则其视外物也轻自然进退不失其正
