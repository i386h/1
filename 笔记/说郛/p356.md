<!-- { "loadSidebar": true } -->
　　姚崇为相忽一日对于便殿举左足不甚轻利上曰卿有足疾耶崇曰臣有腹心之疾非足疾也因前奏张説罪状数百言上怒曰卿归中书宜宣与御史中丞共按其事而説未之知防朱衣吏报午后三刻説乘马先归崇急呼御史中丞李林甫以前诏付之林甫语崇曰説多智谋是必困之宜以剧地崇对曰丞相得罪未宜太偪林甫曰公必不忍耶説当无害林甫正将诏付于御史中路以马坠告假説之未遭崇搆也前旬月有教授书生私通于侍婢最宠者会擒得奸状以闻于説説怒甚将穷狱于京兆尹书生励声曰覩色不能禁亦人之常情也公贵为相岂无缓急有用人乎靳于一婢女耶説竒其言而释之以侍儿与归书生一跳迹去旬月余无所闻知忽一日直访于説忧色满面且言某感公之恩思有谢者久之今方闻公为姚相国所搆外狱将具公不知之危将至矣某愿得公平生所寳者用计于九公主必能立释之説因自厯指状所寳之物书生告云未足解公之难又凝思久之忽曰近有鸡林郡夜明帘为寄信者书生曰吾事济矣因请手札数行恳以情言遂急趋出逮夜始及九公主邸第书生具以説防言之兼用帘为贽且请公主曰上独不念在东宫时思必始终恩加张丞相乎而今反用快不利张丞相之心耶明旦公主入谒具为奏之上感动急命高力士就御史台宣前所按事并宜罢之书生亦不再见张丞相矣太尉衞国公为并州从事到职未旬月忽有王山人者诣门请谒公命与坐乃曰某善按冥也公初未之竒因请正寝备几案纸笔香水而已因令垂帘静伺之生与公偕坐于西庑下顷之王生曰可验矣纸上书八字甚大且有楷注曰位极人臣寿六十四王生遽请归竟不知所去及防昌朝三策一品薨于海南果符王生所按之年
　　衞公长庆中在浙右防有渔人于秦淮垂机网下深处忽觉力举异于常时及敛就水次卒不获一鳞忽得古铜镜可尺余光浮于波际渔人惊取照之歴歴尽见五脏六腑荣脉动竦骇神魄因腕战而坠渔人偶话于舍旁遂乃闻之于公尽周嵗万计穷索水底终不复得
　　物之异闻
　　雷公鏁　辟尘犀簪　暖金鱼袋　青龙皮　鄱阳王墓中自动墨研　日中软杖子　龙脑香昆仑子　元先生赠韦丹尚书鲛鮹　镂白玉香囊并玉鏁子长三尺余　异竹篾长二百余尺　黄杨枕文有乘龙形张公洞翠碧中藏上药　　桃源洞中仙人棋子　不生澁铁腰带　韦殻尚书梦中所得软罗缬巾　西蜀织成兰亭　宾国黄金衣　笔管上镂卢思道燕行歌　拂菻国雕紫文马脑如小合底冩国王名在上又小貎亦类之　白玉劒长二尺余
　　已上二十一物皆得其所自或经目识客有疑问悉用条谨

　　説郛卷五十二下
　　钦定四库全书
　　説郛卷五十三上　　　　元　陶宗仪　撰南渡宫禁典仪【周宻】
　　庆寿册寳
　　寿皇圣孝冠絶古今承顔两宫以天下养一时盛事莫大于庆寿之典今摭録大略于此淳熈三年光尧圣寿七十预于旧嵗冬至加上两宫尊号立春日行庆寿礼至十三年太上八十正月元日再举庆典其日文武百僚集大庆殿各服朝服用法驾五百三十四人大乐四十八架正乐一百八十八人及列仪仗鼓吹于殿门外上服通天冠绛纱袍执大圭恭行册宝之礼鼓吹振作礼仪使已下皆导从上乘辇从至德寿宫俟太上升御座宫架乐作皇帝北向再拜奏起居致词曰臣某稽首言伏惟圣号太上皇帝陛下寿同天永德与日新典册扬徽华夷赖庆左相宣荅曰圣号太上皇帝圣防皇帝迎阳展采缕牒荣亲何幸吾身屡观盛事次皇太子已下称贺致词宣荅讫并再拜舞蹈礼毕次诣太上皇后殿行礼如前候解严讫皇帝入宫进奉礼物行家人礼御宴极欢自皇帝以至羣臣禁卫吏卒往来皆簪花后三日百官拜表称贺于文德殿四方万姓不逺千里快覩盛事都民垂白之老喜极有至泣下者杨诚斋诗云长乐宫前望翠华玉皇来贺太皇家青天白日仍飞雪错认东风转柳花春色何须羯鼓催君王元日领春囘牡丹芍药蔷薇朶都向千官防上开任斯庵诗云金爵觚棱晓日开三朝喜气一时囘圣人先御红鸾扇天子龙舆万骑来霜晓君王出问安宝香随辇防朝寒五云深处三宫宴九奏声中二圣欢
　　四孟驾出
　　先期禁卫所阁门牒临安府约束居民不许登高及衩袒观看男子并令衫带妇人裙背仍先一日封闭楼门取责知委不许容着来厯不明之人殿歩三司各拨统制将官军兵六千二百人摆龊诸巷【大礼则倍此数】至日五鼓地分头项沿门驱逐杂人外仪卫节次如后
　　地分约拦　　　　　　诸厢约拦
　　缉捕使臣　　　　　　都辖官约拦
　　军器库从物　　　　　内藏库从物
　　御酒库从物　　　　　御厨从物
　　祗候库从物　　　　　骐骥院御马【两行】
　　御药院药架　　　　　引从舍人【两行】
　　诸司库务官【两行】　　　　捜视行宫司
　　行宫殿门　　　　　　控拢亲从【二百十五人】
　　前驱亲从【两行各二十一人】　　赞喝舍人【两行各八人】
　　天武【两行各八人居内】　　　　都下亲从【两行各八人居内】
　　驾头【閤门祗候乘骑捧驾】　　　　引主驾首【两行各五人】
　　閤门提防【两行】　　　　　御史台知班【两行】
　　尚书省録事　　　　　宻院副承防
　　珠子御座　　　　　　院马御马【喝御座】
　　閤门薄书【两行】　　　　　宣赞舍人【两行】
　　茶酒班　　　　　　　环卫官
　　带御器械　　　　　　拦前等
　　辇官人员　　　　　　逍遥辇【辇官十六人】
　　御辇院官　　　　　　閤门承受【两行】
　　御燎子头笼　　　　　翰林司官
　　御丝鞋所　　　　　　御服所
　　御座马【两行十匹】　　　　　马院总管
　　御军器库　　　　　　睿思殿库
　　閤子库　　　　　　　閤门觉察官【两行】
　　长入祗候【两行各二十六人】　　茶酒班殿侍【各三十一人】
　　快行亲从【各三十二人】　　　系鞭【两行各七人】
　　殿前指挥使【两行各三十一人居外】茶酒班殿侍【两行各六人执从物居内】编排禁卫行子【三十一人于内往来编排】
　　等子人员十将【两行各四人居外】御龙直【共八十二人执从物居内】
　　知阁门事【乘马行围于内】　　　歩帅【乘马行围子内】
　　亲从方围子【两行各一百四十人】
　　围子两边各四重
　　第一重【内殿直已下两边各一百人】　第二重【崇政殿围子两边各一百人】第三重【御龙直两边各一百人】　　第四重【崇政殿围子两边各一百人】水手并戏捕等子【两边各五人】拦前崇政殿亲从【十七人】
　　殿师【乘骑行围子内中道】　　　　主管禁卫所【内官】
　　等子【两边各二十五人居外】
　　中道【第二日并恭谢教坊乐人迎驾念致语口号等并教坊乐部于此排立】
　　快行亲从【两边各三十人】　　　麈斧拂子
　　水晶骨朶　　　　　　香毬二
　　打烛快行【两行驾囘不用】　　　编排官【二人】
　　执灯笼亲从【两行各七十四人列至众安桥去烛驾囘先行】
　　行门【两行各十二人】　　　　　当食官
　　听宣官　　　　　　　辇官人员
　　平辇【辇官三十六人】　　　　　黄罗御繖二
　　黄罗御扇二　　　　　挟辇御药
　　带挿外御带　　　　　带挿阁下官
　　阁门觉察舍人　　　　拦后围子
　　挟辇指挥使【各二十一人】　　辇后乐【东西两班各三十六人第一日不作】
　　天武【两行各八人居外】　　　　都下亲从【两行各八人】
　　扇筤　　　　　　　　挟辇内殿直【各二十二人】
　　宰臣　　　　　　　　使相
　　执政　　　　　　　　宰执后约拦亲从【各二十二人】閤门觉察宣赞舍人　　侍从后约拦亲从【各二十二人】从驾臣僚分东西班【东班系尚书侍郎两制等官西班系正任宗室遥郡】
　　车驾所经诸百官司皆结防门迎驾起居俟驾头将至知班行门喝班到排立次唱躬身拜再拜【驾囘不拜値雨免拜】班首奏圣躬万福唱喏直身立【龊巷军兵则呼万嵗】
　　大礼【南郊明堂】
