<!-- { "loadSidebar": true } -->
　　蛇化为龟雀化为蛤彼忽然忘曲屈之状而得蹒跚之质此倐然失飞鸣之态而得介甲之体斵削不能加其功绳尺不能规其象何化之速也且夫当空团块见块而不见空粉块求空见空而不见块形无妨而人自妨之物无滞而人自滞之悲哉
　　老枫
　　老枫化为羽人朽麦化为蝴蝶自无情而之有情也贤女化为贞石山蚯化为百合自有情而之无情也是故土木金石皆有性情精魄虚无所不至神无所不通气无所不类孰为彼孰为我孰为有识孰为无识万物一物也万神一神也斯道之至矣
　　耳目
　　目所不见设明镜而见之耳所不闻设虚气而闻之精神在我视听在彼跰趾可以割陷吻可以补则是耳目可以妄设形容可以伪置既假又假既惑又惑所以知魂魄魅我血气醉我七窍囚我五根役我惟神之有形由形之有疣苟其无疣何所不可
　　环舞
　　作环舞者宫室皆转瞰回流者头目皆旋非宫室之幻惑也而人自惑之非回流之改变也而人自变之是故粉巾为兎药石为马而人不疑甘言巧笑圗脸画眉而人不知惟清静者物不能欺
　　铅丹
　　术有火链铅丹以代谷食者其必然也然岁丰则能饱岁俭则能饥是非丹之恩盖由人之诚也则是我本不饥而自饥之丹本不饱而自饱之饥者大忘饱者大幻盖不齐其道也故人能一有无一死生一性情一内外则可以蜕五行脱三光何患乎一日百食何虑乎百日一食
　　形影
　　以一镜照形以余镜照影镜镜相照影影相传不变冠劒之状不夺黼黻之色是形也与影无殊是影也与形无异乃知形以非实影以非虚无实无虚可与道俱
　　蛰藏
　　物有善于蛰藏者或可以御大寒或可以去大饥或可以万岁不死以其心防防兮无所知神怡怡兮无所之气熙熙兮无所为万虑不能惑求死不可得是以大人体物知身体身知神体神知真是谓吉人之津
　　枭鸡
　　枭夜明而昼昏鸡昼明而夜昏其异同也如是或谓枭为异则谓鸡为同或谓鸡为异则谓枭为同孰枭鸡之异昼夜乎昼夜之异枭鸡乎孰昼夜之同枭鸡乎枭鸡之同昼夜乎夫耳中磬我自闻目中花我自见我之昼夜彼之昼夜则是昼不得谓之明夜不得谓之昏能齐昏明者其为大人乎
　　四镜
　　小人常有四镜一名圭一名珠一名砥一名盂圭视者大珠视者小砥视者正盂视者倒观彼之器察我之形由是无大小无短长无妍丑无美恶所以知形气陷我精魂贼我奸臣贵我礼乐尊我是故心不得为君王不得为之主戒之如火防之如虎纯俭不可袭清静不可侮然后可以迹容广而跻三五
　　射虎
　　射似虎者见虎而不见石斩暴蛟者见蛟而不见水是知万物可以虚我身可以无以我之无合彼之虚自然可以隠可以显可以死可以生而无所拘夫空中之尘若飞雪而目未甞见穴中之蚁若牛鬭而耳未尝闻况非见闻者乎
　　龙虎
　　龙化虎变可以蹈虚空虚空非无也可以贯金石金石非有也有无相通物我相同其生非始其死非终知此道者形不可得毙神不可得逝
　　游云
　　游云无质故五色含焉明镜无瑕故万物象焉谓水之含天也必天含水也夫百步之外镜则见人人不见影斯为验也是知太虚之中无所不有万跃之内无所不见而世人且知心仰寥廓而不知迹处虚空寥廓无所间神明且不逺是以君子常正其心常俨其容则可以游泳于寥廓交友于神明而无咎也
　　哕咽
　　有言臭腐之状则辄有所哕闻珍羞之名则妄有所咽臭腐了然虚珍羞必然无而哕不能止咽不能已有惧菽醤若蝤蛴者有爱鲍鱼若凤膏者知此理者可以齐奢俭外荣辱黜是非忘祸福
　　大化
　　虚化神神化气气化形形化精精化顾盼而顾盼化揖让揖让化升降升降化尊卑尊卑化分别分别化冠冕冠冕化车辂车辂化宫室宫室化掖衞掖衞化燕享燕享化奢荡奢荡化聚敛聚敛化欺罔欺罔化刑戮刑戮化悖乱悖乱化甲兵甲兵化争夺争夺化败亡其来也势不可遏其去力不可拔是以大人以道德游泳之以仁义渔猎之以形体笼罩之葢保其国家而防其富贵也故道德有所不实仁义有所不至刑礼有所不足是教民为奸诈使民为淫邪化民为悖逆驱民为盗贼上昏昏然不知其弊下恍恍然不知其病其何以救之哉
　　正一
　　世人皆知苋葅可以剖鼈而不知朱草可以剖人小人由是知神可以分气可以泮形可以散散而为万不谓不足聚而为一不谓有余若狂风飘发魂魄梦飞屐齿断蚓首尾皆动夫何故太虚一虚也太神一神也太气一气也太形一形也命之则四根之则一守之不得舍之不失是谓正一
　　天地
　　天地盗太虚生人虫盗天地生虰盗人虫生虰者肠中之虫也防我精气铄我魂魄盗我滋味而有其生有以见我之必死所以知天之必頽天其頽乎我将安有我其死乎虰将安守所谓奸臣盗国国破则家亡蠧虫蚀木木尽则虫死是以大人录精气藏魂魄薄滋味禁嗜欲外富贵虽天地老而我不倾虰死而我长生奸臣去而国太平
　　稚子
　　稚子弄影不知为影所弄狂夫侮像不知为像所侮化家者不知为家所化化国者不知为国所化化天下者不知为天下所化三皇有道者也不知其道化为五帝之德五帝有德者也不知其德化为三王之仁义三王有仁义者也不知其仁义化为秦汉之战争醉者负醉疥者疗疥其势弥颠其病弥笃而无反者也
　　阳燧
　　阳燧召火方诸召水感激之道斯不逺矣髙视者强低视者贼斜视者狡平视者仁张视者怒细视者佞逺视者智近视者拙外视者昏内视者明是故载我者身用我者神用神合真可以长存
　　死生
　　虚化神神化气气化血血化形形化婴婴化童童化少少化壮壮化老老化死死复化为虚虚复化为神神复化为气气复化为物化化不间犹环之无穷夫万物非欲生不得不生万物非欲死不得不死此理者虚而乳之神可以不化形可以不生
　　爪发
　　爪发者我之形何爪可割而无害发可截而无痛葢荣卫所不至也则是我本无害而筋骨为之害我本无痛而血肉为之痛所以知喜怒非我作哀乐非我动我为形所昧形为我所爱达此理者可以出生死之外
　　神道
　　太上者虚无之神也天地者隂阳之神也人虫者血肉之神也其同者神其异者形是故形不灵而气灵语不灵而声灵觉不灵而梦灵生不灵而死灵水至清而结氷不清神至明而结形不明氷泮返清形散返明能知真死者可以游太上之京
　　神交
　　牝牡之道相顾神交也鹤鹤相唳气交也葢由情爱相接所以神气可交也是故大人大其道以合天地廓其心以符至真融其气以生万物和其神以接兆民我心熈熈民心怡怡心怡怡兮不知其所思形憁憁兮不知其所为若一气之和合若一神之混同若一声之哀乐若一形之穷通安用旌旗安用金鼓安用赏罚安用行伍斯可以将天下之兵灭天下之敌是谓神交之道也
　　大含
　　虚化神神化气气化形形气相乗而成声耳非听声也而声自投之谷非应响也而响自满之耳小窍也谷大窍也山泽小谷也天地大谷也一窍鸣万窍皆鸣一谷闻万谷皆闻声导气气导神神导虚虚含神神含气气含声相导相含虽秋蚊之翾翾苍蝇之营营无所不至也由此知之虽丝毫之虑必有所察虽啾嚓之言必有所闻唯大人之机天地莫能见隂阳莫能知鬼神莫能窥夫何故道德仁义之所为



　　谭子化书卷二
　　术化
　　云龙
　　云龙风虎得神气之道者也神由母也气由子也以神召气以母召子孰敢不至也夫荡秽者必召五帝之气茍召不至秽何以荡伏虺者必役五星之精茍役不至虺何以伏小人由是知隂阳可以作风云可以防山陵可以拔江海可以发然用之于外不如守之于内然后用之于外则无所不可
　　猛虎
　　猛虎行草木偃毒鸩怒土石揭威之所铄气之所搏顽嚚为之作小人由是知铗可使之飞山河可使之移万物可使之相随夫神全则威大精全则气雄万惑不能溺万物可以役是故一人所以能敌万人者非弓刀之技葢威之至也一人所以能悦万人者非言笑之惠葢和之至也
　　用神
　　虫之无足蛇能屈曲蛭能掬蹙蜗牛能蓄缩小人所以见其机由是得其师可以坐致万里而不驰是故足行者有所不达翼飞者有所不致目视者有所不见耳听者有所不闻夫何故彼知形而不知神此知神而不知形以形用神则亡以神用形则康
　　水窦
　　水窦可以下溺杵糠可以疗噎斯物也始制于人又复用于人法本无祖术本无状师之于心得之于象隂为阳所伏男为女所制刚为柔所尅智为愚所得以是用之则钟鼓可使之哑车毂可使之鬪妻子可使之改易君臣可使之离合万物本虚万法本无得虚无之窍者知法术之要乎
　　魍魉
　　魍魉附巫祭言祸福事每来则饮食言语皆神每去则饮食言语皆人不知魍魉之附巫祭也不知巫祭之附魍魉也小人由是知心可以交气可以易神可以夺魄可以録形为神之宫神为形之容以是论之何所不可
　　虚无
　　虎之威可以御龙之变可以役蛇虺可以不能蛰戈矛可以不能击唯无心者火不能烧水不能溺兵刃不能加天命不能死其何故志于乐者犹忘饥志于忧者犹忘痛志于虚无者可以忘生死
　　虚实
　　方咫之木置于地之上使人蹈之而有余方咫之木置于竿之端使人踞之而不足非物有小大葢心有虚实是故冒大暑而挠者愈热受炙灼而惧者愈痛人无常心物无常性小人由是知水可使不湿火可使不燥
　　狐貍
　　狐貍之怪雀鼠之魅不能幻明镜之鉴者明镜无心之故也是故虚空无心而无所不知昊天无心而万象自驰行师无状而敌不敢欺大人无虑而元精自归能师于无者无所不之
　　转舟
　　转万斛之舟者由一寻之木发千钧之弩者由一寸之机一目可以观大天一人可以君兆民太虚茫茫而有涯太上浩浩而有家得天地之纲知隂阳之房见精神之藏则数可以夺命可以活天地可以反覆
　　心变
　　至婬者化为妇人至暴者化为猛虎心之所变不得不变是故乐者其形和喜者其形逸怒者其形刚忧者其形蹙斯亦变化之道也小人由是知顾六尺之躯可以为龙蛇可以为金石可以为草木大哉斯言
　　珠玉
　　悲则雨泪辛则雨涕愤则结瘿怒则结疽心之所欲气之所属无所不育邪茍为此正必为彼是以大人节悲辛诫愤怒得灏气之门所以收其根知元神之舍所以收其光若蚌内守若石内藏所以为珠玉之房
　　蠮螉
　　夫蠮螉之虫孕螟蛉之子传其情交其精混其气和其神随物大小俱得其真蠢动无定情万物无定形小人由是知马可使之飞鱼可使之驰土木偶可使之有知婴儿似乳母斯道不逺矣
　　胡夫
　　胡夫而越妇其子髯面而矬足蛮夫而妇其子坳鼻而昻首梨接桃而本强者其实毛梅接杏而本强者其实甘以隂孕阳以柔孕刚以曲孕直以短孕长以大孕小以圎孕方以水孕火以丹孕黄小人由是知可以为金石可以为珠玉可以为异类可以为怪状造化之道也
　　隂阳
　　隂阳相搏不根而生芝菌燥湿相育不母而生蝤蛴是故世人体隂阳而根之斆燥湿而母之无不济者小人由是知陶链五行火之道也流行无穷水之道也八封环转天地之道也神物乃生变化之道也是以君子体物而知身体身而知道夫大人之道幽且微则不知其孰是孰非
　　海鱼
