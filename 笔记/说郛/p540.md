<!-- { "loadSidebar": true } -->
　　集句自国初有之未盛也至石曼卿人物开敏以文为戏然后大着尝见手书下第偶成一生不得文章力欲上青云未有因圣主不劳千里召姮娥何惜一枝春鳯凰诏下虽沾命豹虎丛中也立身啼得血流无用处着朱骑马定何人又云年去年来来去忙为他人作嫁衣裳仰天大笑出门去独对东风舞一塲至元丰间王文公益工于此人言此起自公非也杜少陵云作诗用事要如释语水中着盐饮水乃知盐味此説诗家秘密藏也如五更鼔角声悲壮三峡星河影动揺人徒见凌轹造化之工不知乃用事也襧衡挝渔阳操悲壮汉武故事星辰影动揺方朔为民劳之应则善用故事者如系风捕影岂有迹耶此理殆不容声予乃显言之已落第二义矣
　　天禀
　　作诗者陶冶物情体会光景贵乎自得葢格有髙下才有分限不可强力至也譬之秦舞阳气槩见秦王则战失色淮南王安虽为神仙谒帝犹轻其举止此岂有素习哉予以为少陵太白当险阻艰难流离困踬意虽卑而语未尝不髙至于罗隠贯休得意偏大夸雄逞竒语虽髙而意实卑则乃知天禀自然有不能易者矣
　　重韵
　　少陵饮中八仙歌用韵船字眠字天字各用前字凢三于古未有其体予常质之叔父文正曰此歌分八篇人人各异虽制重韵无害亦周诗分章意也握牍吮墨者可不知乎
　　诗吞云夣
　　洞庭天下大观自昔骚人墨客鬭丽捜竒者尤众如水涵天影濶山防地形髙四顾疑无地中流忽有山鸟飞应畏堕防逺却如闲皆见称于世然莫若孟浩然气蒸云夣泽波撼岳阳城则洞庭空旷无际气象雄张如在目前至读杜子美诗则又不然吴楚东南坼乾坤日夜浮不知少陵胷中吞几云夣也
　　谪仙诗
　　蕲州黄梅县峰顶寺在水中央环伏万山人迹罕到曽子阜为令时因事登其山见梁间一版尘暗粉落蛛丝罥几不可读涤拂久之乃谪仙诗也夜宿峰顶寺举手扪星辰不敢髙声语恐惊天上人世传杨文公幼时诗者误
　　押簁字
　　王师炅戍江左城将破或夣丱角女子行空中以巨簁簁物散落如豆着地皆成人问其故曰此当死于难者后见一贵人盛冠服推堕于地云徐屯田舍人也既寤闻徐锴死围城中云王文公兄弟在金陵和王防之哲登髙斋诗押簁字平甫曰当时徐氏擅笔墨夜围夣堕空中簁此事竒谲而盘屈强韵中可谓拽虎手也
　　鳯子
　　韩偓诗鹅儿唼啑栀黄嘴鳯子轻盈腻粉腰不识鳯子定是何物问予姑以蝶应之问者依违而已退念藏书万数不能贮心亦病也徐悟乃崔豹古今注耳谓蛱蝶大者为鳯子
　　李后主词
　　南唐李后主归朝后每怀江国且念嫔妾散落欝欝不自聊常作长短句帘外雨潺潺春意将阑罗衾不耐五更寒夣里不知身是客一饷贪欢独自倚栏杆无限闗山别时容易见时难流水落花春去也天上人间含意凄惋未几下世云

　　汉臯诗话【阙名】
　　酒胆豩
　　豩字呼闗切顽也当在山字韵刘夣得有杯前胆不豩赵勰有吞船酒胆豩之句礼部韵不收唐韵亦无此
　　长夜
　　长夜苦寒谁独悲杜陵野老骨欲折此成都诗旧集作长安非也其夜字之讹故误作安耳况卒章之意明甚
　　对霤
　　掖垣竹埤梧十寻洞门对霤常隂阴霤字从别本文选云二堂对霤此春深诗也而诸本作雪悮矣
　　荡船
　　峡云笼树小湖日荡船明荡字从一作非久游江湖者不知此文之工正文作落盖字讹也
　　足期
　　别离重相逢偶然岂足期足字旧集作定葢由字画小讹况上句已云泄云无定姿
　　来诗
　　力疾坐清晓来诗悲早春诗字役别未考诗题与上下句意当从之旧作时非也
　　大火
　　大火运金气荆扬不知秋火字从一作谓大火西流七月诗也正文作暑今不取
　　连山
　　茂树行相引连山望忽开茂字连山字皆从一作时归鳯翔行在正文连山作连峰非也雾树亦然
　　撇捩
　　渡河不用船千骑常撇捩撇捩疾貌大食刀歌鬼物撇捩辞沆壕字意皆同今从之旧集作撇烈非也
　　辞意通
　　风吹巨焰作河汉腾烟柱诸本下句作何掉腾烟柱蜀本何作河近见别本今从葢于辞意通也
　　大路
　　云断岳莲临大路天晴宫栁暗长春大路陜华间地名也晋书檀道济从刘裕伐姚至潼闗姚鸾屯大路以絶道济粮道而蜀本正作大道误矣

　　陈辅之诗话【陈辅之】
　　花诗相
　　唐人牡丹诗云红开西子妆楼晓翠揭麻姑水殿春若改春作秋全是莲花诗林和靖梅花诗云疎影横斜水清浅暗香浮动月黄昏近似野蔷薇也
　　月诗用韵
　　王承之云太祖一夕翫月命学士卢多逊曰可以作诗多逊曰请用何韵太祖曰用儿字韵多逊奏诗曰太液池边月上时好风吹动万年枝谁家玉匣新开鉴露出清光些子儿
　　道味
　　愈寄孟刑部联句云美君知道腴逸步谢天械或问道果有味乎余曰如介甫午鸡声不到禅林栢子烟中静拥衾竹鸡呼我出华胥起灭篝灯拥燎炉各据稿梧同不寐偶然闻雨落阶除皆淡中意味非造此景不能形容也
　　好石
　　张祐性酷好太湖石三吴太守多舁以送之故陆鲁望以诗哭之曰一林石笋防豪家
　　杜诗
　　明朝有封事数问夜如何此幸而得之坐以待旦之意避人焚谏草骑马欲鸡栖所谓嘉谋嘉猷入告尔后于外曰斯谋斯猷惟我后之德也
　　文正公诗
　　范文正淮上遇风云一棹危于叶旁观欲损神他年在平地无忽险中人虽弄翰戏语卒然而作险济加泽之心未尝忘也
　　又
　　范文正公雷霆日有犯姑可报吾亲谁谓臣子忠孝难于两全也涖官不敬战阵衰无勇本非事亲事礼记必以为非孝公之谓欤
　　煎茶诗
　　唐赵璘述因话录载其家兵部君性尤嗜茶能自煎谓人曰茶须缓火炙活水煎坡有活水还须缓火煎恐亦用此
　　灯火
　　子美夜宴左氏庄检书烧烛短烛短不宜观书检阅时暂可也退之短檠二尺便且光可谓灯人中语犹有未便灯不笼则损目不宜勤且久山谷夜堂朱墨小灯笼可谓善矣而虚堂非夜久所宜子瞻推门入室书纵横蜡纸灯笼晃云母惯亲灯火儒生酸态尽矣
　　怨诗
　　李山甫咸通中不第尝有诗怨执政曰劝君不用夸头角夣里输赢总未知
　　乃心王室
　　栁迁南荒有云愁向公筵问重译欲投章甫作文身太白云我似鹧鸪鸟南迁懒北飞皆褊忮躁辞非畎畆惓惓之义杜诗云冯唐虽晩达终觊在皇都愁来有江水焉得北之朝其赋张曲江云归老守故林恋阙悄延颈乃心王室可知
　　饮博
　　冯衮牧苏州日多纵饮博因大胜以所得均与座客吟云八尺台盘照面新千金一掷鬬精神合是赌时须赌物不堪囘首乞闲人

　　敖器之诗话【敖器之】
　　陶诗
　　陶彭泽诗如绛云在霄舒卷自如
　　琵琶曲
　　乐谱琵琶曲有转闗六么取其声调闲婉又有濩索梁州谓其音节闲繁
　　句相似
　　老杜雨诗云紫崖奔处黒白鸟去边明而江碧鸟逾白山青花欲燃之句似之赠王侍御云晓莺工迸泪秋月解伤神而感时花溅泪恨别鸟惊心之句似之殆是同一机轴也
　　乡里
　　古人称妻曰乡里沈休文山阴栁家女诗云还家问乡里讵堪持作夫南史张彪传曰我不忍令乡里落它处姚令威曰今会稽人曰家里其义同也
　　拜家庆
　　唐人与亲别而复归谓之拜家庆卢象诗云上堂家庆毕顾与亲思迩孟浩然诗云明朝拜家庆须着老莱衣

　　潘子真诗话【潘子真】
　　古乐府
　　古乐府云东飞伯劳西飞燕黄姑织女时相见予初不晓黄姑为何等语因读杜公瞻所注宗懔撰荆楚嵗时记乃知黄姑即河鼓也亦犹桑落之语转呼为索郎也
　　山谷
　　山谷言庾子山涧底百重花山根一片雨有以尽登髙临逺之趣喜晴应诏全篇可为楷式其卒章有庆兆民句尤穏
　　试茶诗
　　叶涛诗极不工而喜赋咏尝有试茶诗云碾成天上龙兼鳯煑出人间蟹与虾好事者戏云此非试茶乃碾玉匠人尝南食也
　　弦管语
　　江南冯延己善为词歌晏元献公所为歌词不减冯也乐府木兰花句都是七言晏诗云重头歌咏响琤入破舞腰红乱旋重头入破皆管弦家语也

　　青琐诗话【刘斧】
　　大丞相李公昉尝言当时自外镇为麤官有学士遗外镇官茶外镇有诗谢云麤官乞与真虚掷赖有诗情合得尝符彦卿知汴州有诗云全军十万拥雄师正是酧恩报国时汴水波涛喧鼓角隋堤杨栁拂旌旗前駈红斾闗西将环坐青蛾赵国姬为报长安冠葢道麄官到底是男儿公云诗意葢有憾尔之词其诗牌后人取去不知落于何地邑有白鹤观向苏子美游于其中壁有留题一絶韩魏公诗尤为人称美诗曰二苏遗迹匿山扄贤相重来为发明字久半随风雨剥气豪尤入鬼神惊直疑鸾鳯腾云去不假江山到骨清人对甚时须自勉酒豪颠草尚垂名公诗格高古雄豪如此又应制仁庙赏花钓鱼之诗大为士君子称赏公厯事三朝匡扶二帝社稷宗臣国之元老乐善好事晩嵗无替接引寒贱亭午忘飡出于天性近古无有也
　　李先生清臣者北人也方束髪则才俊辞句惊人老儒軰莫不心服一日薄游定州时韩魏公知定州先生擕刺往谒见其始太祝吏报曰太祝方寝先生求笔为诗一絶书于刺授其吏曰太祝觉而投之诗曰公子乗闲卧绛厨白衣老吏慢寒儒不知夣见周公否曽説当时吐哺无后魏公见诗云吾知此人久矣竟有东床之选先生后应进士中甲科举贤良为优等方其射策天庭天子临轩虚己侍臣耸观揺笔不逾数刻落笔万言皆出入九经极孔孟之渊源尽时政之要道天下莫不倾其风采实当世之伟儒也盛哉
　　张丞相士逊庆厯年恳上封章乞还政柄方许还第一日暂出游近邑惟一仆驭马一仆持伞复归门吏讶其青盖询之乃取门厯书一絶云因思山去看山囘软帽轻纱入御台门吏何须问张葢两曽身到鳯池来门吏以诗奏御仁庙爱其诗特赐银绢各百中使传防云助卿游山之费朝野荣之
　　蒋侍郎棠还镇告老髙如苏公吟咏韵峭格清士君子颇称赏之一日有僧谒公囘将归钱塘【时吕济叔住巨川】愿得一书以光其行公曰吾无书有诗饯子之行诗曰吿老于君意洒然年来无事老江边吾归莫讶无诗去闲慢缄题必不防僧得诗遂行僧以公诗陈济叔为之恻然厚遇其僧且以诗愧谢公焉公之诗清而有格意防逺到盖皆类此也
　　大丞相吕夷简一日有儒者张球献诗曰近日厨中乏所供孩儿啼哭饭箩空母因低语告儿道爹有新诗上相公公见诗甚悦因以俸钱百缗遗之又为引道贵官门馆得依栖之公三十年居政地引援寒贱拯济士类外牧守得其人内卿大夫各举其职太平之贤宰相也呜呼盛哉
　　范文正公镇越民曹孙居中死于官其家大窘遗二子幼妻长子方三嵗公乃以俸钱百缗赒之其他郡官从而遗之若有倍公数公为具舟择一老吏送辖其舟且诫其吏曰过闗防汝以吾诗示之其诗曰一叶轻防泛巨川来时暖热去凉天闗防若要知名姓乃是孤儿寡妇船公之拯济孤贫可见也
