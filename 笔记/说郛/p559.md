<!-- { "loadSidebar": true } -->
　　唐文皇既以武功平隋乱又以文德致太平于篇咏尤其所好如曰昔乗匹马去今驱万乘来词气壮伟固人所脍炙又尝观其过旧宅诗曰新丰停翠辇谯邑驻鸣笳一朝辞此去四海遂成家盖其诗语与功烈真相副也
　　唐宣宗微时以武宗忌之遁迹为僧一日游方遇黄蘖禅师因同行观瀑布黄蘖曰我咏此得一聨而下韵不接宣宗曰当为续成之黄蘖云千岩万壑不辞劳逺看方知出处髙宣宗续云溪涧岂能留得住终归大海作波涛其后宣宗竟践位志先见于诗矣然自宣宗以后接懿僖之时宇内遂不靖则作波涛之语岂非防耶少陵诗非特纪事至于都邑所出土地所生物之有无贵贱亦时见于吟咏如云急须相就饮一斗恰有青铜三百钱丁晋公谓以是知唐之酒价也建炎己酉岁车驾驻跸建康比钱申仲赴召命仆亦以事至彼与之同邸申仲以能诗自负常作诗话甚详余偶用其剪纸刀渠甚靳之且曰此刀唯吾乡所造者颇佳他处不及也余戏之曰仙乡剪刀虽佳然不及太原也钱曰太原唯出铜器未闻出剪刀也余曰君深于诗而不知此耶子美诗曰焉得并州快剪刀剪取吴淞半江水吾岂妄言哉钱大笑因而定交世谓六一居士欧阳永叔不好杜少陵诗观六一诗话载陈从易舎人初得杜集旧本多脱误其送蔡都尉诗云身轻一鸟其下脱一字陈公与数客各用一字补之或云落或云起或云下其后得善本乃身轻一鸟过陈叹服以为虽一字诸君不能到也又曰唐之晚年无复李杜豪放之格但务以精意相髙而已又集古録曰秦峄山碑非真杜甫直谓枣木传刻尔杜有李潮八分小篆歌云峄山之碑野火焚枣木传刻肥失真故也六一于杜诗既称其虽一字人不能到又称其格之豪放又取以证碑刻之真伪谁谓六一不好之乎言未可信也
　　江南五月梅熟时霖雨连旬谓之黄梅雨然少陵曰南京西浦道四月熟黄梅湛湛长江去冥冥细雨来盖唐人以成都为南京则蜀中梅雨乃在四月也及读柳子厚诗曰梅实迎时雨苍茫値晚春愁深楚猿夜梦断越鸡晨海雾连南极江云暗北津素衣今尽化非为帝京尘此子厚在岭外诗则南粤梅雨又在春末知是梅雨时所至早晚不同
　　杜子美游龙门奉先寺诗天阙象纬逼云卧衣裳冷此寺在洛阳之龙门按韦述东都记龙门号双阙以与大内对屹若天阙然此诗天阙指龙门也后人谓其属对不切改为天关王介甫改为天阅蔡兴宗又谓世传古本作天闚引庄子用管闚天为证以余观之皆臆説也且天阙象纬逼云卧衣裳冷乃此寺中即事耳以彼天阙之髙则势逼象纬以我云卧之幽则冷侵衣裳语自混成何必屑屑较碎失大体哉
　　澄江朱正民举直尝云少陵今夕行指意不茍其语云今夕何夕嵗云徂则言岁除夜也更长烛明不可孤则言夜永人多守岁不寐当有以自遣也咸阳客舎一事无则言旅中少况且无干也相与博塞为欢娱此则言为此犹贤乎巳也盖谓穷冬佳节旅中永夕无事方可为此自遣耳他时不可也则正民观少陵诗不茍矣正民乃余先太夫人族弟沈晦元同榜登科其人简率而议论有直气为广德军教授含山县令而卒惜哉蔡元长京既贵享用侈靡喜食鹑每预蓄养之烹杀过当一夕梦鹑数千百诉于前其一鹑居前致辞曰食君廪中粟作君羮中肉一羮数百命下箸犹未足羮肉何足论生死犹转毂劝君宜勿食祸福相倚伏观此亦可为饕餮而暴殄天物者之戒
　　昔人临岐执别囘首引望恋恋不忍遽去而形于诗者如王摩诘云车徒望不见时见起行尘欧阳詹云髙城已不见况复城中人东坡与其弟子由别云登髙回首坡陇隔时见乌帽出复没葢纪行人已逺而故人不复可见语虽不同其惜别之意则同也
　　昌黎韩退之和裴晋公诗云秋台风日逈正好看前山后东坡和陶诗云前山正好数后骑且莫驱此语虽不同而寄情物外夷旷优游之意则同也王摩诘汉江临泛诗曰江流天地外山色有无中六一居士平山堂长短句曰平山栏槛倚晴空山色有无中岂用摩诘语耶然诗人意所到而语偶相同者亦多矣其后东坡作长短句云记取醉翁语山色有无中则专以为六一语也吴门蠡口濒太湖乃范蠡自此乗扁舟泛五湖也郑毅夫獬有诗曰千重越甲夜成围战罢君王醉不知若论破吴功第一黄金只合铸西施
　　宋景文有诗曰扪虱须逢英俊主钓鳌岂在牛蹄涔小物以大为对而语壮气劲可嘉也又东坡一聨曰闻说骑鲸游汗漫亦尝扪虱语悲辛则律切而语益竒矣前人咏落花世传二宋兄元献公郊诗为工元献诗云汉皋佩冷临江失金谷楼危到地香景文诗云将飞更作囘风舞已落犹成半面妆固佳矣而余襄公靖安诗亦工云金谷已空新步障马嵬徒见旧香囊不减二宋也而景文公又有五言残花诗一聨云香归蜜房尽红入燕泥干虽不用事亦自是佳句
　　韩退之聨句云遥岑出寸碧逺目增双明固为佳句后见谢无逸云忽逢隔水一山碧不觉举头双眼明若敷衍退之语然句意清快亦自可喜也
　　京师景徳寺东廊三学院壁间题曰明月斜秋风冷今夜故人来不来教人立尽梧桐影皆传吕先生洞宾所题也靖康间游京师天清寺于僧房壁间得一絶云空余緑绮琴嬾把新声写不见临卭人谁是知音者不题名氏想有感而题之
　　卢赞元襄宣和末靖康间为吏部侍郎诗篇极多向尝得其数十篇皆清防可喜后因兵火失之尚记其赠鼓琴者曰试将钟子山水意一洗退之氷炭肠恨失其全篇
　　绍兴初余之官建康舣舟溧阳邮亭见壁间题云十年弃微官归来事却扫扁舟访安期要觅如瓜枣不知膏粱珍恶食亦自好田园苦无多生理但草草浊酒时一樽孤斟从醉倒然不著名氏不知何人所作观其言淡而防逺要非汩没名利而不知返者也
　　昔年因过邵伯埭登平野亭见梁间题曰地势如披掌天形似覆盘三星罗户牖北斗挂阑干晚色芙蕖静秋香桂子寒更无山碍眼剰觉水云寛此刘涛无言诗此诗盖尽得平野之景物也
　　旧传有太守因旱祈雨于龙潭得小雨而未甚应作一絶云祈雨精神尚未通浮云开阖有无中龙潭恐我羞归去畧洒些些表不空因写诗投潭中继即大雨随足陈柟待制绍兴中尝从诸大将为谋议官颇好修养之方且自以为得道常题于所居曰神仙多是大罗客我比大罗超一格有轻薄续其后曰行满三千我四千功成八百我九百
　　尝见兰溪范安茂云严陵一士人忘其姓名能诗好为大言而间有可取者如咏林影曰日月明方见乾坤暗即消咏扇曰大柄如归手蚊防莫浪飞言皆类此不能尽记也
　　靖康之变中原为金扰当时文人胜士陷于彼者不少绍兴庚申辛酉河南关陜之地暂复有自关中驿舎壁间见诗二絶云鼙皷轰轰声彻天中原庐井半萧然莺花不管兴亡事妆防春光似昔年又云渭平沙浅鴈来栖渭涨沙深鴈不归江海一身多少事清风明月我霑衣
　　梦笔驿廼江淹旧居姚宏令声一絶可警后学者诗云一宵短梦惊流俗千载髙名挂里闾遂使晚生矜此意痴眠不读半行书











　　紫微诗话【吕伯恭】
　　晁伯禹载之学问精确少见其比尝作昭陵夫人祠诗云杀翁分我一杯羮龙种由来事杳安用生儿作刘季暮年无骨葬昭陵
　　晁之道咏之西池唱和诗有旌旗太一三山外车马长杨五柞中柳外雕鞍公子醉水边纨扇丽人行殆絶唱也
　　髙秀实茂华人物髙逺有出尘之姿善为文辞尝和予髙邮道中诗有中途有眼占星聚一夕披顔觉雾收之句便觉予诗急迫少从容闲暇处
　　汪信民革尝作诗寄谢无逸云问讯江南谢康乐溪堂春木想扶踈髙谈何日看挥麈安歩从来可当车但得丹霞访厐老何须狗监荐相如新年更励于陵节妻子同鉏五亩蔬饶德操见此诗谓信民曰君诗日进而道日逺矣盖用功在彼而不在此也
　　洪父朋写韵亭诗云紫极宫下春江横紫极宫中百尺亭水入方洲界玉局云映连山罗翠屏小楷四行余翰墨主人一粒画仙灵文箫彩鸾不复返至今神界花防防作诗至此殆无遗恨矣
　　宣和末林子仁敏功寄夏均父倪诗云尝忆它年接绪余饶三落拓我迂疎溪桥防换风前柳僧壁今留醉后书忘记下四句饶三德操也表叔范元实既从山谷学诗要字字有来处尝有诗云夷甫雌黄须倚阁君卿唇舌要施行
　　从叔知止少年作诗云彭泽有琴常无大令旧物惟青氊我亦四壁对黙坐中有一床供昼眠元实深赏爱之云殆似山谷少时诗也
　　外弟赵才仲少时诗夕阳缘隙明等句精确可喜才仲少学柳文曾诗晁以道説之辈皆以才仲能为古人之文也夏均父倪文词富赡侪軰少及尝以天寒霜雪繁游子有所之为韵作十诗留别饶德操不愧前作也晁季一贯之尝访杜子师舆不遇留诗云草堂不见浣花老折得青松度水归
　　众人仿学山谷诗时晁叔用冲之独专学老杜诗众求生西方时秀实独求生兠率
　　叔用尝戏谓余云我诗非不如子作得子诗只是子差熟耳余戏答云只熟便是精妙处叔用大笑以为然王立之直方病中尽以书画寄交旧余亦得书画数种与余书云刘德生儿不相象贤盖讥其子不能守其图书也余初未与立之相识而相与如此夏均父尝寄立之诗云书来整整复斜斜盖谓其病中作字如此饶德操酷爱徐师川俯双庙诗开元天寳间衮衮见诸公不闻张与许名在台省中之句
　　张先生子厚与从祖子进同年进士也张先生自登科不复仕居毘陵绍圣中从祖自中书舍人出知睦州子厚小舟相送数程别后寄诗云篱鷃云鹏各有营匆匆相别未忘情恨君不在蓬笼底共听萧萧夜雨声先生少有异才多梦尝作梦録记梦中事予旧寳藏今失之先生梦中诗如楚峡云娇宋玉愁月明溪净印银钩襄王定是思前梦又抱霞衾上玉楼又无限寒鸦冐雨飞红树髙髙出粉墙之句殆不类人间语也
　　绍圣初尝访祖父荥阳公于歴阳旣归乗小舟泝松江至乌江还书云今日江行风浪际天尝记往时京师作诗云苦厌尘沙随马足却思风浪拍船头也
　　绍圣初荥阳公自淛中赴懐州叔祖赴睦州邂逅于镇江别后叔祖寄絶句云江南江北来昨夜同枝宿平明一声起四顾以极目
　　江西诸人诗如谢无逸富赡饶德操萧皆不减潘邠老大临精苦也然德操为僧后诗更髙妙殆不可及尝作诗劝予专意学道云向来相许济时功大似频伽饷逺空我已定交木上座君犹求旧管城公文章不疗百年老世事能排双颊红好贷夜窗三十刻胡床趺坐究幡风
　　邠老尝寄德操均父诗云文如二稚徒怀璧武似三明却韔弓松桧参天西邑路时时骑马访厐公文如二稚谓德操武似三明谓均父也后德操为僧名如璧殆诗之防也
　　吴春卿参政以资政殿大学士知河南过郭店谒文靖公墓诗云汉相岩岩真国英门庭曾是接诸生阳秋谈论四时具河岳精神一坐倾议者以为颇尽文靖仪观论议云滕元发甫贺正献公拜相啓云玉璜钓瀬家传渭水之符金鼎调元代出山东之相又云寰区大忭尽还仁祖之风朝野一辞复见申公之政当时称诵之刘师川莘老丞相幼子力学有文尝赠舍弟诗云大阮平生予所爱小阮相逢亦倾盖济阳未识情更亲信手新诗落珠贝杨氏作公谁料理臧孙有后诚可喜长亭木落风雨多无酒饮君如别何余时为济阳县主簿大阮谓知止也
