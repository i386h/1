<!-- { "loadSidebar": true } -->
　　或问菊奚先曰先色与香而后态然则色奚先曰黄者中之色土王季月而菊以九月花金土之应相生而相得者也其次莫若白西方金气之应菊以秋开则于气为钟焉陈藏器云白菊生平泽花紫者白之变红者紫之变也此紫所以为白之次而红所以为紫之次云有色矣而又有香有香矣而后有态是其为花之尤者也或又曰花以艶媚为悦而子以态为后欤曰吾尝闻于古人矣妍卉繁花为小人而松竹兰菊为君子安有君子而以态为悦乎至于具香与色而又有态是犹君子而有威仪也菊有名龙脑者具香与色而态不足者也菊有名都胜者具色与态而香不足者也菊之黄者未必皆胜而置于前者正其色也菊之白者未必皆劣而列于中者次其色也杂罗香毬玉铃之类则以瓌异而升焉至于顺圣杨妃之类转红受色不正故虽有芬香态度不得与诸花争也然余独以龙脑为诸花之冠是故君子贵其质焉后之视此谱者触类而求之则意可见矣
　　花总数三十有五品以品视之可以见花之髙下以花视之可以知品之得失具列之如左云
　　龙脑第一
　　龙脑一名小银台出京师开以九月末类金万铃而叶尖谓花上叶色类人间染郁金而外叶纯白夫黄菊有深浅色两种而是花独得深浅之中又其香气芬烈甚似龙脑是花与香色俱可贵也诸菊或以态度争先者然标致髙逺譬如大人君子雍容雅淡识与不识固将见而悦之诚未易以妖冶妩媚为胜也
　　新罗第二
　　新罗一名玉梅一名倭菊或云出海外国中开以九月末千叶纯白长短相次而花叶尖薄鲜明莹彻若琼瑶然花始开时中有青黄细叶如花蕋之状盛开之后细叶舒展乃始见其蕋焉枝正紫色叶青支股而小凢菊类多尖阙而此花之蕋分为五出如人之有支股也与花相映标韵髙雅似非寻常之比也然余观诸菊开头枝叶有多少繁简之失如桃花菊则恨叶多如毬子菊则恨花繁此菊一枝多开一花虽有旁枝亦少双头并开者正素独立之意故详纪焉
　　都胜第三
　　都胜出陈州开以九月末鵞黄千叶叶形圆厚有双纹花叶大者每叶上皆有双画直纹如人手纹状而内外大小重叠相次蓬蓬然疑造物者着意为之凢花形千叶如金铃则太厚单叶如大金铃则太薄惟都胜新罗御爱棣棠颇得厚薄之中而都胜又其最美者也余尝谓菊之为花皆以香色态度为尚而枝常恨麤叶常恨大凡菊无态度者枝叶累之也此菊细枝少叶嫋嫋有态而俗以都胜目之其有取于此乎花有浅深两色盖初开时色深尔
　　御爱第四
　　御爱出京师开以九月末一名笑靥一名喜容淡黄千叶叶有双纹齐短而阔叶端皆有两阙内外鳞次亦有瓌异之状但恨枝榦差麤不得与都胜争先尔叶比诸菊最小而青每叶不过如指面大或云出禁中因此得名
　　玉毬第五
　　玉毬出陈州开以九月末多叶白花近蕋微有红色花外大叶有双纹莹白齐长而蕋中小叶如剪茸初开时有青殻久乃退去盛开后小叶舒展皆与花外长叶相次倒垂而玉毬目之者以其有圆聚之形也枝榦不甚麤叶尖长无刓阙枝叶皆有浮毛颇与诸菊异然顔色标致固自不凡近年以来方有此夲好事者竞求致一二夲之直比于常菊盖十倍焉
　　玉铃第六
　　玉铃未详所出开以九月中纯白千叶中有细铃甚类大金铃菊凡白花中如玉毬新罗形态髙雅出于其上而此菊与之争胜故余特次二菊观名求实似无愧焉
　　金万铃第七
　　金万铃未详所出开以九月末深黄千叶菊以黄为正而铃以金为质是菊正黄色而叶有铎形则于名实两无愧也菊有花宻枝偏者人间谓之鞍子菊实与此花一种特以地脉肥盛使之然尔又有大万铃大金铃蜂铃之类或形色不正比之此花特为窃有其名也
　　大金铃第八
　　大金铃未详所出开以九月末深黄有铃者皆如铎铃之形而此花之中实皆五出细花下有大叶承之每叶之有双纹枝与常菊相似叶大而疎一枝不过十余叶俗名大金铃盖以花形似秋万铃尔
　　银台第九
　　银台深黄万银铃叶有五出而下有双纹白叶开之初疑与龙脑菊一种但花形差大且不甚香耳俗谓龙脑菊为小银台盖以相似故也枝榦纎柔叶青黄而麤疎近出洛阳水北小民家未多见也
　　棣棠第十
　　棣棠出西京开以九月末深黄双纹多叶自中至外长短相次如千叶棣棠状凡黄菊类多小花如都胜御爱虽稍大而色皆浅黄其最大者若大金铃菊则又单叶浅薄无甚佳处唯此花深黄多叶大于诸菊而又枝叶甚青一枝聚生至十余朶花叶相映顔色鲜好甚可爱也
　　蜂铃第十一
　　蜂铃开以九月中千叶深黄花形圆小而中有铃叶拥聚蜂起细视若有蜂窠之状大抵此花似金万铃独以花形差小而尖又有细蕋出铃叶中以此别尔
　　鵞毛第十二
　　鵞毛未详所出开以九月末淡黄纎细如毛生于花蕚上凡菊大率花心皆细叶而下有大叶氶之间谓之托叶今鹅毛花自内至外叶皆一等但长短上下有次尔花形小于金万铃亦近年新花也
　　毬子第十三
　　毬子未详所出开以九月中深黄千叶尖细重叠皆有伦理一枝之杪聚生百余花若小毬诸菊黄花最小无过此者然枝青叶碧花色鲜明相映尤好也
　　夏金铃第十四
　　夏金铃出西京开以六月深黄千叶甚与金万铃相类而花头痩小不甚鲜茂盖以生非时故也或曰非时而花失其正也而可置于上乎曰其香是也其色是也若生非其时则系于天者也夫特以生非其时而置之诸菊之上香色不足论矣奚以贵质哉
　　秋金铃第十五
　　秋金铃出西京开以九月中深黄双纹重叶花中细蕋皆出小铃蕚中其蕚亦如铃叶但比花叶短矿而青故谱中谓铃叶铃蕚者以此有如蜂铃状余顷年至京师始见此菊戚里相以为爱玩其后菊品渐盛香色形态徃徃出此花上而人之贵爱寞落矣然花色正黄未应便置菊之下也
　　金钱第十六
　　金钱出西京开以九月末深黄双纹重叶似大金铃而花形圆齐颇类滴漏花【栏槛处处有亦名滴滴金一名金滴子】人未识者或以为棠棣菊或以为大金铃但以花叶辨之乃可见尔
　　邓州黄第十七
　　邓州黄开以九月末单叶双纹深于鵞黄而浅于鬰金中有细叶出铃蕚上形様甚似邓州白但差小尔按陶隠居云南阳郦县有黄菊而白者以五月采今人间相多以白菊为贵又采时乃以九月颇与古説相异然黄菊味甘气香枝榦叶形全类白菊疑乃景所记尔
　　蔷薇第十八
　　蔷薇未详所出九月末开深黄双纹单叶有黄细蕋出小铃蕚中枝榦差细叶有支股而圆今蔷薇有红黄千叶单叶两种而单叶者差淡人间谓之野蔷薇盖以单叶者尔
　　黄二色第十九
　　黄二色九月末开鵞黄双纹多叶一花之间自有深淡两色然此花甚类蔷薇菊惟形差小又近蕊多有乱叶不然亦不辨其异种也
　　甘菊第二十
　　甘菊生雍州川泽开以九月深黄单叶闾巷小人且能识之固不待记而后见也然余窃谓古菊未有瓌异如今者而陶渊明张景阳谢希逸潘安仁等或爱其香或咏其色或采之于东篱或泛之于酒斚疑皆今之甘菊花也夫以古人赋咏爱赏至于如此而一旦以今菊之盛遂将弃而不取是岂仁人君子之于物哉故余特以甘菊置于白紫红菊三品之上其大意如此
　　酴醿第二十一
　　酴醿出相州开以九月末纯白千叶自中至外长短相次花之大小正如酴醿而枝榦纎柔颇有态度若花叶稍圆加以檀蕊真酴醿也
　　玉盆第二十二
　　玉盆出滑州开以九月末多叶黄心内深外淡而下有濶白大叶连缀承之有如盆盂中盛花状然人间相以为玉盆菊者大率金黄心碎叶初不知其得名之由后请疑于识者始以真菊相示乃知物之见名于人者必有形似之实非讲寻无倦或有所遗尔
　　邓州白第二十三
　　邓州白九月末开单叶双纹白花中有细蕋出铃蕚中凡菊单叶如蔷薇菊之类大率花叶圆宻相次【花叶即花瓣也非谓枝叶间之花叶也余仿此】而此花叶皆尖细相去稀疎然香比诸菊甚烈而又正为药中所用盖邓州菊潭所出尔枝榦甚纎柔叶端有支股而长亦不甚青
　　白菊第二十四
　　白菊单叶白花蕋与邓州白相类但花叶差濶相次圆宻而枝叶麤繁人未识者多谓此为邓州白余亦信以为然后刘伯绍访得其真菊较见其意故谱中别开邓州白而正其名曰白菊
　　银盆第二十五
　　银盆出西京开以九月中花中皆细铃比夏秋万铃差疎而形色似之铃叶之下别有双纹白叶故人间谓之银盆者以其下叶正白故也此菊近出未多见至其茂肥得地则一花之大有若盆者焉
　　顺圣浅紫第二十六
　　顺圣浅紫出陈州邓州九月中方开多叶叶比诸菊最大一花不过六七叶而每叶盘叠凡三四重花叶空处间有筒叶辅之大率花形枝榦类垂丝棣棠但色紫花大尔余所记菊中惟此最大而风流态度又为可贵独恨此花非黄白不得与诸菊争先也
　　夏万铃第二十七
　　夏万铃出鄜州开以五月紫色细铃生于双纹大叶之上以时别之者以有秋时紫花故也或以菊皆秋生花而疑此菊独以夏盛按灵寳方曰菊花紫白又陶隠居云五月采今此花紫色而开于夏时是其得时之正也夫何疑哉
　　秋万铃第二十八
　　秋万铃出鄜州开以九月中千叶浅紫其中细叶尽为五出铎形而下有双纹大叶承之诸菊如棣棠是其最大独此菊与顺圣过焉或云与夏花一种但秋夏再开尔今人间起草为花多作此菊盖以其瓌美可爱故也
　　绣毬第二十九
　　绣毬出西京开以九月中千叶紫花花叶尖濶相次聚生如金铃菊中铃叶之状大率此花似荔枝菊花中无筒叶而蕚边正平尔花形之大有若大金铃菊者焉
　　荔枝第三十
　　荔枝枝紫出西京九月中开千叶紫花叶卷为筒【谓花叶也凡菊铃叶有五出皆如铎铃之形又有卷生为筒无尖阙者故谓之筒叶他与此同】大小相间凡菊铃并蕋皆生托叶之上叶背乃有花蕚与枝相连而此菊上下左右攅聚而生故俗以为荔枝者以其花形正圆故也花有红者与此同名而纯紫者盖不多尔
　　垂丝粉红第三十一
　　垂丝粉红出西京九月中开千叶叶细如茸攅聚相次而花下亦无托叶人以垂丝目之者盖以枝榦纎弱故也
　　杨妃第三十二
　　杨妃未详所出九月中开粉红千叶散如乱茸而枝叶细小嫋嫋有态此实菊之柔媚为悦者也
　　合蝉第三十三
　　合蝉未详所出九月末开粉红筒叶花形细者与蕊杂比方盛开时筒之大者裂为两翅如飞舞状一枝之杪凡三四花然大率皆筒叶如荔枝菊有蝉形者盖不同尔
　　红二色第三十四
　　红二色出西京开以九月末千叶深淡红丛有两色而花叶之中间生筒叶大小相映方盛开时筒之大者裂为二三与花叶相杂此茸茸然花心与筒叶中有青黄红蕋颇与诸菊相异然余怪桃花石榴川木之类或有一株异色者每以造物之付受有不平欤抑将见其巧欤今菊之变其黄白而为粉红深紫固可怪而又一株亦有异色并生者也是亦深可怪欤花之形度无甚佳处特记其异尔
　　桃花第三十五
　　桃花粉红单叶中有黄蕊其色正类桃花俗以此名盖以言其色尔花之形度虽不甚佳而开于诸菊未有之前故人视此菊如木中之梅焉枝叶最繁宻或有无花者则一叶之大逾数寸也
　　杂记
　　叙遗
