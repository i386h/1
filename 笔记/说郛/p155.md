<!-- { "loadSidebar": true } -->
　　自昔士之闲居野处者必有同道同志之士相与往还故有以自乐陶渊明移居诗云昔欲居南村非为卜其宅闻多素心人乐与数晨夕又云隣曲时来往抗言谈在昔竒文共欣赏疑义相与析则南村之隣岂庸庸之士哉杜少陵在锦里亦与南隣朱山人往还其诗云锦里先生乌角巾园收芋栗未全贫惯看賔客儿童喜得食阶除鸟雀驯秋水才添四五尺野航恰受两三人白沙翠竹江村暮相送柴门月色新又云相近竹参差相过人不知幽花欹满迳野水细通池归客村非逺残尊席更移看君多道气从此数追随所谓朱山人者固亦非常流矣李太白寻鲁城北范居士误落苍耳中诗云忽忆范野人闲园养幽姿又云还倾四五酌自咏猛虎词近作十日欢逺为千嵗期风流自簸荡谑浪偏相宜想范野人者固亦可人之流也
　　朱文公晚年以野服见客榜客位云荥阳吕公尝言京洛致仕官与人相接皆以闲居野服为礼而叹外郡之不能然其防深矣某已叨误恩许致其事本未敢遽以老夫自居而比縁久病艰于动作遂不免遵用旧京故俗輙以野服从事然上衣下裳大带方履比之凉衫自不为简其所便者但取束带足以为礼解带足以燕居且使穷乡下邑得以复见祖宗盛时京都旧俗如此之羙也余尝于赵季仁处见其服上衣下裳衣用黄白青皆可直领两带结之縁以皂如道服长与膝齐裳必用黄中及两旁皆四幅不相属头带皆用一色取黄裳之义也别以白绢为大带两旁以青或皂縁之见侪辈则系带见卑者则否谓之野服又谓便服
　　近时赵紫芝诗云一瓶茶外无祗待同上西楼看晚山世以为佳然杜少陵云莫嫌野外无供给乗兴还来看药栏即此意也杜子野诗云寻常一様窓前月才有梅花便不同世亦以为佳然唐人诗云世间何处无风月才到僧房分外清亦此意也欲道古人所未道信矣其难矣紫芝又有诗云野水多于地春山半是云世尤以为佳然余读文苑英华所载唐诗两句皆有之但不作一处耳唐僧诗云河分冈势断春入烧痕青有僧嘲其蹈袭云河分冈势司空曙春入烧痕刘长卿不是师兄偷古句古人诗句犯师兄此虽戏言理实如此作诗者岂故欲窃古人之语以为巳语哉景意所触自有偶然而同者盖自开辟以至于今只是如此风花雪月只是如此人情物态
　　诗莫尚乎兴圣人言语亦有専是兴者如逝者如斯夫不舎昼夜山梁雌雉时哉时哉无非兴也特不曽櫽括协韵尔盖兴者因物感触言在于此而意寄于彼义味乃可识非若赋比之直言其事也故兴多兼比赋比赋不兼兴古诗皆然今姑以杜陵诗言之发潭州云岸花飞送客梁燕语留人盖因飞花语燕伤人情之薄言送客留人止有燕与花耳此赋也亦兴也若感时花溅泪恨别鸟惊心则赋而非兴矣堂成云暂止飞乌将数子频来语燕定新巢盖因乌飞燕语而喜已之擕雏卜居其乐与之相似此比也亦兴也若鸿雁影来聮塞上脊令飞急到沙头则比而非兴也
　　魏鹤山诗云逺钟入枕报新晴衾铁衣棱梦不成起傍梅花读周易一窓明月四檐声后贬渠阳于古梅下立读易亭作诗云向来未识梅生时绕谿问讯廵檐索絶怜玉云倚横参又爱清黄防烟月中年易里逢梅生便向根心见华实虫奋地桃李妍野火烧原葭菼出方从阳壮争出门直待隂穷排闼入随时作计何太痴争似此君藏用宻推究精微前此咏梅者未之及





　　云谿友议【范摅】
　　李筌郎中为荆南节度判官集阃外春秋十卷既成自鄙之曰常文也乃注黄帝隂符经兼成大义至禽兽之至在气经年懵然不解忽梦乌衣人引理而教之其书遂行于世佥谓鬼谷留侯复生也筌后为邓州刺史常夜占星宿而坐一夕三更东南隅忽见异气明旦呼吏于郊市如产男女不以贫富悉取至焉过十余辈筌视之曰皆凡骨也重令于村落摉访之乃得牧羊之妇一子李君惨容曰此假天子也座客劝杀之筌以为不可曰此胡雏必为国盗今杀之无难杀假恐生真矣则安禄山生于南阳异人先知之矣梁代志公防曰两角女子緑衣裳端坐太行邀君王一止之月自灭亡解曰两角女子安字也緑衣禄字也太行山字也一止正字也禄山果于正月死也后李遐问防曰樵市人将尽函闗马不归道逢山下鬼环上系罗衣
　　顔鲁公为内史邑有杨志坚者嗜学而居贫其妻王恶与处乃赋一诗其畧曰渔父尚知谿谷暗山妻不信出身迟荆钗任意插新鬓明镜从他别画眉今日便同行路客相逢都是下山时其妻持诗诣州请公牒以求别离顔公案其妻曰杨志坚素为博学徧览九经篇咏之间风骚可摭愚妻覩其未遇遂有离心王生之廪既虚岂亲黄卷朱叟之妻必去宁见锦衣汚辱乡闾败伤风俗若无褒贬侥幸者多将妻王决二十后任改嫁杨志坚赠布绢各二十疋米二十石便署随军仍令逺近知悉江左十数年来莫有敢弃其夫者
　　古名义士有廖有方校书元和十年失意后逰蜀至寳鸡西界馆窆旋逝之人于路傍天下誉为君子之道也书板为其记后廖君自西蜀取东川路至还灵合驲驲将迎归私第及见其妻素衣再拜呜咽情不可任徘徊设馔有同亲懿淹留半月仆马皆饫掇熊鹿之珍及宾主之分有方不测何縁如此悚惕尤甚临别其妻又至相别悲啼又赠画绘锦一防其价直数百千驿将曰郎君今春所埋胡绾秀才即某妻室之季兄也始知向埋者姓字复叙平生之吊所遗之物终不纳焉少妇及夫坚意拜上有方又曰仆为男子颇察古今偶然塟一同流不可当如此厚恵遂促辔而前驲将奔骑而送逾一驲尚未分离廖君不顾其物将亦不挈还各仇恨东西物乃弃于林野乡老以义士申州州以表奏于中朝其时文武宰寮愿识有方共为导引明年李侍郎逢吉收有方及第改名游卿声振华夷乃唐之义士也其主驿戴克勤堂牒本道节度甄升至于极职克勤名义与廖君同逺矣徐元和己未嵗落第西征过一公署闻呻吟之声潜听而未辍也乃于闇室之内见贫病儿郎问其患疾与行止强而对曰辛勤数举未遇知音眄睐叩头久而后语唯以残骸儿相托余皆不能言拟求救疗是人饿不能起余遂贱鬻所乗鞍马于村豪备棺殓之所恨不知其姓字寻为金门舎人临岐凄断后为铭曰嗟君没世委空囊防度劳心翰墨塲半面为君伸一恸不知何处是家乡
　　题红怨唐明皇代以杨妃虢国宠盛宫娥顔皆衰悴不备掖庭常书落叶随御水而流云旧宠悲秋扇新思寄早春聊题一片叶将寄接流人顾况著作闻而和之既达宸聪遣出禁内者不少有五使之号焉或和云愁见啼莺栁絮飞上阳宫女断肠时君恩不禁东流水叶上题诗寄与谁卢渥舎人应举之嵗临入御沟见一红叶命仆搴来叶上乃有一絶句置于巾箱或示于同志及宣宗既省宫人初下诏许从百司官吏独不许贡举人后渥仕范阳获其退宫人覩红叶而吁怨久之曰当时偶题随流不谓郎君收藏巾箧覩其书无不讶焉诗曰流水何太急深宫尽日闲慇懃谢红叶好去到人间蜀僧喻号云谿子者遁西遐峯厥气方壮尝遇朗上人者乃南泉禅宗普愿大师之嗣孙也朗公或遇髙才上智者则论六度迷津三明道启此灭彼住无营絶色或有愚昧学之流欲其开悟则吟以王士梵志诗生于西域林木之上因以梵志为名其言志诗虽鄙其理真归所谓归真悟道狥俗乖真也诗云欺诳得钱君莫羡得了却是输他便来往报答甚分明只是换头不识靣又曰天公未生我防防无所知天公忽生我生我复何为无衣遣我寒无食令我饥还尔天公我还我未生时又曰我肉众生肉形殊性不殊元同一性命只是别形躯苦痛教他死将来作已须莫教阎老断自想意何如又曰多置庄田广收宅四邻买尽犹嫌窄雕墙峻宇无歇时防日能为宅中客置造庄田犹未已堂上哭声身已死哭声尽是分钱人口哭元来心里喜又曰粗行出家儿中心未平实贫斋行莫迟富斋行则疾贪他油煮防爱若波罗蜜饱日不知慙有罪无休日又曰不愿大大富不愿大大贫昨日了今日今日了明晨此之大大目彼之大大身所损止如此真成上上人又曰良田收百顷兄弟犹参商即是成忧恼珠经虚满堂满堂何所用妻儿日夜忙行坐闻人死不解慙思量买得贫家地干枯十树桑桑下种粟麦四时供父娘啚谋未入手抵枑愿饥荒结得百家怨此身终受殃又曰本是屎尿袋强将胭粉搽凡人无识见唤作一花相牵入地狱此最是寃家又曰生时不供作荣华死后随车强呌唤齐头送到墓门西分你钱财各头散又曰众生头兀兀常住无明窟心里难欺慢口中佯念佛世无百年人拟作千年调打铁作门闗鬼见拍手笑家有梵志文生死未入狱不论事有益且得耳根热白纸书屏风客来即与读空手捻虀盐亦胜设酒肉劝君莫杀命背靣生被嗔吃他他吃汝轮环作主人又曰照面不用镜布施不须财端坐念真想此便是如来大皮裹大肉小皮裹小肉生儿不用多了事一个足省用分田宅却无横煎蹙但存平等心天亦念孤独我身虽孤独未死懐先虑家有五男儿哭我无所据哭我我不闻不哭我亦去无常忽到来知身在何处又曰世间何物贵无价是诗书了了说仁义却不知贤愚深房禁婢妾对客夸妻儿青石梵行路未知身死时














　　説郛卷二十一下
<子部,杂家类,杂纂之属,说郛>
　　钦定四库全书
　　说郛卷二十二上　　　　元　陶宗仪　撰后山谈丛【陈师道】
　　澶渊之役所下一纸书尔州县坚壁乡村入保金币自随谷不可徙随在瘗藏寇至勿战故敌虽深入而无得方破德清一城而得不补失未战而困
　　澶渊之役真宗使莱公曰相公饮酒矣唱曲子矣掷骰子矣鼾睡矣
　　韩公再使将见契丹曰主将为使不能久有言可即道公恐北使来使遂以为例数请对曰吾不敢也当与君议于馆尔契丹刘六符贵用事建议割地及馆客怒谓韩公曰公为主言诸臣利于用兵不为国计六符岂欲间两国邪公曰君宁出此顾余人为之耳如宋不过弼数辈不欲战尔其以战説者何限六符既喜且惧然终以此得罪也
　　契丹犯澶渊急书日至一夕凡五至莱公不发封谈笑自如明日见同列以闻真宗大骇取而发之皆告急也又大惧以问公曰陛下欲了此不过五日尔其説请幸澶渊真宗不语同列惧欲退公曰士庶等止候驾起从驾而北真宗难之欲还内公曰陛下既入则臣不得到又不得见则大事去矣请无还内而行也遂行六军百司追而及之
　　杨内翰会云庄遵以易传扬雄雄传侯芭自芭而下世不絶传至沛周郯郯传乐安任奉古奉古传广凯凯传绘所着索緼乃其学也
　　延师阙李诚之以幕府行使方下国宥州牒保安军故事岁赐賮明年六月乃毕缓不及方请以嵗终为限幕府以闻枢宻院牒草报如纳李易其草报如故与遂上奏曰敌国之欲无厌许之不足为恩而长其贪且示之弱而人不堪其转输之劳矣枢宻使夏竦劾李擅改制书遣吏部郎讯李曰改保安军牒非制书也竦不能屈敌亦不敢复请
　　善书不择纸笔妙在心手不在物也古之至人耳目更用惟心而已
　　余与贵人语偶当其心明日使人来求异书士不知有自智专谓出于卷册之间良可悲也
　　北人猎而不渔熙宁中官军复熈河洮水之鱼浮取之如拾乆而鱼潜治世可俯鸟巢惟不暴尔至人入鸟兽不乱群行之着也
　　蜀人王冕为举子诗义左之右之君子宜之而悟针法规矩可得其法不可得其巧舍规矩则无所求其巧矣法在人故必学巧在已故必悟今人学书而拟其画已失其法况其巧乎
