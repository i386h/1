<!-- { "loadSidebar": true } -->
　　唐吕温作由鹿赋曰由此鹿以致他鹿故曰由鹿子案説文曰率鸟者系生鸟以来之名防防音由吕得其意而不知説文有此防字也
　　焉本鸟名能兽名为猴名乙鷰名借凤为朋党字【朋本音凤】学者多不知不读説文之过也
　　汉书李广传数竒注切为所角反故学者皆曰数【音朔】竒孙宣公奭当世大儒亦从曰数【音朔】后予得江南本乃所具反由是复观顔注乃顔破朔从所具反云世人不知觉
　　汉书黄霸传云京兆尹张敞舍鹖雀飞集丞相府霸以为神爵议欲以闻顔师古曰此鹖音介字当作防此通用耳防雀大而青出羗中非武贲所载鹖也今官本介字误作芬防字作鳻鳻亦音芬鳻是鸟聚貌非鸟名也予见徐锴本亦如此改定
　　予曽见萧该汉书音义若干篇时有异议然本书十二篇今无其本顔监集诸家汉书注独遗此不收疑顔当时不见此书云今略记于后
　　儒林传施讐传云鲁伯授太山毛莫如少路师古曰姓毛名莫如字少路该案风俗通姓氏篇混屯大昊之良佐汉有屯莫如为常山太守又有毛姓云毛伯文王子也见左传汉有毛樗之为夀张令案此莫如姓非毛乃应作屯字音徒本反今人相承呼为毛忽闻为屯惊怪者多但毛屯相类容是传写误耳应劭解汉书世人皆用何为风俗通而不信
　　赵子传蔡谊授同郡食我子公师古无注该案风俗通食我韩公子也见战国策汉有食子公为博士食音嗣顔安乐传疏广授琅瑘筦路师古曰筦亦管子也路为御史中丞该案草下完音丸又音官今汉书本却作草下完风俗通姓氏篇有管筦二姓云莞苏楚大夫见吕氏春秋汉有莞路为御史中丞即此是也又有管姓云管夷吾齐桓佐也见论语汉有管号为西河太守今莞路是草下完非竹下完及竹下官由来读者多惑检风俗通乃知
　　瑕丘江公传丁姓授楚申章昌曼君为博士至长沙太傅李奇曰姓申章名昌字曼君该案风俗通姓氏篇云由余秦相也见史记汉有由章至长沙太傅
　　扬雄传名曰畔牢愁李竒曰畔离牢聊也与君相离愁而无聊也该案牢字旁着水晋直作牢韦昭曰浶骚也郑氏愁音曹又恐鷤防之先鸣师古鷤音大系反防音桂该案苏林鷤防音殄绢　又挟獝狂该曰獝狂无头鬼见字林
　　招揺泰壹顔以张晏注招揺泰壹皆神名该曰如淳作臯楔臯积柴于头置牲玉于其上举而烧之故曰臯揺储胥弩阹该引三苍因山谷为牛马圉谓之阹黄图云弩阹在上林苑外洒沈菑呀壑渎该案洒沈菑而呀壑渎兮呀或作呵呵叱问四渎也啾啾跄跄入西园切神先顔曰啾啾跄跄腾骧貌该案啾旧亦作愁韦昭音裁枭反今书或作口旁秋该引埤仓啾众声也又引楚辞鸣玉鸾之啾啾为据云稽颡树颔扶服哦伏如淳曰叩头时项下向则树向上也该案韦本作梨颡树颔梨颡颡地树颔颔触地也今作稽颡传冩误耳又有首冲错测攡莹数文掜图告十一篇该案冲作衡云八十一家相对之第如辐轑之卫又案别録告下有问一篇合十二篇今脱一篇疑今人不见太及别録不知其谬譔为十三卷顔曰譔与撰同该案字林譔专教也音诠惟礼记音撰尚有一卷未寻得
　　予最爱李令伯表曰尽节于陛下之日长报刘之日短也此言之要也
　　古文卯本栁字后借为辰卯之卯北本别字后借为西北之北虞翻笑郑不识古文以卯为昧训北曰北犹别也
　　古人语自有椎拙不可掩者乐府曰何以销忧惟有杜康刘越石曰何其不梦周又曰夫子悲获麟西狩泣孔丘虽有意绪辞亦钝朴矣又不及沈约云黄宪牛医之子叔度名动京师云
　　古人名黑臋黑肩牛虱犬子今不以为雅迎猫为食田防读礼者不曰猫音茅而曰猫【音苖】避俗也庄子曰道在屎溺今为鄙语汉书驴非驴马非马兹王乃骡也如此语麤甚可削去也
　　宣献宋公尝谓左邱明工言人事庄周工言天道二子之上无有文矣虽圣人复兴蔑以加云予谓老子道徳篇为言之祖屈宋离骚为辞赋之祖司马迁史记为纪传之祖后人为之如至方不能加矩至圆不能过规矣
　　栁子厚正符晋说虽模写前人体裁然自出新意可谓文矣刘梦得着天论三篇理虽未极其辞至矣韩退之送穷文进学解毛頴传原道等诸篇皆古人意思未到可即以名家矣
　　王弼注易直发胷臆不如郑等师承有来也或曰何以得立为一家予曰弼弃易象互体专附小象衍成其文是以诸儒不能訾退之今讲易者已读弼注讫至小象则更无可敷演矣刘齐善言易説曰六十四卦本之乾坤及诸卦中皆有乾坤象意孔子叙干为玉为金坤为牛为舆之类本释他卦所引非徒言也弼不可云得意忘象得象忘言
　　老子曰无物之象古语亦有想象韩非子曰人希见生象得死象图之又案其图以想其生也故人所以意想者皆谓之象然説亦怪矣
　　司马相如賛曰春秋推见至隠易本隠以之显大雅言王公大人德逮黎庻小雅推小民之得失其流及上所言虽殊其合徳一也此语最佳
　　太史公曰赵胜翩翩浊世之佳公子也见自振泽才为乱世之士治世则罪人矣
　　春秋者天下之正法也孔子有王天下之才而不得位故见其志于春秋是以引天下之誉襃之贤者不敢私引天下之议贬之奸人不敢乱故汉人以春秋决狱所以法仲尼也
　　曽子年七十文学始就乃能著书孔子曰参也鲁葢少时止以孝显未如晩节之该洽也
　　贾谊善言治晁错善言兵董仲舒善推天人司马迁叙事相如扬雄文章刘向父子博洽至矣
　　韩退之称孟轲醇乎醇者也至荀况扬雄曰大醇而小疵予以为未之尽孟之学也虽醇于用缓荀之学也虽疵于用切扬则立言可矣不近于用
　　贾谊善言治健而快过董仲舒一等仲舒优软不迫切纯儒也
　　莒公言欧阳永叔推重归去来以为江左髙文丞相以为知言
　　或诋汉髙祖非张良陈平不能得天下曰不然良平非髙祖不能用夫智髙于良平乃能听其谋至项羽不知用范増则败矣髙祖之量之谋兼韩信彭越者八九故三分关东地与之而不疑当是时玩信等如股掌上一土丸尔
　　髙祖知吕后与戚夫人有隙方病时去吕后若断一巨拇然终不杀者以惠帝不能制陈平周勃萧何曹参等故委戚氏不顾为天下计俾后佐之惠帝六年后八年是时天下已定奸人不能揺乱文帝以一乗车自代来即位则髙祖料之熟矣
　　世称文帝汉盛徳主也然在朝之儒贾谊一人而已所任宰相尽髙祖时猥将庸人亦不深讨礼乐典章于时诗书皆伏而未出然而天下太和兵革不兴南越顺徳诸侯轨道匈奴虽数盗边亦不敢深入由是言之治天下者在质而已不必尚文故曰质近实文近名文弊则民诈兴矣
　　曹操忌孔融崔琰杀之操之宇为弗裕矣孙权引杀融为比而斥虞翻诛张温权之量又下矣待贤少忌惟刘备为绰绰云
　　荀彧之于曹操本许以天下及议者欲加九锡彧未之许非不之许欲出诸已耳操不悟遽杀之然则天夺其爽以诛彧宁不信乎
　　孙权用吴诸葛亮用蜀终不能得中国一寻一常地卒之并吴蜀者晋也
　　能以身为国兴亡者蜀诸葛晋谢安秦王猛是也霍光学伊尹才不周用故宣帝立王莽学周公奸足以自文故平帝簒
　　诗曰萧萧马鸣悠悠斾旌见整而静也顔之推爱之杨栁依依雨雪霏霏冩物能慰人情也谢爱之逺猷辰告谢安以为佳语
　　左太冲诗曰振衣千仞冈濯足万里流使飘飘有世表意不减嵇康目送飞鸿语
　　栁子厚云嘻笑之怒甚于裂眦长歌之音过于恸哭刘梦得云骇机一发浮谤如川信文之险语韩退之云妇顺夫旨子严父诏又云耕于寛闲之野钓于寂寞之濵又云持被入直三省丁宁顾婢子语刺刺不得休此等皆新语也
　　庄周曰送君者皆自涯而反君自兹逺每读至此令人萧寥有遗世之意
　　经曰孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝释曰古者祭天于郊以其荡荡然苍苍然无乎不覆无乎不见故以至敬事之郊也者不屋者也逹自然之气也扫地而祭器尚陶匏不敢以人之所爱奉之尊之也逺而敬之也人莫不本乎祖祖一而已尊无二上故曰率义而上至于祖祖尊而不亲是所以配天也周推后稷配天尽矣至矣不可以加矣周公之摄政仁乎其父欲配之郊则抗乎祖欲遂无配则已有仁父之心不能见之天下不见之天下非仁也于是乎名天以上帝而配之上帝也者近人理者也人于万物乃一物假令天若有知然宰制生育未必圆颅方趾耳鼻食息如人者也今名之帝以人事天引天以自近亲之也人之亲者莫若父故以文王配上帝不可以郊故内之明堂明堂王者最尊处也仁乎其父故亲于天天有帝名则祭之明堂亲与敬兼之矣孔子所以美周公能以是心达于天下而不失乎至礼礼者縁人情者也或曰经前曰天后曰上帝奈何曰天上帝一耳不通言则若两物然故郊曰昊天明堂曰昊天上帝天人之分明也明祖不可以在明堂文王不可以配郊矣
　　防曰萧韶九成凤皇来仪击石拊石百兽率舞敢问何谓也对曰以为虞氏之德上奉天下法地中得人万物字茂寒而寒暑而暑杀之不暴贷之不私挈天下纳于仁夀若奠器在垆以其成功次之歌诗轰然写金石入匏竹无所加其德可矣凤未始来也兽未始感也且乐作之朝作之庙作之郊乎朝有宫室之严庙有垣壖之护郊有营卫之禁则兽何自而至焉自山林来则必凌突淮河戢戢林林躨跜踯躅然连顿足掉首腾踏盘完何其怪也羣瞽在廷百工鴈行而兽参其间吾以为怪而不祥曰然则孔子何为不删而着之曰乐主成功不得不盛推吾谊侈吾言以肆之有如祖考来格又将见颛顼尧瞽叟闯然于堂上耶
　　子路问于孔子曰治国何如孔子曰尊贤而贱不肖子路曰范中行氏尊贤而贱不肖矣其亡何也曰中行氏尊贤而不能用贱不肖而不能去贤者知其不已用而怨之不肖者知其贱已而讐之贤者怨不肖者讐中行氏欲不亡得乎孔子可谓知言矣昔者郭公如是而国为墟中行氏既知之矣而不能改又及于灭
　　蜀关侯善待卒伍而骄士大夫张飞爱重君子而不恤小人二者特所偏耳身皆死于人手是不可忽也燕小国也其地于天下若靥之着面然而昭王贤王也得郭隗尊事之故邹衍乐毅以齐赵至苏子屈景以周楚至于是举兵而攻齐栖闵于莒防伏而不敢出悉返燕地计其众不与齐丑然而能申意至此者由得士也故曰无常安之家无常治之民得贤则安昌失贤则危亡自古迄今未有不然者也明鉴所以照景前事所以知今夫知恶往古之所以危亡而不务矫迹于其所以安昌未有以异夫却走而求及前人也
　　余谓佛西方之达人也其言汪茫漫诞贯生死鬼神无有濵涯合万物之妄以为一眞眞立而妄随又去眞掊妄以无修无证为极若曰无修乃修也无证乃证也虽修而未尝修虽证而未尝证故举天下众生皆入无余湼槃而灭度之者如是无量实无众生得灭度者又曰如来説即非众生是名众生于以脱滞泯有无自放于太空无垠之所虽然法待言而立不得无言迷待法而悟不得无法故惟释迦文殊剟言之瘢刮法之痕矣自文殊而下已自执所见所见差駮纤垢淫夷故维摩诘以一嘿对之乃皆悟入佛与中国老庄周列御冦之言相出入大抵至于道者无今古华戎若符棨然尧之四凶今之奸臣能之周之十乱今之贤臣能之古与今交相胜耳
