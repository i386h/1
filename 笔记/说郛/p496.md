<!-- { "loadSidebar": true } -->
　　夫人之为人莫善于能自守故孟子曰守孰为大守身为大守身守之本也葢言人能守其身则能守其本既能守其本则其末者无所不守小而子女玉帛富贵爵禄大而宗庙社稷家国人民皆可守也苟不能自守其本而贫贱得以移其志得丧足以动其心如此则非其道非其义非其法者安能保其不为如是则虽小者亦不能自守矧能守其大者乎柰何士之为士竟多不自守能自守则不失其为富贵显达为士君子不能自守则不失其为贫贱穷困为愚无知斯二者断无疑矣故曰人之为人莫善于能自守
　　隂徳
　　人之处世不可不积隂徳夫不积隂徳者未见其有后也故于定国父治狱多隂徳而知其子孙必兴孙叔敖有埋蛇之隂徳而母知其必贵信有之矣然隂徳亦甚易积不以富贵有力者虽寻常之人皆可积也葢所谓积隂徳者非谓广散金谷多方布施斋设僧道建造寺观然后谓之积隂徳凡为此者乃愚人作业福非积隂徳也或曰何谓业福予对曰葢彼所聚之财取之多不义取不义之财而广布施设斋供故谓之作业福非积隂徳者也夫所谓积者常操不害物之心出入起居种种行方便如此便是积隂徳也今姑以其小者言之如蛾之赴火螘之堕渊而吾能救之亦是积隂徳矧夫人有饥寒吾能饱暖之人有疾厄吾能安乐之救人患难解人之仇怨济人之困贫不没人之善不成人之恶不言人之过凡此之类皆积隂徳也积徳之士茍常以方便存心随力行之不已则隂徳亦厚矣殆见天之报也莫匪福夀之增崇门户之盛大子孙之荣显有不可辞者予言不欺力行之可也
　　戒杀
　　经曰大夫无故不杀牛士无故不杀犬豕至于王者郊祀然后用特牲此礼制然也所以别尊卑之分也后世壊法弃礼虽庶人而窃食牛牲矧于羊豕乎以庶人而食祀天之品物非惟有罪纵有福如天亦消去矣葢彼有不可食者二祀天之物不敢食之有功于民不忍食之若夫道释者流论食牛罪业之重报应之速予不复举然而隂阳殊途罪福一致不言而喻凡此等事吾侪患乎不知知之安可不戒也
　　量饮
　　予尝观世俗防賔客不以贵贱未有不强人以酒者劝人以酒固非恶意然当随人之量以劝之乃所以尽宾主之欢也予闻范蜀公接伴契丹劝酒其使冯见善请曰劝酒当以量若不以量如徭役而不用户等高下彼契丹也犹且知劝酒以量矧吾侪生乎衣冠之国动容周旋务在中礼奚可以酒强人而使人失礼节乱情性甚至于吐哇而后已此殆不若契丹之知礼实可耻也实可丑也好礼之士苟闻予言当改其过而新其徳庶几无愧古人宾主百拜酒三行之礼也
　　施惠
　　世间万物久聚必散自然之礼也夫金谷寳货虽万乘之贵久聚亦散然彼所以散者葢为养天下而散也茍不为此而散必若鹿台钜桥而散其散一也以是言之则金谷寳货国家不能久聚而不散也常人可久聚而不散乎予见世之愚者尝聚金谷寳货自谓可使子孙世世而不能散此真痴汉耳诚可恠笑及夫物之当散也不以水火去则盗贼去兵革狱讼去不肖子孙去此事自古皆然非止今日是故邓通之铜山不能有万日石崇之金谷何尝百年金谷寳货不可久聚也如此故予欲积善之家常以其余者广施惠于亲戚朋友故旧邻里之不足者小民之贫困者人有患难疾苦者茍能如是而散之则彼将复聚于吾子孙者无有穷极葢隂功隂徳厚矣予特为是说以勉世人迷而不悟者云君子母谓不知言也
　　僧道
　　僧道不可入宅院犹鼠雀之不可入仓廪也鼠雀入仓廪未有不食谷粟者僧道入宅院未有不为乱行者此事之必然不可隠者也予窃见富家儿常令僧道入宅院与妇人同起坐而不知耻迨其久而分熟则未有不为彼所滛汚者其间无知之辈至于事露丑出而亦不耻不禁悲夫世间如此等人何异于鸟兽乎予不忍闻见此等事惟欲贤者知之而今而后知僧道不可令入宅院故楚谚亦云此辈只堪林下见不宜引到画堂前
　　养生
　　人之养生唯不可不足若粗足以奉甘防供祭祀养妻子备凶荒之外夫复何用良田万顷日食二升大厦千间夜眠八尺何必区区劳心役已末嵗穷年汩汩于殖货利哉夫如是者乃一守钱虏为儿孙作马牛也或曰何谓作马牛予对曰夫富者之为利莫非放债取厚利恃势而兼并致使贫下之民终日逐利以偿其债负中人之家终身营家业以待其吞并其或事穷力尽则卖妻鬻子身为奴仆而后已凡此之类无非为儿孙作马牛也呜呼不徒死作马牛而且生作马牛矣彼所以不自知其为马牛者未变其头角与免鞭策耳茍曰为子孙计则何不积隂徳以遗之开义方以教之使子孙自取富贵故易曰积善之家必有余庆曰爱子教之以义方何区区为彼作奴仆殖货利哉倘子孙贤必能为我守之其或不肖则我聚而彼散反取笑于识者此理昭然不必贤知者知其然虽愚者亦知其然也予尝悯人之茍富贵者不悟其身为儿孙作马牛故特为是说以警之
　　室家
　　治室家御妾妇之道当以至正与夫仁术大抵妇人女子之情性多淫邪而少正易喜怒而多乖率御之以严则事有不测其情不和其内有怨葢未有久而不为害者率御之以和则动多违礼其事多専其心无惮葢未有久而不为乱者二者皆非君子所以处家人之道其失均也故予谓君子之治室家御妾妇当以正而使严行其中当以术而使寛在其中则无太严太寛之弊然后率之以仁教之以义和之以礼抚之以恩勿聼其言勿受其制勿从其役任以可责之事使以不怨之劳有能不可太宠有过不可穷治举动不为彼所识措画不为彼所料如是则彼之平昔所可逞者皆在吾术中矣虽欲事不测而情不和动违礼而事自専内有所怨心无所惮不可得也夫是数者既不可得而为则君子之治家室御妾妇之道如斯而已矣
　　子弟
　　今子弟之大失者有三自少即思衣服之鲜华饮食之丰美惟利己之骄惰安逸而不防人之规正一也不知诵读经史惟事嬉游度日稠人广坐论古今之道则懵无所知闻世俗之言则欣然而喜既不知耻习以为常二也身既无学且复忌人之学故于胜己者则逺而不近于佞己者则恱而相亲所言莫非庸下所思莫非颇僻三也有此三失父母兄弟所不喜君子长者所不与上官钜人所不肯荐欲立身成名起家显其祖宗可乎茍能甘淡泊而务学问近有徳而逺下流则所知者圣贤之道所闻者正大之言所交者正大之士所行者向上之事如此岂不足以成名乎哉为子弟者幸母以予言为耋





　　东谷所见【李之彦】
　　余闲居兀坐触事动心据所见随录友朋目之屡请刋行不可辞然任意迅笔肆言无忌余所见与人所见未必尽合也有见喜亦有见而怒知我罪我其惟此见乎咸淳戊辰小春永嘉东谷李之彦自序先垅
　　人子之于亲茍亏生事之礼虽葬与祭致其力何足以言孝故曰祭之厚不如养之薄吾乡多于至节嵗节清明诣坟所半载余寘其亲于荒墟已为非礼乘祭之后大率与兄弟妻子亲戚契交放情游览尽欢而归至节嵗节非扫松也祗赏梅耳清明非省墓也祗踏青耳然则人子何以处此当揆之于心平日稍能孝养虽祭后举杯酌亦未害若孝养有亏即当收敛酒馔返舍潜自尅责庶几亦不至大得罪于名教大获谴于造物余尝喜一前辈作初入仕啓两句云禄不及亲饱妻孥而何益遂耦其两句忠未报国对师友以多惭
　　夀命福徳
　　愿我夀命长常行一切善愿我福徳盛普济一切人此语恐未为的论人之念虑一正则万善可触类而通行一善则万善皆萌蘖于此若必待夀命长而后行一切善则夀命不长一切善必不行矣顔子如之何而造道耶此两句犹庶几如下两句则有大不然者愿我福徳盛普济一切人则是我独富足人多窘匮我常得为人之惠主人皆仰我以周给是诚何心哉余欲改此两句曰愿人福徳盛不待我普济
　　杀人欠债
　　谚有之杀人偿命欠债还钱理也近世豪家巨室威力使令逼人致死但捐财贿饵血属坦然无事至如人或逋负督迫取偿必使投溺自经然后已由此观之乃是杀人还钱欠债偿命
　　异端
　　士君子莫不知崇尚正学排斥异端然朝廷及州县间遇旱涝凶荒非黄冠设醮则浮图礼懴平日排斥异端至此则倚仗异端岂吾儒乏感格之道耶窃所未喻
　　简翰
　　每见近日简翰动辄端拜申禀百拜禀申皇惧僭躐九顿百拜禀申有官君子趍事长官则有状申劄申如申县申州申监司申朝省之类吾辈家寻常书问往来何必用申字又有所谓加拜申禀尤为可笑先王制礼无过不及拜岂可加也哉昔韩昌黎上宰相书只写再拜本朝前辈简翰或再拜或顿首昌黎诸公岂傲世者正以礼不可过也今之端拜肃拜加拜百拜又有覆帖申待平交如此事君父当如何其势必千拜万拜可也且如奏疏亦只忱惶忱惧顿首顿首而已何尝百拜何尝九顿吾不知习俗所尚果诚实耶抑虚伪耶果谦逊耶抑谄媚耶因有一说往年杨慈湖先生守吾邦尝作一书付局兵令急出闗未几遣人追回吏辈将谓书有错误局兵至慈湖取书寘中堂几上焚香再拜毕复付之葢为书中写顿首再拜上覆偶遗忘不及拜必拜然后遣若加拜百拜者皆如慈湖用心此等书一日能写得几封今简翰只写再拜或顿首乃见古人相与之意
　　物价
　　物价腾踊甚之甚矣若得人人同心事事节损皆务俭素不尚侈靡则物价亦可渐平室卢惟取容膝则木石等类自不可得而贵衣服惟取蔽体则罗绮文绣自不可得而贵饮食惟取充腹则美味珍品自不可得而贵器具惟取适用则珍竒精巧自不可得而贵以至非泛不切微末细琐人家可省则省则物价亦有渐平之理奈何风俗好奢人情好胜竞尚华居竞服靡衣竞嗜珍馔竞用美器豪家巨族固宜享用小夫贱卒富暴贵岂惟效尤又且过之或先期予人以钱后期取人之物惟欲快吾之用度一听其邀价之髙穹如此则物安得不贵且如有物于此我方以为仅直十金未几人急欲得之虽倍其直不靳又争欲得之更倍其直亦不靳不遏踊贵之流反煽踊贵之焰如此则物安得不贵甚可虑者一日复贵一日一年复贵一年将若之何其势必至于此吾故谓不必咎物价之踊贵但当咎风俗之侈靡转移风俗岂无其道耶又岂无其术耶林野老拙不敢深言
　　养子
　　知子莫若父当年少时观其读书之利钝行事之醇疵即可觇其终身之贤不肖也使其贤耶他日自能成立何必劳心劳力积财以遗之而损贤者之志也使其不肖耶他日必致败坏又何必劳心劳力积财以遗之而益不肖之过也纵不免储蓄以为凭藉之计亦岂可妄求而自取损徳之殃世廼有明见其子之不肖犹挟兔狡而规利逞鼠技以贻谋殊不知一传而倾覆有不待其父之瞑目而家赀已散而之他矣吁有此豚犬枉作马牛
　　招师
　　招师教子弟正望其成人克绍实非细事不可忽也中产之家师席固不当需索富贵之家何待师席之需索书院中凡百自当如仪每见富贵者宁丰财多粟纳好宠姬何尝肯隆礼厚币延好师席宠姬办首饰则甚易子弟买书册则甚难兰房用度必是周致书院缺典寘之不问气象如此宜乎硕师去而庸师来硕师有抱负有见识合则留不合则去庸师无学问以自持惟佞谀而媚主庸师固栖身之谋一年复留一年子弟乏开导之益一日昏钝一日及其长也块然一物而已耳
　　教导
