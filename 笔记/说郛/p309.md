<!-- { "loadSidebar": true } -->
　　兴国中太宗建秘阁选三馆书以寘焉命参政李至专掌一日李昉宋琪徐铉三学士扣新阁求书一观至性畏慎曰扄钥诚某所掌籖函中严秘难啓奈诸君非所职窥不便三人者笑谓至曰请无虑主上文明吾辈茍以观书得罪不犹愈他咎乎因强拉秘钥啓窥至宻遣阁使闻奏上知之亟走就阁赐饮仍令尽出图籍古画赐昉等纵观昉上言请升秘阁于三馆之次从之仍以飞白阁赐之及赐草书千字文至请勒石上曰千字文本无籍梁武帝得钟繇破碑爱其书命周兴嗣次韵而成之俚无足取夫孝为百行之本卿果欲勒石朕不惜为卿写孝经本刻于阁以敦教化也
　　景德三年有巨星见于天氐之西光芒如金圆无有识者春官正周克明言按天箓荆州占其星周伯语曰其色黄金其光煌煌所见之国太平而昌又按元命苞此星一曰德星不时而出时方朝野多欢六合平定銮舆澶渊凯旋万域赋敛无横宜此星之见也克明本进士献文于朝召试中书赐上及第
　　黄夷简闲雅有诗名在钱忠懿王俶幕中陪尊爼二十年开寳初太祖赐俶开吴镇越崇文耀武功臣遣夷简谢于朝将归上谓夷简曰归与元帅言朕已于薰风外建离宫规模华壮不减江浙兼赐名礼贤宅以待李煜与元帅先朝者即赐之今煜倔强不朝吾将讨之元帅助我乎无为他谋所惑果然则将以精兵坚甲奉赐向克常州元帅有大功俟江南平可暂来见保无他阻一慰延想耳固不乆留朕执圭币三见于天子岂敢自诬即当遣还也夷简受天语俛首而归私自筹曰兹事大难王或果以去就之计见决于我胡以为对殆归见俶固不匿尽以天训授之遂称疾于安蹊别业保业保身潜遁夷简山居诗有宿雨一畨蔬甲嫩春山几焙茗旗香之句雅喜治宅咸平中归朝为光禄少卿后终以夀焉
　　太祖甞谴赵普曰卿苦不读书今文臣角立隽轨髙驾卿得无愧乎普由是手不释卷太祖亦自是广阅经史李翰及第于和凝牓下后与座主同任学士防凝作相翰为承防适当批诏次日于玉堂辄开和相旧閤悉取图书器玩留一诗于榻携之尽去诗曰座主登庸归凤閤门生批诏立鳌头玉堂旧閤多珍玩可作西斋润笔不
　　杜审琦昭德王太后之兄也任建宁州时节旦请觐审琦视太祖太宗其甥也一日陈内宴于福宁宫昭德太后临之祖宗以渭阳之重终宴待焉及为夀二帝皆捧觞列拜乐人史着粗能属文致词于帘陛之外其略曰前殿展君臣之礼虎节朝天后宫伸骨肉之情龙衣拂地祖宗特爱之
　　王师伐蜀孟防出兵拒之其势既蹙始自赍表诣王全斌请降奉其母逮官属沿峡流而下至江陵止遣使厚劳之别赐茶药慰其母手诏之曰国母李氏有贤识防在国或纵侈过度往往诟挞于庭有司始候防至关令衔璧献俘于太庙一皆罢之车驾亲劳于郊近止令素服待罪于两观之下御含元殿备礼见之预诏有司直右掖门东葺大第五百楹什用器皿悉赐焉封防为中书令秦国公给巨镇节俸拜命六日而卒年四十七发哀奠赠视三公之秩初其母才至阙上以禁轝肩至宫庭嫔御扶掖亲酌酒饮之曰母但寛勿念乡土异日必送母归蜀母奏曰妾家本太原若许妾还并州死亦心足时晋垒未平太祖闻其言谶大喜曰俟平刘钧立送母归必如所愿因厚赐之后防死母亦不哭以酒酹地曰尔贪生失理不能纳疆于真主又不能死社稷是谁之咎乎吾以汝所以忍死至今今汝既死吾安籍其生耶遂数日不食而卒
　　太祖生于西京夹马营至九年西幸还其庐驻跸以鞭指其巷曰朕忆昔日一石马儿为戏羣儿屡窃之朕埋于此不知在否斸之果得然太祖爱山川形胜乐其土风有迁都之意李懐忠为云骑指挥使谏东都正得皇居之中黄河通漕运储廪可仰亿万不烦飞挽况国帑重兵宗庙禁掖若泰山之安根本不可轻动遂寝议拜安陵奠哭为别曰此生不得再朝于此也即更衣服弧矢登阙台望西北鸣发矢以定之矢委处谓左右曰即此乃朕之皇堂也以向得石马埋于中又曰朕自为陵名曰永昌是嵗果晏驾
　　唐陆禋续水经常言蛇雉遗卵于地千年而为蛟焉按汉武帝元封中浔阳浮江亲射蛟于江中获之乃是其蛟出殻之日害于一方洪水飘荡吴人谓之发洪余少时甞逰杭州新城县之伊山目击此事方晩忽茂草中一雌雉飞起丈余翅羽零落复入草中数次不絶乆而不出予切怪之薙草往视果一巨蛇一雌雉蟠结纒紏津沬狼籍不斯须雉惊而飞蛇亦入草始验禋之説不诬
　　太宗御廐一马号碧御霞马口角有文如碧霞夹于防勒间圉人饲秣稍疲怠失时则蹄齧吼喷怒不可解从征太原上下冈坂其平如砥下则伸前而屈后登髙则能反之太宗甚爱之上尊余沥时或令饮则嘶鸣喜跃后闻晏驾悲顇骨立真宗遣从皇轝于熙陵数月遂毙诏以弊帷埋于桃花犬之旁
　　先主李昪受吴主禅长子琏妃封永康公主闻人呼公主则流涕辞不愿称宫中为之惨戚琏卒永康终身缟素斥去容饰不茹荤血惟诵佛书但自称未亡人朝夕焚香对佛自誓曰愿儿生生世世莫为有情之物居延和宫年二十四嵗无疾坐亡凡五夕光如剪练长丈余自口而出至敛温软如生先主感悼哽痛诏李建勋刻碑宫中纪其异


　　道山清话【王暐】
　　司马君实洛中新第初迁入一日步行见墙外暗埋竹签数十问之则曰此非人行之地将以防盗也公曰吾箧中所有几何且盗亦人也岂可以此为防命亟去之正献杜公甞言人家祀祖先非简慢则媟渎得其中者鲜矣
　　斯举又作黄绵袄子歌其序云正月大雨雪十日不已既晴邻里相呼负日曰黄绵袄子出矣
　　魏公一日至诸子读书堂见卧榻枕邉有一剑公问仪公何用仪公言夜间以备缓急公笑曰使汝果能手刄贼贼死于此汝何以处万一夺入贼手汝不得为完人矣古人青氊之説汝不记乎何至于是也吾甞见前辈云夜行切不可以刃物自随吾辈安能害人徒起恶心非所以自重也
　　神宗时文州曲水县令宇文之邵上书极言时政且言奸声乱色盈溢耳目衢巷之中父子兄弟不敢肩随孰谓王者之都而风俗一至于此神宗乃遣一二内侍于通衢中物色民言竟以无是事而止予谓纵物色得其言如何敢举于上前刘贡父常对人言内官如听得只道是寻常文谈
　　魏公在永兴一日有一幕官来叅公一见熟视蹙然不乐凡数月未甞交一语仪公乗间问公幕官者公初不识之胡然一见而不乐公曰见其额上有块隠起必是礼拜当非佳士恁地人缓急怎生倚仗
　　哲宗御讲筵所手折一栢枝玩程颐为讲官奏曰方春万物发生之时不可非时毁折哲宗亟掷于地终讲有不乐之色太后闻之叹曰怪鬼壊事吕晦叔亦不乐其言也云不须得如此
　　温公在永兴一日行国忌香幕次中客将有事欲白公悮触烛台倒在公身上公不动亦不问
　　韩持国为人凝严方重每兄弟聚话玉汝子华议论风生持国未甞有一言
　　邵康节与富韩公在洛每日晴必同行至僧舍韩公每过佛寺神祠必躬身致敬康节笑曰无乃为佞乎韩公亦笑自是不为也
　　章子厚与蘓子瞻少为莫逆交一日子厚坦腹而卧适子瞻自外来摩其腹以问子瞻曰公道此中何所有子瞻曰都是谋反底家事子厚大笑
　　蘓子瞻一日在学士院闲坐忽命左右取纸笔写平畴交逺风良苖亦怀新两句大书小楷行草书凡写七八纸掷笔太息曰好好散其纸于左右给事者
　　张文潜甞言近时印书盛行而鬻书者往往皆士人躬自负担有一士尽掊其家所有约百余千买书将以入京至中途遇一士人取书目阅之爱其书而贫不能得家有数古铜器将以货之而鬻书者雅有好古器之癖一见喜甚乃曰毋庸货也我将与汝估其直而两易之于是尽以随行之书换数十铜器亟返其家其妻方讶夫之囬疾视其行李但见二三布囊磊块然铿铿有声问得其实乃詈其夫曰你换得他这个几时近得饭吃其人曰他换得我那个也则几时近得饭吃因言人之惑也如此坐皆絶倒
　　刘贡父一日问蘓子瞻老身倦马河堤永踏尽黄榆緑槐影非閤下之诗乎子瞻曰然贡父曰是日影耶月影耶子瞻曰竹影金锁碎又何甞説日月也二公大笑周重实为察官以民间多壊钱为器物乞行禁止且欲毁弃民间日近所铸者铜器时张天觉为正言极论其不可恐官司临廹因而坏及前代古器重实之言既不降出愤懑不平谓同列曰天觉只怕壊了钹儿磬儿吕晦叔为中丞一日报在假馆中诸公因问何事在假时刘贡父在坐忽大言今日必是一个十斋日盖指晦叔好佛也
　　子瞻爱杜牧之华清宫诗自言凡为人写了三四十本矣
　　人问邵尧夫人有洁病何也尧夫曰胸中滞碍而多疑耳未有人天生如此也初因多疑积渐而日深此亦未为害但疑心既重则万境皆错最是害道第一事不可不知也
　　山谷在宜州服紫霞丹自云得力曾纡甞以书劝其勿服山谷答云公卷疽根在傍乃不可服如仆服之殆是晴云之在川谷安得霹雳火也
　　李公择毎饮酒至百杯即止诘旦见宾客或囬书简亦不病酒亦无倦色
　　张天觉好佛而不许诸子诵经云彼读书未多心源未明才拈经卷便烧香礼拜不能得了
　　彭汝砺乆在侍从刚明正直朝野推重晚娶宋氏妇有姿色器资承顺惟恐不及后出守九江病中忽索纸笔大书云宿世寃家五年夫妇从今以往不打这皷投笔而逝
　　陈莹中云岭南之人见逐客不问官髙卑皆呼为相公想是见相公常来也
　　一长老在欧阳公座上见公家小儿有小名僧哥者戏谓公曰公不重佛安得此名公笑曰人家小儿要易长育往往以贱名为小名如狗羊犬马之类是也闻者莫不服公之捷对
　　温公无子又无侍裴夫人既亡公常忽忽不乐时至独乐园扵读书堂危坐终日常作小诗书梁间云暂来还似客归去不成家其囘人简有云草妨歩则薙之木碍冠则芟之其他任其自然相与同生天地间亦各欲遂其生耳可见公存心也
　　周穜言垂帘时一日早朝执政因理会事太皇太后命一黄门于内中取案上文字来黄门仓卒取至悮触上幞头坠地时上未着巾也但见新鬀头撮数小角儿黄门者震惧几不能立旁有黄门取幞头以进上凝然端坐亦不怒亦不问既退押班具其事取防上曰只是错太后命押班只是就本班量行遣
　　章子厚为侍从时遇其生朝会客其门人林特者亦乡人也以诗为夀子厚晚于座上取诗以示客且指其颂德处云只是海行言语道人须道着乃为工门人者颇不平之忽曰昔人有令画工传神以其不似命别为之既而又以不似凡三四易画工怒曰若画得似后是甚模様满坐烘然
　　太祖甞有言不用南人为相实録国史皆载陶谷开基万年録开寳史谱言之甚详皆言太祖亲写南人不得坐吾此堂刻石政事堂上或云自王文穆大拜后吏辈故坏壁因移石于他处后寖不知所在既而王安石章惇相继用事为人窃去如前两书今馆中有其名而亡其书也顷时尚见其他小説往往可见今皆为人节略去人少有知者知亦不敢言矣
