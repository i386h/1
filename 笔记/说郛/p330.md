<!-- { "loadSidebar": true } -->
　　太宗射猛兽于苑内有羣豕突出林中太宗引弓射之四发殪四豕有一雄豕直来冲马吏部尚书唐俭下马搏之太宗防剑断豕顾而笑曰天防长史不见上将击贼耶何惧之甚俭对曰汉祖以马上得之不以马上理之陛下以神武定四方岂复逞雄心于一兽太宗善之因命罢猎
　　太宗尝罢朝自言杀却此田舎汉文德皇后问谁触忤陛下太宗曰魏徴每庭辱我使我常不得自由皇后退朝服立于庭太宗惊曰何为若是对曰妾闻主圣臣忠今陛下圣明故魏徴得尽直言妾备后宫焉敢不贺于是太宗意乃释
　　谷郍律贞观中为谏议大夫禇遂良呼为九经库尝从太宗出猎途中遇雨太宗问油衣若为得不漏郍律曰能以瓦为之不漏也意不为畋猎太宗深赏焉赐郍律绢帛二百疋
　　公直
　　陆德明受学于周正善言理王世充僭号署为散骑侍郎王令子师之将行束修之理德明服巴豆散卧东壁下充之子入跪床下德明佯绐之痢竟不与语遂移病成臯及入朝太宗引为文舘学士使阎立本写真形禇亮为之赞曰经术为贵风可师励学非逺通儒在兹终于国子博士
　　文德皇后崩未除防许敬宗以言笑获谴及太宗梓宫在前殿又垂臂过侍御史阎正弹之曰敬宗往居先后防巳坐言笑黜今对大行梓宫又垂臂无礼敬宗惧获罪髙宗寝其奏事虽不行时人重其刚正
　　刘仁轨爲左仆射暮年颇以言词取悦诉者户部员外魏克己断案多为仁轨所异同克己执之曰异方之乐不入人心秋蝉之声徒聒人耳仁轨怒焉骂之曰痴汉克己俄迁吏部侍郎
　　景龙中中宗尝游兴庆池侍宴者逓起歌舞并唱廻波词方便以求官爵给事中李景伯亦起舞歌曰廻波词持酒巵防臣职在箴规侍宴旣过三爵諠哗窃恐非仪于是宴罢
　　清亷
　　杨峤为祭酒谓人曰吾虽三品非不荣贵意常不逾畴昔一尉也时议重之峤祖父休之事北齐执政将封为王以宠之休之固辞而谓人曰我非奴非獠何事封王耶
　　李日知为侍中频乞骸骨诏许之初日知将欲陈请不与妻谋及还餙装将出居别业妻惊曰家室屡空子弟名宦未立何为辞职也日知曰书生至此已过分人情无厌若恣其心是无止足也
　　持法
　　李日知为司刑丞尝免一死囚少卿胡元礼异判杀之与日知往复至于再三元礼怒遣府吏谓曰元礼不离刑曹此囚无活法日知报曰日知不离刑曹此囚无死法竟以两闻日知果直
　　髙宗朝司农寺欲以冬藏余菜出卖与百姓以墨勑示仆射苏良嗣良嗣判之曰昔公仪相鲁犹防去园葵况临御万乗而卖鬻菜事遂不行
　　节义
　　髙祖命屈突仲通副太宗讨王世充时通二子俱在充所髙祖谓通曰东征之事今且相属其如两子何通对曰臣以朽老诚不足当重任但自惟畴昔就执事岂以两儿为念两儿若死自是其命终不以私害公也髙祖叹息曰狥义之夫一至于此可尚也
　　教行
　　裴敬彛父知周为陈国王典仪暴卒敬彛时在长安忽涕泣谓家人曰大人必有痛处吾即不安今日心痛手足皆废事在不测能不戚乎遂急告归父果已殁毁瘠过礼事以孝闻累迁吏部员外
　　识量
　　狄仁杰为内史则天谓之曰卿在汝南甚有善政欲知谮卿者乎仁杰谢曰陛下以臣为过臣当改之陛下明臣臣之幸也若臣不知谮者并为友善臣请不知则天深加叹异
　　容恕
　　崔善为明天文歴筭晓达时务为尚书左丞令史恶其明察乃为谤书曰崔子曲如钩随时待封侯髙宗谓之曰浇薄之后人多丑正昔北齐奸吏歌斛律明月髙纬闇主遂灭其家朕虽不明幸免斯事乃搆流言者罪之裴本好谐谑为戸部郎中时左仆射房龄疾甚省郎将问疾本戏曰仆射病可须问之旣甚矣何须问也有泄其言者旣而随例候龄龄笑曰裴郎中来龄不死矣
　　卢承庆为吏部尚书总章初校内外官考有一官督运遭风失米承庆为之考曰监运损粮考中下其人容止自若无一言而退承庆重其雅量改注曰非力所及考中中旣无喜容亦无愧词又改曰宠辱不惊考中上众推承庆之恕
　　聪敏
　　秦府仓曹李守素尤谙氏族时人号为肉谱虞世南语人曰昔任彦升善谭经籍称为五经笥今宜改仓曹为人物志
　　从善
　　魏徴尝取还奏曰人言陛下欲幸山南在外装束悉了而竟不行何因有此消息太宗笑曰当时实有此心畏卿嗔遂停耳
　　谀佞
　　成敬竒有俊才文章可立就为大理正与姚崇有姻亲崇或寝疾敬竒造宅省焉对崇涕泣怀中置生雀数头乃一一持出请崇执手而后放之祝云愿令公速愈崇勉而从之敬竒旣出忿其谀媚谓子弟曰此泪亦何从而来自兹不复接遇










　　大唐竒事【马总】
　　管子文
　　李林甫为相初年有一布衣诣谒之阍吏谓曰朝廷新命相国大寮尚未敢及门何布衣容易谒之邪布衣执刺待于路傍髙声自称曰业八体书生管子文欲见相国伸一言林甫召之于宾舘至夜静月下揖之生曰仆实老于书艺亦自少游图籍之圃尝窃见古昔兴亡明主贤臣之事故愿谒公以伸一言林甫曰仆偶备位于辅弼实非才器己恐不胜大任福过祸随也君幸辱玉趾敢授教于君君其无惜药石之言以惠鄙人生曰古人不容易面谈者葢知谈之易聼之难也必能少览容易之言为不容易之聼则涓尘皆可以禆海岳也况圣哲云一言可以兴邦一言可以防邦公若闻一言即欲奉而行之临一事即恣心狥意如此则虽日纳献言之士亦无益也林甫乃容恭意谨而言曰君但一言教仆仆当书绅而永为箴诫生曰君闻美言必喜闻恶言必怒仆以美言誉君则无禆君之事以恶言讽君必犯君之顔色旣犯君之顔色君复怒我即不得尽伸恶言矣美言狥而损恶言直而益君当悉察之容我之言勿复加怒林甫不觉膝席而聼生曰君为相相天子也相天子安宗社保国也宗社安万国宁则天子无事天子无事则君之无事设或天下有一人失所即罪在天子罪在天子焉用君相夫为相之道不必独任天下事当举文治天下之民举武定天下之乱用仁人抚疲瘵用义士和鬭战自修节俭以讽上以化下自守忠贞以事主以律人固不暇躬勤庻政也庻政得人即治茍不得人虽才如伊吕亦不治噫相国愼之林甫聼之骇然遽起拜谢之生又曰公知斯运之通塞邪林甫曰君当尽教我我当终身不忘生曰大治生乱乱生治今古不能易也我国家自革隋乱而治至于今日乱将生矣君其记之林甫又拜谢至曙欲闻于上縻以一爵禄令左右濳守之坚求退曰我本祗欲达一言于公今得竭愚悃而又辱见纳又何用阻野人之归也林甫坚留之不得遂去林甫令人暗遂之生至南山中一石洞其人寻亦入石洞遽不见生唯有故旧大笔一其人以白林甫林甫以其笔置于书阁焚香拜祝其夕笔忽化为一五色禽飞去不知所之
　　亷广
　　亷广者鲁人也因采药于泰山遇风雨止于大树下及夜半雨晴信步而行俄逢一人有若隐士问广曰君何深夜在此仍林下共坐语移时忽谓广曰我能畵可奉君法广唯唯乃曰我与君一笔但密藏焉即随意而畵当通灵因怀中取一五色笔以授之广拜谢讫此人忽不见尔后颇有验但秘其事不敢轻畵后因至中都县李令者性好畵又知其事命广至饮酒从容问之广秘而不言李苦告之广不得已乃于壁上畵鬼兵百余状若赴敌其尉赵知之亦坚命之广又于赵廨中壁上畵鬼兵百余状若拟战其夕两处所畵之鬼兵俱出战李及赵旣见此异不敢留遂皆毁所畵鬼兵广亦惧而逃往下邳下邳令知其事又切请广畵广因告曰余偶夜遇一神灵传得畵法每不敢下笔其如往往为妖幸恕之其宰不聼谓广曰畵鬼兵即战畵物必不战也因命畵一龙广勉而畵之笔才絶云蒸雾起飘风倐至畵龙忽乗云而上致滂沱之雨连日不止令忧漂坏邑居复疑广有妖术乃收广下狱穷诘之广称无妖术以雨犹未止令怒甚广于狱内号泣追告山神其夜梦神人言曰君当畵一大鸟叱而乗之飞即免矣广及曙乃密畵一大鸟试叱之果展翅广乗之飞逺而去直至泰山而下寻复见神谓广曰君言泄于人间固有难厄也本与君一小笔欲为君致福君反自致祸君当见还广乃怀中探笔还之神寻不见广因不复能畵下邳畵龙竟为泥壁
　　王武
　　京洛冨人王武者性茍且能媚于豪贵忽知有人货骏马遂急令人多与金帛于众中争得之其马白色如一团美玉其鬃尾赤如朱皆言千里足也又疑是龙驹驰骤之驶非常马得及王武将以献大将军薛公乃广设以金鞍玉勒间之珠翠方伺其便达意也其马忽于廐中大嘶一声后化为一泥塑之马立焉武大惊讶遂焚毁之










　　三圣记【李德裕】
　　大圣祖元皇帝
　　有唐宝歴二年歳次丙午八月丙申朔十五日庚戌玉清都大洞三道弟子正议大夫使持节润州诸军事守润州刺史兼御史大夫充浙西道都团练观察处置等使上柱国赞皇县开国男食邑三百戸赐紫金鱼袋李德裕上为九庙圣主次为七代先灵下为一切含识于茅山崇元观南敬造老君殿院及造老君孔子尹眞人像三躯皆按史籍遗文庻垂不朽
　　老君
　　按史记孔子适周将问礼于老子老子曰子所言者其人与骨皆已朽矣独其言在耳且夫君子得其时则驾驭不得其时则蓬累而行吾闻之良贾深藏若虚君子盛德容貎若愚去子之骄气与多欲态色与淫志是皆无益于子之身吾所告子若是而已孔子去谓弟子曰鸟吾知其能飞鱼吾知其能游兽吾知其能走走者可以为网游者可以为纶飞者可以为矰至于龙吾不知其乗风雨而上天吾今日见老子其犹龙耶
　　尹眞人
　　按史记老子居周久之见周之衰乃遂去至关关令尹喜曰子将隐矣彊为我著书于是老子乃著书上下篇言道德之意五千余言而去列仙传曰关令尹喜者周大夫也喜内学星宿服精华隐德行仁时人莫知也老子西游喜先见其气知眞人当过物色而迎之果得老子老子亦知其竒为著书与老子俱之流沙西服巨胜实莫知所终






　　先友记【柳宗元】
　　袁髙河南人以给事中敢谏争贞直忠蹇举无与比能使所居官大再赠至礼部尚书
　　姜公辅为内学士以竒防取相位好谏诤免后以罪贬为复州刺史卒
　　齐映南阳人为相以文敏显用
　　严郢河南人刚厉好杀号忠能为京兆河南尹御史大夫善举职为邪险构扇以贬死
　　元全柔河南人气象甚伟好以悳报怨恢然者也为大官有土地入为太子宾客
　　杜黄裳京兆人大人也善言体要为相有墙仞不佞以谋克蜀加司空出为河中节度
　　刘公济河间人厚寛硕大与物无忤为渭北节度入为工部尚书卒
　　杨氏兄弟者农人皆孝友有文章
　　凭由江南西道入为散骑常侍
　　凝以兵部郎中卒
　　凌以大理评事卒最善文
　　程氏兄弟者河南人皆强毅仁孝
　　赞为御史中丞捍佞幸得贬后至宣池歙处置使卒质为尚书郎以侍御史内供奉卒最善文
　　皇甫政河南人有威仪由浙东亷使为太子宾客裴枢同郡人为御史天子以隐罪诛吏枢顿首愿白其状以故贬后为尚书郎
　　李舟陇西人有文学俊辩髙志气以尚书郎使危疑反侧者再不辱命其道大显被谗妒出为刺史废痼卒
　　李江夏人果检自负嶷然善为官为御史中丞京兆尹鳯翔节度
　　梁肃安定人最能为文以补阙修史侍皇太子卒赠礼部郎中
