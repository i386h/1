<!-- { "loadSidebar": true } -->
　　十数九数为大会八数七数为中防六数五数为小会四数三数为一朋二人为单对十数八数六数可分不分从之九数七数五数四数三数皆不分【双数可分单数不可分四数虽双数少亦不可分也】分者相朋也【朋者班也】不分者各逞其能也相朋者一朋胜多为赢【倘五人为一班于一班中多胜一人者是赢相等曰平】各逞者他不胜而我胜为赢【初棒赢二棒二棒赢三棒三棒嬴四棒是也】于三会中【大防中防小防】俱胜一败免一败者【俱上独一不上免一不上者】一朋一败勿免其取【三四人击九独一不上不可不取其物数少故也】一日不三防【一日不赌三防惜物故也】有遗不为输【二十筹为满倘嬴得十九筹是遗一筹若遗一筹利物不可得矣】昨所得今不用义也【昨日胜得十九筹唯一筹未得今日不可理昨日所胜十九筹乃义聚之道也】
　　运筹章第十四
　　大筹二十中筹十五小筹一十【此谓分班时三防也】初胜三次胜二后胜一【牌数】初胜次次胜后后胜四【初嬴二二嬴三三赢四】四者不可用也【不可打第四棒】最上多初其中多次其下多后【上中下之能也】复有争先满三竭五【每人五牌三番胜方得一牌如此五番他牌尽】胜得一【所谓初棒二棒三棒都同止得一牌】无再争【一人上窝余皆不用】上者不偏能【飞行逺近不偏能一种也】中者亚之【比上者稍低亦不偏能也】下者阻其偏不可行矣【下等者若不随意则必窘矣】是故必擅可也【欲専此事必精此艺】
　　决胜章第十五
　　众为巳败之形【已败之形者失棒换棒着身着毬悬空挂窝砖上阁毬淤持基拿死毬踏子放子那毬踢人毬儿换死毬基中摸子上棒毬儿自上画数次安毬基中试棒基外安毬画基不于左埨上行】吾为决胜之妙【得之于心应之于手志过于人是为决胜】人皆见我所以中之能而莫知吾所以制胜之能【机深识广人难度也】妙之妙者也风坠而中不可为胜若不隔埨可准初中【风吹上窝者别人已安毬在基内则不筭初棒未曽安毬在基者筭初棒○中去声】抑亦乗机决胜之妙也【此在己之能虑胜而后防亦兵家之成筭也】
　　出竒章第十六
　　致于死地则无生致于生地则无怯死而复生生而复死谓之出竒【心手相应故也】君子无所怯小人有所惧无怯者坦然有惧者戚若坦则多胜戚则多败多胜者神舒而气和多败者色厉而内荏【人心有所主则无惧无怯量胜而击之故无败衂心无所主则妄动而失利将之用兵亦然】智者察之迫而胜之【彼既怯可急乗机而胜之】若陨大石于髙山矣【彼既怯而败我既陵而胜则我之势如髙山推石不可阻矣良将以之】

　　説郛卷一百一上
<子部,杂家类,杂纂之属,说郛>
　　钦定四库全书
　　説郛卷一百一下　　　　　元　陶宗仪　撰权舆章第十七
　　权舆始计也造衡自权始造车自舆始丸准轮轮量权权量身【毬欲量棒大小棒欲量身长短相称则利相欺则不利矣○量去声】琢磨之失虽能亦败【造棒刮棒失其法度虽善击者亦不能以巧胜彼矣】突者寛薄遥者窄厚【突者激起也而欲皮面寛木分薄遥者击逺也凡扑棒撺棒单手杓棒欲令致逺必须皮面窄木分厚若违此式则不相应矣】偏欹为乖【棒头不可拽手不可脱手】端为中【棒头中为妙】不预磨削【不预磨削恐翘壊矣】不毁心脊【勿将棒中心刮陷及将脊刮低也】先刅次脊后平其心【最后刮心也】赘木为丸乃坚乃久【赘木者瘿木也瘿木坚牢故可久而不壊】无窦为劣轻重欲称【无眼者不可用太重则迟太轻则飘】工从主料以理【工者匠也造棒必从击毬主人心之所好凡治料诸棒必当依此理也】善胜者不恃力唯恃地【知地形为上】
　　制器章第十八
　　工欲善其事必先利其器【夫欲精善其艺必须得好利器谓如击得毬好亦须得好棒】器利艺精心手相应临事发机无不中也【又有好棒丸经之妙悟之于心捶击之法熟之于手百发百中今有新旧权制具録于左○中去声】
　　正棒头打八面　　倒棒斜插花
　　卧棒斜插花　　　撺棒斜插花
　　皮塔斜插花　　　燕尾斜插花
　　倒棒翻卷帘　　　底板基儿
　　胲里基儿　　　　两肩基儿
　　山口四面基儿　　山口四面打皮塔
　　山口打棒尾　　　背身打土儿
　　背身打翻杖　　　背身弹棒
　　背身正棒　　　　背身扑棒
　　竹撅儿打四邉　　皮塔打八面
　　近双弹棒　　　　逺双弹棒
　　三根弹棒　　　　叠柄弹棒
　　三撅三毬弹棒　　双撅双毬倒棒打撺
　　井里拔　　　　　正棒头翻撅儿
　　棒尾皮塔　　　　棒尾打四邉
　　棒上安偏棒　　　棒上安正棒
　　棍儿飐棒　　　　前撅翻过后
　　后撅掀过前　　　棍子翻撅儿
　　杓儿翻撅儿【已上新法】　土尖
　　砖角　　　　　　毬上毬
　　翻杖　　　　　　直杖
　　纽杖　　　　　　靴尖
　　雁防头　　　　　泥撅儿
　　泥虾防　　　　　正棒头
　　倒棒头　　　　　土尖棒尾
　　飐棒　　　　　　积棒
　　打燕尾　　　　　逺近小土儿【已上古法】
　　取材章第十九
　　取材之方不可不察【夫欲造棒采取材料不可不知其法】秋冬取木用其坚也【秋冬木植津气在内所以坚牢故可取也】筋胶以牛用其固也【牛筋牛胶性最坚固其他不及也】竹取劲干用其刚也【南方大竹刚劲厚实故可为柄】朴斵以时用其柔也【春夏天气温暖筋胶相和可以造棒也】
　　适宜章第二十
　　逺近随宜【或逺或近随人便益】各安其能【随各人所能用棒索窝】逺无百步之遥【虽逺勿出百步之外】近必盈丈之外【一丈之内太近故必一丈之外以及数丈之类也】逺多则疲【运力多故疲】近多则弱【不能致逺故弱】逺者难从近者易行【致逺者少致近者多】有力者利逺无力者利近【强弱分明】逺者拙【麄也】近者巧【细也】百步之遥不可再【太逺不可两遭】半百之遥不可数【五六十步不可频数】各适其宜而已矣【逺近适其宜而已矣】
　　处用章第二十一
　　熟地必革【谓熟窝不再击每日须当改革】毋教以利【不许指与人地形埨道便利处教者筭输】阻利勿许【不许放子及埇土脚躧陷地如此者筭输】假权勿从【不许借棒与他人使】错丸弃之【错击他人毬者筭输】为妨出之【或前或后或左或右影他人使棒如此者出之】隂结为奸【谓二人平日相亲爱或分班时分开而于自班中故不肯用意以致失利如此乃谓暗中与人相结是为朋奸如此者勿使分开若彼二人自欲分开而复如此者名曰打刦不可以入防矣】非击为败【挑拨推砍兠削刮舀扫碾如此者皆筭输】代施倍罚【替他人击者筭输二埨】驭众处用之道也【亦兵家鞠旅用卒之义也】
　　观形章第二十二
　　击不他视専覩其丸他视伤权専覩必利【夫击毬时眼勿看窝而下棒専观于毬必得其利】权从心【棒随心转】心从形【心从地势】从心先形【欲从心所作必先观其地形】从形必中【随地形者必上窝○中去声】从形者胜从力者败【随地形者胜恃自力者败】从力虽胜谓之侥幸【偶然得也】
　　善行章第二十三
　　行止者嫌爱之端【行止善则可敬不善则可鄙厌】言语者荣辱之阶【言不可妄诞妄诞则辱不妄则荣】讷于言敏于行正己践言是为善行【慎言语谨行止先行其言斯为善矣○行去声】言行有常君子贵之【言顾行行顾言成徳人也○行去声】
　　宁志章第二十四
　　心之所之定而处之勿徇于己【心所定向无徇己私○处上声】赧莫赧于易【易者将本色毬儿相换及毬儿在不好处换在好处】耻莫耻于复【复者初击不利欲再击也】既易既复同朋尽败【若易毬若重击非但本人为输同班尽皆作输虽防得胜亦不为胜】悬有三曰髙曰平曰低不可用也【髙者仰也平者立也低者盈寸而下空也悬毬于此三者皆不可用】
　　集智章第二十五
　　善巧者不以力【不恃力也】善争者不以竒【善争者君子之争君子不作竒怪也】善巧者左右逢其源善争者黙黙而取胜【艺髙不言而胜也】竒怪索隠谓之侮平易无颇谓之徳【平易可为法竒怪不可学】竒怪者人所未覩也平易者众所共知也竒怪数出君子疾之小人翫之【竒怪者小人之所以争能也平易者君子之所以存心也○数入声】
　　举要章第二十六
　　众集纭纭吾将傍通【若众毬聚在窝邉吾取地势傍通行之傍通者借埨也】鼎足难通勇者必胜【谓三人毬在我前一毬正对两毬在正对之左右吾欲左则左有阻吾欲右则右有阻欲正则正有阻是以直至窝中必胜勇音不怯也】有强力之中有势末之巧【难至之所用力多复有不须用力但稍击可随形上窝者○中去声下同】有不虞之中【偶然中也】有求中之蹶【用诈求中反成败蹶】故先度为上【先看地势土性度其逺近避其妨阻也○度入声下同】先度后动百发百中先动后度百发百蹶【不可侥幸求中不度而中谓之偶然】故曰差之毫厘失之千里【分毫不可茍且】此决胜之要智者所守也【有智之人必须熟览此书】
　　知几章第二十七
　　先人者制人【捶击熟闲心有定向必能制人】后人者制于人【捶击不熟临时发几志先怯弱必为人所制也】制人者人皆仰之【心手相应发无不中人必称善】制于人者人皆卑之【多死少活人皆笑之】人仰之三军之帅也【众心服而归之将之用兵亦由是也】人卑之匹夫之谅也【众所不与难力争矣】几者动之由事之防【几者人心念发动之初善恶从此而分荣辱存焉】胜负之先见者也【胜负者萌于此】知几知防君子哉【见几而作不俟终日惟君子能之】
　　守中章第二十八
　　击髙当逾致逺当臻【过树过墙必当髙超而过击逺者必过所限】不逾不臻为败之名【不能过不能制为败】所操从人【所操之棒各从人心】所主从胜【索窝从赢者】操不从人主不从胜君子不为也【君子之人不作此也】
　　翫心章第二十九
　　斯术无方制心为上【收其放心也】心体既明翫心为上【自己心体已明必观他人之心如何】翫心者观其形聴其声有怯于心必显诸形显诸形者我得迫而胜之【覩形乗势】怯者无复【怯而输者必难复胜】既无以复我可纵横【纵横者自在乗胜】纵之横之彼心愈惊彼惊我宁必胜之徴【彼既惶惧我心既安必胜之道也】初胜勿骄骄而必失【初既胜当自慎毋为骄骄必败】慎终如始乃可无敌
　　贵和章第三十
　　君子无所争【正己而不求于人】和而不同【捶丸处虽若平等相近而尊卑之序不可紊乱】奴顔巧言佞也【就论是谈非称长道短巧佞之人不可近也】正虑随情和也【但思捶击之法自为娱乐无有争心】和而不同君子贵之【贵贱有等不相夷躐成徳者贵重之】便佞取赢君子不贵也【便僻巧佞务取胜于人者君子不与也○便平声】
　　待傲章第三十一
