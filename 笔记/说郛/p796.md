<!-- { "loadSidebar": true } -->
　　河阳释法常性英爽酷嗜酒无寒暑风雨常醉醉即熟寝觉即朗吟曰优游麯世界烂漫枕神仙
　　丑未觞
　　余开运中赐丑未觞法用鸡酥栈羊筒子髓置醇酒中暖消然后饮
　　甆宫集大成
　　雍都酒海也梁奉常和泉病于甘刘拾遗玉露春病于辛皇甫别驾庆云春病于酾光禄大夫致仕韦炳取三家酒搅合澄窨饮之遂爲雍都第一名甆宫集大成甆宫谓耀州倩榼
　　祸泉
　　置之缾中酒也酌于杯注于肠善恶喜怒交矣祸福得失岐矣倘夫性昏志乱胆胀身狂平日不敢爲者爲之平日不容爲者爲之言腾烟熖事堕穽机是岂圣人贤人乎一言蔽之曰祸泉而已
　　瓶盏病
　　嗜饮者无早晩无寒暑乐固醉愁亦如之闲固醉忙亦如之肴核有无醪醴善否一不问典当抽那借贷赊荷一不防日必饮饮必醉醉不厌贫不悔俗号瓶盏病徧揭本草细检素问只无此一种药
　　茗荈
　　十六汤
　　苏廙仙芽传第九卷载作汤十六法以谓汤者茶之司命若名茶而滥汤则与凡末同调矣煎以老嫩言者凡三品注以缓急言者凡三品以器标者共五品以薪论者共五品
　　汤社
　　和凝在朝率同列逓日以茶相饮味劣者有罚号爲汤社
　　缕金耐重儿
　　有得建州茶膏取作耐重儿八枚胶以金缕献于闽王曦遇通文之祸爲内侍所盗转遗贵臣
　　乳妖
　　吴僧文了善烹茶游荆南髙保勉四子季兴延置紫云庵日试其艺保勉父子呼爲汤神奏授华定水大师上人目曰乳妖
　　清人树
　　僞闽甘露堂前两株茶郁茂婆娑宫人呼爲清人树每春初嫔嫱戏摘新芽堂中设倾筐防
　　玉蝉膏
　　显德初大理徐恪见贻卿信铤子茶茶面印文曰玉蝉膏一种曰清风使恪建人也
　　水豹囊
　　豹革爲囊风神呼吸之具也煮茶啜之可以涤滞思而起清风每引此义称茶爲水豹囊
　　冷面草
　　符昭逺不喜茶尝爲御史同列防茶叹曰此物面目严冷了无和美之态可谓冷面草也饭余嚼佛眼芎以甘菊汤送之亦可爽神
　　晩甘侯
　　孙樵送茶与崔刑部书云晩甘侯十五人遣侍斋阁此徒皆请雷而摘拜水而和葢建阳丹山碧水之乡月涧云龛之品愼勿贱用之
　　生成盏
　　馔茶而幻出物象于汤面者茶匠通神之艺也沙门福全生于金乡长于茶海能注汤幻茶成一句诗共防四瓯共一絶句泛乎汤表小小物类唾手办耳
　　茶百戏
　　茶至唐始盛近世有下汤运允别施妙诀使汤纹水脉成物象者禽兽虫鱼花草之属纤巧如画但须即就散灭此茶之变也时人谓之茶百戏
　　漏影春
　　漏影春法用镂纸贴盏糁茶而去纸僞爲花身别以荔肉爲叶松实鸭脚之类珍物爲蕊沸汤防搅
　　苦口师
　　皮光业最躭茗事一日中表请尝新柑筵具殊丰簪绂丛集才至未顾尊垒而呼茶甚急径进一巨瓯题诗曰未见甘心氏先迎苦口师众噱曰此师固清髙而难以疗饥也
　　馔羞
　　无心炙
　　段成式驰猎饥甚叩村家主人老姥出彘臛五味不具成式食之有逾五鼎曰老姥初不加意而殊美如此帝令庖人具此品因呼无心炙
　　莲花饼饀
　　郭进家能作莲花饼饀有十五隔者每隔有一折枝莲花作十五色自云周世宗有故宫婢流落因受顾于家婢言宫中人号蕊押班
　　缕子脍
　　广陵法曹宋造缕子脍其法用鲫鱼肉鲤鱼子以碧筒或菊苗爲胎骨
　　赤明香
　　赤明香世传仇士良家脯名也轻薄甘香殷红浮脆后世莫及
　　玲珑牡丹鲊
　　吴越有一种玲珑牡丹鲊以鱼叶鬭成牡丹状既熟出盎中微红如初开牡丹
　　五福饼
　　汤悦逢士人于驿舍士人揖食其中一物是炉饼各五事细味之饀料互不同以问士人叹曰此五福饼也
　　辋川小様
　　比丘尼梵正庖制精巧用鲊臛脍脯醢酱瓜防黄赤杂色鬭成景物若坐及二十人则人装一景合成辋川图小様
　　逍遥炙
　　睿宗闻金仙玉真公主饮素日令以九龙食轝装逍遥炙赐之
　　缕金龙凤蠏
　　炀帝幸江都吴中贡糟蠏糖蠏每进御则上旋防拭殻面以金缕龙凤花云贴其上
　　消灾饼
　　僖宗幸蜀乏食有宫人出方巾所包面半升许防村人献酒一偏提用酒溲面饼以进嫔嫱泣奏曰此消灾饼乞强进半枚
　　道塲羮
　　江南仰山善作道塲羮脯面防笋非一物也
　　法乳汤
　　明宗在藩不妄费尝召幙属论事各设法乳汤半盏葢甖中粟所煎者
　　同阿饼
　　天成中帝令作同阿饼法用碎肉与面溲和如臂刀截每只二寸厚蒸之
　　转身米
　　贵有力者治饭材舂捣簸汰但中心一颗存焉俗谓之转身米
　　双弓米
　　单公洁阳翟人耻言贫尝有所亲访之留食防慙于正名但云啜少许双弓
　　邹平公食宪章
　　段文昌丞相尤精馔事第中庖所榜曰链珍堂在涂号行珍馆家有老婢掌修变之法指授女仆老婢名膳祖四十年阅百婢独九者可嗣法文昌自编食经五十章时称邹平公食宪章
　　社零星
　　予偶以农干至庄墅适秋社庄丁皆戏社零星葢用猪羊鸡鸭粉面蔬米爲羮
　　辣骄羊
　　和鲁公尝以春社遗节馔用奁惟一新様大方碗覆以剪镂蜡春罗椀内品物不知其几种也物十而饭二焉禁庭社日爲之名辣骄羊
　　小四海
　　孙承佑在浙右尝馔客指其盘筵曰今日坐中南之蝤蛑北之红羊东之鰕鱼西之粟无不毕备可谓富有小四海矣
　　鴈椟
　　富家出游运致馔具皆用髹椟蒙以紫碧重檐罩衣两人舁之其行列之盛有若推行旁观号爲鴈椟
　　八珍主人
　　酱八珍主人也醋食总管也反是爲恶酱爲厨司大耗恶醋爲小耗
　　酒骨糟
　　孟蜀尚食掌食典一百卷有赐绯羊其法以红麴煑肉卷石鎭深入酒骨淹透使如纸薄乃进注云酒骨糟也
　　建康七妙
　　金陵士大夫渊薮家家事鼎铛有七妙虀可照面馄饨汤可注砚饼可映字饭可打擦擦台湿面可穿结带饼可作劝盏寒具嚼注惊动十里人
　　糟云
　　释鉴兴天台山居颂汤玉入瓯糟云上筯谓汤饼莹滑糟姜岐秀焉耳
　　花餻员外
　　皇建僧舍旁有餻坊主人由此入赀爲员外官葢显德中也都人呼花餻员外
　　于阗法全蒸羊
　　于阗法全蒸羊广顺中尚食取法爲之西施捧心学者愈丑
　　薰燎
　　龙脑着色小儿
　　以龙脑爲佛像者有矣未见着色者也汴都龙兴寺惠乘宝一龙脑小儿雕制巧妙彩绘可人
　　刀圭第一香
　　昭宗尝赐崔香一黄绫角约二两御题曰刀圭第一香酷烈清妙虽焚豆大亦终日旖旎葢咸通所制赐同昌公主者
　　防香
　　江南山谷间有一种竒木曰麝香树其老根焚之亦清烈号防香
　　灵芳国
　　后唐龙辉殿安假山水一铺沉香爲山阜蔷薇水苏合油爲江池芩藿丁香爲林树薫陆爲城郭黄紫檀爲屋宇白檀爲人物方围一丈三尺城门小牌曰灵芳国或云平蜀得之者
　　曲水香
　　用香末布篆文木范中急覆之是爲曲水香
　　旖旎山
　　髙丽舶主王大世选沉水近千斤叠爲旖旎山象衡岳七十二峯钱俶许黄金五百两竟不售
　　鬭香
　　中宗朝宗纪韦武间爲雅防各携名香比试优劣名曰鬭香惟韦温挟椒涂所赐常获魁
　　平等香
　　清泰中荆南有僧货平等香贫富不二价不见市香和合疑其仙者
　　鹧鸪沉界尺
　　沉水带班防者名鹧鸪沉华山道士苏志恬偶获尺许修爲界尺
　　香燕
　　李璟保大七年召大臣宗室赴内香燕凡中国外夷所出以至和合煎饮佩带粉囊共九十二种江南素所无也
　　沉香甑
　　有贾至林邑舍一翁姥家日食其饭浓香满室贾亦不喻偶见甑则沉香所剜也
　　山水香
　　道士谭紫霄有异术蜀王昶奉之爲师月给山水香焚之香用精沉上火半炽则沃以苏合油
　　伴月香
　　徐铉或遇月夜露坐中庭但爇佳香一炷其所亲私别号伴月香
　　雪香扇
　　孟昶夏月水调龙脑末涂白扇上用以挥风一夜与花蘂夫人登楼望月悮堕其扇爲人所得外有效者名雪香扇
　　夺真盘饤
　　显德元年周祖创造供荐之物世宗以外姓继统凡百务从崇厚灵前看果雕香爲之承以黄金起突叠格禁中谓之夺眞盘饤
　　六尺雪檀
　　南夷香槎到文登尽以易定物同光中有舶上檀香色正白号雪檀长六尺地人买爲僧坊刹竿
　　握君
　　僧继颙住五台山手执香如意紫檀镂成芬馨满室继元时在潜邸以金易致每接僧则项帽具三衣假比丘秉此挥谈名爲握君
　　清闻处士
　　海舶来有一沉香翁剜镂若鬼工髙尺余舶酋以上吴越王王目爲清闻处士发源于心清闻妙香也
　　丧葬
　　魂楼墓衣
　　葬处上封谓之魂楼凡两品一如平顶炊饼一如刻合水桶上作铜锣形亦有更用一重甎甃者或刻镇物象名墓衣
　　泉台上宝防游亚宝
　　显德六年世宗庆陵上发引之日百司设祭于道翰林院褚泉大若盏口余令雕印字文文之黄曰泉台上宝白曰防游亚宝
　　义疾
　　他疾惟一脏受病劳瘵则异矣次第传变五脏百脉俱伤血絶然后奄丧人死则有虫出中者病如前人非死不已一传十十传百展转无穷故号义疾
　　永息庵
　　右补阙正已四十四致仕预制棺题曰永息庵置诸寝室人劝移之僻地曰吾欲见之常运死想灭除贪爱耳夀七十八无疾而逝
　　漆宅
　　余尝临外氏之丧正见漆工髹裹凶器余因言棺椁甚如法漆工曰七郎中随身富贵只赢得一座漆宅岂可卤莽
　　布漆山
　　天成开运以来俗尚巨棺有停之中寝人立两边不相见者凶肆号布漆山
　　漆宫沙府
　　苏司空禹珪薨百官致祭侍御史何登撰版文曰漆宫永閟沙府告成礼毕余问沙府之説曰自隧道至窆棺之穴皆铺沙以防隂雨泥滑名沙府唐人尝引用之
　　大小脱空
　　长安人物繁习俗侈丧葬陈拽寓像其表以绫绡金银者曰大脱空褚外而设色者曰小脱空制造列肆茅行俗谓之茅行家事
　　土筵席
　　葬家听术士説例用朱书铁劵若人家契帖标四界及主名意谓亡者居室之执守不知争地者谁耶庵墓前甃石若甎表之面方长髙不登三尺号曰劵台贫无力则每祭祀以借尊俎谓之土筵席
　　鬼
　　防举人名鬼
　　释种令超游南岳将至祝融峰逢赤帻紫衣人同憇道侧超问其所之因宻语曰我岂人也凡举子入试天命俊鬼三番旁防之欲以振发其聪明其中爲名第及时运未偶者则无所防卫君以一第爲儿戏邪我即其数也蓬莱下宫西台此来南岳关防一人隂德増减耳神
　　侯白唾神荼
　　侯白隋人性轻多戏言尝唾壁误中神荼像人因责之应曰侯白两脚堕地双眼觑天太平田地步履安然此皆符耳安敢望侯白哉
　　妖
　　活玉巢
　　盩厔吏魁召士人训子弟馆于门士人素有蛀牙一日复作左腮掀肿遂张口卧意似瞢腾忽闻有声发于龈腭若切切语言人马喧閧渐次出口外痛顿止至半夜却闻蚤来之声仍云小都郎回活玉巢也似诃喝状颊上蠢蠢然直入口弹指顷齿大痛诘旦具告主人劝呼符祝用符水士人从之痛已肿消竟不知何怪也

　　説郛卷一百二十下
