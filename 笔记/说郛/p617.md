<!-- { "loadSidebar": true } -->
　　蜀黄监所作【即黄筌也】笔墨老硬无少柔媚监平时所作雀竹鱼鼈龙亦皆淡色鲜华以示其巧此独为水墨枯林之下一蹒跚曳尾而行若春雷已动余寒未去负朝阳以曝其背有舒缓弯跧之态其趣甚乐顷在丞相尤公家见监一笔与此无异但其色光泽水旁之草方茂葢方自水中出又非寒时其状不得不殊故观者当审其画时用意处也
　　正坐佛
　　唐赵公祐所作予逺祖相国卫公为浙西观察使幕中僚也世俗画佛菩萨者或作西域相则拳发虬髯穹鼻黝目一如胡人或作庄严相妍柔姣好奇衣寳服一如妇人皆失之矣公祐所作三十二相八十种好皆具而慈悲威重有巍巍天人师之容笔迹劲细用色精密缣素暗腐而丹青不渝真可宝也
　　玉皇朝防图
　　蜀石恪所作天仙灵官金童玉女三官太乙七元四圣经纬星宿风雨雷电诸神岳渎君长地上地下主者皆集于帝所玉皇大天帝南面端扆而坐众真仰首承望清光见之者神爽超然如在乎通明殿中也恪性不羁滑稽玩世故画笔豪放出入绳检之外而不失其奇所以作形相或丑怪奇倔以示变水府官吏或系鱼蟹于腰以侮观者顷见恪所作翁媪尝醋图褰鼻撮口以明其酸又尝见恪所作鬼百戏图钟馗夫妇对案置酒供张果肴乃执事左右皆述其情态前有大小鬼数十合乐呈伎俩曲尽其妙此图玉皇像不敢深戏然犹不免悬蟹欲调后人之一笑也
　　渡水牛出林虎
　　皆朱梁时道士厉归真所作缺岸平波逺山坡青林浅草牛与牧人情味俱适笔简意尽气韵萧爽与戴嵩韩滉所画未知其孰贤也归真画虎毛色明润其视躭躭有威加百兽之意尝作棚于山中大木上下观虎欲见真态又或自衣虎皮跳踯于庭以思仿其势今观此图非心识意解未易得其自然也
　　普陁观音像
　　蜀勾龙爽所作具天人种种殊相宝珠缨络铢衣绀髻使人瞻之敬心自起笔气清润意通幻妙所居普陀伽山在海岸孤絶处烟峦蒙密佳气蔼然予尝与徳鳞雨后望襄阳鳯林诸山气象畧相似颇恨是中无此大士也
　　紫微朝防图
　　朱梁时将军张图所作帝被衮执圭五星七曜七元四圣左右执侍十二宫神二十八舍星各居其次乗云来下其容色皆端敬其服章皆严谨道家谓玉皇大帝为众仙天子紫微大天帝为众星天子观此图者知君臣之义虽九天之上亦未尝废也图作衣文不思吴衣当风曹衣出水之例用浓墨麄笔如草书颤掣飞动势极豪放至于作面与手及诸服饰仪物则用细笔轻色详缓端慎无一欹仄亦一家之妙用
　　乳虎图
　　宣城包鼎所作绢素虽破而毛色精润如新包氏以虎世其家而鼎之所画居最虎天下之至猛于牵制父子牝牡之情则虽威而不怒荒榛赤草鸟噪其上两虎引子而行意甚安佚其雄前行观其意中亦有御卫之意小虎爪牙未备已有食牛之气但吞噬之兽夫妇父子相从而羣行人或遇之诚可惧也
　　被发观音变相
　　在水中石上袭衣宝络被髪按劒而坐非近时所能为必五代或晩唐名辈所作笔细而有力似吴道独设色太重衣上花文不类吴笔或云朱繇疑或是也观世音闻声以示现今此形相世所罕作吾弗知其为何等身得度故现此身而为説法也
　　归龙入海图
　　毗陵戚化元所作笔力峥嵘善作风浪起伏之势令人心目漾一龙蜿蜒翔于水上然先后之浪皆匀未有翻涌濆薄之形云气虽从然不自水出予见而知之曰此非游龙出海图乃归龙入海图也因以名之
　　菡蓞图
　　赵昌作昌善画花设色明润笔迹柔美国朝以来有名于蜀士大夫旧云徐熈画花传花神赵昌画花写花形然比之徐熈则差劣其后镡宏王友之辈皆弗逮也莲荷花生泥汚之中出于水而不着水昌此花标韵清逺能识此意耳
　　长带观音
　　龙眠居士李伯时所作名公麟登进士第以文学有名于时学佛悟道深得微防立朝籍籍有声博求钟鼎古器珪璧宝玩森然满家雅好画心通意微直造妙葢其天才轶举皆过人也士大夫以谓鞍马愈于韩干佛像可近吴道山水似李思训人物似韩滉非过论也今观此像固非世俗可以彷佛而绅带特长一身有半葢出奇异使世俗惊惑而不失其胜絶处也比见伯时为延安吕观文吉甫作石上卧观音像前此未闻有此様亦出奇也唐阎立本杨炎能画不害其为贵人王维郑防能画不害其为贤士国朝燕龙图穆之宋郎中复古与伯时皆能画何愧于古耶












　　画鉴【汤垕】
　　采真子妙于考古在京师时与鉴书博士柯君敬仲论画遂着此书用意精到悉有据依惜乎尚多疏略乃为删补编次成帙名曰画鉴后有髙识赏其知言采真子东楚汤垕君载之自号也
　　吴画
　　曹弗兴古称善画作人物衣纹皴绉画家谓曹衣出水吴带当风宣和内府刻意摉访不过兵符图一卷余常见于一人家上有绍兴题印笔意神彩疑是唐末宋初人所为也
　　晋画
　　衞协晋人也唐名画记品第在顾生之上世不多见其迹画谱所传髙士图刺虎图余并见之乃唐末五代人所为耳真迹不可得见矣
　　顾恺之画如春蚕吐丝初见甚平易且形似时或有失细视之六法兼备有不可以语言文字形容者曽见初平起石图夏禹治水洛神赋小身天王其笔意如春云浮空流水行地皆出自然傅染人物容貌以浓色微加防缀不求藻饰唐吴道早年常摹恺之画位置笔意大能彷佛宣和绍兴便作题真迹览者不可不察也
　　六朝画
　　陆探微与恺之齐名余平生止见文殊降灵真迹部从人物共八十人飞仙四皆各有妙处内亦有畨僧手持髑髅盂者葢西域俗然此卷行笔细无纎毫遗恨望之神采动人真希世之宝也今藏秘府后见维摩像观音像摩利支天像皆不迨之张彦逺谓风神遒举画力顿挫一防一拂动笔新竒非虚言也
　　展子防画山水法唐李将军父子多宗之画人物描法甚细随以色晕开余尝见故实人物春山人马等图又见北齐后主幸晋阳宫图人物面部神彩如生意度具足可为唐画之祖
　　六朝人画鲁义姑图一兵士持戈作勇猛之势义姑作安详荅问之态弃所生子于地作畏惧怖急挽母衣之状而所抱之子以两手抱义姑之项囘视兵士一一如生笔法细润傅色鲜明望而知其非唐画旧藏申屠大用家今归义兴王氏王藏缪画至三百轴此为最也
　　唐画
　　阎立本画三清像异国人物职贡图传法大士像五星像皆宣和明昌物余并见之及见步辇图画太宗坐步辇上宫人十余舆辇皆曲眉丰颊神采如生一朱衣髯官执笏引班后有賛普使者服小团花衣及一从者賛皇李卫公小篆题其上唐人八分书賛普辞婚事宋髙宗题印完真奇物也
　　王芝子庆家收阎令画西域图为唐画第一赵集贤子昻题其后云画惟人物最难器物举止又古人所特留意者此一一备尽其妙至于髪采生动有欲语状葢在虚无之间真神品也
　　吴道子笔法超妙为百代画圣早年行笔磊落挥霍如莼菜条人物有八图生意活动方圆平正髙下曲直折算停分莫不如意其傅采于焦墨痕中畧施微染自然超出缣素世谓之吴褒当风弟子甚多如卢棱伽杨廷光其尤者也五代朱繇一像行笔甚细恐其弟子辈所为耳
　　王右丞维工人物山水笔意清润画罗汉佛像至佳平生喜作雪景劒阁栈道螺岗晓行捕鱼雪滩村墟等图其画辋川图世之最著者也葢其胸次潇洒意之所至落笔便与庸史不同
　　周昉善画贵游人物善写真作士女多秾丽丰肥有富贵气
　　李思训画着色山水用金碧辉映为一家法其子昭道变父之势妙又过之时人号为大李将军小李将军至五代蜀人李升工画着色山水亦呼为小李将军宋宗室伯驹字千里复仿效为之妩媚无古意余尝见神女图明皇御苑出游图皆思训平生合作也又见昭道海岸图绢素百碎粗存神采观其笔墨之源皆出展子防辈也
　　曹霸画人马笔墨沈着神采生动余平生凡四见真迹一奚官试马图在申屠侍御家一调马图在李士家并宋髙宗题印其一下槽马图一黑一骝色圉人背立见须眉髣髴竒甚其一余所藏人马图红衣美髯奚官牵玉面骍绿衣阉官牵照夜白笔意神采与前三画同赵集贤子昻尝题云唐人善画马者甚众而曹韩为之最葢其命意髙古不求形似所以出众工之右耳此卷曹笔无疑圉人太仆自有一种气象非世俗所能知也集贤当代赏识岂欺我哉
　　韦偃画马松石更佳世不多见其笔法磊落挥霍振动杜子美诗所谓戏拈秃笔扫骅骝倐见骐驎出东壁者余尝收红韀覆背骏马图笔力劲健騣尾可数如顔鲁公书法往嵗鲜于伯几见之惊叹累日尝赋诗曰渥洼产马如产龙韦偃画马如画松竒文也惜不成章而卒韩干初师陈闳后师曹霸画马得骨肉停均法遂与曹韦并驰争先及画贵游人物各臻其妙至于傅染色入缣素余尝见其人马图在钱唐王氏二奚官引连钱骢燕支骄又见一卷朱衣白防人骑枣骝五明马四蹄破碎如行水中乃李伯时旧藏在京师见明皇试马图三马图调马图五陵游侠图照夜白粉本上有干自书内供奉韩干照夜白粉本十字要知唐人画马虽多如曹韦韩特其最著者后世李公麟伯时画马専师之亦可谓优入圣域者也
　　戴嵩専画牛为韩晋公滉幕客専师法于韩而青出于蓝者也不惟画牛至于川原树石牧子樵童亦各臻妙余凡七见真迹一在扬州司徳用家二牛相鬬毛骨竦然一在四明士人家一牛引犊竒甚又见三牛图渡水牛归牧图皆合作也古人云牛畜非文房清玩若其笔意清润开卷古意勃然有田家原野气象余于嵩有取焉
　　韩晋公滉画人物及爲牛图尝见其田家移居图村童螘戏图醉客图鼔腹图醉学士图及牛图数本人物源流顾陆牛图是其所长戴嵩得其绪余有名于世是葢人物不及而牛独过之也
　　陈闳开元中画人物得名明皇幸蜀作金桥图人物闳主之余见其照夜白马图笔法细润不在曹韩下唐人花鸟边鸾最为驰誉大抵精于设色秾艳如生其佗画者虽多互有得失歴五代而得黄筌资集诸家之善山水师李升鹤师薛稷龙水师孙位至于花竹翎毛超出众史筌之可齐名者惟江南徐熈熈志趣髙逺画草木虫鱼妙夺造化非世之画工所可及也熈画花落笔颇重中略施丹粉生意勃然黄之子居宝居宷熈之孙崇嗣崇矩各得一家学熈之下有唐希雅亦佳多作颤笔棘针是効其主李重光画法后有长沙易元吉作花果禽畜尤长于獐猿多游山林窥猨狖禽鸟之乐图其天趣若赵昌惟以傅染为工求其骨法气韵稍劣也又如滕昌祐丘庆余葛守昌崔白艾宣丁贶之徒皆得其绪余以成一家要知花鸟一科唐之边鸾宋之徐黄为古今防式所谓前无古人后无来者是也
　　尉迟乙僧外国人作佛像甚佳用色沈着堆起绢素而不隠指平生凡四见真迹要不在卢棱伽之下杨庭光学吴生行笔甚细而不弱画佛像多在山林中杂画一一臻妙
　　裴寛善画小马宣和所藏一卷余尝见之作山林间小马十数萧散闲适笔墨甚闲雅真竒作也
　　张璪松石清润可爱平生尝见四本并佳后得山堂琴防图赵子昻见之欲得不与因题云张璪松人间最少此卷幽深平逺如行山隂道中诚宝绘也
　　翟琰师吴生笔法大不及惟得傅色之法尝见孔雀明王像甚佳
