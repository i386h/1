<!-- { "loadSidebar": true } -->
　　绍熙二年辛亥十一月壬申光宗初祀圜丘先是贵妃黄氏有宠慈懿李后妒之至是上宿斋宫乗间杀之以暴卒闻上不胜骇异及行礼值大风雨黄坛灯烛尽灭不成礼而罢上以为获罪于天且惮夀皇谴怒忧惧不宁遂得心疾归卧青城殿夀皇知其事轻舆径至幄殿欲慰勉之直上寐戒左右使勿言既寤小黄门奏知夀皇在此上矍然惊起下榻叩头请罪夀皇再三开谕终不怿自是喜怒不常不复视朝矣至三年二月疾稍平请重华宫起居四年九月重阳节以疾不过宫宰执侍从两直百僚及诸生皆有疏乞过宫甲申上将朝重华百官班立以俟上已出至御屏李后挽上囘曰天色冷官家且进一杯酒百僚侍卫皆失色时陈傅良为中书舎人遂趋上引裾请毋再入随上至御屏后李后叱之曰这里甚去处你秀才们要斫了驴头傅良遂大恸于殿下李后遣人问曰此是何礼傅良对曰子諌父不听则号泣随之后益怒遂传防已降过宫指挥更不施行于是臣僚士庻纷纷之议竞起矣十月会庆节工部尚书赵彦逾等上疏重华乞防庆圣节先期谕防勿免过宫夀皇御笔朕自秋凉以来思与皇帝相见所有卿等奏劄已令进御前矣庚申诏过宫又不果出至戊寅上始朝重华都人皆大喜先是丞相畱正以论姜特立待罪范村凡一百四十日至此方召还五年正月夀皇始不豫上以疾不能问安尝药臣僚劾内侍陈僚源杨舜卿林亿年以离间两宫请罢逐及夀皇疾甚畱正请上侍疾挽裾随至福宁殿泣而出既而宰执以所请不从乞出光宗传防令宰执尽出于是俱至浙江亭待罪知閤韩侂胄奏请自往宣押入城于是宰执各还第国史赵汝愚传云孝宗令嗣秀王传意令宰执入奏实复请过宫许之至期过年有防放仗当是时诸公引裾恸哭朝士日相聚于道宫佛寺集议百司皂造谤譌传学舎草章争相伏阙刘过字改之一书至有生灵涂炭社稷丘墟之语且有诗云从教血染长安市一枕清风卧钓矶扰扰纷纷无所不至大抵当时执政无承平诸公识不能以上疾状昭示天下镇静浮言而朝绅学士率多卖直钓名之人而乃使上防疑负谤日甚一日至六月九日戊戌夀皇崩于重华殿本宫提举闗礼等诣宰执第告上大渐丞相畱正枢宻赵汝愚防政陈骙同知余端礼请过宫俟至晩又不果出先是孝宗未服药黄裳等尝请过宫以笏拦光宗云夀皇已服药矣便请陛下升辇已而无它至是亦以为妄不复信十三日夀皇大殓车驾不至无与成服人情忧惧留正等遂奏请宪圣代行祭奠之礼以安人心往反数四始得太皇圣防皇帝以疾听就内中成服太皇太后代行祭奠之礼宰相百官就重华宫成服正等遂遵行之然中外人情詾詾以祸在旦夕近习富室竞辇金帛蔵匿村落而朝士中如项安世等遁去数人如李详等搬家归乡者甚众侍从至欲相率出城于是留正等连疏乞立太子以重国本二十四日晩御批云甚好次日宰执拟立太子指挥进入御笔批依付学士院降诏是晩又御批云歴事嵗久念欲退闲留正见之惧以为初防请立太子今乃有退闲之语何耶会次日朝临行于殿庭伤足正疑为不祥先是正尝从善轨革者问命有兎防草鸡自焚之象及此谓所知曰上卯生吾酉生前语验矣遂力请罢免出城俟命工部尚书赵彦逾时为山陵按行使临欲渡江因别汝愚曰近事危急如此知院乃同姓之卿岂容坐视当思捄之之策可也汝愚黙然久之曰今有何策事急持刀去朝天门叫防声自割杀耳彦逾曰与其如此死不若如此死且如闻上有御笔八字果否汝愚曰留丞相丁宁莫説今事急矣与尚书説亦不妨彦逾曰既有此御笔何以不便立嘉王汝愚惊曰向尝有立储之请尚恐上怒此事谁敢担当且看慈福夀成两宫之意如何彦逾曰留丞相以足跌求去天付此一段事业与知院岂可持疑禫祭在近便可举行汝愚曰此是大事恐未易仓卒亦须择一好日遂取官歴检视适是日甲子吉彦逾曰帝王即位即是好日兼官厯又吉何疑事不容缓宜亟行之亦顺事也因劝与殿帅郭杲同议汝愚遂遣范仲壬及詹体仁谕意杲皆不荅汝愚大恐彦逾曰某尝有徳于杲遂驰告之曰近日外议詾詾太尉知否杲曰然则奈何彦逾遂以内禅事语之曰某与赵枢宻第能谋之耳太尉为国虎臣此事全在太尉杲犹未语彦逾曰太尉所虑者百口之家耳今某尽诚以告太尉不荅岂太尉别有谋乎杲矍然而起曰敢不効使令遂与区处发军坐甲等事还报汝愚议遂定乃谋可白事于慈福宫者始拟吴琚琚宪圣侄也琚辞或云已白宪圣不许继欲用吴环环亦辞于是令徐諠叶适因閤门蔡必胜谕意于知閤门事韩侂胄侂胄母宪圣女弟也其妻又宪圣女侄也最为亲近侂胄慨然曰某世受国恩托在肺腑愿得効力于是往见慈福宫提举张宗尹曰事势如此我辈死无日矣宗尹曰今当如何遂告以内禅事且云须得太后主张方可宗尹遂许为奏知次日未报侂胄惧遂亲往慈福宫适值宪圣感风不出侂冑益窘立殿庑垂涕重华宫提举闗礼适至邀问之侂胄不敢言因指天为誓侂胄遂具述其事礼曰即当奏知少俟可也礼入见垂涕宪圣问曰汝有何苦曰小臣无事天下可忧耳宪圣蹙额不言礼曰圣人读万卷书曽见有如此时节可保无虞否宪圣曰此岂汝所知礼曰此事人人知之丞相已去所赖二三执政旦夕亦且去矣中外将谁赖乎言与泪俱下宪圣惊曰事将柰何礼曰今宰执政令韩侂胄在外欲奏内禅事望圣人三思早定大计宪圣不语久之曰我前日畧曾见吴琚説来若事顺须是做教好且许来早于梓宫垂帘引执政面对礼遂传防侂胄侂胄乃复命于汝愚始往报陈骙余端礼及郭杲并步帅阎仲闗礼使其姻党閤门舎人傅昌朝宻制黄袍先是嘉王数日谒告执政谕宫僚彭龟年等曰禫祭重事王不可不入七月四日甲子禫祭羣臣入王亦入执政率百僚诣大行前奏请太皇顷之垂帘有旨令韩侂胄同执政奏事汝愚等再拜诣帘前奏曰皇帝以疾至今未能执丧臣等累入劄乞立皇子嘉王为皇太子以系人心皇帝批出甚好继又批歴事嵗久念欲退闲取太皇太后处分宪圣曰皇帝既有御笔相公自当奉行汝愚等奏曰此事甚大须降一指挥方可宪圣曰好汝愚遂袖出所拟指挥以进曰皇帝以疾未能执丧曽有御笔直欲退闲皇子嘉王可即皇帝位尊皇帝为太上皇帝皇后为太上皇后宪圣览讫曰甚好汝愚等再拜奏曰凡事全望太皇太后主张宪圣首肯讫遂令都知杨舜卿提举夀康宫以任其责遂召至帘前面付之汝愚即几筵殿前宣布圣防及诏书讫闗礼张宗尹扶掖太子入帘太皇面谕再三太子固辞曰恐负不孝之罪俯防泣涕太皇命侂胄入帘授以黄袍令扶嗣君往即皇帝位闗礼张宗尹共掖嗣君至素幄传太皇圣防令汝愚等劝请汝愚等奏曰天子当以安社稷定国家为孝今中外人人忧乱万一变生置太上于何地尚得为孝乎众扶上披黄袍上犹却立众扶上就座汝愚等率百僚再拜皇帝立受汝愚等遂传宣殿帅郭杲阎仲同韩侂胄一班起居内侍扶导上诣太皇帘前行谢礼次诣梓宫前行禫祭礼礼毕御史台閤门集百官禁衞立班起居翌日侂胄侍上诣光宗问起居光宗问是谁侂胄对曰嗣皇帝光宗瞪视曰吾儿邪先是汝愚谕殿帅郭杲以三百军至祥禧殿门请御寳杲入索于职掌内侍羊骃刘庆祖私议曰今外议詾詾如此万一玺入其手或以它授岂不利害于是封志空函授杲二珰取玺従间道诣徳夀宫纳之宪圣及汝愚开函奉玺之际宪圣方自内付玺与之【四朝闻见録云宁宗次日谒光宗慈懿方自卧内取玺与之按御玺重宝安得即位后方取兼玺玉各有职安得置之卧内恐非事实】先是襄阳归正人陈应祥等啸聚亡命谋以七月望日为夀皇发丧为乱前一夕登极赦至其徒告之而散汝愚遂奏乞召还留正以辅初政而御史张叔椿则劾以弃国之罪遂迁叔椿为吏部侍郎正乃复入拜左相汝愚为右相汝愚曰同姓之卿不幸处君臣之变敢言功乎辞不拜乃以特进为枢宻使及孝宗将攅汝愚见议欲卜山陵与正异议遂出正判建康府汝愚遂拜右相先是汝愚许侂胄以事成日节钺彦逾执政既而推定策恩汝愚乃谓彦逾曰我辈宗臣不当言功仅除郭杲节度使彦逾为端明殿学士出为四川制置知成都府侂胄迁观察使枢宻都承旨【元系防御使知閤门事至是迁一级】于是二人愤曰此事皆吾二人之力汝愚不过蒙成耳今既自据相位以专其功乃置我辈度外邪于是始有逐汝愚之谋矣汝愚觉之以朱熹有重名遂自长沙召入为待制侍经筵及收召李祥杨简吕祖俭等道学诸君子以自壮然宫中及一时之议皆归功于侂胄自是出入宫掖居中用事且嗾伶人刻木为熹等像峩冠大袖讲説性理为戏于禁中熹与龟年等屡白汝愚曰侂胄怨望殊甚宜以厚赏酬其劳处以大藩出之于外勿使预政以防后患汝愚不纳曰彼尝自言不受官职何虑之有既而熹进对面陈侂胄之奸继而正言黄度欲论之而谋泄以内批斥去熹又因进讲极论之声色颇厉上怒遂批出除熹宫观汝愚谋请见乃以内批袖还上继而求去皆不许于是彭龟年奏陛下逐朱熹太暴且言侂胄窃弄威权为中外所附必为大患宁宗欲两罢之汝愚欲两留之既而龟年与郡侂胄势由是益张防彦逾帅蜀陛辞日尽疏当时道学诸贤姓名指为汝愚之党而宁宗亦疑之矣知閤刘防谓侂胄曰赵丞相欲专此大功日引虚名之士以植党君岂但不得节钺将恐不免瘴海之祸侂胄恐甚会汝愚欲除刘光祖为御史侂胄知其欲击已而上方令近臣上御史于是以御笔除大理簿刘徳秀为御史杨大灋爲殿院又罢吴猎以刘三杰代之于是言路皆韩党矣先是汝愚尝云梦孝宗授以汤鼎背负白龙陞天又沈有开尝在汝愚坐曰外间传嘉王出判福州许国公判明州三军士庻已推戴相公矣又徐谊语人曰但得赵家一块肉足矣盖指魏王之子徐国公柄也楼钥行辞免批荅有亲为伯父固非同姓之卿之语太学上书乞尊汝愚为伯父成周子言郎君不令何澹谓宁宗非光宗子其説非一端于是右正言李沐首疏其事劾汝愚以同姓居相位非祖宗典故方太上圣体不康之时欲行周公故事倚虚声植私党以定策自居专功自恣等事遂罢汝愚相出知福州既而台臣言合罢郡与祠有祭酒李祥博士杨简府丞吕祖俭等有疏太学生周端朝等六人共一书诉汝愚有大功不当去位皆被黜谪未防何澹吴纮疏汝愚唱引伪徒谋为不轨乗龙授鼎假梦为符言且与徐谊辈造谋欲卫送太上过越为绍熙皇帝等事遂责汝愚永州安置至衡州而卒朱熹为之注离骚以寄意焉敖陶孙题诗于阙门有一死固知公所欠孤忠赖有史长存之句其后叶翥汪义端交论伪学而刘三杰以伪党为逆党凡得罪者五十九人省部籍记姓名降诏禁伪学而直省吏蔡琏告汝愚定策时异谋賔客所言凡七十纸欲逮彭龟年曾三聘徐谊沈有开下大理狱赖范仲艺等力解之乃已既而侂胄迁太傅封平原郡王自此十年专政肇开兵端身殒国危在侂胄固不足责而当时诸君子处之亦失其道有以致之也

　　上夀拜舞记【陈随】
