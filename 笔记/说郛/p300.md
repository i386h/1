<!-- { "loadSidebar": true } -->
　　国初宗室尚少宗正寺仁宗景祐三年以宗室众多特置大宗正司以皇兄宁江军节度使允让知大宗正事仍诏自今于祖宗后各择一人为之尚贤而不以齿紏正违失凡宗室奏陈先委详酌而后闻不得专达其后又以宗室出居外州于西京置西外宗正司南京置南外宗正司矣
　　州县立义仓
　　今州县义仓米始于仁宗时始集贤校理王琪尝于景祐中陈请乞每正税二斗别输一升领于转运使遇水旱振给有司防议不同而止庆厯元年九月琪申前议上特诏行之至新法行又増作每一斗收一升然水旱振给所頼为多行之日久官吏视为公家之物遇振给靳惜特甚殊失元立法之意
　　增置台谏
　　仁宗重台谏之选景祐元年四月癸丑诏御史台置殿中侍御史监察御史里行又诏举三丞以上尝歴知县人除御史里行二年除御史又二年除三司开封判官自清要而歴繁剧选任既重一时号称得人明道元年七月辛卯又以谏官无治所乃以门下省充谏院而别创门下省于右掖门之西葢朝臣皆有入局之所独谏院无之故也
　　祖宗配天
　　真宗欲以太宗配天于南郊而太祖之配不可改乃奉太宗并配仁宗郊天又益以真宗则是以三帝配一上帝矣嘉祐七年因扬畋力谏乃定以太宗配之今南郊又以祖宗并配矣
　　堂吏不得为知州
　　祖宗重堂后官更用士人其叙迁至员外郎者与外任其后多不愿出惟求子孙恩泽遂以为例英宗嘉祐八年中书奏今后愿留人虽许供职其诸房提防并须择才候职事修举方补如不职与堂除知州葢犹以士流之故优之也新法既行増置宰属而士流不复为堂后官因是朘削旧制堂后官外任止于通判不得为知州先是皇祐三年四月诏堂后官无得佩鱼若士人选用而至提防五房方许佩鱼以示别也今虽非士人选用皆佩之矣
　　衍圣公袭封
　　先圣后嗣自先圣封文宣王而袭爵者称文宣公文宣諡号也諡号非子孙所可袭仁宗至和二年三月用太常博士祖无择议改为衍圣公葢取袭封之义
　　妇人冠梳
　　旧制妇人冠以漆纱为之而加以饰金银珠翠采色装花初无定制仁宗时宫中以白角改造冠并梳冠之长至三尺有等肩者梳至一尺议者以为妖仁宗亦恶其侈皇祐元年十月诏禁中外不得以角为冠梳冠广不不得过一尺长不得过四寸梳长不得过四寸终仁宗之世无敢犯者其后侈靡之风盛行冠不特白角又易以鱼魫梳不特白角又易以象牙玳瑁矣
　　驸马都尉迁官
　　国朝武臣正任十年一迁官熈宁八年特诏驸马都尉七年一迁官仍着于令非独示优亦所以杜其非理干请也元丰六年二月癸未诏吏部七年磨勘更不取防
　　置西京国子监
　　仁宗景祐元年四月癸酉诏以河南府学为西京国子监置分司官其后南京北京皆援例为之崇宁四年秋七月丙午朔诏罢三京国子监官各置司业一员眂京具体而微矣
　　褒封先贤
　　皇朝追褒先贤皆有所因仁宗景祐元年九月诏封扁鹊为神应侯以上疾愈医者许希有请也徽宗崇宁元年二月封孔鲤泗水侯孔伋沂水侯崇先圣之嗣也六月封伯夷清惠侯叔齐仁惠侯重节义之风也宣和元年五月甲申封列御冦冲虚观妙真君庄周微妙元通真君尚虚无之教也然仁宗因医者之请姑勉从之伯鱼子思之封以配享从例封也伯夷叔齐逊千乗之国岂求身后虚名庄列物外人何羡真君之号不必封可也
　　皮塲庙
　　京师试礼部者皆祷于二相庙二相子游子夏也子游为武城宰子夏聘列国不知何以得相之名也今行都试礼部者皆祷于皮塲庙皮塲即皮剥所也建中靖国元年六月传闻皮塲土地主疡疾之不治者诏封为灵贶侯今庙在万寿宫之晨华馆与贡院为邻不知士人之祷始于何时馆因何而置庙也
　　宫观优老
　　王安石创宫观以处新法之异议者非泛施士大夫也其后朝臣以罪出者多差宫观其初出令也则曰优老元丰元年二月辛亥诏年六十听注差宫观以三十月为任无得过两任其后不拘此令矣
　　创检正检详
　　元丰初诏检正官检详官各四员为额亦同都事録事承防分房掌管其品秩尚卑政和更制品秩甚髙各置一员通掌诸房权任甚重而所以擢用者不同或出于人主亲擢则宰执反惮之所请不敢不从出于宰臣进拟则人主反疑之因是品位不进近世目宰属枢属官为旋窝人主亲擢又有跳出旋窝之号颇恃以自矜矣
　　枢宻使罢不草制
　　枢密使拜罢与宰臣恩数等皇祐五年高若讷为枢密使罢政时仁宗恶其奸邪特令舍人草词罢以示贬黜其后皆以前宰臣为之皆带平章事罢政宣麻如故而自执政拜使者罢政不复宣麻踵若讷故事也
　　淮南转运使
　　淮南转运使旧有二员皆在楚州明道元年七月甲戌诏徙一员于庐州南渡以后废江淮发运使而治楚州者移治真州治庐州者移治舒州其后又自舒州移治无为军矣
　　改假版官
　　太庙斋郎后改为假将仕郎政和六年十一月诏假版官行于衰乱之世可不循用改假承事郎为通仕郎假承奉承务为登仕郎改通政郎为从政郎旧登仕郎为修职郎假将仕郎去假字见任合改人并带假人但改正称呼更不给吿勑
　　増置贴职
　　旧贴职止于直秘阁直龙图阁右文殿修撰三等政和六年九月手诏天下人才富盛趋事赴工者众不足以待多士可增置直徽猷阁直显谟阁直宝文阁直天章阁秘阁修撰集英殿修撰凡九等中兴以后又増敷文焕章华文寳谟宝章五等矣等级既多迁转亦易非旧比也今判部判寺判院判监之称乃官制未改以前实称今加于实称之上可谓重叠昔有判刑部判礼部判兵部判工部惟戸吏二部无之葢以流内铨三司使易其名矣官名既正又加以判甚无谓也其他寺监亦然至于登闻检皷院进奏院旧称判政和五年言者谓官制之改称判者悉除去惟大宗正司以官尊者称判其次为知若六院不可复言判也遂诏悉改为监今之右文殿修撰旧为集贤殿修撰政和六年四月奉御笔集贤殿旧无此名秘书省殿以右文殿为名可改为右文殿修撰
　　改宣德郎为宣教
　　今之宣教郎即昔之宣德郎政和四年九月诏宣德郎与宣德门名相犯可改为宣教郎见任人不别给告但改称呼
　　端明述古殿学士
　　政和四年八月诏改端明殿学士为延康殿学士改枢密直学士为述古殿学士恩数品秩并依旧中兴以后端明复旧而述古与枢密直皆废矣
　　武臣改阶官
　　大夫之称亚于卿而郎官上应列宿文臣以为阶官宜也况其来自古初非创意立名故神宗正官名逺考古制以大夫郎易职事旧称为寄禄官若武臣横行正副使之称与承制崇班供奉侍禁奉职借职差使借差非名之不正也政和乃悉易以大夫郎之称此岂被坚执鋭驰骤弓马者之所宜称乎横行以十二阶易十二阶犹之可也正副使各十九阶并以八阶易之无乃轻亵名器之甚乎昔之超转犹作九资则是副使四十五年可转不过四资是减四十五年为十年矣祖宗多为武臣等级责其边功非有竒功殊勲无因超越故文臣正郎员外各止于三转而武臣正使副使必各九转圣君宏模一旦坏于建议之臣使良法美意扫地无遗最甚者称谓不顾义理所在若文武官名一依元丰之制则人无得而议矣
　　权侍郎迁除
　　绍圣二年三月监察御史常安民言乞考祖宗用人之制修立权侍郎迁进法诏三省议之章惇因奏乞自起居郎舍人侍御史带修撰除者满三年取防自七寺卿国子祭酒太常少卿秘书少监直龙图阁除者满二年取防除修撰与外任职事修举者再留一年取防除正与外任除待制即才能为众所推绩効显著朝廷特拔擢者不拘此令诏从之且天子侍从之臣非有才能绩効而可冐居之乎信如其言殆如铨部注拟常调计资歴岁月者之为也是时虽出此令卒莫能行章惇之意葢欲假此令以扼异巳之人而不次超越者则曰人主特拔擢也岂不愚哉
　　殿试更革
　　庆厯二年富弼乞罢殿试止令尚书礼部奏名次第唱名葢以廷试惟用诗赋士子多侥幸故也王尧臣梁适皆状元及第以为讥巳正月辛巳方従弼之请癸未遽从尧臣适之请复旧制
　　功臣立防置家庙
　　庆厯元年十一月郊祀赦文功臣不限品数赐私门立防文武臣僚许立家庙已赐门防给官地修建此循唐制也故有兄弟同居而各置门以列防者想是时必有立防之人特近代此制不举无能举旧事以言者若家庙则终不能行至皇祐二年十二月甲申朔复颁三品以上家庙之制从宋庠之请也然一时议者欲令立庙之子孙袭其封爵世降一等自国公而至封男凡五世而封爵之卑者仅一二世或又疑袭封公爵惟三恪先圣之后有之此制一行数世之后必多又子孙或初命卑官不应袭公侯之爵议终不决竟尼不行是不详考前代之制也君子惜之
　　禁臣僚陈乞科名
　　国朝自真宗时法令寖寛臣僚或以恩泽及所转官为子孙乞赐科名则召试而授之或乞亲属陞陟注超越差遣自小官即为通判知州其降官降差遣亦援此陈乞叙复大抵皆公卿大臣牵于人情而不可拒者积日累月不可数计庆厯四年正月丙戌诏并禁止不得陈乞
　　勅书楼
　　今县邑门楼皆曰勅书楼淳化二年六月癸未诏曰近降制勅决遣颇多或有厘革刑名申明制度多所散失无以讲求论报逾期有伤和气自今州府监县应所受诏勑并藏勑书楼咸着于籍受代批书印纸厯子违者论罪则是勑书楼州县皆有之也今州郡不闻有勑书楼矣
　　四方述职图
　　唐有王防图皇朝亦有四方述职图大中祥符八年九月直史馆张复上言乞纂朝贡诸国衣冠画其形状录其风俗以备史官广记从之是时外邦来朝者惟有髙丽西夏注辇占城三佛齐国逹靼女真而已不若唐之盛也
　　进奏吏补官
　　国初进奏官循五季旧例假官至御史大夫诸国既平天下一统诸州各置进奏官专达京师多至百数混于皂不复齿于衣冠之列真宗大中祥符二年三月戊辰诏诸州进奏官十年以上补三班奉职每遇郊祀叙补五人迄今为例
　　种放别墅
　　种放有别墅在终南山聚徒讲学性嗜酒种秫自酿林泉之景颇为幽胜真宗闻之欲幸其家而不果咸平六年遣使画图以进六月己未召辅臣观于龙图阁再三襃美放父翊尝为吏部令史出官为长安簿放防好学长以古道自任奉母隠居于终南山之豹林谷自称退士作退士説数千字又号云溪醉叟太宗朝屡召不起张齐贤荐其节行可厉风俗真宗复遣中使召之起为左司谏谏议大夫给事中力请还山从祀东封拜工部侍郎终身不娶既卒朝廷录其侄世雍为同学究出身
　　禁士大夫避讳
　　唐人重于避讳国初此风尚在刘温叟以父名岳终身不聴乐部曲避监临家讳尤甚太宗雍熈二年六月辛丑诏内外臣僚三代名讳止可行于已州县长吏不得出家讳新授官职有家讳者除三省御史台五品文班四品武班三品以上许凖勑上言余不在改请之限然法令明载官称犯髙曽祖父讳冐居者有罪则是与此诏相反也岂非此诏既行之后人无亷耻习以成风故又从而禁之耶
　　诉水旱立限日
