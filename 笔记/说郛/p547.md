<!-- { "loadSidebar": true } -->
　　作诗压韵是一巧中秋夜月诗押尖字数首之后一妇人诗云蚌胎光透殻犀角晕盈尖又记人作七夕诗押江尼字众人竟和无成诗者仆时不曾赋后因读藏经呼喜鹊为刍尼乃知读书不厌多
　　写生之句取其形似故辞多迂弱赵昌畵黄蜀葵东坡作诗云檀心紫成晕翠叶森有芒揣摸刻骨造语壮丽后世莫及
　　杜牧之题桃花夫人庙诗云细腰宫里露桃新脉脉无言度几春毕竟息亡缘底事可怜金谷坠楼人仆尝谓此诗为二十八字史论
　　宣和之初何防文缜丞相为中书舍人道君皇帝以御畵防鹊赐之诸公多赋诗韩驹子苍待制时为校书郎赋诗二章曰君王妙畵出神机弱羽争巢并占时想见春风鳷鹊观一防飞上万年枝舍人簮笔上蓬山辇路春风从驾还天上飞来两乌鹊为传喜色到人间韦苏州诗云落叶满空山何处寻行迹东坡用其韵曰寄语庵中人飞空本无迹此非才不逮葢絶唱不当和也如东坡罗汉赞云空山无人水流花开此八字还许人再道否
　　张籍王建乐府宫辞皆杰出所不能追逐李杜者气不胜耳
　　孟东野诗苦思深逺可爱不可学仆尤嗜爱者长安无缓歩一诗
　　苏大监文饶尝有作鸿沟诗云置俎均牢彘峩冠信沐猴方矜几上肉已堕幄中筹海岳归三尺衣冠閟一丘路人犹指似山下是鸿沟
　　陈无已赋宗室畵诗云滕王蛱蝶江都马一纸千金不当价又作曾子固挽辞云丘园无起日江汉有东流近世诗人莫及
　　外祖父邵安简公布衣时上平元昊策又尝劝仁庙早立太子晩年自枢府出知越州又移知郓州其薨也岐公作挽辞云被褐曾陈定羗策汗青犹着立储书春风泽国吟牋落夜雨溪堂宴豆疎前辈诗不独语句精链且是着题
　　郑周卿仆乡人也公肃右丞之孙能诗一日郑之他郡而爱妾死作诗云鹤归空有恨云散本无心于情念中犹稍自在也后娶熊氏晋如之女丙午丁未年知郓州中都县连年与盗贼鏖战隤然独存权朝美曾録其功上之后不报今不知消息可怜哉
　　曹景宗探韵得竞病字诗云去时儿女啼归来笳鼓竞借问路傍人何如霍去病沈约诗人嗟赏之
　　李卫公作歩虚辞云仙女侍董双成桂殿夜寒吹玉笙曲终却从仙官去万户千门空月明河汉女玉链顔云軿徃往到人间九霄有路去无迹袅袅天风吹佩环呜呼皆人杰也哉
　　季父仲山在扬州时事东坡先生闻其敎人作诗云熟读毛诗国风与离骚曲折尽在是矣仆尝以谓此语太高后年齿益长廼知东坡先生之善诱人也
　　韩退之诗云酩酊马上知为谁此七字用意哀怨过于痛哭
　　阮歩兵醉六旬停昏虽似智矣然礼法之士憎之如仇几至于死幸武帝保防之耳而老杜诗云遂令阮籍軰熟醉为身谋此工部善看史书当有解此意者
　　春秋三传束高阁独抱遗经究终始此诗退之称卢玉川也玉川子春秋传仆家旧有之今亡矣辞简而逺得圣人之意为多后世有深于经而见卢传者当知退之之不妄许人也
　　梦中赋诗徃徃有之宣和己亥仆在拱州宿城北郑和叔家夜梦行大路中寒沙没足其傍皆田苗丘陇一妇人皂衣素裳行田间曰此中无沙易行仆从之不能登妇人援仆手登焉月明如昼弥望皆野田麦苗妇人求诗引仆借草坐有矮塼台一上有纸笔仆题诗四句云闲花乱草春春有秋鸿社鴈年年归青天露下麦苗湿古道月寒人迹稀拍笔塼上有声惊觉宛然记忆是歳大病后亦无他
　　聮句之盛退之东野李正封也城南聮句云红皱防檐瓦黄团挂门衡是説干枣与蒌读之犹想见西北村落间气象征蜀聮句云刑神诧牦旄隂熖飐犀札尽雕刻之功而语仍壮李正封善押韵如从军聮句押水沙嚢涸皆不可及
　　畵山水诗少陵数首后无人可继者惟荆公观燕公山水诗前六句差近之东坡烟江叠嶂图一诗亦差近之退之桃源行云种桃处处皆开花川源逺近蒸红霞状花卉之盛古今无人道此语
　　本朝王元之诗可重大抵语迫切而意雍容如身后声名文集草眼前衣食簿书堆又云泽畔骚人正憔悴道傍山鬼谩揶揄大类乐天也
　　玉川子送伯龄诗云努力事干谒我心终不平玉川子在王涯书院中会食不能自别枉防于祸哀哉
　　栢舟仁人之诗也忧心悄悄愠于羣小简兮贤者之诗也硕人俣俣公庭万舞赫如渥赭公言锡爵能容忍如此宜乎贤矣
　　钟山有一诗云当年睥睨此山阿欲着红楼贮绮罗今日重来无一事却骑羸马下坡陁此王雱讦直不为荆公所喜然此诗实可传也
　　诗有力量犹如弓之斗力其未挽时不知其难也及其挽之力不及处分寸不可强若出塞曲云落日照大旗马鸣风萧萧鸣笳三四发壮士惨不骄又八哀诗云汝阳譲帝子眉宇眞人天虬髯似太宗色映塞外春此等力量不容他人到
　　洪觉范在潭州水西小南台寺觉范作冷斋夜话有曰诗至李义山为文章之厄仆至此蹙頞无语渠再三穷诘仆不得已曰夕阳无限好只是近黄昏觉范曰我解子意矣即时删去今印本犹存之葢已前传出者仆年十七歳时先大夫爲江东漕李端叔高秀实皆父执也适在金陵二公防蒋山仆虽年少数从杖履之后在定林説元防之诗引事皆有出处屈曲隐奥高秀实皆能言之仆不觉自失因思古人读书多出语皆有来处前軰亦读书多能知之也
　　高秀实又云元氏艶诗丽而有骨韩渥香奁集丽而无骨时李端叔意喜韩渥诗诵其序云咀五色之灵芝香生九窍咽三危之瑞露美动七情秀实云劝不得也劝不得也
　　李太白诗云问予何事栖碧山笑而不答心自闲桃花流水窅然去别有天地非人间东坡岭外诗云老父争看乌角巾应縁曾现宰官身溪邉古路三义口独立斜阳数过人贺知章呼李白为谪仙人世传东坡是戒禅师后身仆窃信之
　　白乐天诗云春色辞门柳秋声到井梧此语未易及谁人把盏慰深幽闲自无憀落更愁幸有清溪三百曲不辞相送到黄州南技北枝春事休榆钱可穿柳柔定自沈郎作诗瘦不应春能生许愁此东坡鲁直梅诗二章作诗名貌不出者当深攷二诗
　　宣和癸卯年仆游嵩山峻极中院法堂后檐壁间有诗四句云一团茅草乱蓬蓬蓦地烧天蓦地空争似蒲炉煨榾慢腾腾地热烘烘字画极草草其旁书四字云勿毁此诗寺僧指示仆曰此四字司马温公亲书也嗟乎此言岂有感于公耶又于柱间大字书曰旦光頥来其上一字公兄也第三字程正叔也又壁间题云登山有道徐行则不困措足于实地则不危皆公书林和靖梅诗云疎影横斜水清浅暗香浮动月黄昏大为欧阳文忠公称赏大凡和靖集中梅诗最好梅花诗中此两句尤奇丽东坡和少防梅诗云西湖处士骨应槁只有此诗君压倒仆意东坡亦有防意也然林和靖诗属对清切如赠煅药秀才诗云鹍鹏懒撃三千水龙虎闲封六一泥
　　小杜作华清宫诗云雨露偏金穴乾坤入醉乡如此天下焉得不乱
　　宋顔延之问已与灵运优劣于鲍昭昭曰谢五言如初发芙蓉自然可爱君诗铺锦列绣亦雕缋满眼此明远对面褒贬而人不觉善论诗也特出之
　　韩熈载仕江南毎得俸给尽散后房歌姬熈载披衲持鉢就诸姬乞食率以为常东坡以玉赠寳觉寳觉酬以磨衲东坡作诗谢之曰病骨难堪玉围钝根仍落箭锋机欲敎乞食歌姬院故与云山旧衲衣江南野史亦载韩事与此小异
　　钱希白内翰作拟唐诗百篇备诸家之体自序曰今之所拟不独其词至于题目岂欲抛离本集或有事迹斯亦见之本传故其拟张籍上裴晋公诗曰午桥庄上千竿竹绿野堂中白日春富贵极来惟叹老功名高后转轻身严更未报皇城里胜赏时游洛水濵昨日庭趋三节度淮西曾是执戈人拟古当如此相似方可传王晋卿得罪外谪后房善歌者名啭春莺乃东坡所见也亦遂为宻县马氏所得后晋卿还朝寻访防知之作诗云佳人已属沙咤利义士今无古押衙仆在宻县与马缙辅防甚乆知之最详缙辅在其兄处犹见之国色也西清诗话中载此事云过頴昌见之传误也
　　李义山诗字字煆链用事宛约仍多近体惟有韩碑诗一首古体有曰涂抹尧典舜典字防窜清庙生民诗岂立叚碑时躁辞耶
　　岑参诗亦自成一家葢尝从封常清军其记西域异事甚多如优鉢罗花歌熟海行古今传记所不载者也黄鲁直爱与郭功父戏谑嘲调虽不当尽信至如曰公做诗费许多气力做甚此语切当有益于学诗者不可不知也
　　春水满四泽夏云多奇峰秋月扬明辉冬岭秀孤松此顾长康诗误编入陶彭泽集中
　　元撰作树萱录载入夫差墓中见白居易张籍李贺杜牧诸人赋诗皆能记忆句法亦各相似最后老杜亦来赋诗记其前四句云紫领寛袍漉酒巾江头萧散作闲人秋风有意吹芦叶落日无情下水濵嗟乎若数君子皆不能脱然高蹈犹为鬼耶殊不可晓也若以为元撰自造此辞则数公之诗尚可庻几而少陵四句非元所能道也
　　唐时有清逺道士同沈恭子防虎丘诗曰余本长殷周遭罗厯秦汉计之至唐则二千余歳矣顔鲁公爱而刻之且有诗曰客有神仙者于兹雅丽传葢指为神仙也李卫公追和鲁公刻清远道士诗曰逸人缀清藻前哲畱篇翰则逸人指清远而前哲谓鲁公也其后皮日休陆龟蒙軰皆和之仙耶鬼耶则不必问然仆独深爱其诗中数句云吟眺川之隂歩上山之岸山川共澄澈光彩交凌乱白云蓊欲归青草忽消半呜呼借使非神仙亦一才鬼也
　　天棘蔓青丝江觉范硬差天棘作颠栁髙秀实云天棘天门冬也当以秀实之言为正颠天声相似又酷似青丝又江南徐铉家本云天棘蔓青丝若蔓生如青丝尤见是天门冬秦州诗云无风云出塞不夜月临闗无风云动不夜而月当细思之句法至此古今一人而已杜牧之作赤壁诗云折防沉沙铁未销自将磨洗騐前朝东风不借周郎便铜雀春深鎻二乔意谓赤壁不能纵火为曹公夺二乔置之铜雀台上也孙氏覇业系此一战社稷存亡生灵涂炭都不问只恐捉了二乔可见措大不识好恶
　　韩退之听頴师弹琴诗云浮云柳絮无根叶天地濶远随飞扬此泛声也谓轻非丝重非木也啾啾百鸟羣忽见孤凤凰泛声中寄指声也跻攀分寸不可上吟绎声也失势一落千丈强顺下声也仆不晓琴闻之善琴者云此数声最难工自文忠公与东坡论此诗作听琵琶诗之后后生随例云云柳下惠则可吾则不可故特论之少为退之雪寃
　　黄嗣徽少年时读书有俊声不幸为后母诉于官军籍王岐公丞相宣借得之闻其识字使抄书一日观宋复古郎中所畵山水使子弟赋诗嗣徽亦请赋公颔之顷刻成一絶句曰匣有瑶琴箧有书栖迟犹未卜吾庐主人况是丹青手乞取生涯似畵图岐公大嗟赏之及问知曲折以故人子奏于朝乞以门客恩泽承务郎特补之命下之日暴卒穷命如此哉
　　王君玉内翰初登第调扬州江都县令题九曲池诗云越调隋家曲当年亦九成哀音已亡国废沼尚留名仪凤终沉影鸣蛙祗沸声凄凉不可问落日背芜城晏元献阅诗赏叹荐为舘职又尝乞梦于后土祠夜得报云君年二十七官至四品时年正二十七大恶之过歳乃稍自安后以礼部侍郎枢宻直学士致仕未改官制时正四品年七十二云
　　五年不出青门道邂逅寻春此一囬忽忆秦州贵公子桃花落尽合归来此高秀实城东寄王越州诗
　　罗隐诗云只知事逐眼前过不觉老从头上来此语殊有味
　　若有人兮坐山楹云衮兮霞缨秉芳兮欲寄路漫兮难征独惆怅而狐疑蹇独立兮忠贞此寒山语虽使屈宋复生不能过也
