<!-- { "loadSidebar": true } -->
　　梁开平二年南郊执仪仗兵士二千九百七十人建隆四年郊兵部执仪仗兵士一万三千六十人太常寺鼓吹等二千六百四人太仆寺推驾兵士六百八十二人六军执擎人员兵士五百五十二人左右金吾街仗各一百五十二人左金吾仗三百五十八人右金吾仗三百五十九人殿中省押畨人员并执擎兵士共五百三十一人司天台一百六十二人八司都四千三百七十三人合兵部二万七千四百三十三人
　　予家有范鲁公杂録记世宗亲征忠正驻跸城下尝中夜有白虹自淝水起亘数丈下贯城中数刻方没自是吴人闭壁逾年殍殕者甚众及刘仁瞻以城归迁州于下蔡其城遂芜废又曰江南李璟发兵攻建州王延政有白虹贯城未几城陷舍宇焚爇殆尽
　　又曰近朝皇太后皇后皆有印篆文曰皇太后之印皇后之印故事二宫立各有宫名长秋长乐长信之类是也宜以宫名为文至尊之位亦不合言印当云某宫之寳
　　又曰近世诸王公主制中称皇子皇弟皇女疑皇字相承为例止合云第几子第几弟第几女云
　　又曰江南有国时田每十畆蠲一畆半以充瘠薄又曰罚俸例一品八贯二品六贯三品五贯四品三贯五百五品三贯六品二贯七品一贯七百五十八品一贯三百九品一贯五十
　　又曰上古以来逐朝歴名黄帝起元用辛卯歴颛帝用乙卯歴虞用戊午歴夏用丙寅歴成汤用甲寅歴周用丁巳歴鲁用庚子歴秦用乙夘歴汉用太初歴四分歴三统歴魏用黄初歴景初歴晋用始厯合元
　　宋用大明歴元嘉歴齐用天保歴同章厯正象厯后魏用兴和厯正元厯正象厯梁用大同厯乾象厯永昌厯后周用天和厯丙寅厯明厯隋用甲子厯开皇厯皇极厯大业厯唐用戊寅厯麟徳厯神龙厯大衍厯元和观象厯长庆宣明厯寳应厯正元厯景福崇厯晋天福用调元厯周显徳用钦天厯云本朝太祖用应天厯太宗用乾元厯真宗用宜天厯仁宗用崇天厯英宗用明天厯巳而复用崇天厯
　　忠懿钱尚父自国初至归朝其贡奉之物着録行于时今大宴所施涂金银花鳯狻猊压舞茵蛮人及银装龙鳯鼓皆其所进也凡献银绢绫锦乳香金器瑇瑁寳器通天带之外其银香龙香象狮子鹤鹿孔雀每集皆千余两又有香嚢酒诸什器莫能悉数祥符天圣经火多爇去今太常有银饰鼓十枚尚存
　　外臣除节度使景徳前止舎人院作制杨文公外制集议潘罗支厮铎督朔方军节度数制是也其后遂学士院降麻如大礼加恩在将相后数日方下然不锁院不宣麻近年遂同将相例锁院告廷矣
　　交州进奉使旧多遣兵马使或摄管内刺史或静海节度宾幕之职及其归多加检校官或就迁其职如行军司马副使之类近皆自称王官又以王官命之尚书省旧制尚书侍郎郎官不得着靸鞵过都堂门唐兵部吏部侍郎郎官选限内不朝今审官东西院三班院皆预内朝而流内铨止趋五日起居疑循旧制也
　　丁晋公冯魏公位三公侍中而未尝冠貂蝉杜祁公相甫百日当庆歴四年郊祠貂冠公衮又升辂奉册改諡诸后
　　杜祁公罢相知兖州寓北郊佛寺以待兖州接人逾再浃日防宗衮自汶阳召还过其寺造谒而杜公曰处此几与在中书日同矣旦暮北去欲识壁云郭汾阳曽留此盖自戏其居位不久也
　　杜祁公休退居南都客至无不见止服衫帽尝曰七十致政可用髙士服乎
　　唐宰相奉朝请即退延英止论政事大体其进拟差除但入熟状画可今所存有开元宰相奏请状二卷郑畋鳯池槀草内载两为相奏拟状数卷秘府有拟状注制十卷多用四六纪其人履歴性行论请皆宰相草五代亦然寇莱公谓杨文公曰予不能为唐时宰相盖孏于命词也今中书日进呈差除退即批圣防而同列押字国初范鲁公始为之
　　李西枢宪成为知制告尚衣绯出守荆南召为学士閤门举例赐金带而不可加于绯衣乃并赐三品服太宗命制毬路笏带赐辅臣后虽罢免亦服焉赵文定罢参知政事顷之除景灵官副使赐以御仙带自后罢宰相仍服笏带罢参枢皆止服御仙带
　　江南有清辉殿学士张公洎为之蜀有丽文殿学士韩昭为之今契丹有干文阁待制
　　皇后有諡起于东汉自是至于隋皆单諡光烈隂皇后明徳马皇后和熹邓皇后文献独孤皇后是也史家取帝諡冠其上以别之如云光烈皇后隂氏明徳皇后马氏也非谓欲连帝諡而名之也然则质家尚单文家尚复后世或用复諡如唐贞观中长孙皇后諡文徳后太宗諡文皇帝文徳自是复諡其议自用二名偶同太宗之諡尔中宗諡孝和赵氏諡和思言取帝諡配之其后昭成肃明元献章叡真昭徳庄宪诸后皆不连帝諡国初追尊四庙三祖之后冠以帝諡及杜太后崩始諡明宪未几欲同三祖之后遂改昭宪及太祖诸后自连孝字太宗后连徳字真宗后连庄字皆用复諡非连帝諡为义庆厯中乃言孝字连太祖諡徳字连太宗諡逐改为章以连真宗諡且祖宗諡号皆十余字岂止配一字为义又太祖功烈岂专以孝称太宗后连徳字乃在下文与祖宗后諡文不对可如东汉诸后单举之乎皇祐中予为礼官龙图阁直学士赵周翰奏议甚详下礼院时新以章易庄朝廷以宗庙事重不欲数更张遂寝其所奏
　　祖宗朝使相节度使未尝有领京师官局者其奉朝请必改他官多为东宫三少上将军统军赵中令以使相自河阳还除太子少保至明道中钱相始为景灵宫使治平中武康节度李公端愿始为醴泉观使至和中仁宗疾平以太宗至道年升遐深恶其年号趣诏中书改之是嵗以郊为恭谢天地改元曰嘉祐
　　宋景文言大小孤山以孤独为字有庙江壖乃为妇人状龙图阁直学士陈公简夫留诗曰山称孤独字庙塐女郎形过客虽知误行人但乞灵时称佳句
　　太祖时大卿监卒皆辍朝一日景徳以前文武官赠三品皆不得諡曽任三品官乃得諡真宗大中祥符中命陈文僖公彭年重定以正三品尚书节度使卒始辍朝赠尚书节度使许定諡自后遵用其制而日厯实録国史皆遗其事
　　尚父钱忠懿王自太祖开基贡献不絶帝以其恭顺待之甚厚及讨江南命为升州东南面行营招抚制置使屡献戎防及拔常州拜太太师依前尚书令兼中书令吴越国王又亲赴行营帝益嘉之诏令归国江南平亟请入觐许之既至会太祖幸洛阳郊禋西驾有日矣诏趣其还忠懿临别面叙感恋愿子孙世世奉藩太祖谓曰尽吾一生尽汝一生令汝享有二浙也忠懿以帝赐重约既得归喜甚以为太保其国矣是嵗永昌鼎成后二年来朝遂举版籍纳王府焉
　　唐王及善曰中书可一日不见天子乎太祖开寳九年以中外无事始诏旬假日不坐然其日辅臣犹对于后殿问圣体而退至道三年三月二十九日旬假是日太宗犹对辅臣至夕帝崩李南阳永熙挽词曰朝凭玉几言犹在夜启金縢事已非时称佳作至真宗时旬假辅臣始不入寳元中西事方兴假曰视事庆厯初乃如旧唐白文公自勒文集成五十卷后集二十卷皆冩本寄藏庐山东林寺又藏龙门香山寺髙骈镇淮南寄语江西亷使取东林集而有之香山集经乱亦不复存其后履道宅为普明僧院后唐明宗子秦王从荣又写本寘院之经藏今本是也后人亦补东林所藏皆篇目次第非真与今吴蜀摹版无异
　　夏郑公为宣徽使忠武军节度使自河中府徙判蔡州道经许昌时李邯郸为守乃徙居他所空使宅以居之夏公以为知体
　　凡公家文书之橐中书谓之草枢密院谓之底三司谓之检今秘府有梁朝宣底二卷即贞明中崇政院书也检即州县通称焉
　　祖宗时宰相罢免唯赵令得使相余多本官归班参枢亦然天僖中张文节始以侍读学士知南京天圣中王文康以资政殿学士知陜州自庆歴后解罢率皆得职焉
　　祖宗时唯枢密直学士带出外任李尚书维罢翰林为集贤院学士知许州刘中山子仪自翰林为台丞李宪成以翰林权使三司皆蕲出并以枢密直学士刘知頴州李知洪州蔡文忠以翰林兼侍读两学士改龙图阁学士知密州自翰林改龙图而出藩繇文忠始也近嵗率带侍读及端明学士邢公昺以侍读学士知曹州孙宣公亦以侍讲知兖州二公皆久奉劝讲遂优以其职补外自张文节以旧辅臣带侍读出守至寳元年梅公询始以侍读学士知许州侍读带外任自梅公始也其后翰林出者率皆换此职
　　晁文元公天僖中自翰林承防换集贤院学士判西京留台吴正肃公皇祐中以资政殿学士李少师公明嘉祐中以龙图阁直学士并换集贤判西台近嵗皆以禁职分台
　　太宗命创方图毬路带亦名笏头带以赐二府文臣明道初张徐公为枢密使兼侍中独得赐之皇祐初李侍中用和以叔舅蕲赐时王侍中贻永为枢密使遂并赐之其后曹侍中亦以叔舅而赐焉
　　文穆王冀公天圣初再为相既拜命谢恩即请诣景灵宫奉真殿朝谢真宗皇帝冀公仍以五百千建道塲托先公为斋文其畧曰奉讳之初谢病于外临西宫而莫及企南狩以方遥失其本余不尽记自后二府初拜恩入谢即诣景灵宫盖踵冀公故事也
　　凡拜职入谢多有对赐拜官加勲封谢恩虽二府亦无有景徳初王冀公以参知政事判大名府召还加邑封时契丹方讲好真宗欲重其事冀公入谢特命以衣带鞍马赐之自后二府转官加阶勲封邑入谢并有对赐庆歴四年贾魏公建议修唐书始令在馆学士人供唐书外故事二件积累既多乃请曽鲁公掌侍郎唐卿公厘附于本传五年夏命四判馆二修撰刋修时王文安宋景文杨宣懿今赵少师判馆阁张尚书余尚书安道为修撰又命编修官六人曽鲁公赵龙阁周翰何密直公南范侍郎景仁邵龙阁不疑与子而魏公为提举魏公罢相陈恭公不肯领次当宋元宪而以景立为嫌乃用丁文简丁公薨刘丞相代之刘公罢相王文安代之王公薨曽鲁公代之遂成书初景文修庆歴编敕未暇到局而赵少师请守苏州王文安丁母忧张杨皆出外后遂景文独下笔久之欧少师领刋修遂分作纪志鲁公始亦以编敕不入局周翰亦未尝至后辞之公南过开封幕不疑以目疾辞去遂命王忠简景彞补其缺顷之吕缙叔入居刘仲更始修天文歴志后充编修官将卒业而梅圣俞入局修方镇百官表嘉祐五年六月成书鲁公以提举日浅自辞赏典唯赐器币欧宋二公范王与金皆迁一官缙叔直秘阁仲更崇文院检讨未谢而卒圣俞先一月余卒诏官其一子初编修官作志草而景彞分礼仪与兵志探讨唐事甚详而卒不用后求其本不获缙叔欲作释音补少遗逸事亦不能成太尉旧在三师之下繇唐以来以上公为重李光弼自司空为太尉薨赠太保郭子仪自司廷为太尉薨赠太师李徳裕自司徒为太尉皆以超拜李载义自司徒为太保王智兴自司徒为太傅二人府具赠太尉是以上公宠待宗臣余虽有功可迁保傅而掌武之尊不可得也五代至国初节度使皆自检校太傅迁太尉太尉迁太师然无升秩明文
　　北都使宅旧有过马防按唐韩偓诗云外使进鹰初得按中官过马不教嘶注云上每乘马必中官驭以进谓之过马既乗之躞【阙】斯鸣也盖唐时方镇亦【阙】之因而名防事也
　　唐明皇以诸王从学召集贤院学士徐坚等讨集故事兼前世文辞撰初学记刘中山公子仪爱其书曰非止初学可为终身记
