<!-- { "loadSidebar": true } -->
　　元丰初宦者王绅效王建作宫词百首献之颇有意思其太皇太后生日诗云太皇生日最尊荣献寿宫中未五更天子捧觞仍再拜寳慈侍立到天明寳慈皇太后宫名也太后幸景灵宫驾前露靣防童女诗曰平明彩仗幸琳宫紫府僊童下九重整顿珑璁时驻马畵工闇地貌眞容
　　欧阳公云九僧诗集已亡元丰元年秋余游万安山玉泉寺于进士闵交如舍得之所谓九诗僧者剑南希书金华保暹南越文兆天台行肇沃州简长贵城惟凤淮南惠崇江南宇昭峨眉怀古也直昭文舘陈充集而序之其美者亦止于世人所称数聨耳交如好治经所为奇僻自谓得圣人防防先儒所不能到贫无妻儿不应举常寄食僧舍僧亦不厌苦之始居龙门山犹苦防人往来多徙居万安山屏絶人事专以治经为事凡数十年用心益苦而去人情益逺众非笑之交如不变益坚虽非中行其志亦可怜也
　　范景仁鎭喜为诗年六十三致仕一朝思乡里遂轻行入蜀故人李才元大临知梓州景仁枉道过之归至成都日与乡人乐饮散财于亲旧之贫者遂游蛾眉青城山下巫峡出荆门凡朞歳乃还京师在道作诗凡二百五篇其一联云不学都人夸驷马未饶吾祖泛扁舟此二事他人所不能用也
　　嘉祐中有刘讽都官蕳州人亦年六十三致仕夫妇徙居頼山景仁有诗送之云移家尚恐青山浅隐几惟知白日长时有朱公绰送讽诗云疏草焚来应见吏黄金散尽只留书皆为时人所传
　　大名进士耿僊芝诗着其一聮云浅水短芜调马地澹云防雨养花天为人所称
　　唐明皇以诸王从学命集贤院学士徐坚等计集故事兼前世文辞撰初学记刘中山子仪爱其书曰非止初学可为终身记
　　宗衮尝曰残人矜才逆诈恃明吾终身不为也犹唐相崔涣曰抑人以远谤吾所不为
　　杜甫终于耒阳藁之至元和中其孙始改于巩县元防之为志而郑刑部文寳谪官衡州有经耒阳子美墓诗岂但为志而不克迁或已迁而故尚存耶北都使宅旧有过马防按唐韩渥诗云外使进鹰初得按中官过马不敎嘶注云乘马必中官驭以进谓之过马既乗之然后蹀嘶鸣也葢唐时方鎭亦效之因而名防事也

　　贡父诗话【刘攽】
　　太宗好文毎进士及第赐闻喜宴常作诗赐之累朝以为故事仁宗在位四十二年赐诗尤多然不必尽上所自作景祐初赐诗落句云寒儒逢景运报德合如何论者谓质厚宏壮真诏防也
　　刘子赠人诗云惠和官尚小师达禄须干取下惠圣之和师也达而子张学干之事或有除去官字示人曰此必畨僧也其名达禄须干闻者大笑诗有语病俗忌当避之此偶自谐合无若轻薄子何非笔力过也
　　景祐中宋宣献上杨太妃挽诗云神归梁小庙礼祔汉余陵文士称其用事精当杨昌言诗曰先帝遗弓剑排云上紫清同时受顾托今日见升平虽不用事意思宏深足为警语
　　景祐末元昊叛夏郑公出鎭长安梅送诗曰亚夫金皷从天落韩信旌旗背水陈时独刻公诗于石
　　僧惠崇诗云河分岗势断春入烧痕青然唐人旧句而崇之弟子吟赠其师诗曰河分岗势司空曙春入烧痕刘长卿不是师偷古人句古人诗句似师兄杜工部有峡束苍江起岩排石树圆顷苏子美遂用峡束苍江岩排石树作七言句子美岂窃诗者大抵讽古人诗多则徃徃为己得也
　　王元之谪黄州诗曰又为太守黄州去依旧郎官白发生在朝与执政不相能作江豚诗以讥之曰江云漠漠江雨来天意为霖不干汝【俗云豚出则有风雨】又曰飱啗虾鱼颇肥腯【讥其肥大】
　　人多取佳句为句图特小巧美丽可喜皆指咏风景影似百物者尔不得见雄材逺思之人也梅圣俞爱严维诗曰柳塘春水漫花坞夕阳迟固善矣细较之夕阳迟则系花春水漫何须柳也工部诗云深山催短景乔木易高风此可无瑕纇又曰萧条九州内人少豺狼多少人愼莫投多虎信所过饥有易子食兽犹畏虞罗若此等句其含蓄深逺殆不可模仿
　　诗以意为主文词次之或意深义高虽文词平易自是奇作世效古人平易句而不得其意义翻成鄙野可笑卢仝云不即溜钝汉非其意义自可掩口宁可效之耶韩吏部古诗高卓至律诗虽称善要有不工者而好韩之人句句称述未可谓然也韩云老公真个似童儿没井埋盆作小池直谐戏语耳欧阳永叔江邻几论韩雪诗以随车翻缟逐马散银杯为不工谓防中初葢底凸处遂成堆为胜未知眞得韩意否也永叔云知圣俞诗者莫如某然圣俞平生所自负者皆某所不好圣俞所卑下者皆某所称赏知心赏音之难如是其评古人之诗得无似之乎
　　潘阆字逍遥诗有唐人风格有云乆客见华发孤棹桐庐归新月无朗照落日有余辉渔浦风水急龙山烟火防时闻沙上鴈一一皆南飞【歳暮自桐庐归钱塘】仆以谓不减刘长卿
　　太宗晩年烧炼丹药潘阆尝献方书及帝升遐惧诛匿舒州潜山寺为行者题诗于钟楼云绕寺千千万万峯【忘第二句】顽童趂暖贪春睡忘却登楼打晓钟孙仅为郡官见诗曰此潘逍遥也告寺僧呼行者潘已亡去
　　王益柔胜之为馆軄年少意颉颃张掞叔文亦新贴軄年长而官已高毎羣聚辄居上座王宻于屏风题云四十余年老健儿【此唐徐州节度王智兴自咏诗句】翌日会食王正座诗下众无不哂
　　李绚公素有诗赠同姓人曰吾宗天下着王胜之辄取注之曰居甘泉者以讴着【京师名倡李氏居甘泉坊善讴】卖药者以木牛着【京师李家卖药以木牛自表人呼为李木牛】围棊者以憨着【李乃国手而神思昏浊人呼为李憨子】裁幞头者以拗著【李家幞头天下称善而必与人乖剌歳乆自以拗李呼】作诗者以豁达着【豁达老人喜为诗所至辄自题写诗句鄙下而自称豁达李老尝书人新素墙壁主人憾怒诉官杖之拘执使市石灰更杇镘讫告官乃得纵舍闻者哂之】此数人因胜之有云遂自托不朽
　　梅昌言出镇太原黄觉送诗曰五马雍容出镇时都人争看好风仪文章一代諠高价忠直三朝受圣知帐下军容森剑防门前行色拥旌旗云笼古戍黄榆暗雪满长郊白草衰出去暂开貔虎幕归来须占凤凰池鬓间未有一茎白陶铸苍生固不迟梅雅自修饰容状伟如大喜之
　　黄觉仕宦不遂尝送客都门外不及寓邸舍会一道士取所携酒炙呼饮之既而道士举杯摭水写吕字觉始悟其为洞賔也又曰明年江南见君觉果得江南官及期见之出懐中大钱七其次十又小钱三曰数不可益也予药数寸许告觉曰一以酒磨服之可保一歳无疾觉如其言至七十余药亦垂尽作诗曰床头厯日无多子屈指明年七十三果是歳卒
　　李商有锦瑟诗人莫晓其意或谓是令狐楚家青衣名也
　　祥符天禧中杨大年钱文僖晏元献刘子仪以文章立朝为诗皆宗尚李义山号西昆体后进多窃义山语句赐宴优人有为义山者衣服败敝告人曰吾为诸馆軄挦撦至此闻者欢笑大年汉武诗曰力通青海求龙种死讳文成食焉肝待诏先生齿编贝忍令索米向长安义山不能过也元献王文通诗曰甘泉柳苑秋风急却为流萤下诏书子仪畵义山像写其诗句列左右贵重之如此
　　杨大年不喜杜工部诗谓为村夫子乡人有强大年者续杜句曰江汉思归客杨亦属对乡人徐举乾坤一腐儒杨黙然若少屈欧公亦不甚喜杜诗谓韩吏部絶伦吏部于唐世文章未尝屈下独称道李杜不已欧贵韩而不悦子美所不可晓然于李白而甚赏爱将由李白超趠飞扬为感动也
　　孟东野诗李习之所称食荠肠亦苦强歌声不欢出门如有碍谁谓天地寛可谓知音今世传郊集五卷诗百篇又有集号咸池者仅三百篇其间语句尤多寒澁疑向五卷是名士所删取者东野与退之联句诸诗宏壮博辩若不出一手王深父云退之容有润色也
　　张籍乐府词清丽深婉五言律诗亦平澹可爱至七言诗则质多文少材各有宜不可强衣饰文昌有谢裴司空马诗曰乍离华廐移蹄澁初到贫家举眼惊此马却是一迟钝多惊者诗词防而显亦少其比
　　白乐天诗云请钱不早朝请作平声唐人语也今人不用厮字唐人作斯音五代已作入声陶谷云尖檐防子卑凡厮是也白曰金屑琵琶槽雪摆胡腾衫琵琶与今人同杜曰皂雕寒始急白曰千呼万唤始出来人皆为语病事之终始音上声有所宿留今甫然者音去声二公诗自非语病
　　唐诗赓和有次韵【先后无易】有依韵【同在一韵】有用韵【用彼韵不必次】吏部和皇甫陆浑山火是也今人多不晓刘长卿余干旅舍云揺落莫天逈丹枫霜叶稀孤城向水闭独鸟背人飞渡口月初上邻家渔未归乡心正欲絶何处捣征衣张籍宿江上舘云楚驿南渡口夜深来客稀月明见潮上江静觉鸥飞旅宿今已逺此行殊未归离家乆无信又听捣砧衣两诗偶似次韵皆竒作也
　　管子曰事无终始无务多业此言学者贵能成就也唐人为诗量力致功精思数十年然后名家杜工部云更觉良工用心苦然岂独画手心苦耶
　　眞宗问近臣唐酒价几何莫能对丁晋公独曰斗直三百上问何以知之曰臣观杜甫诗速湏相就饮一斗恰有三百青铜钱亦一时之善对
　　海陵人王纶女为神所慿自称仙人字善数品形制不相犯吟雪诗云何事月娥欺不在乱飘瑞叶落人间【説云天上有瑞禾开花六出】他诗句词意飘逸类非世俗可较题金山云涛头风卷雪山脚石蟠虬常谓纶为清非孺子不晓其义亦有诗赠曰君为桐叶我为春风春风会使秋桐变秋桐不识春风面居数歳神舍女去懵然无知嫁为广陵吕氏妻
　　鞠皮为之实以毛蹙蹋而戏【见霍去病传注穿城蹋鞠】晩唐已不同矣归氏子弟嘲皮日休云八片尖皮砌作毬火中燂了水中揉一包闲气如常在惹踢招拳卒未休今柳三复能之述曰背装花屈膝【屈口勿反】白打大亷斯进前行两歩跷后立多时柳欲见晋公无由会公蹴毬后园偶迸出柳挟取之因懐所业戴毬以见公出书再拜者三毎拜毬起复于背膂幞头间公乃笑而竒之遂延于门下然弟子拜师常理也独毬多贱人能之毎见劳于富贵子弟莫不拜谢而去此师拜弟子也术不可不愼此亦可喻大云
　　洪州西与滕王阁相对一僧尽览诗板告郡守曰尽不佳因朗吟曰洪州太白方积翠倚穹苍万古遮新月半江无夕阳守异之遣出闽僧有朋多诗如虹收千嶂雨潮展半江天又曰诗因试客分题僻棊为饶人下着低亦巧思也
　　王丞相嗜谐谑一日论沙门道因曰投老欲依僧客遽对曰急则抱佛脚王曰投老欲依僧是古诗一句客亦曰急则抱佛脚是俗谚全语上去投下去脚岂不的对也王大笑
　　孟蜀时花蘂夫人号能诗而世不传王平父因治馆中废书得一轴八九十首而存者才三十余篇大约似王建句若厨船进食簇时新列坐无非侍从臣日午殿头宣索鲙隔花催唤打鱼人月头支给买花钱满殿宫娥近数千遇着唱名都不语含羞急过御床前
　　山东二经生同官因举郑谷诗云任是深山更深处也应无计避王徭一生难之曰野鹰安得王徭一生解之曰古人宁有失也是年必当率翎毛耳
