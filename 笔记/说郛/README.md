<!-- { "loadSidebar": true } -->
　　钦定四库全书　　　　　子部十
　　説郛　　　　　　　　　杂家类五【杂纂之属】提要
　　【臣】等谨案説郛一百二十卷明陶宗仪撰宗仪有国风尊经已着録是书刋本不一或传江南人家有宗仪説郛全部凡四巨橱世所行者非完本考杨维祯作是书序称一百卷孙作沧螺集中有宗仪小传亦称所辑説郛一百卷二人同时友善目睹其书必无虚説知流俗所记妄也盖宗仪是书寔仿曽慥类説之例毎书略存大概不必求全亦有原本失亡而从类书之中钞合其文以备一种者故其体例与左圭百川学海逈殊后人见其目录所列数盈千百遂妄意求其全帙当必积案盈箱不知按籍而求多厯代史志所不载宗仪又何自得之乎都卭三余赘笔又称説郛本七十卷后三十卷乃松江人取百川学海诸书足之与孙作杨维祯所记又异岂卭时原书残缺仅存七十卷耶考治丙辰上海郁文博序称与百川学海重出者三十六种悉已删除而今考百川学海所有此本仍载又原本卷首引黄平倩语称所录子家数则自有全书经籍诸注似无深味宜删此二防以塩官王氏所载学庸古本数种冠之云云今考此本已无子书经注而开卷即为大学石经大学古本中庸古本三书目录之下各注补字是竟用其説窜改旧本盖郁文博所编百卷已非宗仪之旧此本百二十卷为
　　国朝顺治丁亥姚安陶珽所编又非文博之旧矣其中如春秋纬九褈之后又别出一春秋纬青髙议之外别出一青诗话孔氏襍説之外又别出一珩璜新论周宻之武林旧事分题九部叚成式之酉阳襍爼别立三名陈世崇之随隠笔记诡标二目宗仪之谬决不至斯又王逵蠡海集其人虽在明初而于宗仪为后軰自商濬稗海始误为宋之王逵汉襍事秘辛出于杨慎伪撰慎正徳时人又逺在其后今其书并列集中则不出宗仪又为显证然虽经窜乱崖畧终存古书之不传于今者断简残编往往而在佚文事时有徴焉固亦考证渊海也所录凡一千二百九十二种自三十三卷刘餗传载以下有录无书者七十六种今仍其旧原本卷字皆作防字卷首引包衡之説谓防音周与轴同或者又谓防音缚并云出佛书盖亦好奇之过至珽所续四十六卷皆明人饾饤之词全书尚不足观摘录益无可取别存其目不复留溷简牍焉乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　说郛原序
　　孔子述土羵萍实于童謡孟子证瞽瞍朝舜之语于齐东野人则知语虞初之流博雅君子所不弃也天台陶君九成取经史传记下迨百氏杂说之书二千余家纂成一百卷凡数万条翦扬子语名之曰说郛征余叙引阅之经月能补余考索之遗学者得是书开所闻扩所见者多矣要之其博古物可为张华路叚其覈古文奇字可为子云许慎其索异事可为赞皇公其知天穷数可为淳风一行其搜神怪可为鬼董狐其职虫鱼草木可为尔雅其记山川风土可为九丘其订古语可为钤契其究谚谈可为稗官其资谑浪调笑可为轩渠子昔应中逺作风俗通蔡伯喈作勤学篇史游作急就章犹皆传世况是集之用工深而资识者大乎其可传于世无疑也虽然扬子谓天地万物郭也五经众说郛也是五经郛众说也说不要诸圣经徒旁搜泛采朝记千事暮博千物其于仲尼之道何如也孟子曰博学而详说之将以反说约也约则要诸道也已九成尚以斯言勉之会稽抱朴遗叟杨维祯序
　　说郛一百乃元季寓吾松南村天台陶九成取经史传记诸子百氏杂书之所编予未尝见成化辛丑予罢官归乡于士人龚某家得借録之遍阅其中所载有足禆予考索之遗廓予闻见之隘然字多讹缺兼有重出与当并者未暇校正继而屡为司牧部使者借去分命人録而所録之人不谨遇有字误虑对出被责辄将予旧本字涂改相同以掩其过而字之讹缺者加多予愤其人而无可奈何迩年以来借録者颇简遂欲校正复遍阅之见其间编入百川学海中六十三事学海近在锡山华会通先生家翻刋铜板活字盛行于世不宜存此徒烦人録于是以其编入并重出者尽删去之当并者并之字之讹缺者亦取诸载籍逐一比对讹者正之缺者补之无载籍者以义厘正之终歳手録仍编为一百犹恐有未尽善留俟后之君子重校而刋行马呜呼九成先生之编是书搜采万事万物备载无遗有益后人已见于会稽杨廉夫先生之序矣而予之校正经厯歳月竭尽目力心思不知有益于后人否乎因赋一絶云白头林下一耆儒终歳楼中校说郛目力心思俱竭尽不知有益后人无予平生嗜书少而从父宦游江湖数年壮而出仕四方廿九载耆老而归休林下十四年今年已七十有九所收所録书积万余卷贮之楼中名其楼为万卷以资暇日阅玩惜乎老耄无用于时欲传诸子孙而子孙不唯不能读抑且不能守而散之权豪若不叙其意以贻后则予劳心苦思校是书与素躭嗜书籍之志何以表白于天下后世哉故书其实附于廉夫先生叙次倘后之人怜予志为之重校刋行则予虽老死亦无所憾矣时治九年歳次丙辰春三月初吉上海郁文博书


　　读说郛
　　包衡曰道书以一卷为一防陶九成说郛用之佛书以一条为一则洪景卢容斋随笔用之【防音周一作与轴同】何良俊曰经之流别爰有传注史之流别爰有志载琐碎猥襍多不可分故陶氏悉举之总名说郛云
　　又曰说郛収汉武飞燕太真杜兰香等传似矣如春梦録之类不可已乎虽然今人所着猥杂小种皆如陶氏悉録则后世岂复有遗逸难搜之憾
　　黄平倩曰余读说郛而知陶氏之纂不可废也其类广其采博史则见闻时事掌不在官注则山经水衡志不列郡其禆益于国史郡乗不小唯録子家数则自有全书经籍诸注俱无深味宜删此二防以盐官王氏所载学庸古本数种冠之则经史灿然而一函该举矣来斯行曰说郛多断阙而挂漏出入每欲补缀为难不但旧本不存恐此后愈抄愈讹得好事者梓而行之其误字仍阙其疑如古之辨籀文其阙目仍存其名如隋之阙书目补正则俟四方藏书该洽之家于异日良快事云
　　潘之恒曰上海郁氏序谓说郛重百川学海六十三事近有无锡华氏铜板活字盛行不宜存此徒烦人録故尽删削若然则以一书两行奚其可必并入之庶复陶氏旧云
　　黄汝亨曰予每欲将说郛割掇从类则渔仲尚以段成式玉格入之玉类王铚树萱録入之草木类贻笑后人故尤不易
　　又曰今世未刻唯册府元说郛二书元以杨陈二君及诸博雅同修踈漏处正复不少矧说郛出陶氏一手无论抄録讹舛恐当时亦未及详证昔人云读书耐讹字又曰误书思之亦是一适当作是观可矣
　　胡应麟曰宋元间小说陶氏说郛尚数百种今全书存者第桯史笔谈百余家余大半湮没矣
　　又曰尤延之遂初堂书目全载陶宗仪说郛而卷数不存文简在宋颇以博洽称疎畧乃尔或陶氏所节也又曰六朝宋虞之有妬记一卷至唐不传而宋王某补之今所补者又不存矣阙目尚具说郛
　　又曰白行简三梦记刘幽求事皆实録载陶氏说郛广记梦类数事悉祖此假托也
　　又曰江隣几杂志宋人极推今不传畧见说郛
　　又曰诺臯记有三说西溪丛语据巫臯事以驳晁氏非也抱朴子诺臯葢六甲神名之类必三说备乃尽之详见陶氏说郛
　　又曰杨用修谓唐小说不如汉而举伶赵飞燕传中一二语为证戊辰之歳余偶过燕中书肆得残刻十数帋题赵飞燕别传阅之乃知即说郛中陶氏删本其文颇类东京葢六朝人作而宋秦醇子复补缀以传者也又曰余读说郛至薛用弱集异记中山卿一铭精链奥古葢唐三百年如此铭者亦罕覩矣岂薛生能幻设乎余旧奇此作读洪景卢随笔亦以为青莲叔夜之流景卢拟作一章未堪伯仲也
　　又曰宋何先异闻载碧兰堂一女子诗云水天日暮风无力断云影里芦花色折得荷花水上游两鬓萧萧玉钗直语亦颇工而不甚传苐两花字相犯当是抄録之误今说郛殊无善本余尝得一部于王长公处多长公手所改定者惜此未经刋削云










　　钦定四库全书
　　说郛卷一上　　　　　　明　陶宗仪　撰大学石经【补】
