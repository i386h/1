<!-- { "loadSidebar": true } -->
　　东坡云如人善博日胜日负王荆公改作日胜日贫坡之孙符云元本乃日胜日贫吕正献尤不喜人博有胜则伤人败则伤俭之语
　　苏伯昌初筮长安狱掾令买鱼饲猫乃供猪衬肠诘之云此闲例以此为猫食乃一笑留以充庖同寮从而逐日买猫食葢北品味止以羊为贵
　　端拱二年河南府言前郢州刺史穆彦璋以爱子死不愿生挺身入山林饲饿虎异哉丧明尤天古虽有之此则世未尝有也
　　淳化五年翰林学士张洎献重脩大祖纪一卷以朱墨杂书凡躬承圣问及史官采摭事即以朱别之神宗正史类因诋诬而非实録厥后删改亦有朱墨于世其用淳化故事云
　　邵康节居洛阳宅契司马温公户名园契富郑公户名庄契王郎中户名若使今人为之得不贻寄户免科诵之讥乎或谓田宅乃三公所予者特未知王之名亦是元祐闲人
　　毘陵士大夫有仕成都者九日药市见一铜鼎已破阙旁一人赞取之既得叩何所用曰归以数炉炷香环此鼎香皆聚于中试之果然乃名聚香鼎初不知何代物而致此异
　　徽宗尝命米芾以两韵诗草书御屏次韵乃押中字行笔自上至下其直如线上称赏曰名下无虚士芾即取所用砚入怀墨汁淋漓奏曰砚经臣下用不敢复进御臣敢拜赐又一日米囘人书亲旧有宻于窻隙窥其写至芾再拜即放笔于案整襟端下两拜三学士多知其然
　　孙莘老请益于欧阳公公曰此无他唯勤读书而多为之自工世人患作文字少又懒读书每一书出必求过人如此少有至者疵病不必待人指摘多作自见之孙书于座右
　　季才元大临元祐闲知汝州时辰州贡丹砂道叶县遗其二箧乃化为二雉鬬山谷间耕者获之人疑其盗县械送州才元识其异讯得实始免耕者砂能变化可谓异矣夫识其异其谁嗣之
　　物类相感志【苏轼】
　　总论
　　磁石引针　琥珀拾芥　蟹膏投漆漆化为水　皁角入灶突烟煤坠　胡桃烧灰可藏针　酸浆入盂水垢浮　滑石去衣油干麪相与作　灯心能细乳香　榧子能软甘蔗　撒盐入火炭不爆　用盐擂椒椒味好川椒麻仁水能解　胡桃煮臭肉不臭　得白梅
　　烂　栗得橄榄香　猪脂炒榧皮自脱　韶粉和梅牙不酸　芽茶得盐不苦而甜　井水蟹黄沙淋而清石灰可以藏铁器　草索可以祛青蝇　夏月热汤入井成冰　藁本汤洗杯青蝇不来　烰炭断道行蚁自回油杀诸虫亦杀蝼螘　狗粪中米鸽食则死　桐油
　　入水池荷死　江茶入水池菱枯　粉畏椒　蜈蚣畏油　松毛可杀米虫　麝香能袪壁虱　马食鸡粪则生骨眼　苍蝇叮蚕则生肚虫　三月三日收荠菜花置灯檠上则飞蛾蚊虫不投　五月五日収虾蟆能治疟疾又治小儿疳　春日火烟青冬日火烟黒　香油抹乌眼则入水不沉　唾津抺蝴蝶翅则当空高飞　乌贼过小满小青梅过小满黄　蚕过小满则无丝蜀葵过小满则长　乳香久留能生舍利　松根年久则生茯苓　橘树不宜肥　枇杷不宜粪　羚羊角能碎佛牙　人髪根可粘起舍利　银杏能醉人　胡桃能碎钱　柿煮蟹不红　橙合酱不酸　緑橘过江北为枳　麦得湿气则为蛾　麸见肥皁则不就　鞑靼见酒骆驼见栁　荆叶逼蚊虫台葱逼蝇子　酒能发香藕皮散血　津唾可溶水银末茶可结水银　鹤知子午猫眼亦能　清明栁条可止酱醋潮溢　芝蔴萁烧烟熏纸被不作声　榧子煮素羮则甜　薄荷去鱼腥　荸荠煮铜则软甘草煮铜则硬　芒种日螳蜋一齐出　九月九蚊子嘴生花　燕畏艾人　蝎畏蜗牛　磬畏茈茹　斧怕肥皁　螺蛳畏雪　落蠏怕雾河豚杀树狗胆能生　蜘蛛申日能越燕子戊日不
　　归家　灯心能煮江鳅　麻叶可逼蚊子物类相感如斯而已
　　身体
　　身上生肉丁芝蔴花擦之
　　飞丝入人眼而肿者头上风屑少许揩之一云瑚尤妙
　　人有见漆多为漆气上腾着人而生漆疮用川椒三四十粒捣碎涂口鼻上则不为漆所害
　　指甲中有垢者以白梅与肥皁一处洗则自去
　　弹琴士指甲薄者用僵蚕烧烟熏之则厚
　　染头髪用乌头薄荷入緑矾染之
　　食梅子牙软吃藕便不软一用韶粉擦之
　　油手以盐洗之可代肥皁一云将顺手洗自落
　　脚跟生厚皮者用有布纹瓦片磨之
　　衣服
　　夏月衣蒸以冬汁浸洗其迹自去
　　北绢黄色者以鸡粪煮之即白鸽粪煮亦好
　　墨汚绢稠牛胶涂之候干掲起胶则墨随胶而落凡绢可用
　　血汚衣用溺煎滚以其气熏衣一宿来日洗之则自落緑矾百药煎汚衣服用乌梅洗之
　　鞋中着樟脑去脚气用椒末去风则不痛冷
　　洗头巾用沸汤入盐摆洗则垢自落一云以热麪汤摆洗亦妙
　　槐花汚衣者以酸梅洗之即去
　　防靴用黄防四两以二两粘沥青入防均用
　　绢作木绵夹里用杏仁浆之则不吃绢
　　伏中装绵布衣无绵珠秋冬则有以灯心少许置绵上则无珠也
　　纸被旧而毛起者将破用黄蜀葵梗五七根捶碎水浸涎刷之则如新
　　笠子油汚或汗透者以乌头煎浓汤洗之
　　茶褐衣段发白花者以乌梅煎浓汤用笔涂发处立还原色
　　酒醋酱汚衣藕擦之则无迹
　　梅蒸衣以枇杷核研细为末洗之其斑自去
　　氊韈以生芋擦之则耐久而不蛀
　　红苋菜煮生麻布则色白如纻
　　杨梅及苏木汚衣以硫黄烟熏之然后洗其红自能落油汚衣用炭灰熨之或以滑石擦熨之
　　墨染衣带湿以油浸透须用炭汁摆之
　　衣裳蒸坏先以水浸湿次用萝卜汁洗之
　　洗墨汚衣用杏仁细嚼擦之
　　饮食
　　炙肉以芝蔴花为末置肉上则油不流
　　糟蠏久留则沙见灯亦沙治法用皁角一寸置瓶下则不沙
　　煮老鸡以山里果煮就烂或用白梅煮亦好
　　枳实煮鱼则骨软或用鳯仙花子
　　酱内生虫以马草乌碎切入之虫即死
　　糟茄入石緑切开不黒
　　糟姜缾内安蝉殻虽老亦无筋
　　煎白肠用百药末临熟撒之则香脆
　　煮鱼羮临煮熟入川椒多则去腥
　　食蒜令口中不臭用生姜子同食
　　煮菱要青用石灰水拌过先洗去灰煮则青
　　煮蠏用蜜涂之候干煮之则青
　　酒中火熖以青布拂之自灭
　　做饭入朴硝在内则自各粒而不相粘
　　米醋内入炒盐则不生白衣
　　用盐洗猪脏肚子则不臭
　　煮鸡子令一层层熟相闲者以火煮令一着一灭频炒动则层层熟入去
　　做鱼鲊用盐淹去涎洗净如鱼鲊法造
　　凡杂色羊肉入松子则无毒
　　藕皮和菱米食则软而甜
　　研芥辣用细辛少许与蜜同研则极辣
　　晒葫芦干以藁本汤洗过不引蝇子
　　桃花饭做饭了以梅红纸盛之湿后去纸和匀则红白相闲
　　酒中置茄子柴灰则酒到夜成水
　　杨梅核与西子用柿子漆柤拌了晒干自开只拣取仁
　　鸭蛋以碙砂画花及写字候干以头髪灰汁洗之则黄直透内
　　乳韲淘用乳饼酱内妙
　　灌肺用蒲萄汁洗后入灌物永不老
　　煮银杏栗子用油纸撚在内则皮自脱
　　腊肉内用酒脚醋煮肉红酒调羮则味甜
　　夏月鱼肉内安香油久亦不臭
　　红糟酸入鸭子与酒则甜
　　用萝卜梗同煮银杏不苦
　　酒浆面上不见人影不可食
　　日月蚀时饮损牙
　　铜器内不可盛酒过夜
　　煮芋以灰煮之则苏
　　煎盐盆中能煮饭不搅动则不咸也
　　榧子与甘蔗同食其查自软如纸一般
　　花鹻可煮肉易烂
　　萝卜解酱豆腥蘸酱吃不嗳
　　煎血入酒糟不出水
　　晒肉须油抺不引蝇子
　　麸夏月易坏用白汤煠过自然如初
　　食荔枝多则醉以殻浸水饮之则解
　　做灰盐鸭子月半日做则黄居中不然则偏一云日中做
　　韶粉去酒中酸味赤豆炒过入亦变
　　烂橄榄研细熝团鱼甚香
　　荷花蒂煮肉精者浮肥者沉
　　煮红鸭子以金防根同煮白皆红
　　天落水做饭白米变红红米变白
　　饮酒欲不醉服硼砂末
　　吃栗子于生芽处咬破些吹气一口剥之皮自脱竹叶与栗同食无柤
　　茄柴灰可淹海蜇
　　寸切稻草可煮臭肉其臭皆入于草内
　　煮熝肉用朴硝仍贯气在肉内
　　冬切动未吃尽者三五日皆烂以石灰糁之则不烂淹咸蛤蜊以芦灰入盐咸之味好且不开口要即熟则在日中晒
　　糟酒酱蠏入香白芷则黄不散
　　水萝萄卤及盐虀内放甘露子则不黒以细篾穿之易取
　　煮麪令汤清北方用花鹻南方用糠醋撮
　　煮猪肚及血脏羮不可入椒同煮作猪粪气临熟后入就起
　　煮老鵞不烂就灶边取瓦一片同煮即烂如泥羊亦然吃西吃子不嗳
　　吃蟹了以蟹须洗手则不腥
　　新煮酒灰气者开时入水一盏
　　豆油煎豆腐有味
　　篱上旧竹篾防肉煮则速靡
　　馄饨入香蕈在内不嗳
　　器用
　　商防铜器以肥皁涂之烧赤后入梅锅烁之则黒白分明
　　黒漆器上有朱红字以盐擦则作红水洗下
　　油笼漆笼漏者以马屁孛塞之即止
　　柘木以酒醋调矿灰涂之一宿则作间道乌木
　　漆器不可置莼菜虽坚漆亦坏
　　枣木作匙者为其不馊及不粘饭也
　　热碗足荡漆卓成迹者以锡注盛沸汤冲之其迹自去铜器或鍮石上青以醋浸过夜洗之自落
　　琴阮无声者乃旧而胶解也宜用沙汤洗之
　　针眼割线者宜用灯烧眼
　　锡器黒垢上用燖鸡鵞汤洗之
　　酒缾漏者以羊血擦之则不漏
　　碗口上有垢用盐擦之自落
　　水烰炭缸内夏月可冻物
　　刀子锈用木贼草擦之则锈自落
　　以皁角在灶内烧烟锅厎煤并突煤自落
　　肉案上抹布猪胆洗之油自落
　　烰炭缾中安猫食不臭夏月亦不臭
　　藁本汤布拭酒器并酒卓上蝇不来
　　烛心散以线防之
　　鲊桶漏用醋调合粉泥之
　　呵镜子以津唾画镜令干呵镜自见
　　灯剪用无名异涂之剪灯则灯自断
　　梓木为舟起蜃
　　香油蘸刀则刀不脆
　　琉璃用酱汤洗油自去
　　椒木作擂槌不臭且香
　　铁锈以炭磨洗之钝以干烰炭擦之则快
　　泥瓦火煅过作磨石
　　药品
　　甘遂麪裹煮熟毒自去
　　服茯苓勿食醋
　　铅白煎霜入蜜中煎炒
　　疮药中用硫黄气者以竹叶烧烟薫之则不息
　　生地黄干土培之不烂
　　巴豆大黄同用则反不能泻人
　　研乳香为末口念胡索
　　稻草煮香附子不苦
　　草乌切碎同米作饭喂雀儿尽皆醉倒
　　收大黄叶铺荐上去壁虱
　　服丹石不可食蛤蜊腹中结痛病
　　疾病
　　生疮毒未愈不可食生姜鸭子则肉突出作块
　　吃茶多令人黄
　　蜂叮痛以野苋菜捣傅之
　　故牕纸治鼻衂
　　文房
　　研墨出沫用耳膜头垢则散
　　腊梅树皮浸砚水磨墨有光彩
　　矾水写字令干以五棓浇之则成黑字
　　绢布上写字用姜汁磨及粉则不湮开
　　肥皁浸水磨墨可在油纸上写字
　　肥皁水调顔色可画花烛上
　　栎炭灰成花烧之有墨处着无墨处不着
　　磨黄芩写字在纸上以水沉去纸则字画脱在水面上画上若粉被黒或硫烟熏了以石灰汤蘸笔洗二三次则色复旧
