<!-- { "loadSidebar": true } -->
　　大中初京师尝淫雨涉月将害粢盛分命祷告百无一应宣宗一日在内殿顾左右执鑪降阶践泥焚香仰视若自责者久之御眼沾湿感动左右旋踵而急雨止翌日而凝隂开比秋而大有年
　　防昌末年武宗忽改御名为火下火及宣宗以光王龙飞于古文光字实从焉噫先兆之明若是耶
　　真宗宴近臣语及庄子忽命呼秋水至则翠鬟緑衣小女童也朗诵秋水一篇闻者竦异
　　真宗尝一日召陈至阙下士大夫多谓相见须求其言告之曰爱好之所无久恋得意之所无再往如此而已
　　真宗尝问近臣唐时酒价皆不能对丁晋公云一斗三百上问何以知之对曰杜甫诗云速宜相就饮一斗恰有三百青铜钱上称善久之信乎杜诗为诗史也真宗在朱邸时造一假山甚工置酒邀侍读官僚姚垣观之曰此用民力聚血山耳帝即删去以其壁写儒行












　　大中遗事【令狐澄】
　　轩辕先生居罗浮山宣宗召入禁中能以桐竹叶满手挼之悉成钱先生又能散发箕踞用气攻其发一一条直如植
　　唐宫中以诊脉为对脉
　　裴恽诗有太康字宣宗曰太康失邦何以此谓我宰执奏晋平帝改元太康曰天子须博览不然几错罪恽由是躭味经史夜观书不休宫中窃目上为老博士新罗国记其国王族谓之第一骨余贵族谓之第二骨择贵人子弟之美者傅粉妆饰之名花郎国人皆争事之
　　大中时工部尚书陈商立汉文帝废防议立春秋左传学议以孔圣修经褒贬善恶类例分明法家流也左丘明为鲁史载述时政惜忠贤之泯灭恐善恶之失坠以日系月修其职官本非扶助圣言縁饰经防盖太史氏之流也举其春秋则明白而有实合之左氏则丛杂而无征杜元凯曾不思夫子所以为经当以诗书周易等列丘明所以为史当与司马迁班固等列取二义乖剌不侔之语参而贯之故微防有所未周宛章有所未一文多不载又吴郡陆亦引啖助赵匡为证正与陈工部义同葆光子同寮王公贞范精于春秋有驳正元凯之谬条绪甚多人咸讶之独鄙夫尝以陈陆啖赵之论窃然之非茍合也唯义所在
　　大中末相国令狐绹罢相其子滈应进士举在父未罢相前拔文解及第谏议大夫崔宣上疏述滈弄父权势倾天下以举人文卷须十月前送纳岂可父身尚居于枢务男私拔其解名干挠主司侮弄文法恐奸欺得路孤直杜门云云请下御史台推勘疏留中不出
　　大中四年进士冯涓登第榜中文誉最髙是嵗暹罗国起楼厚赍金帛奏请撰记时人荣之初官京兆府参军恩地即杜相审权也杜有江西之拜制书未行先召长乐公宻话垂延辟之命欲以南昌牒奏任之戒令勿泄长乐公拜谢辞出宅速鞭而归于通衢遇友郑賨见其喜形于色驻马恳诘长乐遽以恩地之辟告之荣阳寻复自诣京兆门谒贺具言得于冯先辈也京兆嗟愤而鄙其浅露自制下开幕冯不预焉心绪忧疑莫知所以廉车发日自霸桥乗肩舆门生咸在长乐拜别京兆公长揖冯曰勉旃由是嚣浮之誉徧于搢绅竟不通显中间有涉交通中贵愈招清议官止祠部郎中眉州刺史仕蜀至御史大夫
　　大中初卢擕举进士风貌不扬语亦不正呼擕为彗【平声】盖短舌也韦氏昆弟皆轻侮之独韦岫尚书加钦谓其昆弟曰卢虽人物甚陋观其文章有首尾斯人也以是卜之他日必为大用尔后卢果防名竟登廊庙
　　大中初绵州魏城县人王助举进士有竒文蜀自李白陈子昂后继之者乃此人也尝撰魏城县道观碑词华典赡于时薛逢牧绵州见而赏之以其邑子延通因改名助字次安壮其文类王勃也自幼妇刋建薛使君列衔于碑隂以光其文虽兵乱焚荡而螭首岿然好事者经过皆税驾而览之助后以瞽废无闻于世赖河东公振发増价而子孙荣之其子朴仕蜀至翰林学士












　　説郛卷四十九
　　钦定四库全书
　　说郛卷五十上　　　　　元　陶宗仪　撰甲申杂记【王巩】
　　曽彦和云神宗尝有手诏云求于所不产取于所非时不可也余赞曰徳音之谓欤
　　陈刑部缜云荆公作相时尝欲作当十钱神宗曰刑狱自此滋张矣遂已时政记载之
　　张恕厚之云遇过客言哲宗时得湟鄯矣寻留湟而弃鄯至元符建中间始并湟弃之
　　刘晦叔昱言阿李国本不当立因私其国母而得立其大臣温稽心常不协宻遣腹心诣王文郁乞内附文郁请于朝神宗曰此欲我为渠援耳但善加慰抚而已亦以其人攻其人之道也边臣老将叹服睿筭于是终元丰置而不论绍圣初孙路以为可纳章子厚除路漕陜西经营之晦叔亦漕陜西将西行问安厚卿李邦直厚卿曰先帝不纳岂无深意耶邦直曰路好官职一至如此既至永兴但见路与钟传对榻而寝者一月一日传谓晦叔曰此事决难为得之易守之难也其后钟传被召具言不可子厚亦意缓后钟传坐冐赏贬遂复搆成其议
　　祖宗旧制后殿引公事则军头引见司皇城司殿前司三司祗应殿前统制诸班皇城统制亲事官引见綂制马直歩直两指挥人料钱五百文熈宁中并马直入云骑步直入虎翼引见司兵遂废矣
　　辛谏议子有仪尝与阮逸善一日谓逸曰君未娶我有一相知无子家饶财有女求壻其家房缗二千当为营之茍成以一千谢我逸唯唯姻既成逸以前约语其妇翁妇翁难之有仪怨甚乃以逸有易立泰山石难芳上林栁之句告谋不轨逸下吏全家流窜后有仪为海州都曹至淮舟没慿轿子浮水上得脱既至岸舟人虽小儿悉免有仪家人无一存者唯长子他道及官满归洛长子忽失所在视之得尸井中世以为阮逸之报也崇宁元年六月西京民家猪生二男一女一猪
　　李观察士衡之孙左侍禁化先者少好神仙事父母强令娶妇遣行人议曹氏之女及礼席之日曹氏已入门化先逾垣而走曹氏复归后曹氏选纳为后慈圣光献是也
　　仁宗朝春试进士集英殿后妃御太清楼观之慈圣光献出饼角子以赐进士出七寳茶以赐考试官
　　初贡团茶及白羊酒惟见任两府方赐之仁宗朝及前宰臣嵗赐茶一斤酒二壶后以为例
　　张文定前参知政事后为宣徽北院使神宗尝俾张承防诚一宻问宋龙图敏求不知前两府有赐方团笏头带例否宋公报曰非前宰相无赐例及文定改南院使知南京辞日始被赐为异恩也后王宣徽知西京引例以为言遂亦被赐王宣徽实王相禹玉座主隂有力焉见任执政官生日赐以酒饩张文定以宣徽使在院神宗特命赐之非例也
　　潭州彭子民随董必察访广西时蘓子瞻在儋州董至雷议遣人过儋彭顾董泣涕下曰人人家各有子孙董遂感悟止遣一小使臣过儋但有逐出官舍之事张元素字君餙从事荆南府其同事杨乆中一日忽遇天帝降其室前有鸾鹤鳯凰祥云先至帝有随身宫殿光彩焕耀一室之间望之不穷遂锡乆中曰廉正君其妻及子皆有名号论物外事皆非世人所知语世间事大小无不騐杨置花枝数盆于室前即生根株于盆中随四时开落结实皆不盈尺而根株盘结与常木无异病者取花盆中水饮之即愈荆南守孙颀龙图病目之随手而愈乆中后为朝奉郎七十余嵗卒于睦州其妻子奉事今如故
　　老人多言歴日载几龙治水惟少为雨多以其龙数多即少雨也又旧言雨有常数春多即夏旱夏旱即秋霖皆大不然崇宁四年嵗次乙酉凡十一龙治水自春及夏及秋皆大雨水
　　陈刑部缜公宻云祖宗刑部大理寺每半年一次断讫天下案牍至神宗朝以春秋二时差铨试官遂四季各断讫上等赐绢十五匹中等十匹下等七匹恩赐止如此今年乙酉于例十二月五日合断讫但移先一月至十一月五日断讫宰府及刑寺称贺自侍郎刘赓大理曹调李孝称而下各迁两官簿一官乃非常之恩也又云尝与元丰官制局初画尚书省图局官与宋用臣凡三进皆不称防其后御笔亲制置一图出元丰尚书省是也既成亲幸遍覧悉如初防诏有敢易一门一窓以违制论举省皆迁官
　　又云初议官制张诚一要易都知押班名置殿中监诚一时被眷无敢异者既而与诸监制度作劄子同进呈神宗顾左右无内侍官在侧以御衣遮手而摇之曰不可遂卷殿中监劄子收袖中即别处分事徐顾蘓颂子容蔡京元长曰此名不可辄易祖宗有深意缜时在列亲闻徳音
　　庚寅嵗湖州孔目官朱氏以米八百石作粥散贫是嵗生服后为从官
　　润州金坛县陈亢熈宁八年饿莩无数作万人坑每一尸设饭一瓯席一领纸四贴藏尸不可纪是嵗生廓又生度皆为监司孙登仕者相继
　　西羌于龙呵既归朝至阙下引见谓押伴使曰平生闻包中丞拯朝廷忠臣某既归汉乞赐姓包神宗遂如其请名顺其后熈河极罄忠力
　　武臣王棫为邢恕教令上书诬宣仁于哲宗有异心及教蔡渭等上书论元祐及元丰末等事其书一箧悉存皆恕手笔其间涂窜者非一棫于哲宗朝论之得阁门职名既卒其子直方时出其书以示亲宻自元丰末至宣仁上仙大臣无不被诬者而禹玉尤甚蔡蕃奉议尝谓直方曰使王氏子竭产亦愿得此书也蔡倅润过髙邮为余言之王居东京九龙庙侧
　　湖南提刑唐秷字硕夫过髙邮谓余曰治平二年九月自吉州作邑过长沙一老人以扁舟载竹兀子就舟货见其竹如白牙因买之至四年摄事京局因上马马蹶其兀坏竹脚中破内有雕刻字曰某年月日造某年月日破王押与破之日无差其字以朱涂之既骇前识之异而竹未破时其心安得而书之竹工必异人也又云其父諲为湖北漕一日有一道人持刺造门但全幅书一登字延坐问之曰徐登也馆之庵中不食日饮酒一斗或见羣卒饭辄取一掬食之而已间与郑毅夫内翰宴饮虽妓女笑语戏弄无度或发其隂视之童儿也间与唐漕饮取千里外物不移刻一日唐欲河东蒲桃又思峡中新荔子酒数巡则令人就其卧屏间取之皆美新若方折枝者唐坐中见刘莘老时刘为荆南职官徐语唐曰此人异日为宰相但不乆耳乆之告别甚遽唐曰何之答曰大扺天地间万物皆有数不可逃也我将之复州愿求一书与复守托以后事如其言既至复谒守曰乞一棺柩开九穴葬于无人之境后三日卒复守如其言之以书报唐唐亟徃与守倅僚吏发棺视之衣一袭而已后旬余与毅夫语其事间有京逓至发之得嵩山道士与毅夫书云徐先生来闻动静甚详校其至嵩日乃卒于复之日也唐硕夫亲见之
　　大辽谓天使为赦例郎君依赦例日行五百里也天下之公论虽仇怨不能夺也李承之奉世知南京尝谓余曰昨在侍从班时李定资深鞫蘓子瞻狱虽同列不敢辄启问一日资深于崇政殿门忽谓诸人曰蘓轼诚竒才也众莫敢对已而曰虽二三十年所作文字诗句引证经传随问即答无一字差舛诚天下之竒才也叹息不已
　　周仲元章作漕淮南谓余曰尝为衡阳宰一日邑吏云甘露降视松竹间光防如珠因取一枝视刘贡父贡父曰速弃之此隂阳之戾气所成其名爵饧饮之令人致疾古人益有说焉当求博识之君子求甘露爵饧之别建康实録陈末覆舟山及蒋山松栢林冬月常出木醴后主以为甘露之瑞俗呼为雀饧
