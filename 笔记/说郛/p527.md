<!-- { "loadSidebar": true } -->
　　文有交错之体若纒纠然主在析理理尽后已书曰念兹在兹释兹在兹名言兹在兹允出兹在兹
　　载事之文有上下同曰之法谓其事断可书其人断可美也如论语载孔子之美禹顔戴礼之记文王周公公羊之传孔父仇牧荀息皆其法也
　　载事之文有先事而断以起事也有后事而断以尽事也如左氏传欲载晋灵公厚敛雕墙必先言晋灵公不君公羊传欲载楚灵王作干谿台必先言灵王为无道若此类皆先断以起事也如左氏传载晋文公敎民而用卒言之曰一战而霸文之敎也又载晋悼公赐魏绛和戎乐卒言之曰魏绛于是乎始有金石之乐礼也若此类皆后断以尽事也
　　载言之文又有荅问若止及一事文固不难至于数端文实未易所问不言问所对不言对言虽简畧意实周赡读之续如贯珠应如答响若左氏传载楚望晋军问伯犁盖得此也
　　载言之文有不避重复如谷梁传载丽姬故谓君曰吾夜者梦夫人趋而来曰吾苦畏胡不使大夫将卫士而卫冢乎故君谓世子曰丽姬梦夫人趋而来曰吾苦畏女其将衞士而往衞冢乎此不避重复也如左氏传载晋师归郤伯见公曰子之力也夫范叔见劳之如郤伯栾伯见公亦如之夫三述晋侯之语固未为害而左氏两变其文盖避重复也
　　文有目人之体有列氏之体论语曰德行顔渊闵子骞冉伯牛仲弓之类此目人之体也而雄班固得之左氏传曰殷民六族条氏徐氏萧氏索氏长勺氏尾勺氏此列氏之体也而庄周司马迁得之

　　文録【唐庚】
　　古乐府命题皆有主意后之人用乐府为题者直当代其人而措辞如公无渡河须作妻止其夫之辞太白辈或失之惟退之琴操得体
　　六经已后便有司马迁三百五篇之后便有杜子美六经不可学亦不须学故作文当学司马迁作诗当学杜子美二书亦须常读所谓一日不可无此君也
　　司马迁敢乱道郤好班固不敢乱道郤不好不乱道又好是左传乱道又不好是唐书八识田中若有一毫唐书亦为来生种矣
　　三谢诗灵运为胜当就选中写出熟读自见其优劣也唐人有诗云山僧不解数甲子一叶落知天下秋及观陶元亮诗云虽无纪歴志四时自成岁便觉唐人费力如桃源记言尚不知有汉无论魏晋可见造语之简妙葢晋人工造语而元亮其尤也
　　杜子美秦中纪行诗如江间饶奇石未为极胜到瞑色带远客则不可及已
　　子美诗云天欲今朝雨山归万古春盖絶唱也予惠州诗亦云雨在时时黒春归处处青又云片云明外暗斜日雨边晴山转秋光曲川长暝色横皆闲中所得句也
　　子美云舜举十六相身尊道何髙秦时用商鞅法令如牛毛其于治道深矣
　　东坡作病鹤诗尝写三尽长胫瘦躯阙其一字使仕德翁辈下之凡数字东坡徐出其藁盖阁字也此字既出俨然如见病鹤矣
　　琴操非古诗非骚词惟韩退之为得体退之琴操柳子厚不能作子厚皇雅退之亦不能作
　　东坡诗叙事言简而意尽惠州有潭潭有潜蛟人未之信也虎饮水其上蛟尾而食之俄而浮骨水上人方知之东坡以十字道尽云潜鳞有饥蛟掉尾取渴虎言渴则知虎以饮水而召灾言饥则蛟食其肉矣
　　谢固为绵州推官推官之廨欧阳文忠公生焉谢作六一堂求余赋诗余雅善东坡以约辞纪事防搜竟久仅得句云即彼生处所馆之与周旋然深有愧于东坡矣
　　韩退之作古诗有故避属对者淮之水舒舒楚山直丛丛是也
　　杜子美祖木兰诗
　　晩学遽读新唐书輙能坏人文格旧唐诗赞语云人安汉道之寛平不厌高皇之嫚骂其论唐亡云决江海以捄焚焚收而溺至引鸩爵以止渴渴止而身亡亦自有佳处
　　诗在与人商论深求其疵而去之等闲一字放过则不可殆近法家难以言恕矣故谓之诗律东坡云敢将诗律鬬深严予亦云律伤严近寡恩大凡立意之初必有难易二涂学者不能强所劣往往舍难而趋易文章罕工毎坐此也作诗自有稳当字第思之未到耳皎然以诗名于唐有僧袖诗谒之然指其御沟诗云此波涵圣泽波字未稳当改僧怫然作色而去僧亦能诗者也皎然度其去必复来乃取笔作中字掌中握之以待僧果复来云欲更为中字如何然展手示之遂定交要当如此乃是
　　近世士大夫习为时学忌博闻者率引经以自强余谓挟天子以令诸侯诸侯必从然谓之尊君则不可挟六经以令百氏百氏必服然谓之知经则不可
　　王荆公五字诗得子美句法其诗云地蟠三楚大天入五湖低
　　文选三赋月不如雪雪不如风
　　东坡隔句对着意防弥明长颈高结喉无心逐定远燕颔飞虎头或云结古髻字也退之序是长颈髙结喉中又作楚语
　　余作南征赋或者称之然仅与曹大家辈争衡耳惟东坡赤壁二赋一洗万古欲髣髴其一语毕世不可得也
　　凡为文上句重下句轻则或为上句压倒昼锦堂记云仕宦而至将相富贵而归故乡下云此人情之所荣而今昔之所同也非此两句莫能承上句居士集序云言有大而非夸此虽只一句而体势则甚重下乃云贤者信之众人疑焉非用两句亦载上句不起韩退之与人书云泥水马弱不敢出不果鞠躬亲问而以书若无而以书三字则上重甚矣此为文之法也
　　东坡赴定武过京师馆于城外一园子中余时年十八谒之问余观甚书余云方读晋书卒问其中有甚好亭子名余茫然失对始悟前辈观书用意盖如此
　　关子东一日寓辟雝朔风大作因得句云夜长何时旦苦寒不成寐以问先生云夜长对苦寒诗律虽不到对亦似不稳先生云正要如此一似药中要存性也
　　蜀道馆舍壁间题一联云天不生仲尼万古如长夜不知何人诗也
　　苏黄门云人生逐日胸次须出一好议论若饱食暖衣唯利欲是念何以自别于禽兽余归蜀当杜门著书不令废日只效温公通鉴様作议论商略古人岁久成书自足垂世也
　　张文昌诗六宫才人大垂手愿君千年万年寿朝出射麋暮饮酒古乐府大垂手小垂手独揺手皆舞名也
　　南征诗赋廓舒而浩荡复收敛而凄凉词虽不工自谓曲尽南迁时情状也
　　读退之罗池庙碑北方之人兮为侯是非千秋万岁分侯无我违辄流涕有感
　　乐府解题熟读大有诗材余诗云时难将进酒家远莫登楼用古乐府名作对也
　　过岳阳楼观杜子美诗不过四十字尔气象闳放涵蓄深远殆与洞庭争雄所谓富哉言乎者太白退之辈率为大篇极其笔力终不逮也杜诗虽小而大余诗虽大而小
　　凡作诗平居须收拾诗材以备用退之作范阳卢殷墓铭云于书无所不读然止用资以为诗是也
　　诗疏不可不阅诗材最多其载谚语如络纬鸣懒妇惊之类尤宜入诗用
　　谢晖诗云寒城一以眺平楚正苍然平楚犹平野也吕延济乃用翘翘错薪言刈其楚谓楚木丛便觉意象殊窘凡五臣之陋类若此
　　古之作者初无意于造语所谓因事以陈辞如杜子美北征一篇直纪行役尔忽云或红如丹砂或黒如防漆雨露之所濡甘苦齐结实此类是也文章只如人作家书乃是
　　宣和元年行父自钱唐罢官如京师眉山唐先生同寓于城东景德僧舎与同郡关注子东日从之游实闻所未闻退而记其论文之语得数纸以归自己亥九月十三日尽明年正月六日而别先生北归还朝得请宫祠归泸南道卒于鳯翔年五十一自己亥距今绍兴八年戊午二十年矣旧所记更兵火无复存者子东书来属余追录且欲得仆自书云将置之隅坐如见师友衰病废志十不省五六乃为书所记凡三十有五条先生尝次韵行父冬日旅舍诗云残岁无多日此身犹旅人客情安枕少天色举杯频桂玉黄金尽风埃白髪新异乡梅信逺谁寄一枝春又次留别韵云白头重踏软红尘独立鸳行觉异伦往事已空谁叙旧好诗乍见且尝新细思寂寂门罗雀犹胜累累冢卧麟力请宫祠知意否渐谋归老锦江滨盖絶笔于是矣集者逸之故并记云三月癸巳余杭强行父防安记

　　诗品卷上【钟嵘】
　　气之动物物之感人故揺荡性情形诸舞咏照烛三才晖丽万有灵只待之以致飨幽微借之以昭告动天地感鬼神莫近于诗昔南风之辞卿云之颂厥义夐矣夏歌曰郁陶乎予心楚謡曰名予曰正则虽诗体未全然是五言之滥觞也逮汉李陵始着五言之目矣古诗邈人世难详推其文体固是炎汉之制非衰周之倡也自王杨枚马之徒词赋竞爽而吟咏靡闻从李都尉迄班婕妤将百年间有妇人焉一人而已诗人之风顿已缺丧东京二百载中惟有班固咏史质木无文降及建安曹公父子笃好斯文平原兄弟郁为文栋刘桢王粲为其羽翼次有攀龙托鳯自致于属车者盖将百计彬彬之盛大备于时矣尔后陵迟衰微迄于有晋太康中三张二陆两潘一左勃尔复兴踵武前王风流未沬亦文章之中兴也永嘉时贵黄老稍尚虚谈于时篇什理过其辞淡乎寡味爰及江表微波尚传孙绰许询桓庾诸公诗皆平典似道德论建安风力尽矣先是郭景纯用儁上之才变创其体刘越石仗清刚之气赞成厥美然彼众我寡未能动俗逮义熈中谢益寿斐然继作元嘉中有谢灵运才髙词盛富艶难踪固已含跨刘郭陵轹潘左故知陈思为建安之杰公干仲宣为辅陆机为太康之英安仁景阳为辅谢客为元嘉之雄顔延年为辅斯皆五言之冠冕文词之命世也夫四言文约易广取效风骚便可多得毎苦文繁而意少故世罕习焉五言居文词之要是众作之有滋味者也故云防于流俗岂不以指事造形穷情写物最为详切者邪故诗有六义焉一曰兴二曰比三曰赋文已尽而意有余兴也因物喻志比也直书其事寓言写物赋也斯三义酌而用之干之以风力润之以丹彩使味之者无极闻之者动心是诗之至也若专用比兴则患在意深意深则词踬若但用赋体则患在意浮意浮则文散嬉成流移文无止泊有芜漫之累矣若乃春风春鸟秋月秋蝉夏云暑雨冬月祁寒斯四候之感诸诗者也嘉会寄诗以亲离羣托诗以怨至于楚臣去境汉妾辞宫或骨横朔野或防逐飞蓬或负戈外戎杀气雄边塞客衣单孀闺泪尽文士有解佩出朝一去忘反女有扬蛾入宠再盼倾国凡斯种种感荡心灵非陈诗何以展其义非长歌何以骋其情故曰诗可以羣可以怨使穷贱易安幽居靡闷莫尚于诗矣故词人作者罔不爱好今之世俗斯风炽矣才能胜衣甫就小学必甘心而驰骛焉于是庸音杂体各各为容至使膏腴子弟耻文不逮终朝防缀分夜呻吟独观谓为警防众覩终沦平钝次有轻薄之徒笑曹刘为古拙谓鲍昭羲皇上人谢眺今古独歩而师鲍昭终不及日中市朝满学谢眺劣得黄鸟度靑枝徒自弃于高听无渉于文流矣观王宫搢绅之士毎博论之余何尝不以诗为口实随其嗜欲商确不同淄渑竝泛朱紫相夺喧议竞起准的无依近彭城刘士章俊赏之士疾其淆乱欲为当世诗品口陈标榜其文未遂感而作焉昔九品论人七略裁士校以賔实诚多未值至若诗之为技较尔可知以类推之殆均博奕方今皇帝资生知之上才体沉郁之幽思文丽日月赏究天人昔在贵游已为称首况八纮既奄风靡云蒸抱玉者联肩握珠者踵武以瞰汉魏而不顾吞晋宋于胸中谅非农歌辕议敢致流别嵘之今录庶周旋于闾里均之于谈笑耳
　　古诗
　　其体源出于国风陆机所拟十四首文温以丽意悲而远惊心动魄可谓防乎一字千金其外去者日以疎四十五首虽多哀怨颇为总杂旧疑是建安中曹王所制客从远方来橘柚垂华实亦为惊絶矣人代防灭而清音独远悲夫
