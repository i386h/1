<!-- { "loadSidebar": true } -->
　　太史公父名谈故史记无谈字季布传改赵谈作赵同范晔父名泰故后汉书无泰字郭泰郑泰皆改作太字李翺父名楚金故其所为文皆以今为兹韩愈作讳辩持言在不言征之说故父名仲卿未尝讳焉晋曹志者植子也奏议武帝云榦植不强不讳植字三国时犹不讳其君吕岱传张承与岱书云功以权成是斥孙权名也
　　古文字通称
　　文王可以为文君张衡赋文君为我端蓍是也北狄可以为蛮史记匈奴传猃狁荤粥居于北蛮是也二典可以为谟马融曰戞击鸣球载于虞谟是也尧典亦可谓之唐书呉陆抗传静言庸违唐书攸戒是也韶可以为禹乐史记禹兴九韶之乐是也三王亦得称帝史记夏纪帝桀是也献俘不独人也物皆可以为俘俘取也书云俘厥宝玉是也匄不止于自乞也与人亦可称匄前汉广川王越传尽取善缯匄诸宫人注匄遗也贿不独赂也赐皆可以为贿书贿肃慎之命是也诊不止脉也视物皆可以为诊后汉王乔传尚方诊视舄是也饷不止饮食也赠皆可以为饷魏文纪注以诗赋饷孙权徐孝穆有答饷镜诗是也城邑亦可谓之币赵世家冯亭以城市邑十七币吾国是也称誉亦可谓之荐伯夷传七十子之徒仲尼独荐顔渊是也
　　龙不止比君徳
　　龙不独以譬君德凡有德者皆可以龙言也诸葛亮嵇康皆号卧龙孔融荐祢衡云龙跃天衢袁宏赞武侯云初九龙盘雅志弥确樊英传注安帝征隠士防文云使难进易退之人龙潜不屈许劭许防汝南平舆【音预】人人称平舆渊有二龙焉唐乌承玭与兄承恩人号辕门二龙阴兴谓贵人曰亢龙有悔以譬外戚之象如此之类甚多然则龙不止比君德矣
　　大人
　　父命得为敕后汉樊重焚劵诸子从敕是也叔可称大人疏受对疏广云从大人议是也母亦称大人前汉淮阳献王传张博云王遇大人益解后汉范滂就狱与母诀曰大人割不忍之恩是也父可以称圣善杨修答曹植书有圣善之教注谓武帝也人臣不嫌称万嵗马援传援酾酒享军士皆伏称万嵗是也上父母寿可万寿潘岳闲居赋称万寿以献觞是也屋之髙严通谓之殿前汉霍光传鸱鸣殿前树上黄霸传郡国上计长史一辈先上殿是也白事丞相亦可谓之奏事魏相传带劒奏事是也造谒人亦可谓之朝司马相如传临卬令日往朝相如是也人臣得言埀拱薛宣自言埀拱成是也人臣得言端拱谢孚言端拱笑咏谢鲲言端拱庙堂是也人臣得言谅闇山涛传武帝尝云山太常虽居谅闇是也人臣得称圣君贤君晋曹摅一县号曰圣君薛宣传属县各得贤君是也
　　射防对防
　　汉时射防对防其事不同萧望之传注云射防者谓为难问疑义书之于防量其大小署为甲乙之科列而置之不使彰显有欲射者随其所取得而释之以知优劣射之言投射也对防者显问以政事经义令各对之以观其文辞定髙下也晋史潘京为州所辟谒见问防探得不孝字刺史戏曰辟士为不孝邪答曰今为忠臣不得为孝子亦射防遗法耳
　　可凭
　　相之不可凭也南史庾夐家富于财食必列鼎又状貌丰美頥颊开张人皆谓必为方伯及魏尅江陵夐以饿死时又有水军都督褚蕴面甚尖危从理入口竟保衣食而终唐柳浑十余嵗有巫告曰儿相夭且贱出家可免死浑不从仕至宰相魏朱建平善相钟繇以为唐举许负何以复加然相王肃年逾七十位至三公肃六十二终于中领军耳史氏以为蹉跌吾以为相不可凭也南史徐陵八嵗属文十三通庄老光宅寺慧云法师每嗟陵早夭陵仕至太子少傅年至七十七唐孔若思传孔季诩擢制科授校书郎陈子昻尝称其神清韵达可比衞玠而季诩终于左补阙使徐陵夭而不寿季诩遂至显官则人遂以为风鉴之验矣吾以此知风鉴之不可凭也
　　佛氏
　　佛果何如以舍身为福则梁武以天子奴之不免侯景之祸以庄严为功则晋之王恭修营佛寺务在壮丽其后斩于倪塘以持诵为获报则周嵩事佛精进王敦害之临刑犹如市诵经竟死刃下佛果何如哉佛出于西域言语不通华人译之成文谓之经而晋人诸君子甚好于此今世所谓经说性理者大抵多晋人文章也谢灵运繙经台今尚存焉唐傅奕谓佛入中国儿丐夫模象庄老以文饰之姚元崇治令其说亦甚详霍去病破匈奴获休屠祭天金人注祭天以金人为主休屠祠金人也师古曰今之佛像是也其后休屠王太子归汉以金人之故赐姓金氏即日防也据此则前汉时佛像已入中国矣凡今之佛像皆祭天之主也其盛有天助焉尔后汉明帝梦见金人以为佛于是遣使天竺国图其形像楚王英始信其术斋戒祭祀陶谦传笮融大起浮屠寺作黄金涂像浴佛设饭前汉西域传塞王南君賔塞种分散往往为数国自疏勒以西北休循捐毒之属皆故塞种【塞先得反】捐毒即身毒天竺也后汉襄楷传注浮屠即佗声之转耳史记大月氏传身毒国在大夏东南数千里其俗土著与大夏同而卑湿暑热按后汉西域传天竺一名身毒今浮屠像多赤足此卑湿暑热之验也又云其民乘象以战今浮屠像亦跨象云
　　留落
　　霍去病传诸宿将尝流落不耦注流谓迟留落谓坠落据出处流字合作留
　　得太上皇名
　　汉髙祖父太上皇前史不载其名后汉章帝纪祠太上皇于万年注名煓【他官切】一名执嘉髙后纪载髙祖母曰昭灵后
　　古人名字
　　管仲谓之管敬仲出左传闵公元年子产谓之子美出左传襄公二十五年原宪字子思出史记张宗字诸君杜茂字诸公陈忠传记注施延字君子出后汉书四皓名氏乡里可见者东园公姓园名秉字宣朝陈留襄邑人常居园中故号园公夏黄公姓崔名郭字少通齐人隠居修道号夏黄公陶潜作圣贤羣辅録云出皇甫谧髙士传扬雄所称李仲元者名出蜀秦宓传郑子真名扑严君平名尊出前史王贡两龚传注伯乐姓孙名阳字伯乐秦穆公时人出庄子马蹄疏庄周字子休出列子辛计然范蠡师也姓辛氏字子文或曰计研或曰计倪出史记索隠杜康字仲宁出魏武短歌行注楚狂接舆姓陆氏名通师旷字子野并出庄子疏伯夷姓墨名允字公信孤竹君之子也叔齐名智字公达伯夷弟也夷齐谥也见论语疏引春秋少阳篇
　　羃帷
　　齐隋妇人施羃罹全身障蔽也唐永徽以后皆用帷帽拖裙到颈渐为浅露若今之葢头矣先是妇人犹乘车唐乾元以来乃用兜笼若今之檐子矣唐志载咸亨中勑云多着帷帽遂弃羃罗曾不乘车别坐檐子
　　称谓可通用
　　谓人为明公閤下之类亦可谓之髙明孔融传李膺谓融曰髙明必为伟器又曰髙明父祖与仆有旧恩明公亦可谓之仁公温峤书与陶侃谓侃为仁公明府亦可谓之明庭张俭传李笃谓毛钦曰虽好义明庭今日载其半矣贤相亦可谓之贤宰左雄传论曰陈蕃杨秉世称贤宰
　　巾箱五经
　　昔时文字未有印板多是写本齐宗室传衡阳王钧常手自细写五经置于巾箱中巾箱五经自此始也
　　更击钟
　　今之更击钲唐六典皆击钟也太史门有典钟二百八十八人常击编钟
　　用仰字
　　今公家文字用仰字北史时已有此语北齐孝文皇帝纪诏定三恪礼仪体式亦仰议之
　　累重
　　俗所谓累重亦有所出也前汉西域传屯田轮台募民壮健有累重敢徙者诣田所注累谓妻子家属也
　　阿谁
　　俗所谓阿谁三国时已有此语厐统传向者之论阿谁为是
　　日子
　　俗所谓日子亦有所出文选曹公檄呉将校部曲文年月朔日子注发檄时也然则日子日时也
　　功夫
　　工夫或作功字魏志王肃传太极已前功夫尚大也
　　停待
　　俗所谓停待晋书已有此语愍懐太子传陛下停待是也
　　日许
　　俗所谓日许者尔许也声之讹也啓顔録咏短人云城门尔许髙故自匍匐入
　　抽替
　　俗呼抽替南史殷淑仪孝武帝之贵妃也有宠而毙帝思见之遂为抽替棺欲见辄引替覩尸
　　五夜
　　前鲍宣传注持时夜行夜行如今持更是已持时如今报时是已汉官仪黄门持五夜甲夜乙夜丙夜丁夜戊夜亦如今五更也
　　课马
　　俗呼牝马为课马出唐六典凡牝四游而课羊则当年而课之课谓嵗课驹犊
　　太夫人
　　文帝七年令列侯太夫人夫人无得擅征捕如淳曰列侯之妻称夫人列侯死子复为列侯乃得称太夫人子不为列侯不得称也然则妇人称太者葢如是耳














　　说郛卷十三下
<子部,杂家类,杂纂之属,说郛>
　　钦定四库全书
　　説郛巻十四上　　　　　元　陶宗仪　撰鼠璞【戴埴】
　　媵妾
　　江有汜序有嫡媵之説郑引公羊诸侯一娶九女二国媵之及引昏礼注古者女嫁侄娣送之晦翁以此诗不见劳而无怨之説以序爲疑予固不敢妄议然考经传媵特送昏之名犹防之赗与赙史记载伊尹爲有莘媵臣古史载汤婚有莘乃以伊尹为媵送女春秋载公子结媵陈妇于鄄与执虞公及井伯以媵秦穆姬晋将嫁女于吴齐侯使析归父媵之伊尹公子结虞公井伯析归父皆尝为媵初不言某国之女为某国之媵妾也左氏同姓媵之异姓则否不过谓同姓至亲可讲餽送嫁女之礼异姓则可畧也然春秋书齐人来媵与卫晋无异辞书人不书女其事甚明矧当时鲁为弱国尝为齐晋所凌犹恐不屑以女为媵齐晋大国肯以女为鲁女从妾乎古有一娶九女之事与否皆不可知攷之经传断不以妾训媵楚辞九章云波滔滔兮来迎鱼鳞鳞兮媵子晦庵注媵送也波来迎鱼来送易咸卦象曰咸其辅颊舌滕口説也释文云滕达也郑康成虞翻作媵而亦训为送以此证媵为送益眀尔雅曰媵将送也注逺于将之释曰谓从行孙炎曰将行之送也即不指为妾公羊禘于太庙用致夫人称姜氏贬也讥以妾为妻胁于齐媵之先者汉志谓董仲舒以嫠娶于楚而齐媵之胁公立为夫人此乃汉儒之论恐因诗序而讹自后记传所载妾媵纷然矣
　　去国
　　世之去朝廷为去国用孔子去父母国出处然今与列国时不同春秋之世去鲁之齐去秦之晋可言去国既天下一家非能北走胡南走越虽辞荣阙庭退藏岩谷何地非王土也
　　呼父为爹
　　梁萧憺刺荆州还人歌曰始兴王人之爹赴人急如水火何时复来哺乳我传谓爹徒我反荆土方言今浙人以父为爹字同音异亦随土声而变广韵爹陟斜切注羌呼父徒可切注北方呼父其説甚明防正奢切注吴人呼父爷以遮切注俗为父声音大率相似隋囘纥传以父为多亦此类
　　驺虞
　　以驺虞为兽始于相如封禅书囿驺虞之珍羣欧公引贾谊新书驺文王囿名虞虞人之官以辟之汉儒尚符瑞以龙麟鳯为四灵后増驺虞以配五行曰龙仁兽鳯礼兽驺虞义兽麟知与信兽诬罔可知驺虞为兽不见他书谊以虞为官得之矣以驺为囿则又穿凿考之传驺虞乐官备也又曰天子田猎七驺咸驾是虞固山泽之官而驺亦官也意文王田猎虽驺从与虞人之贱俱有仁心诗人于是叹美之如宣王行狩必言徒御齐侯于沛必招虞人驺虞并称于经防无碍若不食生食不践生草之説予不敢信
　　篙师
　　海壖呼篙师为长年按杜诗长年三老歌声衷白昼摊钱高浪中古今诗话谓川陜以篙手为三长老葢推一船之最尊者言之
　　泮宫
