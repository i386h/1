<!-- { "loadSidebar": true } -->
　　宗尝梦仙子十余辈御卿云而下各执乐器悬奏之曲度清越真仙府之音有一仙人曰此神仙紫云回今传受陛下为正始之音上喜而传受寤后余响犹在旦命玉笛习之尽得其节奏也
　　并梦龙女又制凌波曲
　　宗在东都昼梦一女容貌艶异梳交心髻大袖寛衣拜于牀前上问汝何人曰妾是陛下凌波池中龙女卫宫防驾妾实有功今陛下洞晓钧天之音乞赐一曲以光族类上于梦中为鼓胡琴拾新旧之曲声为凌波曲龙女再拜而去及觉尽记之防禁乐自御琵琶习而飜之与文武臣僚于凌波宫临池奏新曲池中波涛涌起复有神女出池心乃所梦之女也上大悦语于宰相因于池上置庙每嵗命祀之
　　二曲既成遂赐宜春院及梨园弟子并诸王时新制初进女伶谢阿蛮善舞上与妃子钟念因而受焉就按于清元小殿宁王吹玉笛上羯鼓妃琵琶马仙期方响李年觱篥张野狐箜篌贺懐智拍自旦至午欢洽异常时唯妃女弟秦国夫人端坐观之曲罢上戏曰阿瞒上在禁中多自称也
　　乐籍今日幸得供养夫人请一纒头秦国曰岂有大唐天子阿姨无钱用耶遂出三百万为一局焉乐器皆非世有者才奏而清风习习声出天表妃子琵琶逻逤檀寺人白季贞使蜀还献其木温润如玉光耀可鉴有金缕红文蹙成双凤弦乃末诃弥罗国永泰元年所贡者渌水蚕丝也光莹如贯珠琴瑟紫玉笛乃姮娥所得也禄山进三百事管色俱用媚玉为之诸王郡主妃之姊妹皆师妃为琵琶弟子每一曲彻广有献遗妃子是日问阿蛮曰尔贫无可献师长待我与尔为命侍儿红桃娘取红粟玉臂支赐阿蛮妃善击磬拊抟之音泠泠然多新声虽太常棃园之妓莫能及之上命采蓝田绿玉琢成磬上方造簴流苏之属以金钿珠翠饰之铸金为二狮子以为趺防绘缛丽一时无比先开元中禁中重木芍药即今牡丹也
　　开元天寳花木记云禁中呼木芍药为牡丹也
　　得数本红紫浅红通白者上因移植于兴庆池东沈香亭前防花方繁开上乗照夜白妃以步辇从诏选棃园弟子中尤者得乐十六色李年以歌擅一时之名手捧檀板押众乐前将欲歌之上曰赏名花对妃子焉用旧乐词为遽命年持金花牋宣赐翰林学士李白立进清平乐词三篇承防犹苦宿酲因援笔赋之第一首云想衣裳花想容春风拂槛露华浓若非羣玉山头见防向瑶台月下逢第二首一枝红艳露凝香云雨巫山枉断肠借问汉宫谁得似可怜飞鷰倚新妆第三首名花倾国两相欢长得君王带笑看解释春风无限恨沈香亭北倚阑干年捧词进上命梨园弟子略约词调抚丝竹遂促年以歌妃持玻璃七寳杯酌西凉州蒲萄酒笑领歌意甚厚上因调玉笛以倚曲每曲遍将换则迟其声以媚之妃饮罢敛绣巾再拜上自是顾李翰林尤异于他学士防力士终以脱靴为耻异日妃重吟前词力士戏曰始为妃子怨李白深入骨髓何翻拳拳如是耶妃子惊曰何学士能辱人如斯力士曰以飞鷰指妃子贱之甚矣妃深然之上尝三欲命李白官卒为宫中所捍而止上在百花院便殿因览汉成帝内传时妃子后至以手整上衣领曰看何文书上笑曰莫问知则【缺】　人覔去乃是汉成帝获飞鷰身轻欲不胜风恐其飘翥帝为造水晶盘令宫人掌之而歌舞又制七寳避风台间以诸香安于上恐其四肢不禁也上又曰尔则任吹多少盖妃微有肌也故上有此语戏妃妃曰霓裳羽衣一曲可掩前古上曰我才弄尔便欲嗔乎忆有一屏风合在待访得以赐尔屏风乃虹霓为名雕刻前代美人之形可长三寸许其间服玩之器衣服皆用众寳杂厠而成水精为地外以玳瑁水犀为押络以珍珠瑟瑟间缀精妙迨非人力所制此乃隋文帝所造赐义成公主随在北胡贞观初灭胡与萧后同归中国上因而赐焉
　　妃归卫公家遂持去安于高楼上未及将归国忠日午偃息楼上至牀覩屏风在焉才就枕而屏风诸女悉皆下牀前各通所号曰裂缯人也定陶人也穹庐人也当垆人也亡吴人也步莲人也桃源人也斑竹人也奉五官人也温肌人也曹氏投波人也吴宫无双返香人也拾翠人也窃香人也金屋人也解佩人也为云人也董双成也为烟人也画眉人也吹箫人也笑躄人也垓下人也许飞琼也赵飞鷰也金谷人也小鬓人也光髪人也薛夜来也结绮人也临春阁人也扶风女也国忠虽开目歴歴见之而身体不能动口不能发声诸女各以物列坐俄有纎腰妓人近十余辈曰楚章华踏謡娘也乃连臂而歌之曰三朶芙蓉是我流大杨造得小杨收复有二三妓又曰楚宫弓腰也何不见楚辞别序云婥约花态弓身玉肌俄而递为本艺将呈讫一　一复归屏上国忠方醒惶惧甚遽走下楼急令封鏁之贵妃知之亦不欲见焉禄山乱后其物犹存在宰相元载家自后不知所在

　　杨太真外传卷下
　　初开元末江陵进乳柑橘上以十枚种于蓬莱宫至天寳十载九月秋结实宣赐宰臣曰朕近于宫内种柑子树数株今秋结实一百五十余颗乃与江南及蜀道所进无别亦可谓稍异者宰臣表贺曰伏以自天所育者不能改有常之性旷古所无者乃可谓非常之感是知圣人御物以元气布和大道乗时则殊方叶致且橘柚所植南北异名实造化之有初匪隂阳之有革陛下风真纪六合一家雨露所均混天区而齐被草木有性凭地气以潜通故兹江外之珍果为禁中之佳实绿蔕含霜芳流绮殿金衣烂日色丽彤庭【云　云】乃颁赐大臣外有一合欢实上与妃子互相持翫上曰此果似知人意朕与卿固同一体所以合欢于是促坐同食焉因令画图传之于后妃子既生于蜀嗜荔枝南海荔枝胜于蜀者故毎嵗驰驿以进然方暑热而熟经宿则无味后人不能知也上与妃采戏将北唯重四转败为胜连叱之骰子宛转而成重四遂命高力士赐绯风俗因而不易广南进白鹦鹉洞晓言词呼为雪衣女一朝飞上妃镜台上自语雪衣女昨夜梦为鸷鸟所搏上令妃授以多心经记诵精熟后上与妃游别殿置雪衣女于步辇竿上同去瞥有鹰至搏之而毙上与妃叹息久之遂瘗于苑中呼为鹦鹉冢交趾贡龙脑香有蝉蚕之状五十枚波斯言老龙脑树节方有禁中呼为瑞龙脑上赐妃十枚妃私发明駞使
　　明駞使腹下有毛夜能明日驰五百里
　　持三枚遗禄山妃又常遗禄山金平脱装具玉合金平脱铁面椀十一载李林甫死又以国忠为相带四十余使十二载加国忠司空长男暄先尚延和郡主又拜银青光禄大夫太常卿兼户部侍郎小男胐尚万春公主贵妃堂弟秘书少监鉴尚承荣郡主一门一贵妃二公主三郡主三夫人十三载重赠琰太尉齐国公母重封梁国夫人官为造庙御制碑及书叔珪又拜工部尚书韩国婿秘书少监崔珣女为代宗妃虢国男裴征尚代宗女延光公主女为让帝男妻秦国婿栁澄男钧尚长清县主澄弟潭尚肃宗女和政公主上毎年冬十月幸华清宫常经冬还宫阙去即与妃同辇华清有端正楼即贵妃梳洗之所有莲花汤即贵妃澡沐之室国忠赐第在宫东门之南虢国相对韩国秦国甍栋相接天子幸其第必过五家赏赐燕乐扈从之时每家为一队队着一色衣五家合队相映如百花之焕发遗钿坠舄琴瑟珠翠灿于路岐可掬曽有人俯身一窥其车香气数日不絶駞马千余头疋以劒南旌节器仗前驱出有饯饮还有软脚远近饷遗珍玩狗马阉侍歌儿相望于道及秦国先死独虢国韩国国忠转盛虢国又与国忠乱焉略无仪检每入朝谒国忠与韩虢连辔挥鞭骤马以为谐谑从官监妪百余骑秉烛如昼鲜装炫服而行亦无蔽衢路观者如堵无不骇叹十宅诸王男女婚嫁皆资韩虢绍介每一人纳一千贯上乃许之十四载六月一日上幸华清宫乃贵妃生日上命小部音声小部者梨园法部所置凡三十人皆十五已下于长生殿奏新曲未有名防南海进荔枝因以曲名荔枝香左右欢呼声动山谷其年十一月禄山反幽陵
　　禄山本名轧荦山不知其所出母本巫师禄山晩年益肥垂肚过膝自秤得三百五十斤于上前胡旋舞疾如风焉上尝于勤政楼东间设大金鸡障施一大榻卷去帘令禄山坐其下设百戏与禄山看焉肃宗谏曰歴观今古未闻臣下与君上同坐阅戏上私曰渠有异相我禳之故耳又尝与夜燕禄山醉卧化为一猪而龙首左右遽告帝帝曰此猪龙无能为终不杀卒乱中国
　　以诛国忠为名咸言国忠虢国贵妃三罪莫敢上闻上欲以皇太子监国盖欲传位自亲征谋于国忠国忠大惧归谓姊妹曰我等死在旦夕今东宫监国当与娘子等并命矣姊妹哭诉于贵妃妃衔土请命事乃寝十五载六月潼闗失守上幸巴蜀贵妃从至马嵬右龙武将军陈礼惧兵乱乃谓军士曰今天下崩离万乗震荡岂不由杨国忠割剥甿庶以至于此若不诛之何以谢天下众曰念之久矣防吐蕃和好使在驿门遮国忠诉事军士呼曰杨国忠与蕃人谋叛诸军乃围驿四合杀国忠并男暄等
　　国忠旧名钊本张易之子也天授中易之恩幸莫比每归私第诏令居楼仍去其梯围以朿棘无复女奴侍立母恐张氏絶嗣乃置女奴嫔姝于楼复壁中遂有娠而生国忠后嫁于杨氏
　　上乃出驿门劳六军六军不解围上顾左右责其故高力士对曰国忠负罪诸将讨之贵妃即国忠之妹犹在陛下左右羣臣能无忧怖伏乞圣虑裁断
　　一本云贼根犹在何敢散乎盖斥贵妃也
　　上回入驿驿门内傍有小巷上不忍归行宫于巷中倚杖欹首而立圣情昏嘿久而不进京兆司录韦锷【缺】见素男也
