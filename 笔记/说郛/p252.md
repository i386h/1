<!-- { "loadSidebar": true } -->
　　胡文定公安国言自古盛王虽用文徳必有亲兵专掌宿卫成王即政周公掲虎贲与常伯同戒于王欲其知防虎贲者犹侍卫亲兵也康王初立太保俾齐侯吕伋以虎贲百人逆于庙门吕伋者太公望之子也自诸侯入典亲兵犹今殿歩马军都帅也勲徳世臣总司禁旅虎贲卫王宿卫王宫其为国家虑深矣宋朝法前代命三卫分掌亲兵正为强本弱支消患预防之计文豹见朝廷自淳祐中边逓稍稀不为逺虑军政日壊兵额日亏殿歩戎旅稀疎已甚及寳祐以来北兵寇蜀又未免定内事外至调闽浙诸郡兵而每郡率不过三五百人而已今春姚给事希得附奏云朝廷近调江淮一万三千人赴上流仅取都吏姓名曽未有即日就道者军将稀留在所必诛也而朝廷乃倥他务视此为万事中之一事若有若无且作且止是必待闭城门而后开言路见敌骑而后括金银也窃怪今日合三卫与东南之兵犹调遣不应蜀之见兵仅八千人敌入动数万其何以支若以招兵易养兵难臣则有倾国力一策范镇曰欲备云南莫若寛两河之民今朝廷若只欲取办于诸阃诸阃又不过取办扵民民力竭矣臣谓今牙契一局及江水分司嵗可得三千六百余万即可养六万兵嵗币银绢嵗二十万匹两本以和敌今既不用即可养一万兵内帑六设本以备邉金帛充斥嵗绢二十万即可养一万兵不知朝廷吝此何为商亡而鹿台在秦亡而敖仓在汉亡而西园在隋亡而洛口在适足为防资尔文豹谓上在位日久明习国家事条戎备预切非所吝皆当国者无逺略故玩安忽逺茍且嵗月耳闻庆元初鄂广绎骚廪佐军需犒将士资帅阃银楮动百千万计以至省赋敛蠲逋负释禁锢弛繋囚出宫嫔收防士皆出圣意也
　　范文正公欲求退子弟请治屋宅园圃公曰吾死无防何暇为此西都园林相望孰障吾逰岂必有诸已乃为乐乎有俸赐且赒宗族及归姑蘓日有绢三千疋尽与闾里亲族朋旧曰亲族乡里见我生长幼学壮行为我助喜何以报之祖宗积徳百余年始发扵我今族众皆祖宗子孙我岂可独享富贵乃置田数千亩为义荘赡贫族公子忠宣公纯仁为相四世孙成大又叅大政至今范为吴门名族今士大夫扵亲族发一书判一状犹靳焉又况荘乎然以忠宣公之盛徳晚乃丧明常令其甥司马朴扶行斯人也而有斯疾也
　　靖康元年冬都城受围四十余日易子而食有以子肥痩不等而争讼者







　　贵耳録【张端义】
　　宣和七年南郊毕恭谢上清储祥宫闻金人已破燕山车驾亟还禁中夜二鼓中人梁兢持宸污一纸宣示惟书黄中来既入对上独坐一横榻两宫娥擎烛上曰边警如此尽是蔡攸匿下不令朕知烦卿先草一诏尽言朕失以谢天下连进二草皆不称上意再三宣谕只要感动人心不湏归过宰辅只说朕不是第三章少惬上意亲笔改写成即时降出上曰卿未可去适来李邦彦等皆诪张失措且去外面商量此诏是朕自思算更有二事待与卿说朕欲遣王黼蔡攸等分守大河尽籍内臣贵戚幸佞家财祗备犒军朕传与皇太子朕移军长安保扞关中为根本卿可就此为朕处置明日便要都了只是未有人做宰相是夜二府皆至银台门矣罪已诏下忽吴敏拜少宰李纲拜尚书左丞渊圣登极道君南幸向来御笔皆不行内禅之前上谕曰处置许多事蔡攸尽道不是只传位一事靠要做他功劳渊圣嗣位台諌交章请诛京攸虽杨中立不免宣言蔡攸无罪之语但见论者纷然以诛王黼为快而右蔡氏矣徽宗北狩有谍者持一黄中单来御书云赵岐注孟子付黄潜善诸人审思之孟即瑶华太后赵即康王髙宗由是中兴载泣血録
　　真庙宴近臣语及荘子忽命秋水至则翠鬟緑衣一小女童诵秋水一篇闻者竦立
　　昔闻仁宗时有外臣奏陛下不蚤立太子有播迁之祸仁宗大怒问宰执曰朕未立皇子如何比朕如唐明皇有播迁之祸宰相奏云陛下果是播迁不及明皇当时明皇幸蜀尚有肃宗即位灵武陛下无肃宗为子委不及明皇仁宗怒释建立之议始坚
　　孝皇一日宣押王丞相赵丞相施元枢周大参幸一燕坐咨访政事驾方御坐见御案上有一黄绫册上忽驾兴二相不敢近看独周大参略开一看不觉吐舌复掩册如初移时上来遽问卿等不曽看此册否皆以不敢对来日周大参入堂首与二相言此册即是前宰执所进台谏姓名见今宰执所进拟者皆在焉孝皇圣断不可测度前相既去后相即拜却除前相进拟台諌后相虽有进拟虑其立党不除恐台諌奉承后相风防以攻前相所以存进退大臣之体今则不然一相去台諌以党去一相拜台諌以党进况自嘉定副封之靡前帝宏规废矣
　　髙宗孝宗在御每三年大比下诏先一日奉诏露天黙祷曰朝廷用人别无他路止有科举愿天生几个好人来辅助国家及进殿试防题临轩唱名必三日前精祷于天所以绍兴淳熈文人才士彬彬在朝此二祖祈天之效如此
　　夀皇过南内德夀问近日台臣有甚章疏夀皇奏云台臣论知閤郑藻德夀云说甚事不是说他娶嫂夀皇奏云正说此事德夀云不看执柯者谁德寿云朕也夀皇惊灼而退台臣即时去国
　　德夀丁亥降圣遇丙庆八十夀皇讲行庆礼上尊号周益公当国差官撰册文读册书册拟杨诚斋尤廷之各撰一本预先进呈益公与诚斋乡人借此欲除诚斋以侍从为润笔册文夀皇披阅至再即宣慰益公杨之文太声牙在御前读时生受不若用尤之文温润益公又思所以处诚斋奏为读册官夀皇云杨江西人声言不清不若移作奉册夀皇过内奏册寳仪节及行礼官读至杨某德夀作色曰杨某尚在这里如何不去夀皇奏云不晓圣意德夀曰杨某殿防内比朕作晋元帝甚道理杨即日除江东漕诚斋由是薄憾益公
　　孝宗朝幸臣虽多其读书作文不减儒生应制燕间未可轻视当仓卒汗墨之奉岂容宿撰曽觌龙大渊本名大渊孝宗写开作二字张抡徐本中王抃赵弗刘弼中贵则有甘昺张去非弟去为外戚则有张説吴琚北人则有辛弃疾王佐伶人则有王喜棊国手则有赵鄂当时士大夫少有不游曽龙张徐之门者张景卿因奏对仁宗曰卿亦出孤寒张对曰臣本书生陛下擢至中丞二子皆服冠裳陛下春秋髙主鬯虚臣非孤寒陛下乃孤寒也上嘉纳之
　　道君北狩在五国城或在韩州凡有小小凶吉防祭节序金人必有赐赍一赐必要一谢表金人集成一帙刋在搉塲中博易四五十年士大夫皆有之余曽见一本更有李师师小传同行于时
　　道君幸李师师家偶周邦彦先在焉知道君至遂匿于床下道君自携新橙一颗云江南初进来遂与师师谑语邦彦悉闻之櫽括成少年游云并刀如水吴盐似雪纎手破新橙后云严城上已三更马滑霜浓不如休去直是少人行李师师因歌此词道君问谁作师师奏云周邦彦词道君大怒坐朝宣慰蔡京云开封府有监税周邦彦者闻课税不登如何京尹不按发来蔡京罔知所以奏云容臣退朝呼京尹叩问续得复奏京尹至蔡以御前圣防谕知京尹云惟周邦彦课额増羡蔡云上意如此只得迁就将上得防周邦彦职事废弛可日下押出国门隔一二日道君复幸师师家不见师师问其家知送周监税道君方以邦彦出国门为喜既至不遇坐久至更初始归愁眉泪下憔悴可掬道君大怒云你去那里去师师奏臣妾万死知周邦彦得罪押出国门略致一杯相别不知得官家来道君问曽有词否李奏云有兰陵王词今栁隂直者是也道君云唱一遍防李奏云容臣妾奉一杯歌此词为官家夀曲终道君大喜复召为大晟乐正后官至大晟乐府待制邦彦以词行当时皆称美成词殊不知美成文笔大有可观作汴都赋如牋奏杂著皆是杰作可惜以词掩其他文也当时师师家有二邦彦一周羙成一李士羙皆为道君狎客士羙因而为宰相吁君臣遇合于倡优下贱之家国之安危治乱可想而知矣
　　夀皇圣明亦为左右者所惑有一川官得郡陛辞有宦者奏知来日有川知州上殿官家莫要笑夀皇问如何不要笑外靣有一语云裹上幞头西字脸恐官家见了笑只得先奏所谓川知州者面大而横濶故有此语来日上殿夀皇见忆得先语便笑卿所奏不必宣读容朕宫中自防愈笑不已其人在外曰早来天顔甚悦以其奏劄称防殊不知西字脸先入之言所以动夀皇之笑也
　　王尚之为郎日轮对一劄乞减宫嫔之冗夀皇问卿是外臣如何知朕宫中事臣备员内府丞见每月宫中请给歴歴具道大小请给细数夀皇大喜即日除浙漕却不及作侍从曽作太府卿
　　髙孝二朝帅蜀必要临遣未尝就外除亦以蜀为重事庙堂欲除崔菊坡先生觉菊坡之意未就司諌王贯卿上疏指以士大夫辞难避事不肯任朝廷之委用疏上后菊坡之命始出菊坡只得一行在九江时余往见之扣其入蜀之意菊坡自言朝廷以蜀中散乱令某整齐之余进曰今天下散乱岂特一蜀耶朝廷何不留先生整齐天下之散乱而独私于蜀耶菊坡唯唯而已近汤季能有辞难避事之疏三十年间两见之恨无菊坡在见此疏也
　　夀皇问王抃如何北使在庭舞蹈极可观此间舞蹈皆不及之抃奏云北人防窄但公裳袖大一举手便可观南人袖内外皆寛大举手便不可防北人视此为大礼数徳夀孝皇在御时閤门多取北人充賛喝声防如钟殿陛间颇有京洛气象自嘉泰来多是明台温越人在閤门其声皆鲍鱼音矣
　　夀皇以孝治天下有大理寺孙寺丞失记其名匿服不丁母忧夀皇怒欲诛之奏知德夀云孙某不孝欲将肆诸市朝德夀云莫也太甚遂黥面配广南数年得归余儿时曽见之今之士大夫甚至闻讣仕宦冒荣自若衰绖有不为著者食稻衣锦汝安则为之圣门之训天理灭絶去禽兽几希
　　宣和元年间髙丽遣使一旦忽上奏以其王病求医上择二良医往歳余方归二医奏王舘医甚勤谓曰髙丽小国世荷国恩不敢忘闻天子用兵辽实兄弟国茍存之犹是为中国捍边其他乃虎狼不可交也愿二医告诸天子早为之备
　　慈寜殿赏牡丹时椒房受册三殿极欢上洞达音律自制曲赐名舞杨花停觞命小臣赋词俾贵人歌以侑玉巵为夀左右皆呼万歳词云牡丹半拆初经雨雕槛翠幕朝阳娇困倚东风差谢了羣芳洗烟凝露向清晓歩瑶台月底霓裳轻笑淡拂宫黄浅拟飞燕新妆杨栁啼鸦昼永正秋千庭舘风絮池塘三十六宫簪艶粉浓香慈寜王殿庆清赏占东君谁比花王良夜万烛荧煌影里留住年光此康伯可乐府所载夀皇使御前画工写曽海野喜容带牡丹一枝夀皇命徐木中作赞云一枝国艶两鬓东风夀皇大喜
　　绍兴初杨存中在建康诸军之旗中有双胜交环谓之二胜环取两宫北还之意因得羙玉琢成帽环进髙庙曰尚御裹偶有一伶者在傍髙宗指环示之此环杨太尉进来名二胜环伶人接奏云可惜二胜环且放在脑后髙宗亦为之改色所谓工执艺事以諌
　　方腊作乱朝廷捕之献言者曰若急请于朝以刘公安世守南都陈公瓘镇金陵人望归之可不劳兵而破矣此芗林语也致堂先生行状中载之
　　王丞相欲进拟辛防安除一帅周益公坚不肯王问益公云防安帅材何不用之益公荅云不然凡防安所杀人命在吾軰执笔者当之王遂不复言
　　孝皇朝不许宰相进拟乡人王丞相在相位八年林子中亦乡人八年不得除命
