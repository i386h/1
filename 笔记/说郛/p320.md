<!-- { "loadSidebar": true } -->
　　神龙中安乐公主西庄在延平门外二十里司农卿赵履温种殖将作大匠杨务亷引流凿沼延袤十数里时号定昆池
　　髙宗诞辰与侍臣赋诗宴乐上曰可识朕意不须惜醉李峤等奏曰既陪天欢不敢不醉
　　四年春上宴于桃花园羣臣毕从学士李峤等各献桃花诗上令宫女歌之辞既清婉歌仍妙絶献诗者舞蹈称万嵗上太常简二十篇入乐府号曰桃花行四年夏四月上与侍臣于树中摘樱桃恣其食末后于蒲萄园大陈宴席奏宫乐至宴每人使朱樱两笼也四月上已日上幸司农少卿王广辅庒驾还朝后中书侍郎南阳岑义设茗饮葡萄浆与学士等讨论经史中宗时殿中奏蹀马之戏宛转中律遇作饮酒乐者以口啣杯卧而复起吐蕃大惊

　　説郛卷四十六下
<子部,杂家类,杂纂之属,说郛>
　　钦定四库全书
　　说郛卷四十七上　　　　元　陶宗仪　撰行营杂録【赵葵】
　　太祖初受周幼主命北讨至陈桥为三军推戴时太后以下眷属悉在定力院设斋有司来搜捕主僧令登閤而固其扄钥俄大搜索僧绐云皆散走不知所之矣甲士入寺升梯且发钥见蛛网布满其上而尘埃凝积若累年不曾开者乃相告曰是安得有人遂皆去有顷太祖已践祚矣
　　太祖潜耀日常与一道士游闗河无定姓名自曰混沌或又曰真无每剧饮烂醉且善歌能引其喉于杳之间作清微之声时或一二句随天风飘下惟太祖闻之曰金猴虎头四眞龙得真位至醒诘之则曰醉梦岂足凭邪至膺图受禅之日乃庚申正月初四也自御极不再见下诏草泽徧访之或见于轘辕道中或嵩洛间后十六载乃开宝乙亥岁也上巳祓褉驾幸西沼道士忽醉坐水次木阴下笑揖上曰别来安善上大喜亟遣中人宻引至后掖恐其遁急回跸见之一如平时抵掌浩饮上曰久欲见汝决一事我寿还得几多在道士曰但今年十月二十日夜晴则可延一纪不尔则当速措置上酷留之俾居后苑苑吏或见宿于木末鸟巢中数日忽不见上切切记其语至所期之夕上御太清阁以望气是夕果晴星斗明灿上心方喜俄而阴霾四起天地变雪雹骤降移仗下阁急传宫钥开门召开封尹即太宗也延入内寝酌酒对饮宦官宫妾悉屏出但遥见烛影下太宗时或避席有不可胜之状饮讫漏三鼓雪已数寸上引柱斧戮雪顾太宗曰好做好做遂解带就寝鼻息如雷是夕太宗留宿禁内将五鼓周庐者寂无所闻帝已崩矣
　　李后主归朝后每怀故国且念嫔妾散落郁郁不自聊尝作长短句帘外雨潺潺春意将阑罗衾不奈五更寒梦里不知身是客一饷贪欢独自莫凭阑无限闗山别时容易见时难流水落花春去也天上人间意思凄惋不久下世
　　祥符中封禅事竣宰执对于后殿上曰治平无事久欲与卿等一处闲玩今日可矣遂引羣公及内侍数人入一小殿多有假山甚高山面有洞上旣入乃复招羣公从行初觉甚暗数十歩则天宇豁然千峰百嶂杂花流水尽天下之伟观少焉至一所重楼复阁金碧照耀有一道士貌亦奇古来揖上执礼甚恭上亦答之良厚邀上主席上再三逊谢然后坐羣臣再拜居道士之次所论皆妙之旨而牢醴之属又非人间所见也鸾鹤舞庭除笙箫振林木至夕乃罢道士送上出门而别曰万几之暇无惜与诸公频见过也复由旧路以归臣下因以请于上上曰此道家所谓蓬莱三山者也羣臣自失者累日后亦不复再往不知何术以致之也
　　庆厯三年有李京者爲小官吴鼎臣在侍从二人相与通家一日荐其友人于鼎臣求为闻达于朝鼎臣即缴书具奏之京坐贬官未行京妻谒鼎臣妻叙别鼎臣妻慙不出京妻立防事召鼎臣干仆语之曰我来虽为往还之久欲求一别以为乃公尝有数帖与吾夫嘱私事恐尔家以爲疑索火焚之而去
　　王嗣宗守邠土邠旧有狐王庙相传能为人祸福岁时享祀祈祷不敢少怠至不敢道故嗣宗至郡集诸邑猎户得百余人以甲兵围庙薰灌其穴杀百余狐或云有大白狐从火中逸去其妖遂息后人复为立庙则寂无灵矣嗣宗后帅长安处士种放者朝廷所尊礼每帅守至辄面数之嗣宗不服以言拒之放责数嗣宗声色俱厉嗣宗怒以手批其颊先是真宗有勑书令放有章奏即附驿欲诣阙即乘驿放遂乘驿诉于上前上特于嵩山之阳置书院以处之后嗣宗去郡有人赠诗曰终南处士威风减渭北妖狐窟穴空嗣宗大喜归告其子孙曰吾死更勿为碑志但石刻此诗置于墓旁吾其荣矣伪蜀广政末成都人唐季明因破一木中有紫文书太平两字时以为佳瑞有识者云不应此时须成都破后方见太平尔自王师平蜀频施旷荡之恩仍有太平兴国之号
　　大中祥符六年緜州彰明县崇仙观栢柱上有木文如畵天尊状毛髪眉目衣服履舄纎缕悉备知州比部员外郎刘宗言遂绘事奏闻奉旨令津置赴阙送玉清昭应宫今川民皆图画供奉之
　　成都漆工艾延祚甲午岁为贼所驱于郡治令造漆器五月六日忽闻鼓鼙声及南门火起乃天兵至郡也延祚窘甚缘上大树匿秾叶间见天兵往来搜捕杀戮狼籍至夜遂下树卧积尸中及中宵闻数十人传呼声颇类将吏且无烛炬因窃视之不见其形但闻按籍防名僵尸闻呼一一应之惟不呼延祚乃知圣朝伐叛讨逆悉奉行天诛也
　　南唐胡则守江州坚壁不下曹翰攻之危急忽有旋风吹片纸坠城中有诗曰由来秉节世无双独守孤城死不降何似知机早囘首免教流血满长江后城防屠杀殆尽谓之洗城
　　人传温公西江月词流播已久今又得一首名锦堂春云红日迟迟虚廊转影槐阴迤逦西斜彩笔工夫难状晩景烟霞蝶尚不知春去漫绕幽砌寻花柰猛风过后纵有残红飞向谁家始知青鬓无价叹飘零官路荏苒年华今日笙歌丛里特地咨嗟席上青衫湿透筭感旧何止琵琶怎不敎人易老多少离愁散在天涯
　　刘贡父为中书舍人一日朝会幙次与三卫相邻时诸帅两人出军伍有一水晶茶盂传玩良久一帅曰不知何物所成莹洁如此贡父隔幙谓之云诸公岂不识此乃多年老冰耳
　　庆厯中郎官吕觉者勘公事囘因登对自陈衣绯已久乞改章服上曰待别差遣与卿换朕不欲因鞫狱与人恩泽虑刻薄之徒望风希进加入人罪耳
　　神考尝问荆公卿曾防欧阳修五代史不对曰臣不曾仔细防但见每篇首必曰呜呼是岂五代时事事可叹者乎
　　昭陵上賔前一月每夜太庙中有哭声不敢奏一日太宗神御前香案自坏
　　元祐癸酉九月一日夜开宝寺塔表里通明彻旦禁中夜遣中使赍降御香寺门已闭旣开寺僧皆不知也寺中望之无所见去寺渐明后二日宣仁上仙
　　国家开宝中所铸钱文曰宋通元宝至宝元中则皇宋通宝近世钱文皆着年号惟此二钱不然者以年号有宝字文不可重也
　　皇女为公主其夫必拜驸马都尉故谓之驸马宗室女封郡主者谓其夫为郡马县主者为县马不知何义神庙一日行后苑见牧猳猪者问何所用牧者曰自太祖来常令畜之自稚养以至大则杀之又养稚者累朝不敢易亦不知何用神庙沈思久之诏付所司禁中自今不得复畜月余忽获妖人急欲血浇之禁中卒不能致方悟祖宗逺略
　　司马温公隧碑赐名清忠粹德绍圣初毁磨之际大风走石羣吏莫敢近独有一匠氏挥斤而击未尽碎忽仆碑下而死
　　东坡仁宗朝登进士科复应制科擢居异等英宗朝判凤翔欲以唐故事召入翰林宰相限以近例且欲召试秘阁上曰未知其能否故试之如轼岂不能邪宰相犹难之及试又入优等遂直史馆神宗朝以议新法不合补外李定之徒媒孽其诗文有讪上语下诏狱欲寘之死上独庇之得出方在狱时宰相举轼诗云根到九泉无曲处世间惟有蛰龙知此不臣也上曰诗人之词安可如此推求时相语塞上一日与近臣论人才因曰轼方古人孰比近臣曰颇似李白上曰不然白有轼之才无轼之学累有意复用而言者力沮之一日忽出手札曰苏轼黜居思咎阅岁兹深人材实难不忍终弃因量移临汝哲宗朝起知登州召为南宫舎人不数月迁西掖遂登翰苑绍圣后熈丰诸臣当国元祐诸臣例迁谪崇观间京卞用事拘以党籍禁其文辞墨迹而毁之政和间忽弛其禁求轼墨迹甚锐人莫知其由或传徽宗亲临宝箓宫醮筵其主醮道流拜章伏地久之方起上诘其故答曰适至上帝所值奎宿奏事良久方毕始能达其章也上叹讶久之问曰奎宿何神为之所奏何事对曰所奏事不可知为此宿者即本朝苏轼也上大惊不惟弛其禁且欲玩其词翰一时士大夫遂从风而靡道君皇帝大观二年戊子秋八月以易数一一口乂乂一乃御制易运碑刻之延福殿东壁其略曰始建元基【高宗御字德基】绍兴德寿【谓绍兴年德寿宫】承太乙循运尽在阳九之数【高宗圣寿八十一岁】祖传甲庚吉【太祖子孙再传】建炎炎共盛之势【建炎年号】柰何五行逆顺天地之数非由人致朕尝闻易孰善本基庚子辛丑祸起东南【谓方腊】肇动干戈元冲立刼壬寅癸卯【宣和间天下大乱】亦云哀哉甲辰乙巳【与金人夹攻燕山】丙午丁未【金人入防二帝北狩】内有丙火天下生灵涂炭至半【是时天下大乱】江表之虞【驾幸江表】莫知何辜戊申己酉【高宗初立】时正灾刼【金人渡江苖刘内变】庚戌辛亥偏重势轻【高宗航海刘豫称帝于汴】壬子癸丑后成改建【改元绍兴】甲寅乙卯立应丰穰【是年大有】丙辰丁巳朕巳何在【徽宗以绍兴五年崩】祖宗复有中兴之后【是年孝宗以建国公进封普安郡王复绍太祖之后】云云其后事皆歴验信乎圣哲先知之明因往推来在天数者果不可逭与
　　初陈桥兵变太祖整军从仁和门入建炎南渡御跸过杭闻县名曰仁和上甚喜曰此京师门名也遂有定都之意
　　道教之方盛也一时诏命章表皆指佛为金氏焉试举其略政和元年四月诏曰朕每澄神黙受帝命订正讹俗闵中华被金氏之教盛行而至真之道未正宣和三年十一月诏曰噫金氏西域阴邪之气源流分使信者以寂灭爲乐岂非阴气袭而阳魄散邪林灵素凡四五表皆以金氏为语如贺神霄降云蠢金氏之成羣干丹霄之正法如谢驾幸宝箓院听讲大洞经云幸际玉霄之主是膺金氏之风又云金氏至而华风变又云期销金氏之魔而宣和元年道德院方奏金芝生车驾幸观因幸蔡京家鸣鸾堂置酒时蔡京有诗徽宗即席赐和曰道德方今喜迭兴万邦从化本天成定知金帝来为主不待春风便发生其后金人起海上灭辽防中原以金为国号防金氏之祸而金帝之来不待春风葢金以靖康元年冬犯京师以闰十一月二十五日城防时太史预借春出土牛以迎新歳竟无补于事则徽宗赐和之句甚符其防可深叹哉
　　监左帑龙舒张宣义尝言有亲戚宦游西蜀路经襄汉晩投一店行户外忽见旁左侧上有一人无首以为鬼也主人云尊官不须惊此人也非鬼也往年因患瘰疬病势蔓衍一旦头忽堕脱家人以为不可救而竟不死自此每有所需则以手指画但日以粥汤灌之至今犹存耳又云岳侯军中有一兵犯法枭首妻方怀姙后诞一子如常人而首极细躯干甚伟首仅如拳眉目皆如刻画则知胞胎所系父母相为感应
