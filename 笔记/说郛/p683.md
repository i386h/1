<!-- { "loadSidebar": true } -->
　　牡丹岀丹州延州东岀青州南亦出越州而出洛阳者今为天下第一洛阳所谓丹州红延州红青州红者皆彼土之尤杰者然来洛阳才得备众花之一种列第不出三已下不能独立与洛阳敌而越之花以逺罕识不见齿然虽越人亦不敢自誉以与洛阳争髙下是洛阳者果天下之第一也洛阳亦有黄芍药绯桃瑞莲千叶李红郁李之类皆不减他出者而洛阳人不甚惜谓之果子花曰某花某花至牡丹则不名直曰花其意谓天下真花独牡丹其名之着不假曰牡丹而可知也其爱重之如此説者多言洛阳于三河间古善地昔周公以尺寸考日出没测知寒暑风雨乖与顺于此此盖天地之中草木之华得中气之和者多故独与他方异予甚以为不然夫洛阳于周所有之土四方入贡道里均乃九州之中在天地昆仑旁礴之间未必中也又况天地之和气宜遍四方上下不宜限其中以自私夫中与和者有常之气其推于物也亦宜为有常之形物之常者不甚美亦不甚恶及元气之病也美恶隔并而不相和入故物有极美与极恶者皆得于气之偏也花之钟其美与夫瘿木拥肿之钟其恶丑好虽异而得一气之偏病则均洛阳城围数十里而诸县之花莫及城中者出其境则不可植焉岂又偏气之美者独聚此数十里之地乎此又天地之大不可考也已凢物不常有而为害乎人者曰灾不常有而徒可怪骇不为害者曰妖语曰天反时为灾地反物为妖此亦草木之妖而万物之一怪也然比夫瘿木拥肿者窃独钟其美而见幸于人焉余在洛阳四见春天圣九年三月始至洛其至也晚见其晚者明年会与友人梅圣俞游嵩山少室缑氏岭石唐山紫云洞既还不及见又明年有悼亡之戚不暇见又明年以留守推官嵗满解去只见其蚤者是未尝见其极盛时然目之所瞩已不胜其丽焉余居府中时尝谒钱思公于双桂楼下见一小屏立坐后细书字满其上思公指之曰欲作花品此是牡丹名凢九十余种余时不暇读之然余所经见而今人多称者才三十许种不知思公何从而得之多也计其余虽有名而不着未必佳也故今所録但取其特著者而次第之
　　姚黄　　　　　魏花　　　　　细叶寿安
　　鞓红【亦曰青州红】　　牛家黄　　　　潜溪绯
　　左花　　　　　献来红　　　　叶底紫
　　鹤翎红　　　　添色红　　　　倒晕檀心
　　朱砂红　　　　九蕊真珠　　　延州红
　　多叶紫　　　　麤叶寿安　　　丹州红
　　莲花蕚　　　　一百五　　　　鹿胎花
　　甘草黄　　　　一擫红　　　　玉板白
　　花释名第二
　　牡丹之名或以氏或以州或以地或以色或旌其所异者而志之姚黄左花魏花以姓着青州丹州延州红以州着细叶麤叶寿安潜溪绯以地着一擫红鹤翎红珠砂红玉板白多叶紫甘草黄以色着献来红添色红九蕊真珠鹿胎花倒晕檀心莲花蕚一百五叶底紫皆志其异者
　　姚黄者千叶黄花出于民姚氏家此花之出于今未十年姚氏居白司马坡其地属河阳然花不传河阳传洛阳洛阳亦不甚多一嵗不过数朶
　　牛黄亦千叶出于民牛氏家比姚黄差小而堪与竞胜真宗祀汾阴还过洛阳留宴淑景亭牛氏献此花名遂着
　　甘草黄单叶色如甘草洛人善别花见其树知为某花云独姚黄易识其叶嚼之不腥
　　魏家花者千叶肉红花出于魏相【仁溥】家始樵者于寿安山中见之斵以卖魏氏魏氏池舘甚大传者云此花初出时人有欲阅者人税十数钱乃得登舟渡池至花所魏氏日收十数缗其后破亡鬻其园今普明寺后林池乃其地寺僧耕之以植桑麦花传民家甚多人有数其叶者云至七百叶钱思公尝曰人谓牡丹花王今姚黄真可为王而魏花乃后也
　　鞓红者单叶深红花出青州一曰青州红故张仆射【齐贤】有第西京贤相坊自青州以馲駞防其种遂传洛中其色类腰带鞓谓之鞓红
　　献来红者大多叶浅红花张仆射罢相居洛阳人有献此花者因曰献来红
　　添色红者多叶花始开而白经日渐红至其落乃类深红此造化之尤巧也
　　鹤翎红者多叶花其末白而本肉红如鸿鹄毛色细叶麤叶寿安者皆千叶肉红花出寿安县锦屏山中细叶者尤佳
　　倒晕檀心者多叶红花凢花近蕚色深至其末渐浅此花自外深色近蕚反浅白而深檀防其心此尤可爱一擫红者多叶浅红花叶杪深红一防如人以三指擫之
　　九蕊真珠红者千叶红花叶上有一白防如珠而叶宻蹙其蕊为九樷
　　一百五者多叶白花洛花以谷雨为开而此花常至一百五日开最先
　　丹州延州花者皆千叶红花不知其至洛之因
　　莲花蕚者多叶红花青趺三重如莲花蕚
　　左花者千叶紫花叶宻而齐如截亦谓之平头紫朱砂红者多叶红花不知其所出有民门氏子者善接花以为生买地于崇徳寺前治花圃有此花洛阳豪家尚未有故其名未甚着花叶甚鲜向日视之如猩血叶底紫者千叶紫花其色如墨亦谓之墨紫花在藂中旁必生一大枝引叶覆其上其开也比他花可延十日之久噫造物者亦惜之耶此花之出比他花最逺传云唐末有中官为观军容使者花出其家亦谓之军容紫嵗久失其姓氏矣
　　玉板白者单叶白花叶细长如拍板其色如玉而深檀心洛阳人家亦少有余尝从思公至福严院见之问寺僧而得其名其后未尝见也
　　潜溪绯者千叶绯花出于潜溪寺寺在龙门山后本唐相李藩别墅今寺中已无此花而人家或有之本是紫花忽于藂中特出绯者不过一二朶明年移在他枝洛人谓之转【音篆】枝花故其接头尤难得
　　鹿胎花者多叶紫花有白防如鹿胎之纹故苏相【禹珪】宅今有之
　　多叶紫不知其所出初姚黄未出时牛黄为第一牛黄未出时魏花为第一魏花未出时左花为第一左花之前唯有苏家红贺家红林家红之类皆单叶花当时为第一自多叶千叶花出后此花黜矣今人不复种也牡丹初不载文字唯以药载本草然于花中不为髙第大抵丹延已西及褒斜道中尤多与荆棘无异土人皆取以为薪自唐则天已后洛阳牡丹始盛然未闻有以名著者如沈宋元白之流皆善咏花草计有若今之异者彼必形于篇咏而寂无传焉唯刘梦得有咏鱼朝恩宅牡丹诗但云一藂千万朶而已亦不云其美且异也谢灵运言永嘉竹间水际多牡丹今越花不及洛阳甚逺是洛花自古未有若今之盛也
　　风俗记第三
　　洛阳之俗大抵好花春时城中无贵贱皆挿花虽负担者亦然花开时士庶竞为游遨往往于古寺废宅有池台处为市井张幄帟笙歌之声相闻最盛于月陂隄张家园棠棣坊长寿寺东街与郭令宅至花落乃罢洛阳至东京六驿旧不进花自今徐州李相【迪】为留守时始进御歳遣牙校一员乗驿马一日一夕至京师所进不过姚黄魏花三数朶以菜叶实竹笼子借覆之使马上不动摇以蜡封花蔕乃数日不落大抵洛人家家有花而少大树者葢其不接则不佳春初时洛人于寿安山中斵小栽子卖城中谓之山箆子人家治地为畦塍种之至秋乃接接花工尤著者一人谓之门园子豪家无不邀之姚黄一接头直钱五千秋时立劵买之至春见花乃归其直洛人甚惜此花不欲传有权贵求其接头者或以汤中蘸杀与之魏花初出时接头亦直钱五千今尚直一千接时须用社后重阳前过此不堪矣花之木去地五七寸许截之乃接以泥封裹用软土拥之以蒻叶作庵子罩之不令见风日唯南向留一小户以逹气至春乃去其覆此接花之法也【用瓦亦竒】种花必择善地尽去旧土以细土用白敛末一斤和之葢牡丹根甜多引虫食白敛能杀虫此种花之法也浇花亦自有时或用日未出或日西时九月旬日一浇十月十一月三日二日一浇正月隔日一浇二月一日一浇此浇花之法也一本发数朶者择其小者去之只留一二朶谓之打剥惧分其脉也花才落便翦其枝勿令结子惧其易老也春初既去蒻庵便以棘数枝置花丛上棘气暖可以辟霜不损花芽他大树亦然此养花之法也花开渐小于旧者葢有蠧虫损之必寻其穴以硫黄簮之其旁又有小穴如鍼孔乃虫所藏处花工谓之气窓以大鍼防硫黄末鍼之虫乃死花复盛此毉花之法也乌贼鱼骨用以鍼花树入其肤花辄死此花之忌也

　　洛阳牡丹记【周氏】
　　姚黄千叶黄花也色极鲜洁精采射人有深紫檀心近瓶青旋心一匝与瓶并色开头可八九寸许其花本出北邙山下白司马坡姚氏家今洛中名圃中传接虽多惟水北嵗有开者大率间嵗乃成千叶余年皆单叶或多叶耳水南率数嵗一开千叶然不及水北之盛也葢本出山中宜髙近市多粪壤非其性也其开最晚在众花雕零之后芍药未开之前其色甚美而髙洁之性敷荣之时特异于众花故洛人贵之号为花王城中每嵗不过开三数朶都人士女必倾城往观乡人扶老携幼不逺千里其为时所贵重如此
　　胜姚黄靳黄千叶黄花也有深紫檀心开头可八九寸许色虽深于姚然精采未易胜也但频年有花洛人所以贵之出靳氏之圃因姓得之皆在姚黄之前洛人贵之皆不减姚花但鲜洁不及姚而无青心之异焉可以亚姚而居丹州黄之上矣
　　牛家黄亦千叶黄花其先出于姚黄葢花之祖也色有红与黄相间类一捻红之初开时也真宗祀汾阴还驻跸淑景亭赏花宴诸从臣洛民牛氏献此花故后人谓之牛花然色浅于姚黄而微带红色其品目当在姚靳之下矣
　　千心黄千叶黄花也大率类丹州黄而近瓶碎蕊特盛异于众花故谓之千心黄
　　甘草黄千叶黄花也色红檀心色微浅于姚黄葢牛丹之比焉其花初出时多单叶今名园培壅之盛变千叶丹州黄千叶黄花也色浅于靳而深于甘草黄有檀心深红大可半叶其花初出时本多叶今名园载接得地间或成千叶然不能嵗成就也
　　闵黄千叶黄花也色类甘草黄而无檀心出于闵氏之圃因此得名其品第葢甘草黄之比欤
　　女真黄千叶浅黄色花也元丰中出于洛阳银李氏园中李以为异献于大尹潞公公见心爱之命曰女真黄其开头可八九寸许色类丹州黄而微带红温润匀荣其状色端整类刘师阁而黄诸名圃皆未有然亦甘草黄之比欤
　　丝头黄千叶黄花也色类丹州黄外有大叶如盘中有碎叶一簇可百余分碎叶之心有黄丝数十茎耸起而特立髙出于花叶之上故目之为丝头黄唯天黄寺僧房中一本特佳它圃未之有也
　　御袍黄千叶黄花也色与开头大率类女真黄元丰时应天院神御花圃中植山箆数百忽于其中变此一种因目之为御袍黄
　　状元红千叶深红花也色类丹砂而浅叶杪微淡近蕚渐深有紫檀心开头可七八寸其色甚美逈出众花之上故洛人以状元呼之惜乎开头差小于魏花而色深过之逺甚其花出安国寺张氏家熈宁初方有之俗谓之张八花今流传诸谱甚盛龙嵗有此花又特可贵也魏花千叶肉红花也本出晋相魏仁溥园中今流传特盛然叶最繁宻人有数之者至七百余叶面大如盘中堆积碎叶突起圆整如覆钟状开头可八九寸许其花端丽精采莹洁异于众花故洛人谓姚黄为王魏花为后诚为善评也近年又有胜魏都胜二品出焉胜魏似魏花而微深都胜似魏花而差大叶微带紫红色意其种皆魏花之所变欤岂寓于红花本者其子变而为胜魏寓于紫花本者其子变而为都胜邪
