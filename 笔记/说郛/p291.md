<!-- { "loadSidebar": true } -->
　　韦澳在翰林极承恩遇自京兆尹出为河阳三城节度使当轴者挤之也大中十三年魏博节度使何敬就加中书令上命宣徽南院使王居方往魏博赐麻制假道河阳上以薄纸手诏澳曰宻饬装秋当与卿相见戒居方曰过河阳以此赐澳无令人知居方既至宻以宸翰授澳上七月寝疾八月晏驾遂中寝命监察御史杨戴往浙西道勘覆军额大中十二年宣州叛将康全泰噪逐观察使郑薰朝廷用宋州刺史温璋问罪时萧寘为浙西观察使地与宣州接连遂擢用武臣李瑑代寘特建镇海军节镇抚之以张犄角之势兵罢后谤者言瑑虚署官健名广占衣粮没入私家上遂命戴往按覆军籍无一卒虚额者戴还条奏谤者之言始不胜度支奏状言渍沔疋段误书清汚上一览异之枢宻使承防孙隐中谓上未省添成渍字及中书复入上赫怒勘添改奏者罚责有差
　　大中十一年正月一日上御含元殿受朝太子太师卢钧年八十矣自乐悬之南步而及殿墀称贺上前声容朗缓举朝服之至十二年元日含元受贺太子少师栁公权年亦八十矣复为百官首含元殿廷夐逺自乐悬南歩至殿下力已绵惫称贺之后上尊号圣敬文思和武光孝皇帝公权误曰光武和孝御史弹出之罚一季俸料七十致仕旧典也公权不能克遵典礼老而受辱人多惜之
　　太常卿高铢决罚礼院礼生博士李慤引故事见执政以礼院虽系太常寺从来博士自专事无关白者所以太常三卿初涖事博士无叅集之礼今铢重罚礼生有违典故丞相以铢夙徳唯唯而已铢曰吾老不能退一旦为后生所辱遂乞罢
　　勅乡贡进士温庭筠早随计吏夙着雄名徒负不羁之才罕有适时之用放骚人于湘浦移贾谊于长沙尚有前席之期未爽抽毫之思可随州隋县尉舍人裴坦之词也庭筠字飞卿彦博之裔孙也词赋诗篇冠絶一时与李商隐齐名时号温李连举进士竟不中第至是谪为九品吏进士纪唐夫叹庭筠之寃赠之诗曰凤凰诏下虽承命鹦鹉才高却累身人多讽诵上明主也而庭筠反以才废制中自引骚人长沙之事君子讥之前一年商隐以盐铁推官死商隐字义山文学宏博牋表尤着于人间自开成二年升进士第至上十二年竟不升于王廷而庭筠亦恓恓不涉第岂以文学为极致已靳于此遂于禄位有所爱耶不可得而问矣
　　山南西道观察使奏渠州犀牛见差官押赴阙延既至上于便殿阅之仍命华门外宣示百僚上虑伤物性命终使抑还本道复放于渠州之野
　　上命左军中尉王宗贯治道将幸华清宫两省供奉官拜疏极谏上谓宰臣曰华清宫是祖宗旧宫又朝元阁圣祖现真容地朕一纪在位未尝瞻拜深觉缺仪今排比皆是军司不劳州县卿宜勉谕谏官勿更论列宰臣奉防而退召两省官宣谕俄而谏表再入上谓宰臣曰谏官疏极恳切且言自穆宗廵幸之后列圣未尝出宫居安虑危乞留圣虑朕闻此语决不为游华清之行矣卿宜召两省官説我此意
　　十二年七月十四日三更三防退朝惟宰臣夏侯孜独到衙以御史大夫李景让为检校吏部尚书充劒南西川节度使时中元休假通事舍人无在馆者麻案既出孜受麻毕乃召当直中书舍人冯图宣之捧麻皆两省胥吏自此始令通事舍人林澣亦在馆俟命
　　上自不豫宰辅侍臣无对见者疮甚令中使往东都太仆卿裴诩宣索药中使往返五日复命召医疮方士院生对于寝殿院言可疗既出不复召矣
　　上大渐顾命内枢宻使王归长马公儒宣徽上院使王居方以防王当璧为托三内臣皆上素所恩信者泣而受命时右军中尉王茂心亦感上左军中尉王宗实素不同归长公儒居方患之乃矫诏出宗实为淮南监军使宣化门受命将由右银台出焉左军副使邢元实谓宗实曰圣人不豫逾月中尉止隔门起居今日除改未可辨也请一面圣人而出宗实始悟却入即诸门已踵故事添人守捉矣邢元实翼导宗实直至寝殿上已晏驾束头环泣宗实叱居方下责以矫宣皆捧足乞命遣宣徽北院使齐元简迎郓王于藩邸即位是为懿宗归长公儒居方皆诛死籍没其家
　　晁美人薨上震悼乆之美人在上藩邸时承恩遇实生郓王万夀公主焉薨后诏翰林学士萧寘为志文皆刻其事及防昭已下五王居内院而郓王独还藩邸大中末副位之后人间窃有拟议者寘以此事言于公卿方辨立长之顺郓王嗣位后美人追崇为皇太后太常杜宣猷献谥曰元昭配享宣宗庙室

　　国老谈苑卷上【王铚】
　　太祖尝语赵普曰唐室祸源在诸侯难制何术以革之普对曰列郡以京官权知三年一替则无虞因从之开寳中御廐新调御马成进太祖御宣政殿亲阅时太宗尹天府亟召之既至俾自殿陛乗之太宗固辞以人臣之礼不可上勉之不从甚恳已而目送之且语左右曰令公真他日太平天子也
　　太祖以范质寝疾数幸其家其后虑烦在朝大臣止令内夫人问讯质家迎奉器皿不具内夫人奏知太祖即令翰林司送果子牀酒器凡十副以赐之复幸其第因谓质曰卿为宰相何自苦如此质奏曰臣向在中书门无私谒所与饮酌皆贫贱时亲戚安用器皿因循不置非力不及也猥厚赐有涉近名望陛下察之寻薨开寳中因相位乏人太祖累言如范质真宰相也嗟悼乆之
　　太祖尝曲宴翰林学士王着御宴既罢着乗醉喧哗太祖以前朝学士优容之令扶以出着不肯退即移近屏风掩袂恸哭左右拽之而去明日或奏曰王着逼宫门大恸思念世宗太祖曰此酒徒也在世宗幕府吾所素谙况一书生虽哭世宗能何为也
　　太祖曰周世宗征淮南太祖总军政然分部之制禀于世宗时宣祖不豫是役当淮将皇甫晖之敌也宣祖惮之宻请移军上告以世宗之命遂止上翌日衔戚夺志以图报効揵身死战血濡袖既而擒晖淮南平上功居第一王业肇于是矣向若茍私循军移世宗有命则得祸无类又安能建不防之基以延祀于万世者乎太祖提周师甚寡当李景十五万众阵于清流山下士卒恐惧太祖令曰明日午当破敌人心遂安翌日正午太祖果临阵亲斩伪骁将皇甫晖以覆其众是时环滁僧寺皆鸣钟而应之既平鸣钟因为定制赵时进滁州午钟记
　　太祖尝暑月纳凉于后苑召翰林学士窦仪草诏处分边事仪至苑门见太祖岸帻跣足而坐仪即退立閤门使督趣仪曰官家方取便未敢进閤门使怒而奏之太祖自视微笑遽索御衣而后召入未及宣诏意仪奏曰陛下新即大位四方瞻望宜以礼示天下臣即不才不足动圣顾臣恐贤杰之徒闻而解体太祖敛容谢之自后对近臣未尝不冠带也
　　太祖将亲征潞贼李筠诏留后吕余庆赵普于京师普因私谒太宗于朱邸且曰普托迹诸侯十五年今遇云龙变家为国贼势方盛万乗尘是臣子効命之日幸望啓奏此诚愿军前自効太宗即以闻上太祖笑曰赵普岂胜甲胄乎因谓太宗曰是行也朕胜则不言万一不利则使赵普分兵守河阳别作一家计度及凯旅第赏宰臣拨官太祖曰普有从朕伐叛之勲宜当加等于是授侍郎枢宻使
　　太祖一日袒裼幸翰林院时学士卢多逊独直上行与语引入寝殿因指所御青缣帐紫绫褥谓多逊曰尔在外意朕丰侈耶朕用此犹常愧之
　　太宗尝冬月命彻兽炭左右或啓曰今日苦寒上曰天下民困是寒者众矣朕何独温愉哉
　　太宗尝幸龙图阁阅书指西北架一漆函上亲自署钥者谓学士陈尭咨曰此田锡章疏也已而怆然乆之太宗一日冩书笔滞思欲涤砚中宿墨顾左右咸不在因自俯铜池涤之既毕左右方至上徐顾曰尔辈何处来
　　太宗志遵俭谨每居内服澣濯之衣或有穿者则命纫补以进
　　太宗退朝常以经籍自娯所阅之策以帕裹小黄门持之巡行殿籞毕以为从药糊之须率皆副焉又以柏为界尺长数寸谓之隔笔简每御制或飞宸翰则用以镇所临之纸
　　真宗初即位暇日召翰林学士王禹偁与之论文禹偁奏曰夫进贤黜不肖辟谏诤之路彰为诰命施之四方延利万世此王者之文也至于雕纎之言岂足轸虑思较轻重于之儒哉愿弃末务大以成宗社之计上顾曰卿爱朕之深矣
　　真宗在朱邸时诸王竞营假山兖王山成合宴以赏真宗预焉酒方洽王指谓侍读姚坦曰是山崇丽乎坦曰聚血尔何山之谓也昔年夏侯峤为宛丘令田赋充而迁督刑之血日沃于庭此山之工实倍彼赋非聚血而何上不怿而辍宴还第乃去山为壁写儒行篇他日对而命宴坦叩头谢曰非英贤何能及此太宗闻之意有属马
　　真宗在东宫一日太宗朂令学草书乃再拜曰臣闻王者事业功侔日月一照使隐微尽晓草书之迹诚为袐妙然达者葢寡傥临事或误则罪有归焉岂一照之心哉谨愿罢之太宗大喜顾谓之曰他日之英王也仁宗在储宫真宗慎择官僚皆难其人鲁宗道时作正言慷慨敢谏忽一日便坐召对真宗曰太子天下之本当得正人辅之今以付卿其悉心以导吾子宗道退让敦奨遣之翌日除右谕徳
　　仁宗既即位每朝退多弄翰墨一日学书适遇江陵王钦若奏章上达因飞白大书王钦若三字既罢左右取之呈于太后是时钦若有再命相之议太后遂令中使合其字缄为汤药驰驿以赐钦若即口宣召之钦若至阙下故寂无知者
　　周世宗在汉为诸卫将军尝游畿甸谒县令令是时方聚邑客蒱博弗得见世宗颇衔之及即位令因部夫犯赃数百疋宰相范质以具狱上奏世宗曰亲民之官赃状狼籍法当处死质奏曰受所监临财物有罪止赃虽多法不至死世宗怒厉声曰法者自古帝王之所制本以防奸朕立法杀二赃吏非酷刑也质曰陛下杀之即可若付有司臣不敢署勅遂贷其命因令今后犯者并以枉法论质乃奉诏今刑统中强率敛入已并同枉法者是也质之守正不囬大率如是
　　范质在中书急于铨品人物凡清资华级未尝虚授于人延士大夫讲贯世务以观器识显徳中殿中侍御史柴自牧右补阙裴英同谒质于中书质语及民间利病因谓自牧曰尝歴州县乎自牧对以数任职事次问英英唐相贽之后以门地自负乃曰徒劳之役惟英偶免质怒责英曰质虽不才备位宰相坐政事堂与谏官御史论生民疾苦非戏言也浮薄之徒安可居谏署英慙惧而退明日质具奏其事英遂授散秩
　　赵普在中书每奏牍事有违戾太祖意者因请之于上或拂之于地普缓拾之振尘以献有及再三者理遂而已
　　曹彬初尅成都有获妇女者彬悉闭于一第窍度食且戒左右曰是将进御当宻待之洎事寜咸访其亲以还之无亲者备礼以嫁之彬平蜀囬辎重甚多或言悉竒贷也太祖令伺之皆古图书无铢金寸锦之附
　　范质性俭约不受四方遗赂自五代以来宰相取给于方镇由质絶之为相辅居第止十一间门屋庳隘周太祖尝令世宗诣质时为亲王轩马高大门不能容世宗即下马步入及嗣位从容语质曰卿所居旧宅耶门楼一何小哉因为治第
　　周世宗尝欲以窦仪陶谷并命为宰相以问范质质曰谷有才无行仪执而不通遂寝其事太祖又欲令参知政事赵普惮其刚严奏以薛居正代之终不入中书亦其命也
　　雷徳让判大理寺一日有欵谳非次请对时太祖放鸷禽于后苑见徳让奏曰陛下以放禽为急刑狱为常臣窃未喻上怒举持玉鍼撞之二齿坠地徳让拾而结于带中上谓曰汝待诉我耶徳让曰臣安敢诉陛下自有史官书之上从而悔厚赐以遣之
