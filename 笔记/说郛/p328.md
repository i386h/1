<!-- { "loadSidebar": true } -->
　　则天好祯祥拾遗朱前疑说梦云则天髪白更黑齿落更生即授都官郎中司刑事囚三百余人秋分后无计可作乃于圜狱外罗墙角边作圣人迹长五尺至夜半三百人一时大呌内使推问云昨夜有圣人见身长三丈面作金色云汝等并寃枉不须怕惧天子万年即有恩赦放汝把火照之见有巨迹即大赦天下改为大足元年
　　沧州南皮县丞郭务静初上典王庆通判禀静曰尔何姓庆曰姓王须臾庆又来又问何姓庆又曰姓王静怪愕良久仰看庆曰南皮佐史总姓王
　　王婴蒋王晖皆不能廉愼大帝赐诸王名五王不及二王敕曰滕叔蒋兄自解经纪不劳赐物与之以为钱贯二王大慙朝官莫不自励皆以取受为赃汚有终身为累莫敢犯者
　　益州新昌县令夏侯彪之初下车问里正曰鸡卵一钱防颗曰三颗彪之乃遣取十千钱买三万颗谓里正曰未须要且寄母鸡抱之遂成三万头鸡经数月长成令县吏与我卖一鸡三十钱半年之间成三十万又问竹笋一钱防茎曰五茎又取十千钱付之买得五万茎谓里正曰吾未须要笋且向林中养之至秋竹成一茎十钱成五十万其贪鄙不道皆类此
　　洛州司佥严升期摄侍御史于江南巡察性嗜牛肉所至州县烹宰极多事无大小入金则弭凡到处金银为之踊贵故江南人谓为金牛御史
　　张昌仪为洛阳令借易之权势属官无不允者风声鼓动有一人姓薛赍金五十两遮而奉之仪领金受其状至朝堂付天官侍郎张锡数日失状以问仪仪曰我亦不记得有姓薛者即与锡检防内姓薛者六十余人并令与官其蠧政也如此
　　隋牛为吏部侍郎有选人马敞者形貎最陋轻之侧卧食果子嘲敞曰尝闻扶风马谓言天上下今见扶风马得驴亦不假敞应声曰尝闻陇西牛千石不用軥今见陇西牛卧地打草头惊起遂与官
　　唐髙士廉选其人齿髙有选人自云解嘲谑士廉时着木履令嘲之应声云刺鼻何曾踏面不知瞠髙生两个齿自谓得胜人士亷笑而引之
　　周张元一腹麤而脚短项缩而眼跌吉项目为逆流虾蟆
　　唐姜晦为吏部侍郎眼不识字手不解书滥掌铨衡曽无分别选人歌曰今年选数恰相当都由座主无文章案后一腔冻猪肉所以名为姜侍郎
　　唐王及善才行庸猥风神钝浊为内史时人号为鸠集池俄迁文昌右相无他政但不许令史双驴入台终日廹逐无时蹔舎时人号为驱驴宰相
　　周张衡令史出身位至四品加一阶合入三品已团甲因退朝路防见蒸饼新熟遂市其一马上食之被御史弹奏则天乃降勅流外出身不许入三品遂落甲苏颋年五嵗裴谈过其父颋方在乃试诵庾信枯树赋将及终篇避谈字因易其韵曰昔年移树依依汉隂今看揺落凄凄江浔树犹如此人何以任谈骇叹久之知其他日必主文章也
　　通川界内多獭各有主养之并在河侧岸间獭若入穴揷雉尾于獭穴前獭即不敢出去却尾即出取得鱼必湏上岸人便夺之取得多然后放令自吃吃饱即鸣杖以驱之还插雉尾更不敢出
　　垂拱年则天监国罗织事起湖州佐史江琛取刺史裴光判书割字合成文理诈为徐敬业反书以告差使推光欵书是光书欵语非光语前后三使推不能决勅令差能推事人勘当取实佥曰张楚金可乃使之楚金忧闷仰卧西窻日髙向看之字似补作平看则不觉向日则见之令唤州官集索一瓮水令琛投书于水中字一一解散琛叩头伏罪勅令决一百然后斩之赏楚金绢百疋
　　元嘉少聪俊左手画员右手画方口诵经史目数羣羊兼成四十字诗一时而就足书五言一絶六事齐举代号神仙童子
　　刑部尚书李日知自为畿赤不曽打杖行罚其事亦济及刑部尚书有令史受敕三日忘不行者尚书索杖剥衣唤令史总集欲决之责曰我欲笞汝一顿恐天下人称你云撩得李日知嗔吃李日知杖你亦不是人妻子亦不礼汝遂放之自是令史无敢犯者设有稽失众共讁之
　　王沂者平生不解弦管忽旦睡至夜乃寤索琵琶弦之成数曲一名雀啅蛇一名胡王调一名胡苑人不识闻听之者莫不流泪其妹请学之乃教数声湏臾总忘不复成曲
　　道士史崇怀州河内县缝靴人也后度为道士侨假人也附太平为太清观主金仙玉真出俗立为尊师每入内奏请赏赐甚厚无物不赐授鸿胪卿衣紫罗褐帔握象笏佩鱼符出入禁闱公私避路神武斩之京中士女相贺
　　岭南风俗家有人病先杀鸡鹅等以祀之将为修福若不差即次杀猪狗以祈之不差即次杀太牢以祷之更不差即是命不复更祈死则打鼓鸣钟于堂比至讫初死且走大呌而哭
　　景龙中瀛州进一妇人身上隐起浮图塔庙诸佛形像按察使进之授五品其女妇留内道塲逆韦死后不知去处
　　景云中西京霖雨六十余日有一胡僧名宝严自云有术法能止雨设坛塲诵经咒其时禁屠宰宝严用羊二十口马两匹以祭祈请经五十余日其雨更盛于是斩逐胡僧其雨遂止
　　则天时调猫儿与鹦鹉同器食命御史彭先觉监遍示百官及天下考使传看未遍猫儿饥遂齩杀鹦鹉以餐之则天甚愧
　　逆韦之妹冯太和之妻号七姨信邪有豹头枕以辟邪白泽枕以去魅作伏熊枕以为宜男太和死嗣虢王娶之韦之败也虢王斫七姨头送朝堂则知辟邪之枕无效矣
　　沧州东光县宝观寺常有苍鹘集重阁每有鸽数千鹘冬中毎夕取一鸽以暖足至晓放之而不杀自余鹰鹘不敢侮之
　　太宗养一白鹘号曰将军取鸟常驱至于殿前然后击杀故名落鴈殿上恒令送书从京至东都与魏王仍取报日往反数廻亦陆机黄耳之徒欤
　　吏部侍郎郑愔初托附来俊臣俊臣诛即托张易之易之被戮托韦庻人后附谯王竟被斩
　　天后内史宗楚客性謟佞时薛师有嫪毐之宠遂为作传二卷论薛师之胜从天而降不知何代人也释迦重出观音再生期年之间位至内史
　　敬宗时髙崔巍喜防痴大帝令给使撩头向水下良久出而笑之帝问曰见屈原云我逢楚怀王无道乃沉汨罗水汝逢圣明主何为来帝大笑赐物百段
　　秋官侍郎狄仁杰嘲秋官侍郎卢献曰足下配马乃作驴献曰中劈明公乃成二犬杰曰狄字犬傍火也献曰犬边有火乃是煮熟狗
　　安南武平县封溪中有猩猩焉如美人解人语知往亊以嗜酒故以屐得之槛百数同牢欲食之众自推肥者相送流涕而别时饷封溪令以帊葢之令问何物猩猩乃笼中语曰唯有仆并酒一壶耳令笑而爱之养畜能传送言语人不如也
　　彭博通者河间人也身长八尺曾于讲堂堦上临堦而立取鞋一辆以臂夹令有力者后防之鞋底中断博通脚终不移牛驾车正走博通倒曵车尾却行数十步横防车辙深二尺余皆纵横破裂曾游埠江有急风张帆博通捉尾防挽之不进
　　贞观中恒州有彭闼髙瓒二人鬬豪时于大酺塲上两朋竞胜闼活捉一豚从头齩至项放之地上仍走瓒取猫儿从尾食之肠肚俱尽仍鸣唤不止闼于是乎帖然心伏
　　巧人张崇者能作灰画腰带铰具每一胯大如钱灰画烧之见火即隐起作龙鱼鸟兽之形莫不悉备
　　则天如意中海州进一匠造十二辰车廻辕正南则午门开马头人出四方廻转不爽毫厘又作木火通铁盏盛火展转不翻
　　洛州殷文亮曾为县令性巧好酒刻木为人衣以缯防酌酒行觞皆有次第又作妓女唱歌吹笙皆能应节饮不尽即木小儿不肯把饮未竟则木妓女歌管连理催此亦莫测其神妙也
　　将作大匠杨务廉甚有巧思常于沁州市内刻木作僧手执一椀自能行乞椀中钱满关键忽发自然作声云布施市人竞观欲其作声施者日盈数千矣
　　郴州刺史王琚刻木为獭沉于水中取鱼引首而出葢獭口中安饵为转关以石缒之则沉鱼取其饵关即发口合则啣鱼石发则浮出矣
　　薛赉惑者善投壶龙跃隼飞矫无遗箭置壶于背后却反矢以投之百发百中
　　越州兵曹柳崇忽疡生于头呻吟不可忍于是召术士夜观之云有一妇女緑裙问之不应在君窻下急除之崇访窻下止见一瓷妓女极端正緑瓷为饰遂于铁臼捣碎而焚之疮遂愈
　　张易之初造一大堂甚壮丽计用数百万红粉泥壁文栢帖柱琉璃沉香为饰夜有鬼书其壁曰能得几时令削去明日复书之前后六七易之乃题其下曰一月即足自是不复更书经半年易之籍没入官
　　梁简文之生志公谓武帝曰此子与寃家同年生其年侯景生于鴈门乱梁诛萧氏畧尽
　　周甘子布博学有才年十七为左卫长史不入五品登封年病以驴轝彊至岳下天恩加两阶合入五品竟不能起乡里亲戚来贺衣冠不得遂以绯袍覆其上帖然而终

　　唐国史补【李肈】
　　乳兄子
　　元鲁山自乳兄子数日两乳湩流兄子能食其乳方止
　　献文
　　崔颢有美名李邕欲一见开馆待之及颢至献文首章曰十五嫁王昌邕叱起曰小子无礼乃不接之
　　着六说
　　刘迅着六说以探圣人之防唯说易不成行于代者五篇而已识者伏其精峻
　　献狮子
　　开元末西国献狮子至长安西道中系于驿树树近井狮子哮吼若不自安俄顷风雷大至果有龙出井而去
　　伪书
　　天宝中天下屡言圣祖见因以四子列学官故有伪为庚桑子者其辞鄙俚非圣贤书
　　翫锦靿
　　贵妃缢于马嵬梨树下店媪收得锦靿一只相传过客每一借翫必须百钱媪因至富
　　问疾
　　韦陟有疾房太尉使子弟问之延入卧内行步悉借茵毯房氏子弟袜而后登侍婢皆笑举朝以韦氏贵盛房氏清俭俱为美谈
　　万里桥
　　蜀郡有万里桥宗至而喜曰吾常自知行地万里则归
　　求音乐
　　李翰文虽宏畅而思甚苦涩晚居阳翟常从邑令皇甫曾求音乐思涸则奏乐神全则缀文
　　投犀象
　　李汧公勉为岭南节度使罢镇行到石门停舟悉搜家人犀象投于江中而去
　　破贼
　　袁傪之破袁晁擒其伪公卿数十人州县大具桎梏谓必生致阙下傪曰此恶百姓何足烦人乃各遣笞臀而释之
　　縁橦歌
　　元载擅权累年客有为都卢縁橦歌讽其至危之势载览而泣下
　　李马不叶
　　初马司徒面谑李怀光德宗正色曰唯卿不合谑人惶恐而退李令闻之请全军自备资粮以讨凶逆由此李马不叶
　　鹊喜
　　窦参之败给事中窦申止于配流德宗曰吾闻申欲至人家谓之鹊喜遂赐死
　　系祖
　　马司徒孙始生德宗命之曰继祖退而笑曰此有二义意谓以索系祖也
　　裂麻
　　阳城为谏议大夫德宗欲用裴延龄为相城日白麻若出吾必裂之而死德宗闻之以为难竟寝之
　　畵雕
　　裴延龄恃恩轻躁班列惧之唯顾少连不避延龄尝畵一雕羣鸟噪之以献上上知众怒如是竟不用
　　加粮
　　贞元十五年讨呉少诚始令度支供诸道出界粮元和十年又加其数矣
　　兄弟优劣
　　穆氏兄弟四人赞质员赏时人谓赞俗而有格为酪质美而多入为酥员为醍醐言粹而少用赏为乳腐言最凡陋也
　　白方
　　国子司业韦聿臯之兄也中朝以为戏弄尝有人言九宫休咎聿曰我家白方常在西南二十年矣
　　傲毁
　　呉人顾况词句清絶杂之以诙谐尤多轻薄为著作郎傲毁朝列贬死江南
　　恶诗
　　杜太保在淮南进崔叔清诗百篇德宗谓使者曰此恶诗焉用进时呼为准敕恶诗
　　好竒
　　韩愈好竒与客登华山絶峯度不可返乃作遗书发狂恸哭华隂令百计取之乃下
　　山陵
