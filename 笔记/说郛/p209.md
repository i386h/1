<!-- { "loadSidebar": true } -->
　　比部郎洪湛以王钦若贿卖任懿及第累谪儋州竟死海外忽有相识遇洪大庾岭犹仪衞赫然若有官者相识谓是赦还与执手庆慰洪曰我往捕王钦若耳言讫不见其人愕然已而钦若病甚口呼洪卿寛我我以千金累卿然惠秦已橐百两不难偿卿九百也观此则二百五十金之说犹当时鞫者黙为钦若减贯也然湛寃极矣
　　名画李成以山水供奉禁中然以子姓饶赀为宫市珠玉大商不易为人落笔惟性嗜香药名酒人亦不知独相国寺东宋药家最与相善每往醉必累日不特纸素挥洒盈满箱箧即铺门两壁亦为淋漓泼染识者谓壁画最入神妙惜在白垩上耳
　　思陵神舆就祖道祭陈设穷极工巧百官奠哭纸钱差小官家不喜谏官以为俗用纸钱乃释氏使人以过度其亲者恐非圣主所宜以奉賔天也今上抵于地曰邵尧夫何如人而祭先亦用纸钱岂生人处世如汝能日不用一钱否乎
　　岳少保既死狱籍其家仅金玉犀带数条及琐铠兠鍪南蛮铜弩镔刀弓劎鞍辔布绢三千余疋粟麦五千余斛钱十余万书籍数千卷而已视同时诸将如某某辈莫不宝玩满堂寝田园占畿县享乐寿考妻儿满前祸福顿悬不意如此天道亦自有不可知者
　　本朝厯凡十变在建隆则曰应天在太平兴国则曰乾元在咸平则曰仪天在天圣曰崇天在治平曰明天在熈宁曰奉天在元祐曰观天在崇宁曰占天未几又改曰纪元在绍兴曰统元
　　真宗时贾昌朝撰国朝时令初景祐中丁度等承诏约唐时令为国朝时令以备宣读最后昌朝又参以蔡邕髙诱李林甫诸家月令之说为集时刘安静撰时镜所书以四时分十二月各系其事孙岊撰备用时令见贾昌朝所奏时令见夫绍兴中虽访得之非复旧本乃以景祐厯书者日月之合疏列分度并取一二名数注字音于下以备阅时之宜焉
　　余少从家大夫观金明池水战见船舫回旋戈甲照耀为之目动心骇比见钱塘水军戈船飞虎迎弄江涛出没聚散歘忽如神令人汗下以为金明池事政如儿戏耳至如韩蕲王困敌王天荡飞轮八檝蹈军槃回江面者更不知何如也
　　熈宁元年十月诏颁河北诸军敎阅法凡弓分三等九斗为第一八斗为第二七斗为第三弩分三等二石七斗为第一二石四斗为第二二石一斗为第三
　　余始寓京邸于绍兴二年五月大火仅挈母妻出避湖上此时被燬者一万三千余家及家山中六年十二月京师复火更一万余家人皆以为中兴之始改元建炎致此然周显德五年夏四月辛酉城南火作延于内城忠懿王避居都城驿诘旦且焚镇国仓王泣祷而灭计一万九千余家但临安扑救视汴都为疎东京每坊三百步有军巡铺又于髙处有望火楼上有人探望下屯军百人及水桶洒箒钩锯斧梯索之类每遇火发扑救须臾便灭
　　髙庙在建康有大赤鹦鹉自江北来集行在承尘上口呼万岁宦者以手承之鼓翅而下足有小金牌有宣和二字因以索架置之稍不惊恠比上膳以行在草草无乐鹦鹉大呼卜尚乐起方响久之曰卜娘子不敬万岁葢道君时掌乐宫人以方响引乐者故犹以旧格相呼髙庙为罢膳泣下后此鸟持至临安忽死髙宗亲为文祭之云金距绛裳何意朱紫乘轩骇散纒罗鬪死不逺长江来自汴水匪饥则附曰忠自矢谢迹云端投身禁里每呼旧人以励近侍禽言若斯鸟官谁似云胡委羽归魂鹑尾借号有乌来朝无雉渐肯为仪厯仍辉纪尚飨宸翰洒洒一时大手当为置笔
　　真宗皇帝祀汾而还驾过伊阙亲洒宸翰为铭勒石文不加防羣臣皆呼万岁其文曰夫结而为山融而为谷设险阻于地理资守距于国都足以表坤载之无疆示神州之大壮者也矧复洪源南导髙岸中分夏禹濬川初通关塞周成相宅肇建王城风雨所交形势斯在灵葩珍木接畛而芬盘石槛泉奔流而激响宝塔千尺苍崖万寻秘等觉之真身刻大雄之尊像岂独胜游之是属故亦景贶之潜符躬荐两圭祝汾隂而祈民福言旋六辔临雒宅而观土风既周览于名区乃刋文于贞石铭曰髙阙巍峩羣山迤逦乃固王域是通伊水形胜居多英灵萃止螺髻偏摩雁塔髙峙奠玉河濵回舆山趾鸣跸再临贞珉斯纪
　　国朝开献书之路祥符中献书者十九人赐出身得书万七百五十四卷宣和五年三馆参校荣州助敎张頥所进书二百二十三卷李东一百六十二卷皆系阙遗乞加褒赏頥赐进士出身东补迪功郎七年取索到王阐张宿等家藏书以三馆秘阁书目比对所无者凡六百五十八部二千四百一十七卷阐补承务郎宿补迪功郎
　　余从祖姑壻陈从易得与太清楼校勘天圣三年六月陈以十代兴亡论妄加涂窜同官皆降职
　　崇宁二年五月秘阁书写成二千八十二部未写者一千二百十三部及阙卷二百八十九立程限缮録政和七年十一月十四日戊戌校书郎孙觌奏四库书尚循崇文旧目顷访求遗书总目之外凡数百家几万余卷请譔次増入总目合为一卷诏觌等譔次名曰秘书总目及汴京不守悉为金人辇去车驾渡江诏搜江浙闽粤载籍四库至四万四千四百八十六卷较崇文旧目多一万三千八百十七卷又思陵以万几之暇御书六经论语史记列传刋石立于太学典籍之盛无媿先朝第奇秘阙逸较前少损所増多近代编述耳
　　余向从汴中得见钱武肃王铁券其文曰维干宁四年岁次丁巳八月甲辰朔四日丁未皇帝若曰咨尔镇海镇东等军节度浙江东西等道观察处置营田招讨等使兼两浙盐铁制置发运等使开府仪同三司检校太尉兼中书令持节润越等州刺史上柱国彭城郡王食邑五千户寔封一百户钱镠朕闻铭邓隲之勲言垂汉典载孔悝之德事美鲁经则知褒德防勲古今一致顷者董昌僭伪为昏镜水狂谋恶迹渐染齐人尔能披攘凶渠荡定江表忠以衞社稷惠以福生灵其机也氛祲清其化也疲羸泰拯于越于涂炭之上师无私焉保余杭于金汤之固政有经矣志奬王室绩冠侯藩溢于旂常流在丹素虽钟繇刋五熟之釜窦宪勒燕然之山未足显功抑有异数是用锡其金板申以誓词长河有似带之期泰华有如拳之日惟我念功之防永将延祚子孙使卿长袭宠荣克保富贵卿恕九死子孙三死或犯常刑有司不得加责承我信誓往惟钦哉宜付史馆颁示天下赍券中使则焦楚锽也
　　欧阳文忠公樊侯庙灾记真稿旧存余家其中改窜数处如立军功三字稿但曰起家平生曰生平振目曰瞠目勇力曰威武雄武曰英勇生能万人敌死不能庇一躬曰生能詟喑哑叱咤之主死不能保束艸附土之形有司曰残暴后喑哑叱咤四字无第曰使风驰电击凭此咆哮凡定二十三字书亦遒劲时余家从祖倅郑故得其稿今竟失去不得与苏公手书并存惜哉
　　绍兴九年十月二十一日诏皇太后宫殿名慈宁三十日毕功羣臣上表云臣等言德之大者必尽万物之报以称其礼孝之至者必得四表之心以宁其亲天祚文武之隆世基任姒之德仰模太紫前考异宫宜昭揭于鸿名以答扬于流泽臣中贺窃以来朝置衞逺存长乐之鸿名中禁承顔近着宝慈之茂实皆以体王居于宸极据宝执于坤灵广一人钦爱之风极万世尊崇之奉载新令典允属圣时伏惟皇帝达孝通于神明要道形于德敎绍复大业对越祖宗在天之灵抑畏小心躬蹈帝王髙世之行人与能而乐戴天复命以中兴上推履武之祥丕啓生商之庆方且致天下之养用寅奉于母仪成路寝之威示日严于子道臣等率吁众志恳欵一词爰籍合于前章极崇施于显号叶情文而并举焕典册以増华辇道中通朝夕燕两宫之奉佩环入觐时节奉万年之觞示垂裕于无疆益储休于有美伏请建皇太后宫殿以慈宁为名时显仁太后尚覊北庭读此真堪为髙庙泣下也
　　鸡冠花汴中谓之洗手花中元节前儿童唱卖以供祖先今来山中此花满庭有髙及丈余者每遥念坟墓涕泣潸然乃知杜少陵感时花溅泪非虚语也
　　顷从临安得见石晋授文穆王玉册文曰惟天福八年岁次癸卯十月丙午朔六日辛亥皇帝若曰在天成象拱辰分将相之星惟帝念功啓土列侯王之国朕所以法昊穹而光宅稽典礼以疏封而况世着大勲时推令器探宝符而嗣位杖金钺以宣威羽翼大朝藩篱东夏宜列诸侯之上特隆一字之封简自朕心叶于舆论咨尔保邦宣化忠正翊戴功臣起复镇国大将军右金吾衞上将军员外置同正员检校太师兼中书令杭州越州大都督充镇海镇东等军节度浙江东西等道管内观察处置兼两浙盐铁制置发运营田等使上柱国吴越国王食邑一万七千户寔封四千户钱佐为时之瑞命世而生负经文纬武之才蕴开物成务之志英华发外精义入神亚夫继社稷之勲顾荣擅东南之美眷言祖考志奉国朝清吴越之土疆执桓文之弓矢天资厥德代有其人荷基搆以克家事梯航而述职殊庸斯在信史有光是举彞章爰行盛典土茅符节方推翼世之贤黻冕辂车更重防勲之礼斯为异数允属真王今遣光禄大夫检校司徒行太子賔客上柱国太原县开国男食邑三百户王珓使副正议大夫行尚书吏部郎中柱国赐紫金鱼袋赵熈等持节备礼册尔为吴越国王于戱周宠元臣四履锡命汉封异姓八国始王指河岳以誓功俾子孙而袭爵尔纂服旧业朕考前文勿忘必复之言更广无穷之祚懋昭前烈尔惟钦哉
　　余家藏春秋繁露中缺两纸比从藏书家借对缺纸皆然即馆阁订本亦复尔尔不知当时校勘受赏银绢者得无媿乎后从相国寺资圣门买得抄本两纸俱全此时欢喜如得重宝架橐似为生气及离乱南来缺本且不可得矣
　　东坡欧公集序云宋兴七十余年民不知兵富而敎之至天圣景祐极矣而斯文终有媿于古士亦因陋守旧论卑而气弱自欧阳子出天下争自濯磨以通经学古为髙以救时行道为贤以犯顔纳谏为忠长育成就至嘉祐末号称多士欧阳子之功为多刘隋司马温公文集序云是文也君天下者得之足以鉴兴衰通治体公卿大夫得之足以劝忠嘉尽臣节士庶人得之足以俭身厉行为君子之归以至山颠水涯幽人放客得之则浩歌流咏斟酌厌饫随取随足两公之文真不媿苏刘序言也
　　国朝自建隆至靖康自建炎至乾道大赦凡一百二十有三恩沾率土可谓至矣尝读神宗即位大赦诏曰夫赦令国之大恩所以荡涤瑕秽纳于自新之地是以圣王重焉中外臣僚多以赦前事捃摭吏民兴起讼狱茍有诖误咸不自安甚非持心近厚之宜使吾号令不信于天下其曰诏内外言事按察官司每得依前举劾且按取防否则科违制之罪知谏院司马光上言切惟御史之职本以绳按百辟纠擿奸邪之状固非一日所为国家素尚寛仁数下赦令或一岁之间至于再三若赦前之事皆不得言则其可言者无几矣万一有奸邪之臣朝廷不知误加进用御史欲言则违今日之诏若其不言则陛下何从知之臣恐因此言者得以箝口偷安奸邪得以放心不惧此乃人臣之至幸非国家之长利也请追改前诏刋去言事两字帝命光送诏于中书周显德中尝诏王朴考正雅乐朴以为十二律管互吹难得其真乃依京房为律凖以九尺之十三依管长断分寸设柱用七声为均乐乃和至景祐元年九月帝御观文殿诏取王朴律凖观视御笔篆写律凖字于其底复付太常秘藏本寺模勒刻石于防事博士直史馆宋祁为之賛其词曰有周有臣嗣古成器写琯音柱分律位俾授攸司谨传来世上圣稽古规庭阅视嘉御正声亲铭宝字奎钩奋芒河龙献势乐府増荣干华俯贲用协咸韶永和天地
