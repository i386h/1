<!-- { "loadSidebar": true } -->
　　壑源沙溪其地相背而中隔一岭其去无数里之逺然茶产顿殊有能出力移栽植之亦为土气所化窃尝怪茶之为草一物尔其势必犹得地而后异岂水络地胍偏钟粹于壑源岂御焙占此大冈巍陇神物伏护得其余防耶何其甘芳精至而美擅天下也观夫春雷一惊筠笼才起售者已担簦挈槖于其门或先期而散留金钱或茶才入笪而争酬所直故壑源之茶常不足客所求其有桀猾之园民隂取沙溪茶黄杂就家卷而制之人耳其名睨其规模之相若不能原其实者葢有之矣凡壑源之茶售以十则沙溪之茶售以五其直大率仿此然沙溪之园民亦勇于觅利或杂以松黄饰其首面凡肉理怯薄体轻而色黄试时虽鲜白不能久泛香薄而味短者沙溪之品也凡肉理实厚体坚而色紫试时泛盏凝久香滑而味长者壑源之品也
　　后论
　　余尝论茶之精絶者其白合未开其细如麦葢得青阳之轻清者也又其山多带砂石而号佳品者皆在山南葢得朝阳之和者也余尝事闲乗晷景之明浄适轩亭之潇洒一一皆取品试既而神水生于华池愈甘而新其有助乎然建安之茶散人下者不为也而得建安之精品不善炙葢有得之者亦不能辨或不善于烹试矣或非其时尤不善也况非其宾乎然未有主贤而宾愚者也夫惟知此然后尽茶之事昔者陆羽号为知茶然羽之所知者皆今之所谓茶草何哉如鸿渐所论蒸笋幷叶畏流其膏葢草茶味短而淡故常恐去膏建茶力厚而甘故惟欲去膏又论福建为未详往往得之其味极佳由是观之鸿渐未尝到建安欤

　　本朝茶法【沈括】
　　本朝茶法干德二年始诏在京建州汉蕲口各置货务五年始禁私卖茶从不应为情理重太平兴国二年删定禁法条贯始立等科罪淳化二年令商贾就园戸买茶公于官塲贴射始行贴射法淳化四年初行交引罢贴射法西北入粟给交引自通利军始是嵗罢诸处货务寻复依旧至咸平元年茶利钱以一百三十九万二千一百一十九贯为额至嘉祐三年凡六十一年用此额官本杂费皆在内中间时有增亏嵗入不常咸平五年三司使王嗣宗始立三分法以十分茶价四分给香药三分犀象三分茶引六年又改支六分香药犀象四分茶引景徳二年许人入中钱帛金银谓之三説至祥符九年茶引益轻用知秦州曹玮议就永兴鳯翔以官钱収买客引以捄引价前此累增加饶钱至天祐二年镇戎军纳大麦一斗本价通加饶共支钱一贯二百五十四干兴元年改二分法支茶引三分东南见钱二分半香药四分半天圣元年复行贴射法行之三年茶利尽归大商官塲但得黄晩恶茶乃诏孙奭重议罢贴射法明年推治元议省吏计覆官旬献官皆决配沙门岛元详定枢宻副使张邓公参知政事吕许公鲁肃简各罚俸一月御史中丞刘筠入内内侍省副都知周文买西上阁门使薛招廓三部副使各罚铜二十斤前三司使李谘落枢密直学士依旧知洪州皇祐三年筭茶依旧只用见钱至嘉祐四年二月五日降勑罢茶禁国朝六货务十三山塲都卖茶嵗一千五十三万三千七百四十七斤半租额钱二百二十五万四千四十七贯一十其六货务取最中嘉祐六年抛占茶五百七十三万六千七百八十六斤半租额钱一百九十六万四千六百四十七贯二百七十八荆南府租额钱三十一万五千一百四十八贯三百七十五受纳潭鼎澧岳归峡州荆南府片散茶共八十七万五千三百五十七斤汉阳军租额钱二十一万八千三百二十一贯五十一受纳鄂州片茶二十三万八千三百斤半蕲州蕲口租额钱三十五万九千八百三十九贯八百一十四受纳潭建州兴国军片茶五十万斤无为军租额钱三十四万八千六百二十贯四百三十受纳潭筠袁池饶建歙江洪州南康兴国军片散茶共八十四万二千三百三十三斤真州租额钱五十一万四千二十二贯九百三十二受纳潭袁池饶歙建抚筠宣江吉洪州兴国临江南康军片散茶共二百八十五万六千二百六斤海州租额钱三十万八千七百三贯六百七十六受纳睦湖杭越衢温婺台常明饶歙州片散茶共四十二万四千五百九十斤十三山塲租额钱共二十八万九千三百九十九贯七百三十三共买茶四百七十九万六千九百六十一斤光州光山塲买茶三十万七千二百十六斤卖钱一万二千四百五十六贯子安塲买茶二十二万八千二十斤卖钱一万三千六百八十九贯三百四十八商城塲买茶四十万五百五十三斤卖钱二万七千七十九贯四百四十六夀州麻步塲买茶三十三万一千八百三十三斤卖钱二万四千八百一十一贯三百五十霍山塲买茶五十三万二千三百九斤卖钱三万五千五百九十五贯四百八十九开顺塲买茶二十六万九千七十七斤卖钱一万七千一百三十贯庐州王同塲买茶二十九万七千三百二十八斤卖钱一万四千三百五十七贯六百四十二黄州麻城塲买茶二十八万四千二百七十四斤卖钱一万二千五百四十贯舒州罗源塲买茶一十八万五千八十二斤卖钱一万四百六十九贯七百八十五太湖塲买茶八十二万九千三十二斤卖钱三万六千九十六贯六百八十蕲州洗马塲买茶四十万斤卖钱二万六千三百六十贯王祺塲买茶一十八万二千二百二十七斤卖钱一万一千九百五十三贯九百九十二石桥塲买茶五十五万斤卖钱三万六千八十贯

　　煎茶水记【张又新】
　　故刑部侍郎刘公讳伯刍于又新丈人行也为学精博颇有风鉴称较水之与茶宜者凡七等
　　扬子江南零水第一
　　无锡惠山寺石水第二
　　苏州虎丘寺石水第三
　　丹阳县观音寺水第四
　　扬州大明寺水第五
　　吴松江水第六
　　淮水最下第七
　　斯七水余尝具瓶于舟中亲挹而比之诚如其说也客有熟于两浙者言捜访未尽余尝志之及刺永嘉过桐庐江至严子濑溪色至清水味甚冷家人皆用陈黒坏茶泼之皆至芳香又以煎佳茶不可名其鲜馥也又愈于子南零殊逺及至永嘉取仙岩瀑布用之亦不下南零以是知客之説信矣夫显理鉴物今之人信不迨于古人葢亦有古人所未知而今人能知之者元和九年春予初成名与同年生期于荐福寺余与李徳垂先至憩西厢鉴室会适有楚僧至置囊有数编书余偶抽一通览焉文细密皆杂记卷末又一题云煮茶记云代宗朝李季卿刺湖州至维逢陆处士鸿渐李素熟陆名有倾葢之懽因之赴郡泊子驿将食李曰陆君善于茶盖天下闻名矣况子南零水又殊絶今者二妙千载一遇何旷之乎命军士谨信者挈瓶操舟深诣南零陆利器以俟之俄水至陆以杓其水曰江则江矣非南零者似临岸之水使曰某擢舟深入见者累百敢虚绐乎陆不言既而倾诸盆至半陆遽止之又以杓之曰自此南零者矣使蹶然大骇伏罪曰某自南零赍至岸舟荡覆半至惧其尠挹岸水增之处士之鉴神鉴也其敢隠焉李与宾从数十人皆大骇愕李因问陆既如是所歴经处之水优劣精可判矣陆曰楚水第一晋水最下李因命笔口授而次第之
　　庐山康王谷水帘水第一
　　无锡县惠山寺石泉水第二
　　蕲州兰溪石下水第三
　　峡州扇子山下有石突然泄水独清冷状如龟形俗云虾口水第四
　　苏州虎丘寺石泉水第五
　　庐山招贤寺下方桥潭水第六
　　子江南零水第七
　　洪州西山西东瀑布泉第八
　　唐州柏岩县淮水源第九【淮水亦佳】
　　庐州龙池山岭水第十
　　丹阳县观音寺水第十一
　　州大明寺水第十二
　　汉江金州上游中零水第十三【水苦】
　　归州玉虚洞下香溪水第十四
　　商州武闗西洛水第十五【未尝泥】
　　吴松江水第十六
　　天台山西南峯千丈瀑布水第十七
　　栁州圆泉第十八
　　桐庐严陵滩水第十九
　　雪水第二十【用雪不可大冷】
　　此二十水余尝试之非系茶之精麄过此不之知也夫茶烹于所产处无不佳也葢水土之宜离其处水功其半然善烹洁器全其功也李实诸司马遇有言茶者即示之又新刺九江有客李滂门生刘鲁封言尝见説茶余醒然思往嵗僧室获是书因尽箧书在焉古人云防水置瓶中焉能辨淄渑此言不必可判也万古以为信然葢不疑矣岂知天下之理未可言至古人妍精固有未尽强学君子孜孜不懈岂止思齐而已哉此言亦有禆于劝勉故记之
　　大明水记【欧阳脩】
　　世传陆羽茶经其论水云山水上江水次井水下又云山水乳泉石池漫流者上瀑涌湍潄勿食食久令人有颈疾江水取去人逺者井取汲多者其説止于此而未尝品第天下之水味也至张又新为煎茶水记始云刘伯刍谓水之宜茶者有七等又载羽为李季卿论水次第有二十种今考二说与羽茶经皆不合羽谓山水上而乳泉石池又上江水次而井水下伯刍以子江为第一惠山石泉为第二虎丘石井为第三丹阳寺井为第四州大明寺井为第五而松江第六淮水第七与羽説相反季卿所説二十水庐山康王谷水第一无锡惠山石泉第二蕲州兰溪石下水第三扇子峡虾口水第四虎邱寺井水第五庐山招贤寺下方桥潭水第六子江南零水第七洪州西山瀑布泉第八桐栢淮源第九庐山顶水第十丹阳寺井水第十一州大明寺井第十二汉江南零水第十三玉虚洞香溪水第十四武闗西洛水第十五松江水第十六天台千丈瀑布水第十七栁州圆泉水第十八严陵滩水第十九雪水第二十如虾口水西山瀑布天台千丈瀑布皆羽戒人勿食食而生疾其余江水居山水上井水居江水上皆与茶经相反疑羽不当二説以自异使诚羽説何足信也得非又新妄附益之耶其述羽辨南零岸水特怪其妄也水味有美恶而已欲举天下之水一一而次第之者妄説也故其为説前后不同如此然此井于水之美者也羽之论水恶渟浸而喜泉源故井取汲多者江虽长流然众水杂聚故次山水惟此説近物理云
　　浮槎山水记【欧阳脩】
　　浮槎山在慎县南三十五里或曰浮巢二山其事出于浮图老子之徒荒怪诞妄之説其上有泉自前世论水者皆弗道余尝读茶经爱陆羽善言水后得张又新水记载刘伯刍李季卿所列水次第以为得之于羽然以茶经攷之皆不合又新妄狂险谲之士其言难信颇疑非羽之説及得浮槎山水然后益知羽为知水者浮槎与龙池山皆在庐州界中较其味不及浮槎逺甚而又新所记以龙池为第十浮槎之水弃而不録以此知其所失多矣羽则不然其説曰山水上江次之井为下山水乳泉石池漫流者上其言虽简而于论水尽矣浮槎之水发自李侯嘉祐二年李侯以镇东留后出守庐州因游金陵登蒋山饮其水又登浮槎至其山上有石池涓涓可爱葢羽所谓乳泉漫流者也饮之而甘乃考图记问故老得其事迹因以其水遗余于京师余报之曰李侯可谓贤矣夫穷天下之物无不得其欲者富贵之乐也至于防长松借丰草聴山溜之潺湲饮石泉之滴沥此山林者之乐也而山林之士视天下之乐不一动其心或有欲于心顾力不可得而止者乃能退而获乐于斯彼富贵者之能致物矣而其不可兼者惟山林之乐尔惟李侯生长富贵厌于耳目又知山林之为乐至于攀缘上下幽隠穷絶人所不及者皆能得之其兼取于物者可谓多矣李侯折节好学喜交贤士敏于为政所至有能名凡物不能自见而待人以彰者有矣其物未必可贵而因人以重者亦有矣故予为志其事俾世知竒泉发自李侯始也

