<!-- { "loadSidebar": true } -->
　　沈括存中入翰苑出塞垣为闻人晚娶张氏悍虐存中不能制时被棰骂捽须堕地儿女号泣而拾之须上有血肉者又相与号恸张终不恕余仲姊嫁其子清直张出也存中长子博毅前家儿张逐出之存中时徃赒给张知輙怒因诬长子防逆暗昧事存中责安置秀州张时时歩入府中诉其夫子家人辈徒跣从劝于道先公闻之颇怜仲姊乃夺之归宗存中投闲十余年绍圣初复官领宫祠张忽病死人皆为存中贺而存中自张亡恍惚不安船过扬子江遂欲堕水左右挽持之得无患未防不禄或疑存中平日为张所苦又在患难方幸相脱乃尔何耶余以谓此妇妬暴非碌碌者虽死魂魄犹有慿借
　　广中富人多畜鬼奴絶有力可负数百斤言语嗜欲不通性惇不逃徙亦谓之野人色黒如墨唇红齿白髪鬈而黄有牝牡生海外诸山中食生物采得时与火食饲之累日洞泄谓之换肠缘此或病死若不死即可蓄乆蓄能晓人言而自不能言有一种近海者入水眼不贬谓之昆仑奴
　　乐府有菩萨蛮不知何物在广中见呼蕃妇为菩萨蛮方识之南海庙前有大树生子如冬熟时解之其房如芭蕉土人呼为波罗蜜渍之可食
　　闽浙人食蛙湖湘人食蛤蚧大蛙也广南人食蛇市中鬻蛇羮中州人每笑东南人食蛙有宗子任浙官取蛙两股脯之绐其族人为鹑腊既食然后告之由是东南谤焰少息或云蛙变为黄防
　　琼管夷人食动物凡蝇蚋草虫蚯蚓尽捕之入截竹中炊熟破竹而食顷年在广州蕃坊献食多用糖蜜脑麝有鱼爼虽甘香而腥臭自若也唯烧笋一味可食先公至北方日供乳粥一椀甚珍但沃以生油不可入口谕之使去油不听因绐令以他器贮油使自酌用之乃许自后遂得淡粥大率南食多咸北食多酸四邉及村落人食甘中州及城市人食淡五味中只苦不可食慈圣光献皇后尝梦神人语云太平宰相项安节神宗宻求诸朝臣及遍询吏部无有此姓名者久之吴充为上相瘰疖生颈间百药不差一日立朝项上肿如拳后见之告上曰此真项安节也蒋之竒既贵项上大赘每忌人视之为六路大漕至金山寺僧了元滑稽人也与蒋相善一日见蒋即手扪其赘蒋心恶之了元徐曰冲卿在前頴叔在后蒋即大喜
　　故事宰相薨驾幸浇奠褰帷视尸则所陈尚方金器尽赐其家不举帷则收去宰相吴充元丰间薨于私第上幸焉夫人李氏徒跣下堂叩头曰吴充贫二子官六品乞依两制例持防仍支俸诏许之然仓卒白事不及褰帷驾兴诸司敛器皿而去计其所直与二子特支俸颇相当因谓官物不可妄得如此京畿士人王庭鲤尝与边将作门客得军功补军将因诣阙论父祖文臣及身为进士乞换文资即可权注一州县差遣大喜洎诰下乃得石州摄助教不理选限终身不厘务大凡爵禄岂可以计取哉
　　宰相礼絶庻官都堂自京官以上则坐选人立白事见于私第选人亦坐葢客礼也唯两制以上防茶汤入脚床子寒月有火炉暑月有扇谓之事事有庻官只防茶谓之事事无茶见于唐时味苦而转甘晚采者为茗今世俗客至则啜茶去则啜汤汤取药材甘香者屑之或凉或温未有不用甘草者此俗遍天下先公使辽辽人相见其俗先防汤后防茶至饮防亦先水饮然后品味交进但欲与中国相反本无他义理
　　朝辨色始入前此集禁门外自宰执以下皆用白纸糊烛笼一枚长柄掲之马前书官位于其上欲识马所在也朝时自四鼓旧城诸门启闗放下都下人谓四更时朝马动朝士至者以烛笼相围绕聚首谓之火城宰执最后至至则火城灭烛大臣自从官及亲王驸马皆有位次在皇城外仗舎谓之待漏院不与庶官同处火城每位有翰林司官给酒果以供朝臣酒絶佳果实皆不可咀嚼欲其久存先公与蔡元度尝以冬月至待漏院翰林卒前白有羊肉酒探腰间布囊取一纸角视之肉臡也问其故云恐寒冻难解故懐之自是止令供清酒因知诸同官狨座文臣两制武臣节度使以上许用每嵗九月乘二月彻无定日视宰相乘则皆乘之彻亦如之狨似大猴生川中其脊毛最长色如黄金取而缝之数十斤成一座价直钱百千背用紫绮缘以簇四金雕法锦其制度无殊别政和中有乆次卿监者意必迁两制预买狨座得躁进之目坐此斥罢或云狨毛以籍衣不皱先公使北国时已作两制乗狨座副使武臣乘紫丝座故事使虽非两制亦乗狨张繖金带金鱼重将命也大观中国信以礼部郎中郑乆中充使奉宁军节度使童贯充副使遂俱乘狨座
　　何执中第五防时从人筮穷逹其人云公不第五何曰然其人拊掌大笑连称竒絶因云公凡遇五即有喜庆何以熈宁五年乡荐余中榜第五人及第五十五嵗随龙崇宁五年作宰相每迁官或生子非五年即五月或五日其验如此
　　余防时从母氏在常州时见钱秀才开图书知人三世姓男子知妇姓女子知夫姓无不验吾家三姊长适吴氏次适沈氏钱阅书皆言夫姓吴当时怪其差缪后数年沈姊离婚归宗嫁吴寛夫不知图书何为而亿中乃尔岂此数帙文所能该括
　　黄州董助教甚富大观己丑嵗歉董为饭以食饥者又为糗饵饲小儿辈方罗列分俵饥人如墙而进不复可制董仆于地颇被殴践家人咸咎之董不介意明日又为具设栏楯以序进退时或纷然迄了余日无倦色黄冈村氓闾丘十五多积谷每幸凶嵗即腾价细民苦之老年病且亟不复饮食但食羊屎家人怜之以米饵作羊屎状绐之入手便投去唯食真者数月方死此氓媚佛多施庐山僧供迹亦内惧祸至冀事佛少逭责此尤不可也
　　元祐间有大臣不欲书名氏父常贬死朱崕寓柩不归既贵自过海迎取己更数十年无识其父柩者于僧房中有数棺枯骨无款记不获已乃挈一棺归与其母合后竞误取亡僧骨殖绍圣初言者欲萋菲之以无验不敢举

　　话腴【陈郁】
　　艺祖微时日诗云欲出未出光辣挞千山万山如火发须臾走向天上来赶郤残星赶郤月国史润饰之云未离海峤千山黒才到天心万国明文气卑弱不如元作真西山镇温陵有海冦猖獗令正将王大受将卒五百擒获其赵某等三渠魁及从贼百余辈大受归伤重而没赵宗子也始皆疑西山未易处阅数日狱成西山引诸囚入教场二渠魁于中掩其心令诸军射箭如猬而贼未死或斩或捶次第而毕惟置赵于傍观之次陵迟二渠魁且以心肝祭大受讫补其二子以指使又配其二女以良壻赏罚兼行士民惊服皆以为赵可生也事毕西山呼赵问之赵称宗室不絶西山曰宗室为贼首则非宗室矣宜正以王法决交脊二百而死
　　南康县外二十里许有刘氏女少而慧父母初以许蔡无故絶蔡而许吴吴亡又以许蔡女曰吾一身而三许人何顔登人门户投潭水而死乡社立贤女祠今存焉菱芡皆水物也胡为菱寒而芡暖葢菱花开必背日芡花开必向日故也桃杏双仁者必杀人其花本五出有六出必双仁而杀人矣反常故也木实之蠧者必不沙烂沙烂者必不蠧而能浮若不浮者亦杀人葢既沙烂则不能蕴畜而生虫至甘而不蠧者以其沙也有物有则若可穷矣
　　马友犯长沙向芗林捍之不敌而溃道遇友别将方舟而来家人辈惶惧知弗脱矣贼指求芗林爱妾妾闻命无惧色自语贼曰必欲我当以车马来贼许之妾即盛饰以待家人骇之然犹谓其徃可以纾难顷刻肩舆至即奋而登既过河望贼舟不甚逺妾忽语舆卒欲少止羣卒乃弛轿妾一跃入水急援之已絶矣贼相顾不发芗林亦悠然而去
　　徽庙一日幸来夫人阁偶洒翰于小白团扇书七言十四字而天思稍倦顾在侧珰云汝有能吟之客可令续之乃荐邻里太学生既宣入内侍省恭读宸制不知指意乞为取防或续句呈或就书扇左上曰朝来不喜餐必恶阻也当以此为词以续于扇续进上大喜防将防士生于未奏名径使造庭赐以第焉上御诗曰选饭朝来不喜餐御厨空费八珍盘生续曰人间有味都尝遍只许江梅一防酸
　　唐李渉过皖口之西遇大舰遏其征数十人持兵仗问是何人从者曰李渉博士船也其豪首曰若是李渉闻诗名已乆但希一篇金帛非敢取也李乃赠一絶云暮雨萧萧江上村緑林豪客夜知闻相逢不用相廻避世上于今半是君
　　真庙朝寝殿侧有古桧秀茂不羣名御爱桧然横碍殿檐真皇意欲去之一夕风雷转折其枝时以为瑞诸葛武侯荐马超于先主关羽恐其出已右移书问之武侯曰可与翼徳并驱驰衡然非髯将军比也羽闻而喜余谓武侯此语既不掩超之美又有以结羽之心深沉大畧可涯涘耶当其数败衂时下教曰今非将不善兵不众而败葢亮未闻过耳诸君攻亮之过则兵决可胜夫人有失谁不懐忌而武侯独愿闻其过岂不诚大丈夫哉
　　明之象山士子史本有木犀忽变红色异香因接本献阙下高庙雅爱之畵为扇靣仍制诗以赐从臣云月宫移就日宫栽引得轻红入面来好向烟消承雨露丹心一防为君开又云秋入幽岩桂影团香深粟粟照林丹应随王母瑶池宴染得朝霞下广寒自是四方争其本嵗接数百史氏由此昌焉一卉之微香色稍异能动至尊入品题且昌其主可以人而不如木乎
　　世论多以阮籍为放旷不覊之士守礼法者羞言之葢以迹而不以心也余见其沉酣不理若与世违然观汉楚战塲则曰时无英雄使稚子成名岂忘虑于世变哉口不臧否然待人以青白眼岂无意于人物哉居防饮酒食肉然恸哭则呕血数斗岂不情于哀戚哉当其王室不竞强臣擅威戮大臣如刺犬豕故张华卫瓘以清直死嵇康以高简死王衍以清谈死陆机陆云以俊才死至文帝将求婚钟防欲询以时事而致之罪而籍终皆以沉避其察微见逺寄托保身非高出数子之上其能脱屣于祸穽哉吁善观人者当考其迹而逆察其心乃可也
　　建炎枢宻聂昌临川人也上庠释褐出身元名山御笔改今名朝廷令往河北割地粘罕令撤伞而后见昌云彼此皆王臣也平交耳安有撤伞之礼竟不从粘罕而莫之屈当时河北百姓不肯割土昌因与力争死之諡荣愍
　　写照非畵物比葢写形不难写心惟难也夫帝尧秀眉鲁僖司马亦秀眉舜重瞳项羽朱友敬亦重瞳沛公龙顔嵇叔夜亦龙颜世祖日角唐髙祖亦日角文皇鳯姿李相国亦鳯姿尼父如魌阳虎亦如蒙魌窦将军鸢肩骆賔王亦鸢肩扬食我熊虎之状班定逺乃虎头司马懿狼顾周嵩乃狼肮若此者写之似足矣故曰写形不难夫写屈原之形而肖矣傥笔无行吟泽畔懐忠不平之意亦非灵均写少陵之貌而是矣傥不能笔其风骚冲澹之趣忠义杰特之气峻洁葆丽之姿竒僻赡博之学离寓放旷之懐亦非浣花翁葢写其形必其神其神必写其心否则君子小人貌同心异贵贱忠恶奚自而别形虽似何益故曰写心惟难
