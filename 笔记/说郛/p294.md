<!-- { "loadSidebar": true } -->
　　读书有义未通而辄改字者最学者大病也老杜同谷诗有黄精无苗山雪盛后人所改也其旧乃黄独也读者不知其义因改为精其实黄独自一物也本处谓之土芋其根唯一颗而色黄故名黄独耳饥嵗土人掘食以充粮故老杜云耳郑解经以緑为禄以牺为莎亦此类也古説黄目乃尊上畵人目而禁中有古樽乃畵或言虫中惟目最黄不然人目黄乃病也杜子美有问人求小猢狲诗曰闻説防州路山猿树树悬猢狲与猿两物也而子美乃闻猿而覔猢狲亦大卤莽矣潞公以太尉镇洛师遇生日僚吏皆献诗多云五福全者潞公不悦曰遽使我考终命耶有一客诗云绰约肌肤如处子葢用荘子姑射仙人事也洛人笑之曰愿尔得妇色若此潞公色黔也苏惠州尝以作诗下狱自黄州再起遂遍厯侍从而作诗每为不知者咀味以为有讥讪而实不然也出守钱塘来别潞公公曰愿君至杭少作诗恐为不相喜者诬谤再三言之临别上马笑曰若还兴也但有笺云时有呉处厚者取蔡安州诗作注蔡安州遂遇故有笺云之戏兴也葢取毛郑孙诗分六义者又云愿君不防鄙言某虽老悖然所谓者希之嵗不妨也善之言某谪监黄州市征有一举子惠简求免税书扎稍如法乃言舟中无货可税但奉大人指挥令往荆南府取先考灵柩耳同官皆絶倒
　　钱穆内相本以文翰风流著称而尹京为近时第一余尝见其剖决甚闲暇杂以谈笑诨语而胥吏每一顾问皆股栗不能对一日因决一大滞狱内外称之防朝处苏长公誉之曰所谓霹雳手也钱曰安能霹雳手仅免葫芦蹄也葫音鹘
　　苏侍郎言每见州府召客观其品别人类已足观政矣钱穆尝言三世仕宦方防着衣吃饭故钱公每飨客致馔皆精要而不繁
　　旧説宋莒公通小学好证人误书坐此亦招怨如李献臣三子名皆从累字长夀朋次复圭次徒刍也莒公曰朋象凤羽之形非两月也正此类甚多又有以方回首类之曰不知囘字直屈一画耳非两口也
　　汉阳武昌滨江多鱼土人取江鱼皆剖之不加盐暴江岸上数累千百虽盛暑为蝇蚋所败不顾也其干乃以物压作鱐谓之淡鱼载往江西卖之一斤近百钱饶信间尤重之若饮食祭享无淡鱼则非盛礼虽臭腐可恶而更以为佳一船淡鱼其直数百千税额亦极重黄州税物每有三淡鱼船则一日课利不忧
　　贡父刘公作给事中时郑穆学士表请致仕状过门下省刘公谓同舎曰宏中请致仕为年若干也荅者曰郑年七十三矣刘公遽曰慎不可遂其请问曰何故也刘曰且留取伴八十四底时潞公年八十四再起平章事或云潞公闻之甚不怿宏中穆字也
　　熈寜中有班中一大校姓李防其名尝监牧马于陈留雍丘之间野中有丛祠俗传以为周襄王公主墓李因取纸钱就墓拜焚之纸钱不化因忽昏仆地不知人乆之苏谓其徒曰属公主召我又叹曰乃尔富贵因不复语虽问亦不荅牧事已归家即与其妻异寝后亦寝疾元丰中忽一日顾左右取衣冠甚急又云备马云当从驾其父问从何驾也荅曰皇太后驾也既被衣冠良久遂卒乃慈圣太后崩日也
　　殿中丞丘浚多言人也尝在杭谒禅师见之殊傲俄顷有州将子弟来谒降阶接礼甚恭浚不能平子弟退乃问曰和尚接俊甚傲而接州将子弟乃尔恭耶曰接是不接不接是接俊勃然起掴数下乃徐曰和尚莫恠打是不打不打是打
　　沈存中慱学多能天文厯数钟律壬遁皆极其妙尤善用算然甚好奕棋终不能髙尝著书论棋法谓连书万字五十二而尽棋局之变而余见世工棋者岂尽能用算知此数此有不分菽麦临局便用智特妙而括欲以算数学之可见其迂矣括又自言推数知死时在称意中尝言括死时颇热閙然括之死乃在谪废中非称意也
　　王圣美尝言经传中无婶与妗字考其説婶字乃世母字二合呼也妗字乃舅母字二合呼也【二合如真言中合两字音为一】司马温公当世大儒博学无所不通虽已贵显而刻苦记览甚于韦布尝为某言学者读书少能自第一卷读至卷末往往或从中或从末随意读起又多不能终篇光性最专犹尝患如此从来惟见何涉学士案上惟致一书读之自首至尾正错校字以至读终未终卷誓不他读此学者所难也何渉蜀人
　　余游洛阳大字院见欧公谢希深尹师鲁圣俞等避暑唱和诗牌后有一和者称乡贡进士王复有一聨押权字特妙早蝉秋有信多雨暑无权后不甚显名洛人云仕亦至典郡正郎
　　古人作诗赋事不必皆实如谢宣城诗澄江净如练宣城去江近百里州治左右无江但有两溪耳或当时谓溪为江亦未可知也此犹班固谓八川分流
　　王荆公为相大讲天下水利时至有愿干太湖云可得良田数万顷人皆笑之荆公因与客话及之时刘贡父学士在坐遽对曰此易为也荆公曰何也贡父曰但旁别开一太湖纳水则成矣公大笑贡父滑稽而解纷多此类
　　掌禹锡学士厚徳老儒而性涉迂滞尝言一生读书但得佳赋题数个每遇差考试辄用之用亦几尽尝试监生试砥柱勒铭赋此铭今具在乃唐太宗铭禹功而掌公设记为太宗自铭其功宋涣中第一其赋悉是太宗自铭韩玉汝时为御史因章劾之有无名子作一阕嘲之云砥柱勒铭赋本赞禹功勲试官亲处分赞唐文秀才防【上声】子里銮驾幸并汾恰是郑州去出曹门冥子里俗谓昏也
　　世传朱全忠作四镇时一日与賔佐出游全忠忽指一方地曰此可建一神祠试召一视地工验之而召工久不至全忠怒甚见于辞色左右皆恐良久工至全忠指地示之工再拜贺曰此所谓干上龙尾地建庙固宜然非大贵人不见此地全忠喜薄赐而遣之工出宾僚或戏之曰尔若非干上龙尾当坎下驴头矣东北人谓斫伐为坎
　　世传谢仙火字云谢仙是雷部中神名主行火此乃木栰上各私记其主姓名耳火犹甲也乃谢仙火中木也今栰商皆刻木记主名不惟谢仙也意或偶合道藏所载乎未可知也
　　荘子论万物出入于机有程生马马生人而沈存中笔谈乃谓行开中闻人云此中有程遂以为生马之程而不知秦声谓虫为程虫即虎也岂荘子之谓欤生马生人之论古今未见通者未可遽解也
　　王黄州诗云刺史好诗兼好酒山民名醉又名吟而黄州呼醉为沮呼吟为垠【逆斤切】不知呼醉吟竟是何名也黄州厮役多无名止以第行为称而便称为名余自罢守宣城至今且二年所过州府数十而有佳酒者不过三四处髙邮酒最佳几似内法问之其匠故内库匠也其次陈州琼液酒陈辅郡之雄自宜有佳匠其次乃黄州酒可亚琼液而差薄此谪官中一幸也平生饮徒大抵止能饮五升已上未有至斗者惟刘仲平学士杨器之朝奉能大杯满釂然不过六七升醉矣晁无咎与余酒量正敌每相遇两人对饮辄尽一斗才微醺耳范丞相司马太师俱以闲官居洛中余时待次洛下一日春寒中谒之先见温公时寒甚天欲雪温公命至一小书室中坐对谈久之炉不设火语移时主人设栗汤一杯而退后至留侍御史台见范公才见主人便言天寒远来不易趣命温酒大杯满釂三杯而去此事可见二公之趣也
　　士人有双渐者性滑稽尝为县令因入村治事夏暑憇一僧寺中方入门主僧半酣矣因前曰长官可同饮三杯否渐怒其容易叱去而此僧犹不已曰偶有少佳酒同饮三杯如何渐发怒令拽出去俄以属吏渐亦就憇至晩吏呈案渐乃判云谈何容易邀下官同饮三杯礼尚往来请上座独吃八棒竟笞遣之
　　苏舜元字才翁舜钦字子美兄弟也舜钦名借甚才翁人少称之然才翁书字清劲老健实过子美至为诗有嘉句子美亦不逮也才翁有宿僧院诗一聨云断香浮缺月古像守昏灯可谓佳絶
　　髙邮崔伯易龙图性信鬼神屡典郡所至必缮祠庙其居家亦常祭享甚专精也尝为余言任兵部员外郎时一日下直出省其直舎有火炉尽去火以大铁罩覆之明早入省去铁罩则灰上有一名字舎中不得人崔已恠之遂复罩炉乃祝之曰若果有所告来日当别有字来早去罩视之有一表字崔了不解至后不数日迁礼部郎中初视事吏持一印来曰此名表郎印也葢礼部掌撰贺慰诸表表后署所司郎官名故有此印伯易以为神告
　　杨大年奉诏修册府元每数卷成辄奏之比再降出真宗常有签贴有少差误必见至有数十签大年虽服上之精鉴而心颇自愧窃揣上万几少暇不应能如此稍访问之乃每进本到辄降付陈彭年彭年博洽不可欺毫髪故谬误处皆签帖以进大年乃盛荐彭年文字请与同修自是进本降出不复签矣














　　续明道杂志【宛丘张耒】
　　黄州葢楚东北之鄙与蕲鄂江沔光夀一大薮泽也其地多陂泽丘阜而无髙山江流其中故其民有鱼稻之利而深山溪涧往往可灌溉故农惰其田事不修其商贾之所聚而田稍平坦辄为丛落数州皆大聚落也而黄之陋特甚名为州而无城郭西以江为固其三隅畧有垣壁间为藩篱因堆阜揽草蔓而已城中民居才十二三余皆积水荒田民耕渔其中方盛夏时草蔓蒙密绵亘衢路其俗褊迫俭陋而机巧语音轻清类荆楚而重浊类江左虽濒江而大风雨大寒暑辄无鱼其虫多虵号白花者治风本出蕲州甚贵其出黄州者虽死两目有光治疾有验土人能捕之嵗贡王府黄人言此虵不采贪蟠草中遇物自至者而食之其治疾亦不尽如本草所载余尝病疥癣食尽三虵而无验黄之东三驿地名岐亭有山名胊罗出蜈螉俗传其大者袤丈土人捕得以烟熏干之商贾嵗歳贩入北方土人有致富者余谪官时自宛丘赴黄自陈逾蔡由蔡道光乃至自蔡之新息东门渡淮后遂入光境皆大山峻岭险处更不通马徒步而登其著者曰驴笑门限春风鲍家皆岭名也自入光境无面食市所售饼饵色如土沙碜不可咀入黄境先道麻城县境夹道皆松甚茂稍稍摧败不相属矣云麻城令有张君者课民植之后宰不能继故松稍衰而余在黄闻令吕者以课民种松获罪矣黄州牌税最重所谓牌者皆大木版每四片为一副葢一棺之用也其贩皆自湖南以连辰邵等州其山多大木山中人售版值甚贱乂多以缯帛鱼羊牛肉等相易而至真州货之获厚利故虽重征商人不惮也大者为障板所谓障者编竹为之而周以木浮之牌而每至江流急处则先放障更自障缀索牌上揽索而前则牌行差安而无虞小者为橹牌两隅揺橹如舟凡牌皆中立一柱贯出牌下所以水深浅谓之将军柱云湖南逺方北人守官者代还多乗牌所至于官府求轻税或冒乗客牌即为主之亦一事
　　蕲水县有髙毉厐安时者治疾无不愈其处方用意几似古人自言心解初不从人授也蕲有富家子窃出游倡隣人有鬭者排动屋壁富人子方惊惧疾走出惶惑突入市市方陈刑尸富人子走仆尸上因大惊到家发狂性理遂错毉巫百方不能已厐为剂药求得绞囚防烧为灰以调药一剂而愈厐得他人药尝之入口即知此何物及其多少不差也
　　绍圣戊寅歳余在黄州见上元沽酒人头已簪麦穗土人言当年不尔
　　黄州江南流在州西其上流乃谓之上津其下水谓之下津去治无百步有山入江石崖颇峻峙土人言此赤壁矶也按周瑜破曹公于赤壁云陈于江北而黄州江东西流无江北至汉阳江西北流复有赤壁山疑汉阳是瑜战处南人谓山入水处为矶而黄人呼赤壁讹为赤鼻
