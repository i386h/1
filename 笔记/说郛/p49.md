<!-- { "loadSidebar": true } -->
　　所谓命者性也性能命通故圣人尊之以天命愚其人而智其圣故曰天机张而不死地机弛而不生观乎隂符造化在乎手生死在乎人故圣人藏之于心所以陶甄天地聚散天下而不见其迹者天机也故黄帝得之以登天下汤武得之以王天下五霸得之以统诸侯夫臣易而主难不可以轻用太公九十非不遇葢审其主焉若使哲士执而用之立石为主刻木为君亦可以享天下夫臣尽其心而主反怖有之不亦难乎呜呼无贤君则义士自死而不仕莫若散志岩石以养其命待生于泰阶世人以夫子为不遇以秦仪为得时不然志在立宇宙安能驰心下走哉丈夫所耻呜呼后世英哲审而用之范蠡重而长文种轻而亡岂不为泄天机天机泄者沈三劫宜然故圣人藏诸名山传之同好隠之金匮恐小人窃而弄之

　　隂符经【张良】
　　上篇
　　观天之道执天之行尽矣故天有五贼见之者昌太公曰其一贼命其次贼物其次贼时其次贼功其次贼神贼命以一机天下用之以味贼物以一急天下用之以利贼时以一信天下用之以反贼功以一恩天下用之以怨贼神以一验天下用之以小大鬼谷子曰天之五贼莫若贼神此大而彼小以小而取大天地莫之能神而况于人乎筌曰黄帝得贼命之机白日上升殷周得贼神之验以小灭大管仲得贼时之信九合诸侯范蠡得贼物之急而霸南越张良得贼功之恩而败强楚
　　五贼在心施行于天宇宙在乎手万化生乎身
　　太公曰圣人谓之五贼天下谓之五德人食五味而生食五味而死无有怨而弃之者也心之所味也亦然鬼谷子曰贼命可以长生不死黄帝以少女精炁感之时物亦然且经冬之草覆之而不死露之即见伤草木植性尚犹如此况人万物之灵其机则少女以时广成子曰以为积火焚五毒五毒即五味五味尽可以长生也筌曰人因五味而生五味而死五味各有所主顺之则相生逆之则相胜久之则积炁薫蒸人腐五脏殆至灭亡后人所以不能终其天年者以其生生之厚矣是以至道淡然胎息无味神仙之术百数其要在抱一守中少女之术百数其要在还精采炁金丹之术百数其要在神水蕐池治国之术百数其要在清净自化用兵之术百数其要在奇正权谋此五事者卷之藏于心隠于神施之弥于天给于地宇宙瞬息可在人之手万物荣枯可生人之身黄帝得之先固三宫后治万国鼎成而驭龙上升于天也
　　天性人也人心机也立天之道以定人也
　　亮曰以为立天定人其在于五贼
　　天发杀机龙蛇起陆人发杀机天地反覆
　　范曰昔伊尹佐殷发天杀之机克夏之命尽而事应之故有东征西夷怨南征北狄怨太公曰不耕三年大旱不凿十年地壊杀人过万大风防起亮曰按楚杀汉兵数万大风杳防昼晦有若天地反覆
　　天人合发万变定基
　　良曰从此一信而万信生故为万变定基矣筌曰大荒大乱兵水旱蝗是天杀机也虞舜陶甄夏禹拯骸殷系夏台周囚羑里汉祖亭长魏武乞丐俱非王者之位乗天杀之机也起陆而帝君子在野小人在位权臣擅威百姓思乱人杀机也成汤放桀周武伐纣项籍斩嬴婴魏废刘协是乘人杀之机也覆贵为贱反贱为贵有若天地反覆天人之机合发成败之理宜然万变千化圣人因之而定基业也
　　性有巧拙可以伏藏
　　良曰圣人见其巧拙彼此不利者其计在心彼此利者圣哲英雄道焉况用兵之务哉筌曰中欲不出谓之啓外邪不入谓之闭内啓是其机也难知如隂不动如山巧拙之性使人无间而得窥也
　　九窍之邪在乎三要可以动静
　　太公曰三要者耳目口也耳可凿而塞目可穿而口可利而讷兴师动众万夫莫议其奇在三者或可动或可静之筌曰两叶掩目不见泰山双豆塞耳不闻雷霆一椒掠舌不能立言九窍皆邪不足以察机变其在三者神心志也机动未眹神以随之机兆将成心以圗之机发事行志以断之其机动也与阳同其波五岳不能镇其隅四渎不能界其维其机静也与隂同其德智士不能运其荣深闻不能窍其谋天地不能夺其时而况于人乎
　　火生于木祸发必尅奸生于国时动必溃知之修链谓之圣人
　　筌曰火生于木火发而木焚奸生于国奸成而国灭木中藏火火始于无形国中藏奸奸始于无象非至圣不能修身链行使奸火之不发夫国有无军之兵无灾之祸矣以箕子逃而缚裘牧商容囚而蹇叔哭中篇
　　天生天杀道之理也
　　良曰机出乎心如天之生如天之杀则生者自谓得其生一死者自谓得其死
　　天地万物之盗万物人之盗人万物之盗三盗既宜三才既安
　　鬼谷子曰三盗者彼此不觉知但谓之神明此三者况车马金帛弃之可以倾河填海移山覆地非命而动然后应之筌曰天地与万物生成盗万物以衰老万物与人之服御盗人以骄奢人与万物之上噐盗万物以毁败皆自然而徃三盗各得其宜三才逓安其任
　　故曰食其时百骸理动其机万化安
　　鬼谷子曰不欲令后代人君广敛珍寳委积金帛若能弃之虽倾河填海未足难也食者所以治百骸失其时而伤百骸动者所以安万物失其机而伤万物故曰时之至间不容瞬息先之则太过后之则不及是以贤者守时不肖者守命也
　　人知其神之神不知不神之所以神也
　　筌曰人皆有圣人不贵圣人之愚既覩其圣又察其愚复覩其圣故书曰专用聪明则事不成专用晦昧则事皆悖一明一晦众之所载伊尹酒保太公屠牛管仲作革百里奚卖粥当衰乱之时人皆谓之不神及乎逢成汤遭文王遇齐桓值秦穆道济生灵功格宇宙人皆谓之至神
　　日月有数大小有定圣功生焉神明出焉
　　鬼谷子曰后代伏思之则明天地不足贵而况于人乎筌曰一岁三百六十五日日之有数月次十二以积闰大小余分有定皆禀精炁自有不为圣功神明而生圣功神明亦禀精自有不为日月而生是故成不贵乎天地败不怨乎隂阳
　　其盗机也天下莫能见莫能知君子得之固躬小人得之轻命
　　诸葛亮曰夫子太公岂不贤于孙吴韩白所以君子小人异之四子之勇至于杀身固不得其主而见杀矣筌曰季主凌夷天下莫见凌夷之机而莫能知凌夷之源霸王开国之机而莫能知开国之机而莫能知开国之源君子得其机应天顺人乃固其躬小人得其机烦兵黩武乃轻其命易曰君子见几而作不俟终日又曰知几其神乎机者易见而难知见近知逺
　　下篇
　　瞽者善听聋者善视绝利一源用师十倍三反昼夜用师万倍
　　尹曰思之精所以尽其微良曰后代伏思之耳目之利绝其一源筌曰人之耳目皆分于心而竟于神心分则机不精神竟则机不微是以师旷薰目而聪耳离朱漆耳而明目任一源之利而反用师于心举事发机十全成也退思三反经昼厯夜思而后行举事发机万全成也太公曰目动而心应之见可则行见否则止
　　心生于物死于物机在于目
　　筌曰为天下机者莫近乎心目心能发目目能见机秦始皇东游防稽项羽目见其机心生于物谓项梁曰彼可取而代也晋师毕至于淮淝苻坚目见其机心死于物谓苻融曰此亦勍敌也何谓少乎则知生死之心在乎物成败之机见于目焉
　　天之无恩而大恩生迅雷烈风莫不蠢然
　　良曰熈熈哉太公曰诫惧致福筌曰天心无恩万物有心归恩于天老子曰天地不仁以万物为刍狗圣人不仁以百姓为刍狗是以施而不求其报生而不有其功及至迅雷烈风威逺而惧迩万物蠢然而懐惧天无威而惧万物万物有惧而归威于天圣人行赏也无恩于有功行罚也无威于有罪故赏罚自立于上威恩自行于下也
　　至乐性余至静性防
　　良曰天机在于是也筌曰乐则奢余静则贞防性余则神浊性防则神清神者智之泉神清则智明智者心之府智公则心平人莫鉴于流水而鉴于澄水以其清且平神清意平乃能形物之情夫圣人者不淫于至乐不安于至静能栖神静乐之间谓之守中如此货利不能诱声色不能荡辩士不能説智者不能动勇者不能惧见祸于重闗之外虑患于杳防之内天且不违而况于兵之诡道者哉
　　天之至私用之至公
　　尹曰治极微良曰其机善虽不令天下而行之天下所不能知天下所不能违筌曰天道曲成万物而不遗椿菌鹏鷃巨细脩短各得其所至私也云行雨施雷电霜霓生杀之均至公也圣人则天法地养万民察劳苦至私也行政令施法象至公也孙武曰视卒如爱子可以俱死视卒如婴儿可与之赴深溪爱而不能令譬若骄子是故令之以文齐之以武
　　禽之制在炁
　　太公曰岂以小大而相制哉尹曰炁者天之机筌曰食蟒鹯隼击鹄黄腰啖虎飞鼠断猿蜍蛭哜鱼狼犿啮鹤余甘柔金河车服之无穷化玉雄黄变铁有不灰之木浮水之石夫禽兽木石得其炁尚能以小制大况英雄得其炁而不能净寰海而御宇宙也
　　生者死之根死者生之根恩生于害害生于恩
　　太公曰损己者物爱之厚己者物薄之筌曰谋生者必先死而后生习死者必先生而后死鹖冠子曰不死不生不断不成孙武曰投之死地而后生致之亡地而后存吴起曰兵战之场立尸之地必死则生幸生则死恩者害之源害者恩之源吴树恩于越而害生周立害于殷而恩生死之与生也恩之与害相反糺纒也
　　愚人以天地文理圣我以时物文理哲
　　太公曰观鸟兽之时察万物之变筌曰景星见黄龙下翔凤至醴泉出嘉谷生河不满溢海不扬波日月薄蚀五星失行四时相错昼防宵光山崩川涸冬雷夏霜愚人以此天地文理为理乱之机文思安安光被四表克明俊德以亲九族六府三事无相夺伦百谷用成兆民用康昏主邪臣法令不一重赋苛政上下相懿戚贵臣骄奢淫纵甘酒嗜音峻宇雕墙百姓流亡思乱怨上我以此时物文理为理乱之机也
　　人以愚虞圣我以不愚虞圣人以奇期圣我以不奇期圣
　　筌曰贤哲之心深妙难测由巢之迹人或窥之至于应变无方自机转而不穷之智人岂虞之以迹度心乃为愚者也
　　故曰沈水入火自取灭亡
　　良曰理人自死理军亡兵无死则无不死无生则无不生故知乎死生国家安寜
　　自然之道静故天地万物生
　　尹曰静之至不知所以生
　　天地之道浸故隂阳胜
　　良曰天地之道浸微而推胜之
　　隂阳相推而变化顺矣
　　良曰隂阳相推激至于变化在于目
　　是故圣人知自然之道不可违因而制之
　　良曰大人见之为自然英哲见之为制愚者见之为化尹曰知自然之道万物不能违故利而行之
　　至静之道律厯所不能契
　　良曰观鸟兽之时察万物之变鸟兽至静律厯所不能契从而机之
　　爰有奇器是生万象八卦甲子神机鬼藏
　　良曰六癸为天藏可以伏藏也
　　隂阳相胜之术昭昭乎进乎象矣
　　亮曰奇器者圣智也天埀象圣人则之推甲子画八卦考蓍稽律厯则鬼神之情隂阳之理昭著乎象无不尽矣亮曰八卦之象申而用之六十甲子转而用之神出鬼入万明一矣良曰万生万象者心也合藏隂阳之术日月之数昭昭乎在人心矣广成子曰甲子合阳九之数也卦象出师众之法出师以律动合鬼神顺天应时而用鬼神之道也





　　説郛卷七下
<子部,杂家类,杂纂之属,说郛>
　　钦定四库全书
　　说郛卷八上　　　　　　元　陶宗仪　撰三教论衡【白居易】
