<!-- { "loadSidebar": true } -->
　　马曙任代北水运使罢职以代北犀甲自随故事人臣家不得蓄兵器曙既在朝乃瘗而藏之一日奴有犯罪者曙笞之即告于御史台称曙蓄兵器有异谋命吏发曙私第得甲不虚坐贬邵州刺史谏官上论以奴诉郎主在法不赦上命杖杀曙奴于青泥驿曙载贬岭外人臣无不感悦司农卿韦尘夜令术士为厌胜之术御史台劾奏贬永州司马
　　优人祝汉贞词辨敏给恩倾一时嗣朝王干祐以金帛结之求刺史尽纳赂矣而未敢言御史台劾奏汉贞杖二十流天徳军干祐窜岭外
　　上推重词学之臣于翰林学士恩礼特异宴游宻召无所间隔惟于迁转皆守彛章皇甫珪自户部员外召入内廷改司勲员外计吏员二十五个月限转司封郎中知制诰孔温裕自礼部员外改司封员外入内廷二十五个月改司勲郎中知制诰动循官制不以爵禄私近臣也
　　广州节度使纥干众以贪猥闻贬庆王府长史分司东都制曰钟陵问俗澄清之化靡闻南海抚封贪黩之声何甚而又交通诡遇沟壑无厌迹固异于澹台道殊乖于吴隐舍人韩琮之词也书上一朝不进用矣工部尚书杨汉公前任荆南节度使以不廉闻公议益喧左迁秘书监制曰考三载之绩尔最无闻致多士之嘲人言未息既起风波之论难安喉舌之司舍人沈询词也自至大中十三年汉公除同州刺史给事中郑公与裔绰三驳还制书上自即位但闻言官论执左曹驳正无不立从其奏至是惑于左右三下汉公同州之命不允所论时属寒食内宴百寮上因击毬巡班慰劳至给事中班谓公与裔绰曰卿凡有驳议朕无不允从唯论汉公事渉朋党裔绰前曰同州是太宗皇帝兴王之地陛下为子孙尤为慎择牧守汉公在荆南日贪残已经朝责陛下岂可以祖宗重地私于此人上色变而廻马翌日裔绰贬商州刺史
　　武昌军节度使苖【名与庭裕家讳同】责周子严不避马擒至幕笞其背严母诣阙称寃苖贬江州司马制曰避马虽乖于严敬鞭人合顾于簪缨舍人杨绍复之词也苖自此为清议所薄
　　高品呉居中承恩泽甚厚访术者欲固其事术者令书上尊号于袜有告者上召至视之信然居中弃市蓝田尉直文馆栁珪擢为右拾遗文馆直学士给事中萧傲郑裔绰驳还曰陛下高悬爵位本待贤良既命浇浮恐非惩劝珪居家不禀于义方奉国岂尽于忠节刑部尚书栁仲郢诣东上阁门进表称子珪才器庸劣不合尘玷谏垣若诬以不孝即寃屈为甚太子少师栁公权又讼侵毁之枉上令免珪官且在家修省贞元元和已来士林家礼法严整以韩臯栁公绰栁仲郢为称首一旦子孙不孝簮组叹惜
　　太尉卫国公李徳裕上即位后坐贬崖州司户叅军卒于贬所一日丞相令狐绹夣徳裕曰某已谢明时幸相公哀之许归塟故里绹具为其子滈言滈曰李卫公犯众怒又崔魏二丞相【崔魏誉】皆敌人也见持政必将上前异同未可言之也后数日上将坐延英绹又梦徳裕曰某委骨海上思还故里与相公有旧幸悯而许之既寤召其子滈曰向来见李卫公精爽尚可畏吾不言必掇祸明日入中书具为同列言之既于上前论奏许其子州立山县尉【名与今上御名同】防丧归
　　翰林学士驾部郎中知制诰庾道蔚勅曰以艺文擢居近宻乖检慎难处禁林宜守本官续连州刺史郑朗为御史大夫道蔚以事干之乞庇罪人者朗衔之朗既大用积前事尽闻于上故及此罪
　　监修国史门下侍郎兼礼部尚书平章事郑朗奏当馆修撰直史共四员准故亊已通籍者为修撰未升朝者为直馆以修史重事合选廷臣秩序或卑笔削不称其直馆伏请停废更添置修撰两员敇防宜依直馆万年县尉张范泾阳县尉李节勤守本官以户部郎中孟穆驾部员外郎李涣并充史馆修撰通籍为四员分修四季之事
　　以左拾遗郑言为太常博士郑朗自御史大夫命相朗先为浙西观察使言实居幕中朗建议以谏官论时政得失动关宰辅郑言必括嚢形迹请移为博士至大中十一年崔慎由自户部侍郎秉政复以左拾遗杜蔚为太常博士蔚亦慎由旧僚也踵为故事至理之代动循至公后代方知难矣
　　以楚州刺史裴坦为知制诰坦罢任赴阙宰臣令狐绹擢用宰臣裴休以坦非才不称是选建议拒之力不胜坦命既行政事堂谒谢丞相故事谢毕便与本院上事四辅送之施榻压角而坐坦廵谒执政至休防多输感谢休曰此乃省台缪选非休力也力命肩舁使出不与之坐两门吏云自有中书未有此事也人多为坦羞之至坦主贡举擢休之子上第时人云欲盖而彰此之谓也













　　东观奏记卷下【裴庭裕】
　　大中九年正月十九日制曰朝议郎守尚书刑部郎中柱国赐绯鱼袋唐技将仕郎守尚书职方员外郎裴【庭裕先父】早以科名荐由台阁声猷素履亦有可嘉昨者吏部以尔秉心棈专请委考覈而临事或乖于公当物议遂至于沸腾岂可尚列弥纶是宜并分符竹善绥凋瘵以补悔尤技可防州刺史散官勲封如故裴可申州刺史散官如故舍人杜徳公之词也
　　吏部侍郎兼判尚书铨事裴谂左授国子祭酒吏部侍郎周敬复罚一月俸监察御史冯颛左授秘书省著作佐郎考院所送博学宏辞科赵秬等十人并宜覆落不在施行之限初裴谂兼上铨主试宏技两科其年争名者众应宏词选前进士苖台符杨严薛防李询古敬翊已下一十五人就试谂寛豫仁厚有赋题不宻之説前进士栁翰京兆尹栁憙之子也故事宏词科只三人翰在选中不中者言翰于谂处先发赋托词人温庭筠为之翰既中选其声聒不止事彻宸听杜徳公为中书舍人言于执政曰某两为考官未试宏词先鏁考官然后考文书若自先得赋题者必佳糊名考文书得佳者考官乃公当罪止铨为考官不合坐宏词赵秬丞相令狐绹故人子也同列将以此事嫁患于令狐丞相丞相逐之尽覆去初日官奏文星暗科塲当有事沈询为礼部侍郎闻而忧焉至是三科尽覆日官之言方验
　　上自党项叛扰推其由乃边将贪暴利其羊马多欺取之始用右谏议大夫季福为夏州节度使刑部侍郎毕諴为邠寜节度使大理卿裴识为泾原节度使发日临轩戒励禀奉宸威絶侵夺之贪边方帖息烽燧不复告警矣
　　浙东观察使兼御史中丞讷为军士噪逐坐贬朗州刺史驰驿赴任讷性褊狷遇军士不以礼人皆怨之遂及于难监军使王景宗责抚循无状杖四十流茶陵自此戎臣失律监军皆连坐
　　宰臣郑朗自中书归宣平私第内园使李敬寔衢路冲之朗列奏上召敬寔面语敬寔奏供奉官例不避上曰衔天子之命横絶而过可矣安有私出不避辅相乎剥紫绶配南衙
　　太常卿封敖于私第上事御史台弹奏左迁国子祭酒故事太常卿上日廷设九部乐尽一时之盛敖拜太常卿欲便于亲阅遂就私第视事法司举奏遂薄责焉上励精理天下一纪之内欲臻升平自大中十二年后藩镇继有叛乱宣州都将康全泰逐出观察使郑勲湖南都将石再顺逐出观察使韩琮广州都将王令寰逐出节度使杨发江西都将毛鹤逐出观察使郑宪上赫怒命淮南节度使检校左仆射平章事崔铉兼领宣池歙三州观察使以宋州刺史温璋为宣州刺史以右金吾将军蔡袭为湖南观察使以泾原节度使李承勲为广州节度使以光禄卿宇宙为江西观察使只取隣道共送赴任凶渠如期授首皆不劳师斩定诛锄尽副圣防
　　李景让为吏部尚书抗疏言穆宗至敬宗文宗武宗四庙当迁出以穆宗是上兄弟文宗已下是上犹子陛下拜兄尚可拜侄可乎使陛下得新事七庙宜重升太宗已下入庙以正三昭三穆之序事下百官集议不定而止时人以上方衔穆宗深为景让希防多不直其事刘臯为盐州刺史甚有威名监军使杨价诬奏臯谋叛函首以进阖朝公卿靣折廷诤上重违百辟之言始坐价专杀不辜之罪
　　上晩歳酷好仙道广州监军使吴徳离阙日病脚已蹒跚矣三载监广师归阙足疾却平上诘之遂具为上説罗浮山人轩辕集医整上闻之甘心焉驿诏轩辕集赴京师既至馆于南亭院外廷莫之面也谏官恐害政屡以为言上曰轩辕道人口不干世事卿勿以为忧留歳余放归授朝奉大夫广州司马集坚不受临与上别上问理天下当得几年集曰五十上闻之慰悦及遏宻之嵗春秋五十
　　李景让夏侯孜偘偘立朝俱励风操景让为御史大夫视事之日以侍御史孙玊汝监察御史卢狷王觌不称职请移他官孜为右丞相以职方郎中裴諴虞部郎中韩瞻俱声绩不立诙谐取容諴改太子中允瞻改凤州刺史
　　于延陵授建州刺史中谢上问之曰建去京师逺近延陵曰八千里上曰朕前后左右皆建人也郡极不恶卿若为我廉洁奉公绥辑凋瘵长在我面前无异或挠法度使逺人无聊即朕三尺阶前便是万里卿知之否延陵悸慑失序上抚而遣之
　　越人仇甫聚众为乱攻陷剡县诸暨等县浙左骚然上用王式为浙东观察使以武寜军健卒二千人送之式生擒仇甫以献斩于东市
　　始选前进士于琮为壻连拜秘书省校书郎右拾遗赐绯左补阙赐紫尚永福公主事忽中寝丞相上审圣防上曰朕此女子近因与之会食对朕輙折匕筯性情如此恐不可为士大夫妻许琮别尚广徳公主亦上次女也
　　上委信宰辅言发计从就中于元辅恩礼稍异白敏中赴邠寜行宫上幸兴福楼送之自楼上投下朱书御劄一封与敏中言君臣倚注之分崔铉赴镇淮南幸通化楼送之并赐诗四韵以宠行迈铉刻其诗于宣化驿僧从晦住安国寺道行高洁兼工诗以文章应制上每择剧韵令赋亦多称防晦积年供奉望紫方袍之赐以耀法门上两召至殿上谓之曰朕不惜一副紫袈裟与师但师头耳稍薄恐不胜耳竟不之赐晦悒悒而终宪宗鼎成之夜左军中尉吐突承漼者彼时实死其事上即位追感承漼死于忠义连擢其子士【与今上御名同】不乆渐至显贵为右军中尉开府仪同三司恩礼始终无替焉毕諴本估客之子连升甲乙科杜琮为淮南节度使置幕中始落盐籍文学优赡遇事无滞在翰林上恩顾特异许用为相深为丞相令狐绹所忌自邠寜连移凤翔昭义北门三镇皆绹缓其入相之谋也諴思有以结绹在北门求得絶色非人世所易有盛饰朱翠专使献绹绹一见之心动谓其子曰尤物必害人毕太厚于吾无分今以是饵吾将以族吾家也一见返之专人不敢将廻驿諴意諴又沥血输啓事于绹绹终不纳乃命郡吏货之东头医官李伯上所狎昵者以钱七十万致于家乃舍之正堂伯夫妻执贱役以事焉逾月尽得其欢心矣乃进于上上一见惑之宠冠六宫伯烧伏火丹砂进之以市恩泽致上疮疾皆伯之罪也懿宗即位伯与山人王岳道士虞紫芝俱弃市
　　大中十二年始用左谏议大夫郑漳兵马郎中李邺为郓王已下侍读时郢王居十六宅夔昭以下五王居大明宫内院数日追制改充夔王以下侍读五日一入干符门讲读郓王即位后其事遂停
　　武寜军节度使康季荣不卹军士部下噪而逐之投于岭外上以右金吾大将军田牟曽任徐州有政声特开延英殿召对再命往建镇一方于是安帖
