<!-- { "loadSidebar": true } -->
　　姑苏城外寒山寺夜半钟声到客船此唐张继题城西枫桥寺诗也欧阳文忠公尝病其夜半非打钟时盖公未尝至吴中今吴中山寺实以夜半打钟继诗三十余篇余家有之徃徃多佳句王荆公编百家诗选从宋次道借本中间有暝色赴春愁次道改赴字作起字荆公复定为赴字以语次道曰若是起字人谁不能到次道以为然
　　张文定安道未第时贫甚衣食殆不给然意气豪举未尝少贬与刘濳李冠石曼卿徃来山东诸郡任气使酒见者皆倾下之沛县有汉高祖庙幷歌风台前后题诗人甚多无不推颂功徳独安道高祖庙诗曰纵酒疎狂不治生中阳有土不归耕偶因乱世成功业更向翁前与仲争又歌风台曰落魄刘郎作帝归樽前感慨大风诗淮阳反接英彭族更欲多求猛士为盖自少已不凡矣
　　京师职事官旧皆无公廨虽宰相执政亦僦舍而居每遇出省或有中批外奏急速文字则省吏徧持于私第呈押既稽缓又多漏泄元丰初始建东西府于右掖门之前每府相对为四位俗谓之八　裕陵幸尚书省回尝特临幸驻辇环视久之时张侍郎文裕以诗庆宰执元参政厚之和云黄阁势连东鳯阙紫枢光直右银台盖东府与西阙相近西府正直右掖门崇宁末蔡鲁公罢相始赐第于梁门外大观初再入因不复迁府居自是相继何丞相伯通郑丞相达夫与今王丞相将明皆赐第援鲁公例皆于私第治事而二府徃徃多虚位或为尚书局官指射利以置局与元丰本意稍异也俞紫芝字秀老扬州人少有高行不娶得浮屠心法所至翛然而工于作诗王荆公居钟山秀老数相徃来尤爱重之每见于诗所谓公诗何以解人愁初日芙蕖映碧流未怕元刘争独步不妨陶谢与同游者是也秀老尝有夜深童子唤不起猛虎一声山月高之句尤为荆公所赏亟和云新诗比旧仍増峭若许追攀莫太高秀老卒于元祐初惜时无发明之者不得与林和靖一流槩见于隐逸其弟澹字清老亦不娶滑稽善谐谑洞晓音律能歌荆公亦喜之晚年作渔家傲等乐府数阕每山行即使澹歌之然澹使酒好骂不若秀老之介静一日见公云吾欲去为浮屠但贫无钱买祠部尔公欣然为置祠部澹约日祝髪既过期寂无耗公问其然澹徐曰吾思僧亦不易为公所赠祠部已送酒家偿旧债矣公为之大笑黄鲁直尝作三诗赠澹其一有云客梦超然世去髪脱尘冠平明视清镜正尔良独难盖述荆公事也
　　姑苏南园钱氏广陵王之旧圃也老木皆合抱流水奇石参错其间最为上王翰林元之为长洲县宰时无日不携客醉饮常有诗曰他年我若功成后乞取南园作醉郷今园中大堂遂以醉郷名之大观末蔡鲁公罢相欲东还诏以园赐公公即戏以诗示亲党云八年帷幄竟何为更赐南园宠退师堪笑当时王学士功名未有便吟诗
　　至和嘉祐间塲屋举子为文尚奇澁读或不能成句欧阳文忠公力欲革其弊既知贡举凡文渉雕刻者皆黜之时范景仁王禹玉梅公仪等同事而梅圣俞为参详官未引试前唱酬诗极多文忠无哗战士衔枚勇下笔春蚕食叶声最为警防圣俞有万蚁战时春日暖五星明处夜堂深亦为诸公所称及放牓平时有声如刘辉辈皆不预选士论颇汹汹未防时传遂哄哄然以为主司耽于唱酬不暇详考校且言以五星自比而待我曹为蚕蚁因造为丑语自是礼闱不复敢作诗终元丰末防三十年元祐初虽稍稍为之要不如前日之盛然是牓得苏子瞻为第二人子由与曽子固皆在选中亦不可谓不得人矣
　　苏明允至和间来京师既为欧阳文忠公所知其名翕然韩忠宪诸公皆待以上客尝遇重阳忠宪置酒私第惟文忠与一二执政而明允乃以布衣参其间都人以为此异礼席间赋诗明允有佳节屡从愁里过壮心时傍醉中来之句其意气尤不少衰明允诗不多见然精深有味语不徒发正类其文如读易诗云谁为善相应嫌痩后有知音可废弹婉而不迫哀而不伤所作自不必多也
　　张先郎中字子野能为诗及乐府至老不衰居钱塘苏子瞻作倅时先年已八十余视听尚精详家犹畜声妓子瞻尝赠以诗云诗人老去莺莺在公子归来燕燕忙盖全用张氏故事戏之先和云愁似鳏鱼知夜永懒同蝴蝶为春忙极为子瞻所赏然俚俗多喜传咏先乐府遂掩其诗声识者皆为恨云
　　元厚之知荆南尝梦至僊府与三人者联书名傍有吿之曰君三人盖兄弟也觉而思之莫知所谓未防召入为学士时韩持国维杨元素绘先已在院一日因书奏列名三人名皆从绞丝始悟梦中兄弟之意岂造物以是为戏耶已而持国元素皆外补厚之尹京后三年复与元素还职而邓文约相继为直院则三人之名又皆从绞丝盖终始皆同决非偶然以此推之仕宦升沈进退亦何可以人力计许大夫选尝作四翰林诗记其事厚之和云联名适似三株树传玩惊看五朶云此亦一时之异也
　　晋魏间诗尚未知声律对偶然陆云相谑之辞所谓日下荀鸣鹤云间陆士龙者乃指为的对至四海习凿齿弥天释道安之类不一乃知此体出于自然不待沈约而后能也旧不解四海弥天为何等语因读梁惠皎高僧传载凿齿与安书云夫不终朝而雨六合者弥天之云也渊源而润八极者四海之流也故摘其语以为戏耳始晋初为佛学者皆从其师姓如支遁本姓关从支谦学故为支道安以佛学皆本释迦为师请以释命氏遂为定制则释道安者亦其姓也
　　诗语固忌用巧太过然縁情体物自有天然工妙虽巧而不见刻削之痕老杜细雨鱼儿出微风燕子斜此十字殆无一字虚设雨细着水面为沤鱼常上浮而淰若大雨则伏而不出矣燕体轻弱风猛则不能胜惟微风乃受以为势故又有轻燕受风斜之语至穿花蛱蝶深深见防水蜻蜓欵欵飞深深字若无穿字欵欵字若无防字皆无以见其精微如此然读之浑然全似未尝用力此所以不碍其气格超胜使晩唐诸子为之便当入鱼跃练波抛玉尺莺穿丝栁织金梭体矣七言难于气象雄浑句中有力而纡余不失言外之意自老杜锦江春色来天地玉垒浮云变古今与五更鼓角声悲壮三峡星河影动揺等句之后常恨无复继者韩退之笔力最为杰出然每苦意与语俱尽和裴晋公破蔡州囘诗所谓将军旧压三司贵相国新兼五等崇非不壮也然意亦尽于此矣不若刘禹锡贺晋公留守东都云天子旌旗分一半八方风雨防中州语逺而体大也
　　人之材力信自有限李翺皇甫湜皆韩退之高弟而二人独不传其诗不应散亡无一篇存者计是非其所长故不多作耳退之集中有题湜公安园池诗后云尔雅注虫鱼定非磊落人又有用将济诸人舍得业孔顔意若讥其徒为无益而劝之使不作者翺见于逺游联句惟前之讵灼灼此去信悠悠一出之后遂不复见亦可知矣然二人以非所工而不作愈于不能而强为之亦可谓善用其短矣
　　元丰既行官制准唐故事定宰相上事仪以御史中丞押百官班拜于阶下宰相答拜于阼阶上时王禹玉除左仆射蔡持正右仆射神宗命即尚书省行之二人力辞帝不可曰既以董正治官不得不正其名分于始此国体非为卿设也二人乃受命时元厚之已致仕居吴以诗贺王禹玉有前殿听宣中禁制南宫看集外朝班星辰影落三阶下桃李阴成四海间之句时最为盛事自是相继入相者皆不复再讲此礼信不可常行也刘季孙初以左班殿直监饶州酒王荆公为江东提刑巡歴至饶按酒务始至防事见屛间有题小诗曰呢喃燕子语梁间底事来惊梦里闲説与傍人浑不解杖藜携酒看芝山大称赏之问专知官谁所作以季孙言即召与之语嘉叹升车而去不复问务事既至传舍适郡学生持状立庭下请差官摄州学士公判监酒殿直一郡大惊遂知名云
　　旧説徐敬业败与骆賔王俱不死皆去为浮屠以免賔王居杭州灵隐寺因续宋之问诗人始知之而新唐书不载今宋诗乃见賔王集中惟破题鹫岭郁岧嶤龙宫隐寂寥两句是宋作自楼观沧海日门听浙江潮以后五韵皆賔王所续方武后初革命天下所共嫉敬业与賔王首唱义则世哀之而为陈戒理或有之此诗不知后人因其传而录之賔王集耶或本集固自为賔王作而収之也然賔王集乃古本非后人所裒次者若此诗当时已是录于集中则賔王之不死亦一证也
　　魏晋间人诗大抵专工一体如侍宴从军之类故后来相与祖习者亦但因其所长取之耳谢灵运拟邺中七子与江淹杂拟是也梁钟嵘作诗品皆云某人诗出于某人亦以此然论陶渊明乃以为出于应璩此语不知其所据应璩诗不多见惟文选载其百一诗一篇所谓下流不可处君子慎厥初者与陶诗了不相类五臣注引文章录云曹爽用事多违法度璩作此诗以刺在位意若百分有补于一者渊明正以脱畧世故超然物外为意顾区区在位者何足累其心哉且此老何曽有意欲以诗自名而追取一人而模放之此乃当时文士与世进取竞进而争长者所为何期此老之浅盖嵘之陋也江淹拟汤惠休诗日暮碧云合佳人殊未来古今以为佳句然谢灵运圆景早以满佳人犹未还谢晖春草秋更绿公子未西归即是此意尝怪两汉间所作骚文未尝有新语直是句句规模屈宋但换字不同耳至晋宋以后诗人之辈其弊亦然若是虽工亦何足道盖当时祖习共以为然故未有讥之者耳一嵇康幽愤诗云性不伤物频至怨憎昔慙下惠今愧孙登盖志士防之悔也吾尝读世説知康乃魏宗室婿审如此虽不忤钟防亦安能免死耶然称阮籍口不臧否人物以为可师殊不然籍虽不臧否人而作靑白眼亦何以异籍得全于晋直是早附司马师阴托其庇耳史言礼法之士嫉之如讐頼司马景王全之以此而言之非附司马氏未必能脱祸也今文选载蒋济劝进表一篇乃籍所作籍忍至此亦何所不可为籍著论鄙世俗之士以为犹虱处乎裩中而委身于司马氏独非裩中乎观康尚不屈于钟防肯卖魏而附晋乎世俗但以迹之近似者取之槩以为嵇阮吾每为之太息也
　　晋人多言饮酒有至于沈醉者此未必意真在于酒盖时艰难人各惧祸惟托于醉可以粗逺世故盖自陈
　　平曹参以来已用此防汉书记陈平于刘吕未判之际日饮美酒戏妇人是岂真好饮耶曹参虽与此异然方欲解秦之烦苛付之清净以酒杜人是亦一术不然如蒯通辈无事而游説者且将日走其门矣流传至嵇阮刘伶之徒遂全欲用此为保身之计此意惟顔延年知之故五君咏云刘伶善闭关怀情灭闻见韬精日沈饮谁知非荒宴如是饮者未必剧饮醉者未必真醉也后世不知此凡溺于酒者往往以嵇阮为例濡首腐脇亦何恨于死耶
　　古今论诗者多矣吾独爱汤惠休称谢灵运为初日芙蕖沈约称王筠为弹丸脱手两语最当人意初日芙蕖非人力所能为而精彩华妙之意自然见于造化之妙灵运诸诗可以当此者亦无防弹丸脱手虽是输冩便利动无留碍然其精圆快速发之在手筠亦未能尽也然作诗审到此地岂复更有余事韩退之赠张籍云君诗多态度霭霭春空云司空图记戴叔伦语云诗人之辞如蓝田日暖良玉生烟亦是形似之微妙者但学者不能味其言耳
　　王介字中甫衢州人博学善讥谑尝举制科不中与王荆公游甚欵然未尝降意少相下熙宁初荆公以翰林学士被召前此屡召不起至是始受命介以诗寄云草庐三顾动幽蛰蕙帐一空生晓寒用蕙帐事盖有所讽荆公得之大笑他日作诗有丈夫出处非无意猿鹤从来自不知之句盖为介发也
