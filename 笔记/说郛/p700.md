<!-- { "loadSidebar": true } -->
　　菥蓂一名折目一名荣冥一名马驹
　　石流黄味酸生谷中治妇人隂蚀疽痔作金银物生东海
　　石流青白色主益肝气明目
　　石流赤生羌道山谷
　　阳起石一名白石味酸微温生山谷治崩中补足肉挛藏中血结气寒热肠痛漏下无子隂阳不合生齐地阳起石神农扁鹊酸无毒桐君雷公岐伯无毒李氏小寒或生太山或阳起山采无时
　　墙蘼虋冬也条谷之山草多虋冬
　　赤须子豊人好食天门冬齿落更生
　　甘始者太原人服天门冬在人间三百余年
　　天门冬茎间有茨而叶滑曰郗体一名颠蕀根以浣缣素白越人名为浣草似天门冬而非也凡服此见试浣衣如法者便非天门冬
　　杜子服天门冬御十八妾有子百四十人日行三百里石胆一名毕石一名君石出秦州羌道山谷大石间或出句青山其为石也青色多白文易破状如空青能化铁为铜合名金银炼饵食之不老
　　石肺一名石肝黒泽有赤文如肺肝置水中即干濡主益气明目生水中
　　石脾一名胃口一名胃石一名肾石赤文治胃中寒

　　何首乌録【李翺】
　　僧文象好养生术元和七年三月十八日朝茅山遇老人于华阳洞口告僧曰汝有仙相吾授汝秘方有何首乌者顺州南河县人祖能嗣本名田儿天生阉嗜酒年五十八因醉夜归卧野中及醒见田中有藤两本相逺三尺苗蔓相交久乃解解合三四心异之遂掘根持问村野人无能名曝而干之有乡人袁良戏而曰汝阉也汝老无子此藤异而夜以合其神药汝盍饵之田儿乃筛末酒服经七宿忽思人道累旬力轻健欲不制遂娶寡媍曽氏田儿因甞饵之加飡两钱七百余日旧疾皆愈反有少容遂生男乡人异之十年生数男俱号为药告田儿曰此交藤也服之可夀百六十岁而古方本草不载吾传于师亦得之于南河吾服之遂有子吾本好静以此药害于静因絶不服汝偶饵之乃天幸因为田儿尽记其功而改田儿名能嗣焉能嗣年百六十岁乃卒男女一十九人子庭服亦年百六十岁男女三十人孙首乌服之年百三十嵗男女二十一人安期叙交藤云交藤味甘温无毒主五痔腰腹中宿疾防气长筋益精令人多子能食益气力长肤延年一名野苗一名交茎一名夜合一名地精一名桃栁藤生顺州南河县田中岭南诸州往往有之其苗大如木藁光泽形如桃栁其叶皆偏独单背生不相对有雌雄雄者苗色黄白雌者黄赤其生相逺夜则苗蔓交或隐化不见春末夏中初秋三时晴明日兼雌雄采之烈日曝干散服酒下良采时尽其根勿洗承润以布帛拭去泥土勿损皮密器贮之毎月再曝凡服偶日二四六八十日服讫以衣服汗出导引尤忌猪羊肉血老人言讫遂别去其行如疾风浙东知院殿中孟侍御识何首乌甞饵其药言其功如所传出賔州牛头山苖如萆薢蔓生根如柸拳削去黒皮生啖之南人因呼为何首乌焉元和八年八月録

　　彰明附子记【杨天惠】
　　绵州故汉地广领县八惟彰明出附子彰明领乡二十惟赤水亷水防昌昌明宜附子总四乡之地为田五百二十顷有竒然税稻之田五菽粟之田三而附子之田止居其二焉合四乡之产得附子一十六万斤已上然赤水为多亷水次之而会昌昌明所出微甚凡上农夫嵗以善田代处前期輙空田一再耕之莳荠麦若巢糜其中比苖稍壮并根叶耨覆上下后耕如初乃布种毎亩用牛十耦用粪五十斛七寸为垅五寸为符终畆为符二十为垅千二百垅从无衡深亦如之又以其余为沟为涂春阳愤盈丁壮毕出疏整符垅以需风雨雨过輙振拂而骈持之既又挽艸为援以御短日其用工力比它田十倍然其岁获亦倍称成之凡四乡度用种千斛以上出龙安及龙州齐归木闲青捶小平者良其播种以冬尽十一月止采撷以秋尽九月止其茎类野艾而泽其叶类地麻而厚其花紫叶黄蕤长苞而圆其盖其实之美恶视功之勤寙以故富室之入常美贫者虽接畛或不尽然又有七月采者谓之早水拳缩而小盖附子之未成者然此物谓畏恶猥多不能常熟或种美而苖不茂或苗秀而不充或以酿而腐或以暴而挛若有物焉隂为之故园人将采常祷于神或目为药妖云其酿法用醢醅安密室淹覆弥月乃发以时暴凉久干定方出壤时其大有如拳者已定不輙盈掘故及两者极难得盖附子之品有七实本同而末异其种之化为乌头附乌头而傍生者为附子又左右附而偶生者为萴子又附而长者为天雄又附而尖者为天佳又附而上者为萴子又附而散者为漏蓝出皆脉胳连贯如子附母而附子以贵故独专附名自余不得与焉凡种一而子六七以上则其实皆小种一而子二三则其实稍大种一而子特生则其实特大此其凡也附子之形以蹲坐正节角少为上有节气多防乳香次之形不正而伤缺风皱者为下附子之色以花白为上铁色次之青緑为下天雄乌头天佳以丰实过掘为胜而漏蓝侧子园人以乞役夫不足数也大率蜀人人饵附子者少惟陜辅闽浙宜之陜辅之贾才市其下者闽浙之贾才市其中者其上品则皆士大夫求之盖贵人金多喜竒故非得大者不厌然土人有知药者云小者固难用要之半两以上皆良不必及两乃可此言近之按本经及志载附子出犍为山谷及在山南嵩髙齐鲁间以今攷之皆无有误矣又曰春采为乌头冬采为附子大谬又云附子八角者良其角为侧子愈大谬与余所闻絶异岂所谓尽信书不如无书者类耶以上皆杨说古涪既删取其略着于篇然又云天雄与附子类同而种殊附子种近类漏蓝天雄种如香附子凡种必取土为槽作倾邪之处势下广而上狭寘种其间其先也与附子絶不类虽物性使然亦人力有以使之此又杨说所不及也审如志言则附子与天雄非一本矣杨说失之本草图经与此小异广雅云奚素毒附子也一嵗为萴【与侧同】子二嵗为乌喙三嵗为附子四嵗为乌头五嵗为天雄盖亦不然萴子天雄漏蓝三物本草皆不着张华博物志又云乌头天雄附子一物春秋冬夏味各异也

　　种树书【郭槖驼】
　　木
　　凡木皆有雌雄雄者多不实可凿作方寸穴取雌木填之乃实凡木捣麻饼杂粪灰壅之则枝叶茂
　　冬青树凋瘁以猪粪壅之则茂一说猪溺灌之
　　凡木早晚以水沃其上以唧筒唧水其上
　　移树木用谷调泥浆水于根下日沃之再无有不活者插杉枝用惊蛰前后五日斩新枝锄开根入枝下泥杵视天隂则挿挿了遇雨十分无雨即有分数
　　草木羊食者不长
　　栽松时去松中大根唯留四傍须根则无不偃盖一年之计种之以竹十年之计种之以木
　　凡移树不要伤根须须濶垜不可去土恐伤根谚云移树无时莫教树知
　　松必用春后社前带土栽培百株百活舎此时决无生理也
　　春分后勿种松秋分后方宜种不独松为然
　　种松法大槩与竹同只要根实不令动摇自然活今移树者以小牌记取南枝不若先凿窟沃水浇泥方栽筑令实不可踏仍多以木扶之恐风摇动其颠则根摇虽尺许之木亦不活根不揺虽大可活更茎上无使枝叶繁则不招风
　　种一切树大枝向南栽亦向南
　　凡树要移当三年一树得掘而枯然未可一槩论若以桂为丁在下钉则枯在上硙则茂
　　顺挿为栁倒挿为杨
　　木自南而北多枯寒而不枯只于腊月去根旁土麦穰厚覆之燃火深培如故则不过一二年皆结实若嵗用此法则南北不殊犹人炷艾耳
　　种木无时戴毛虫于根下皮以甘草末擦之亦佳种水杨须先用木桩钉穴方入杨庶不损皮易长腊月二十四日种杨树不生虫
　　斫松树五更初斫倒便削去皮则无白螘犹须择血忌日以斧敲之云今日血忌则白螘自出
　　黄栀子候其大时摘青者晒收至黄熟则能消化水矣元日天未明将火把于园中百树上从头用火燎过可免百虫食叶之患
　　频婆树冬花夏子
　　种栁取青嫩枝条如臂大长六七尺烧下二三寸埋二尺以上种青桐九月収子二三月作畦种之治畦下水
　　桑
　　种桑取椹子淘浄暴干熟耕地畦种
　　谷树上接桑其叶肥大桑上接梨脆美而甘撒子种桑不若压条而分根茎
　　鸡脚桑叶花而薄得茧薄而丝少
　　白桑叶大如掌而厚得茧厚而坚丝每倍常桑叶生黄衣而皱者号曰金桑非特蚕不食而木亦将槁腐矣先椹而后叶者叶必少
　　浙间植桑斩其叶而植之谓之稼桑却以螺殻覆其顶恐梅雨侵损其皮故也二年即盛
　　常以三月三日雨卜桑叶之贵贱谚云雨打石头徧桑叶三钱片或曰四日尤甚杭州人云三日尚可四日杀我言四日雨尤贵
　　午日不得锄桑园
　　有柘蚕食柘而早茧
　　叶湿不可饲蚕雨中采至必拭令干恐有伤也
　　竹
　　冬至前后各半月不可种植葢天地闭塞而成冬种之必死
　　种时斩去梢仍为架扶之使根不摇易活又法三两竿作一本移葢其根自相持则尤易活也或云不须斩梢只作两重架尤妙
　　种竹处当积土令稍髙于傍地二三尺则雨潦不侵损钱塘人谓之竹脚
　　竹有花輙槁死结实如稗谓之竹米一竿如此则久之满林皆然其治法于初米时择一竿稍大者截去近根三尺许通其节以粪之则止
　　竹林中有树切勿去之盖竹为树枝所碍虽风雪不复欹斜筀竹根多穿害堦砌惟聚皂防刺埋土中障之根则不过栽油麻萁尤妙
　　凡种竹正二月劚取西南根于东北角种其鞭自然行西南盖竹性向西南行也谚云东家种竹西家种地若得死猫埋其下其竹尤盛种竹有醉日即五月十三日也
　　种竹若用锄头打实土则笋生迟
　　种竹不去条则林外向阳者三二年间便有大竹谚云栽竹无时雨过便移多留宿土切记南枝如要不间年不出笋用本命日于正月一日二月二日也
　　又云种竹须濶掘沟用砻糠和泥抱根然后用净土傅其上或铺少大麦于其中令竹根着麦上以土盖之其根易行
　　志林云竹有雌雄雌者多笋故种竹半择雌者物不逃于隂阳可不信与凡欲识雌雄当自根上第一枝观之双枝是雌即出笋若独枝者是雄
　　种竹法择大竹就根上去三四寸许截断之去其上不用只以竹根截处打通节实以硫黄末颠倒种之第一年生一竹随即去之次年亦去之至第三年生竹其大如所种者
　　种竹用旧茅茨夹土则竹根寻地脉而生竹有六十年数便生花
　　竹以三伏内及腊月砍者不蛀
　　竹留三去四盖三年留四年者伐去
　　月庵种竹法先锄其地深三尺濶一尺五寸将马粪干者和细泥并土填一尺髙令人于其上踏熟或无马粪以砻糠代之夏月令稀冬月令稠然后种竹须三四茎作一丛者浅栽为佳上多用河泥葢之斫去竹稍装架地广宜种筀竹亭槛间宜种筋竹至次年八月方可去篠竹
　　竹与菊根皆长向上添泥覆之为佳
　　又七月间移竹无不活者
　　果
　　栗采时要得披残明年其枝叶益茂
　　桃树接李枝则红而甘
　　桃实自干不落者名桃枭
　　柿树接桃枝则为金桃
　　李树接桃枝则为李桃
　　南方柑橘虽多然亦畏霜不甚收惟洞庭霜虽多无所损橘最佳嵗收不耗正谓此焉以死防浸溺缸内防浮取埋橘树根下次年必盛涅槃经云如橘得防其果子多
　　柑树为虫所食取螘窠于其上则虫自去
　　桃李银杏栽带子向上者个个生向下者少
