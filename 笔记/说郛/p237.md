<!-- { "loadSidebar": true } -->
　　隂阳之气行乎天地之间其相薄也则感而为雷激而为霆其偏胜也则怒而为风和而为雨故东方之气雷南方之气电西方之气虹蜺北方之气云雨雪雹霰中央之气露是以隂凝故雨坠为雪雨者水气也阳气蒸于九泉之下泄而为云山云草莽水云鱼鳞旱云烟火雨云水波各从其类耳北方之气寒东方之气温风自北自东者寒温之气也故为云为雨风髙者道逺风下者道近不鸣条揺之者四十里拆木枝者四百里折大木者五千里三日三夕者天下尽风二日二夕者天下半风半雨一日一夜者其风行万里水旱之变雨天地震日月薄食皆出于常数数亦不能无舛有所为遭之者不能也凡天地囿于有形之中不能逃其数即数以观象斯可以前知今夫积度之数则知日月食办五云之物则知水旱变昔张衡作地动仪事无不验抑又可信矣平治之世有之而不为灾者常数然矣尧汤水旱是矣邪世或数见积数至此而又徳不足以胜之此所以不能无灾也春秋所书是矣此皆以天时言之也其所谓桑谷为祥荧惑退舍又在夫修人事以应之而已坚土之人肥垆土之人大砂土之人美耗土之人丑此造形者未始不犹乎土也险阻多瘿泽气多肿木气多伛水气多瘖山气多男泽气多女暑气多夭寒气多夀淩气多贪谷气多仁此土之所产各以其类者也太平之人仁东方也丹宂之人智南方也太蒙之人信西方也崆峒之人武北方也此四方地气形之不同也卉木皆感于春气而后发生者以木旺于寅卯然也独梅开以冬其故何哉盖东方动以生风风生木故曲直作酸则酸者木之性唯梅之味最酸乃得气之正北方水为之母以生之则易感故梅先众木而华
　　潮者太阳太隂之皷怒之气所起盖日月运行隂阳鼓怒朝夕为常故潮来有信自朔至望月去日渐近故隂炁微而潮向小朔望之后自初三渐至十八最大潮者所从来逺三日而及此也仲夏海无潮者隂气至微不能自致仲秋最盛者隂阳气均而隂方壮皷怒之势雄故也
　　常言谓鴈为孤而不及双谓燕为双而不及孤者盖鴈属乎阳而燕丽乎隂阳数竒隂数偶如斯而已干阳也故马蹄圆坤隂也故牛足拆阳病则隂胜故马病而卧隂病则阳胜故牛病而立马阳也故起先前足卧先后足牛隂也故起先后足卧先前足
　　霹雳之下必有楔柿木中间多有文磁石能引铁茯苓善碎瓦石脾入水即干出水即湿独活有风则息无风则动物理有如此者
　　犀有通石有晕木有瘿以取妍于人世皆寳之斯亦物之病
　　器用谓之什物者盖成周军法以五人为五二伍为什供其器物故器用通谓之什物
　　文选言担石之储先儒谓齐人名小罂为担又谓江淮之人以一石之重为担余窃以一石之重者为当理双陆之戏最盛于唐当武后时宫中梦双陆不胜则唐人重此戏可知今人多不能者盖亦名存而实亡尝考其技凡黒白各用六子乃今人所谓六甲是也何以知其然昔人有对云三个半升升半酒两行双陆陆双棋即是所以知之
　　熈宁末洛中有民耕于鳯凰山下获石碣方广二尺余乃妇人志其夫墓之文予爱其文理髙明虽作者无以复加故録于是集文曰汉进士曹禋墓志铭君姓曹氏名禋字礼夫世为洛阳人二十八嵗两防不举卒于长安道中朝廷卿大夫乡闾故老闻之无不哀其孝友婣睦笃行能文何其夭之如是邪唯儿闻之独不然乃慰其母曰家有南畆足以飬其亲室有遗文足以教其子凡累乎隂阳之间者生死数不可逃夫何悲喜之有哉丙子年三月十八日卒以其年十月十五于鳯凰山予姓周氏君妻也归君室十八嵗矣生子一人尚幼以其恩义之不可忘故作铭焉铭曰其生也天其死也天茍达此理哀何复言其生也浮其死也休终何为哉慰母之忧
　　毉之为术乃人之司命不可以妄意为须中心晓然指下明白以形证脉以脉究病按指当有法而指无太遽视病必详惟然后察人之虚实视时之寒燠气有强弱体有肥瘠以至风土异宜赋受各禀如西北之地山广土厚其俗所食黍麦粱肉故其禀差壮而多风痹之疾东南之地土薄水深其俗所食粳稻鱼虾故其禀差弱而多脾胃之病苟能察此用药则亦庶防乎
　　寇莱公与丁晋公同在政事堂日间论及天下语音何处为正寇言惟西洛人得天下之中丁曰不然四方各有方言唯读书人然后为正
　　忠献韩公素擅轻财好施之徳一日帅定州道逢乡里一经生作攫公顾左右适无所有乃以所用银掬水可及百两与之经生回中途又遇一攫客生曰公途次之物止有一银掬水我已得之矣幸子勿徃客诉以势不可已经生乃断其银与客分而去盖至诚能使人笃信如此
　　桞仲涂开赴举时宿驿中夜闻妇人私哭其声婉而哀晓起询之乃同驿临淮令之女令在任恣贪墨委一仆主献纳及代还为仆所恃逼其女为室令度势难免因许之女故哭栁素负节义往见令诘其实令不能讳悉告栁栁忿怒曰愿假此仆一见为子除害仆至栁室则令往市酒果盐梅等物俟夜阑呼仆入叱问曰脇主人女为妇是汝邪即奋匕首杀而烹之翊日召令及同舎饮共食仆肉饮散亟行令徃追谢问仆安在栁曰适共食者乃其肉也
　　林逋处士有句云陵他日求遗藁犹喜曾无封禅书当时见者颇高其节余窃谓逋自矜之词此何足道盖不务奔竞者皆能之
　　宋召宣用臣卓有干才元丰间掖廷水殿落成嘉致既备偶失种莲宋即购于都城得器缶所植者百余本连缶沉水底再夕视之则莲已开盈沼矣其干办可谓精敏
　　浙西吴风村有吴子胥庙村俗讹舛相为五卒须因塑其像即须分五处傍又有拾遗杜祠岁乆像貌漫毁讹为杜十姨一日秋成乡老相与谋以杜十姨嫁伍卒须河朔山东之俗以綘帛装一妇女挂于神相祠之号九天女谓其称故悬之
　　江浙间多事一姥曰利市婆官或言利市波乃神所居地名非婆也或谓鄱县令死而为神又不知缘何得此名邪

　　说郛卷三十五下
<子部,杂家类,杂纂之属,说郛>
　　钦定四库全书
　　説郛卷三十六上　　　　元　陶宗仪　撰尚书故实【李绰】
　　賔防尚书河东张公三相盛门四朝雅望博物自同于壮武多闻逺迈于咠臣绰避难圃田寓居佛庙秩有同于锥印迹更甚于酒佣叨遂迎尘毎容侍话凡聆徴引必异寻常足广后生可贻好事遂纂集尤异者兼杂以诙谐十数节作尚书故实云耳
　　髙祖太武皇帝本名与文皇帝同上一字后乃删去尝有碑版凿处具在太武是陵庙中玉册定【阙】神尧乃母后追尊顔公曾抗疏极论为袁傪所沮而寝
　　太宗酷好法书有大王眞迹三千六百纸率以一丈二尺为一轴宝惜者独兰亭为最置于座侧朝夕观览尝一日附耳语髙宗曰吾千秋万岁后与吾兰亭将去也及奉讳之日用玉匣贮之藏于昭陵
　　天册府弧矢尺度盖倍于常者太宗北逐刘黑闼为突厥所窘遂亲发箭射退贼骑突厥中得此箭传观皆叹伏神异后余弓一张箭五只藏在武库歴代郊丘重礼必陈于仪卫之前以耀武德惜哉今与法物同为煨烬矣然此即刘氏斩虵劒之比也岂不有所归乎
　　司马天师名承祯字紫防形状类陶隐居宗谓人曰承祯景后身也天降车上有字曰赐司马承祯尸解去日白鹤【一作云】满庭异香郁烈承祯号白云先生故人谓车为白云车至文宗朝并张骞海槎同取入内有李防竒者开元中以艺干柳芳尝对芳念百韵诗芳已暗记便题之于壁不差一字谓防竒曰此吾之诗也防竒大惊异之有不平色乆之徐曰聊相戏此君所念诗也因请防竒更诵所着文章皆一遍便能写录郑广文作圣善寺报慈阁大像记云自顶至頥八十三尺额珠以银铸成虚中盛八石
　　搆圣善寺佛殿僧惠范以罪没入其财得一千三百万贯
　　元载破家籍财货诸物得胡椒九百石
　　卢元公好道重方士有王谷者得黄白术变瓦砾泥土立成黄金
　　进士卢融尝説卢元公镇南海日疽发于鬂气息惙然有一少年道士直来牀前谓相国曰本师知尚书病疮遣某将少膏药来可便傅之相国宠姬韩氏遂取膏药疾贴于疮上至暮而抜数日平复于仓皇之际不知道士所来及令勘中门至衙门十数重并无出入处方知其异也盛膏小银合子韩氏收得后犹在融即相国亲宻目验其事因附于此
　　公自言四世河东公为中书令着绯【绰安邑宅中曾有河东公任中书令着绯真】又説傅游艺居相位着緑
　　李师诲者畵蕃马李渐之孙也为刘从谏潞州从事知刘不轨遂隐居黎城山潞州平朝廷嘉之就除一县宰曾于衲僧处得落星石一片僧云于蜀路早行见星坠于前遂围数尺掘之得片石如断磬其一端有雕刻狻猊之首亦如磬有孔穿绦处尚光滑岂天上乐器毁而坠欤此石后流转到绰安邑宅中
　　清夜游西园图顾长康畵有梁朝诸王防尾处云图上若干人并食天厨
　　贞观中褚河南装背题处具在本张维素家收得【维素从申之子】传至相国张公【靖】元和中准宣索并钟元常写道德经同进入内【时张公镇并州进图表李太尉卫公作也】后中贵人崔潭峻自禁中将出复流传人间维素子周封前泾州从事在京一日有人将此图求售周封惊异之遽以绢数疋赎得经年忽闻欵关甚急问之见数人同称仇中尉传语评事知清夜图在宅计闲居家贫请以绢三百疋易之周封惮其廹胁遽以图授使人明日果赍绢至后方知诈伪乃是一力足人求江淮大塩院时王庻人涯判塩鐡酷好书畵谓此人曰为余访得此图然遂公所请因为计取耳及十二家事起复落在一粉铺内郭侍郎【承嘏】阍者以钱三百买得献郭公郭又流传至令狐家宣宗尝问相国有何名畵相国具以图对复进入内【賔防亲见相国説】公尝于贵人家见梁昭明太子脑骨防红而润泽抑异于常也
　　又尝见人腊长尺许眉目手足悉具或以为僬侥人也又説表弟卢某一日碧空澄澈仰见仙人乗鹤而过别有数鹤飞在前后适覩自一鹤背迁一鹤背亦如人换马之状
　　国朝李嗣真评事云顾畵屈居第一然虎头又伏卫恊畵北风图【北风图毛诗义】
　　公平康里宅乃崔司业融旧第有司业题壁处今犹在蜀王尝造千面琴散在人间蜀王即隋文之子杨秀也又李汧公取桐孙之精者杂缀为之谓之百衲琴用蜗殻为徽其间三面尤絶异通谓之响泉韵磬弦一上可十年不断
　　兵部李员外约言汧公之子也识度清旷逈出尘表与主客张员外谂同弃官并韦徴君况墙东遯世不婚娶不治生业李尤厚于张每与张匡牀静言逹旦不寝人莫得知赠张诗曰我有心中事不向韦二説秋夜洛阳城明月照张八【谂即尚书公之羣从】
　　佛像本【阙】　朴陋人不生敬今之藻绘雕刻自戴颙始也颙尝刻一像自隐帐中听人臧否随而改之如是者积十年厥功方就
　　绛州碧落碑文乃髙祖子韩王元嘉四男为先妃所制陈惟玉书今不知者妄有指説非也
　　荀舆能书尝写狸骨治劳方右军临之至今谓之狸骨帖
　　古碑皆有圆空【音孔】葢碑者悲也本墟墓间物每一墓有四焉初葬穿防于空以下棺乃古悬窆之礼礼曰公室视丰碑三家视桓楹人因就纪其德由是遂有碑表数十年前有树德政碑亦设圆空不知根本甚失后有悟之者遂改焉
