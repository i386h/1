<!-- { "loadSidebar": true } -->
　　尝闻之先人曰昔一士子赴省试甚惬意在京华待防因游僧寺廊庑有鬻相者遂扣之相者曰公骨相寒苦纵才髙班马文过韩柳亦不能成名士子不信掲榜果黜再往问我之终身果何如相者曰以公之骨相岂敢相许若于功名用心之切莫若种大隂徳恐可以回造化士子归途心口自语我居穷迫贫济人利物事安能为之何以种隂徳徐而思之我平日常假馆每见为师席者多误人家子弟我从今只留心教导以此种徳后三年复预计偕赴省复惬意寻寺中相者尚在一揖问相者曰公丰神照人定应荣达士子曰我赴省待榜相者曰髙中无疑揭榜果然士子往谢之曰何汝向者拒我之峻今日许我之确耶相者曰某不记公丰采士子厯述前事相者曰公形骨俱换矣留心教人非隂徳而何宜造物之默相也余游湖海四五十年教公卿大夫之子孙屡矣教寻常白屋之类亦多矣未尝以其贫富贵贱束脩多寡贰吾心此语可以对越但才名不就身计茫然静坐反思得非生平五典不饬百行有亏造物特以摧败困踣罚之耶今年六十有八肢体康健耳目聪明饮啗自若百病不侵意者教导一节亦有可取造物姑夀之耶余不敢自恕但当自警然见近时教童者语孟句读亦多错舛教作文者只誊公本蔑有新功误人子弟宁逃隂谴甚而花街栁陌师生同游嗜利下流靡所不至其间有不孝不悌不友不防曾未闻一言纠其过徒于小廉曲谨腐烂时文以此称功盍亦即赴省士子事思之前辈谓不究心教导所得束脩与受赃同此言甚当
　　劝学文
　　劝学文曰书中自有黄金屋又曰卖金买书读读书买金易自斯言一入于胸中未得志之时已萌贪饕既得志之后咨其掊克惟以金多为荣不以行秽为辱屡玷白简恬然自如虽有清议寘之不恤然司白简持清议者又未必非若而人也毋怪乎玩视典宪为具文一切寘廉耻于扫地气习日胜若根天真惟知肥家庇族而已亦不知其为蠧国害民也得非蔽锢于劝学文而然耶是固不可不深责贪饕之徒亦不可不归咎于劝学文有以误之也
　　富贵贫贱
　　贫贱不如富贵耶抑富贵不如贫贱耶人莫急于温饱靡衣华饰固美矣然补破遮寒其为温则一也甘味盛馔亦佳矣然粝食充饥其为饱则一也温饱之余何必羡富贵哉彼委积愈厚鞭算愈切须鬂愈白计虑愈深第宅田园器用服饰曷尝见其厌足为子计又为孙计惟恐其不克绍日间饮膳失期防夜亦不能甘寝贫贱者不如是之劳苦也肥甘沈湎乃致疾之媒粉白黛绿皆防身之具动由顺境难禁摧挫少不如意或饮气呕血而暴亡素处豢养不耐风霜稍有感触虽良药有所不能疗贫贱者不如是之脆弱也损人致富召怨实多或有意外懐璧其罪水火盗贼刑祸戮辱其终必不能免官爵虽髙氷山亦险葅醢戮载在史册者不可枚数贫贱者不如是之惊危也富贵者劳苦贫贱者清闲富贵者脆弱贫贱者坚固富贵者惊危贫贱者安泰孰谓贫贱不如富贵耶吁富贵而傲忽贫贱惑之甚也贫贱而谄谀富贵惑之尤甚也
　　钱
　　半轮残月掩尘埃依稀犹有开元字想见清光未破时买尽人间不平事古人咏钱如此以余观之钱之为钱人所共爱势所必争骨肉亲知以之而搆怨稔衅公卿大夫以之而败名防节劳商逺贾以之而捐躯殒命市井交易以之而鬪殴戮辱乍来乍去倐贫倐富其笼络乎一世者大扺福于人少而祸于人多尝熟视其形模金旁着两戈字真杀人之物而世人莫之悟也吁钱乎钱乎以我之贫求汝活我而不可得我固无奈汝何以我之不贪汝欲杀我而不可得汝亦无奈我何
　　名利
　　或问殷浩曰将涖官而梦棺将得财而梦粪何也浩对曰官本臭腐故将涖官而梦尸财夲粪土故将得财而梦秽世以为知言余因喜曰余之不得名利者是造物不以臭腐待我也不以粪土予我也出之于污秽之徒而跻之于清高之境脱之于鄙陋之地而措之于道义之域拜造物之赐多矣世人名利稍不得志輙起怨尢何其蠢哉
　　朋友
　　君子以文防友以友辅仁友之者友其徳也当亲宻之时握手论心必使君臣父子之伦兄弟夫妇之伦粹然一出于正此交友第一义也夫何世变日薄友道扫地惟酒馔追随有无周济秽言相谑术数相胜于是规图便利谄谀取容此妾妇耳非友也啗以濡沬甘效奔走此奴隶耳非友也惟恐少有撄拂而取疎逺故随事茍徇而觊亲宻乘其父子之睚眦即导之以不慈不孝乘其兄弟之防墙即导之以不友不恭乘其夫妇之反目即导之以不琴不瑟谬引古今乱是非指鹿为马野鸟为鸾皆此等軰也其间稍有见识亷耻者必浩然而去所友者惟小人抑亦何所不至哉
　　故旧
　　故旧不遗则民不偷世俗薄故旧衰平日同笔砚同出处同贫贱同患难相与相爱不啻骨肉一旦得志有若路人吁犬不忘家燕寻故垒彼既犬燕之不若亦何足责世人多以富贵忘旧为憾此特不能理遣耳理遣宜如何曰譬似当初不相识
　　药石
　　方今药材鄙贱者且数十倍于前贵细者有数十倍于前至携金绕市铺求之不获者人孰不知真药之难得如此凡设铺而招人购伪药者愚也购伪药而觊疗病者愚亦甚矣吾辈宜何防且宜于饮食衣服上加谨古人首重食医春多酸夏多苦秋多辛冬多咸调以滑甘平居必节饮食饭后行三十歩不用开药铺饮食之加谨者此也急脱急着胜如服药衣服之加谨者此也或有疾疢奉行不服药得中医之语药石虽贵未害也最是孝子慈孙侍奉亲庭岂忍坐视其病而不救家有余蓄尚可得良剂贫窭所迫将若之何贫者固难得良剂富者纵得良剂又未必有良医余因念及此仰天而祝曰愿天下人安乐
　　好官好人
　　偶见士大夫壁间碑刻云好官易做好人难做众咸谓知言余窃以为不然好人何难做之有仁义礼智行之在我孝悌忠信行之在我人皆可为尧舜途之人亦可为禹人自不为之耳乃若欲做好官必鑚刺必营求必俯仰脇肩谄笑慑气促歩惟恐人挥斥其趋事之不周外壊靣目内坏心术曾莫之顾求而得者能几人求而不得者总总也纵求而得所防己大甚矣做好官之难也
　　谦逊
　　常见世人行不肯在人先坐不肯在人上敛袵退缩至再至三谦逊之风良可嘉尚及其见利则逝见便则夺惟恐或后与人虽骨肉亦疎絶契交反眼不相识当行不先人坐不上人之时亦知谦逊为美事抑何临小利害乃乐为是不谦不逊耶矫情可强也真情不可遏也
　　借亲
　　父母垂死人子于此正哀痛彻骨几不欲生之时也今人反以送死为缓惟以借亲为急父母死未即入棺仍禁家人辈未得举哀弃亲防之礼而讲合卺之仪寘括髪之戚而修结髪之好若此者禽兽之所不忍为而世俗皆乐为之虽簮缨诗礼之家亦相率而行恬不为怪不知作俑者谁耶
　　养军
　　近年郡家每月逼期旋籴军粮支散浙右素号沃饶亦如此艰闗万状蔑裂百端甚而折钱价直峻减又甚而拖欠未即举偿军人敢怨而不敢言葢明知皆前太守屡任席卷之罪未可咎今太守不能措办之过也吁饱目前之欲不顾后来之忧徇一家之谋不防一郡之害留之家家未必能保付之子孙子孙未必能久徒贻害如斯其烈也使后之为守者其果贤耶则背理伤道决有所不敢为生财足用必无所措手足惟以即能罢去为幸殆类范文子使祝宗祈死无及于难其亦可哀也已果不贤耶则行为富不仁之政用移东补西之术决江海以救焚焚灭而溺至饮鸩爵以止渇渇止而身亡号为能吏不过如此且几年养军今日掣肘物价腾踊民不聊生万一荒歉群盗必起诸军素抱乏粮之怨孰为可备警急之人其辞甲使鹤遇暴者反为暴滔滔皆是也当是时祸必先及于富贵充溢之家不知为郷贵为巨室亦虑及此否然则虑之当如何积而能散
　　理学
　　理学湮汩久矣士子不能讲贯考官亦防闻知葢今日之考官即前日之士子也方册中文字害理者不胜其多不堪着眼姑即其一者言之事大体重莫如省试近年钦哉屡省乃成钦哉乃赓载歌曰元首明哉股肱良哉经魁以敬立而徳不孤立説易曰敬以直内义以方外敬义立而徳不孤是则敬义可以相有而不可以相无岂得独指敬耶圣经又岂可减一字耶不知当时为知举为叅详为小试官亦曽闻有所谓理学否经魁且尔一榜可想省试如此他试可知余所谓今日之考官即前日之士子是也我朝孝宗皇帝一日与崔敦诗论文章闗世变敦诗曰臣观建炎诏文义理明而气势壮便知天下必能中兴遂诵一篇孝庙谛聼天顔喜甚又问曰六朝五代之文如何敦诗曰六朝之文破碎遂有土地分裂之象五代之文粗悍遂有草茅崛起之象上嘉叹曰卿论得此甚好今日之文义理斵防其象当如何有识者可以观矣
　　狱讼
　　余近年归故里首拜先垅为不肖侄童其山当时不胜哀愤亟访郷贵求缄一状投之郡守因见其书院榜示谓某望卑言轻亲故或欲缄状不敢奉命当今之世得忍姑且忍求直未必直余遂不启齿续见有官君子云某家亦曾诉伐墓木者十八状追人不出徒重费用余含垢饮气而已近有所闻又为之惊骇今日囹圄供荅不由于民情可否一聼于吏手徃徃伊自撰情欵一本令囚人依本书之更不可增损一字真情无所赴愬呼天神不闻号地只不听痛哉痛哉夫狱讼所以平曲直雪寃枉也今有财者胜无财者负有援者伸无援者屈豪强得志贫弱啣寃此岂国家之福耶愚愿士大夫司聼断者在在持平如衡事事至公如鉴天下何患不太平
　　寒暑
　　寒犹可御而暑不可避凉亭水榭风车簟枕世不多有纵有之遇流金烁石之时其为热自若也方食冷物又恐生病方食热物汗决如雨思之为人何益于事矧得防利害不能理遣而心火炽盛妻孥累重支吾不暇而家火逼迫当此流火而心火家火为之俱焚镬汤炉炭一时顿现一年复一年发白靣皱催入死途不自知也余观此境界所以不愿有生
　　茹素
　　世人以茹素为斋戒岂知圣贤之所谓斋者齐也齐其心之所不齐所谓戒者戒其非心妄念也无一日不齐无一日不戒今之人每于斗降三八庚申甲子本命日茹素谓之斋戒不知其平日用心何如也况在茹素之日事至吾前輙趍利狥欲损人害物不知其茹素何为也古语两句甚妤宁可荤口念佛莫将素口骂人
　　谋利
　　利者害之对才谋利即有害然谋利营生世所不免为富不仁人所当戒有能于其间寡愿少取殆庶几焉最是不仁之甚者粜籴一节聚钱运本乗米粒狼戾之时贱价以籴翘首企足俟青黄不接之时贵价以粜其籴也多方折挫以取赢其粜也杂糠粃而亏斗斛天生百谷以存活一世而谋利之徒不欲其丰而幸其歉不喜其饱而愿其饥逆天心拂人心以此致富而望绵逺万万无此理又有富贵之家积谷以邀价放债以取息开库以解质与民争利不一而足方且语人曰吾家支遣颇广不得不如此耳吁倘用度果不足曷不减损环列之侍姬曷不谨节非法之费用乃甘为是狼贪使水火盗贼之灾刑祸戮辱之危子孙荡覆之报不在目前则在他日昭然有不能免者善乎孟子有言曰不仁者可与言哉不仁而可与言则何亡国败家之有
　　闲
