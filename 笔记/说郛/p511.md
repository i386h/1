<!-- { "loadSidebar": true } -->
　　端朝风望两台星珪组参差又十人八百乔年余总数一千熈运遇良辰席间韵语皆非俗图上形容尽得真胜事主盟开府盛误容衰薄混清尘服许便衣更野逸坐从齿列似天伦二公笑语增和气夜久盘花旋发春【烛下盘花开公即指目焉】
　　太常少卿致仕赵丙南正年七十五
　　新春鼎洛燕英髦主礼雍容下庶寮二相比肩官一品十人华髪事三朝星阶并列瞻台耀樽酒时行挹斗杓东颍庸夫最无状也将顔靣趂嘉招
　　袐书监致仕上柱国刘几伯寿年七十五
　　司徒硕徳今无比太尉殊勲固絶伦偶以莫年陪盛宴喜将白髪照青春八公有秽山空着四皓当衰心且伸元老相望踈迹在不应比防愧前人
　　又
　　制举省元推二相龙头昔日属宣猷人间盛事并遐筭一席几盈九百筹【十二老共八百九十二岁】
　　卫州防御使致仕冯行已肃之年七十五
　　书称五福寿为先有徳人方得寿延自愧栎樗非逺器谁应齿髪亦遐年立身官未三公贵推老名陪二相贤喜把衰容模梵宇慙无纎効勒燕然当时遭遇承陶冶今日光荣预燕筵从此洛城增胜槩又新重作画图传中奉大夫充天章阁待制提举崇福宫楚建中正叔年七十二
　　自顾頺龄七十余久慙顽钝费洪鑪归逢大老耆年防衰朽形骸愧画图
　　又
　　二相谟猷烂史编诸公才业过前贤好图仪像传来世何事顽踈亦比肩
　　司农少卿致仕王谨言不疑年七十二
　　相印貂冠粲六符华颠高会侍臣俱不将官职夸乡里惟尚年龄入画图履道清欢追故事竚瞻阴徳盛訏谟叨陪几杖真荣观珪璧丛中问珷玞
　　宣徽南院使检挍太尉判大名府王拱辰君贶年七十一
　　西都山水天下奇神嵩景室环清伊【上古太室山为景室山】甫申间气秀不絶生贤会圣昌明时衣冠占数盛文雅台符卿月光离离魏京雄奥压幽朔游宫御府严天威膏田千里翳桑柘犀甲万旅驯熊罴公当缓带名三镇悬赤继轸承保厘追推契遇最深旧加复雍孟交旌麾仁皇一庄龙虎榜桂堂先后攀高枝宦游出处五十载鸾台路俱腾夷三公极位固辽隔五年以长犹肩随公今复主凤门钥仆亦再抚铜台坼二京相望阻河广三径不克陪游嬉忽闻干歩踵门至挍我十二耆英诗整冠肃貌讽章句若坐寳肆罗珠玑为言白傅有高躅九君结社真可师欲令千载着风迹亟就僧舘图神姿词宗端殿序篇目滂洒大笔何淋漓眷言履道靡充诎兎裘近邑将营归取云绘素得精笔愿列霜壁如唐防退居旧相国元老十年还政瀍之涯康宁富贵偹五福灵寳盛气如虹霓昔年大对继晁董登科赐第同一朞【皆天圣八年】紫垣歩武既通接金沙里闬还邻比探禅论道剧训对摩轧太古穷天机二贤勲业冠朝省爵齿官学谁依稀今将图画表来世讵可下客聮缨緌既蒙月品定人物不敢循避违风期况承开閤厚賔客富有景物佳园池铜驼坊西福善宅脩竹万个笼清漪天光台高未百尺下眺林岭如屏帷花王千品尽殊胜风光绣画三春晖六相街中潞公第碧瓦万木烟参差左隅庙雪本经礼右阁宸翰尊星奎婆娑青凤舞松栢焕烂素锦薰釄石渠飞溜漱寒玉昼夜竽瑟鸣堦墀伊予陋宇治穷僻姑喜地广为环溪楼名多景可旷望台号风月延清辉四时花蘤不外假拏舟傲帻聊嬉怡怀归抚事若饥渴恨无羽翼西南飞人生交旧贵伦軰情亲意接心相知岂无晩秀负才蕴高谈大笑拘礼仪洛中故事名义燕二毛第一年相推濯冠登仕荷天宠尊君报国当百为既嗟大老至盍知止纳禄谢事皆所宜顾方北道倚烦剧未许解绂披荷衣长篇不令负花约【公贻莫负花前约之句】为指风什歌式防如羮甘露爽心骨似柄玉尘亲顔眉兰丛虽未长罗宅菊英似亦思陶篱子山已着小园赋彦伦犹愧钟山移聊摅短引谢招引肯使猿鹤常惊啼太中大夫提举崇福宫张问昌言年七十
　　槐庭二老乐尧仁盛集高年洛水濵华衮具瞻虽礼絶白头序齿却情亲清闻几席同禅院山野巾裘似隠沦尊酒椒香才过节池塘草色已催春白公酣畅吟哦内卫武康强笑语频岂独丹青传不朽潜欣风俗欲还淳芝田鹤戱调形健莲叶游纳息匀商皓寂寥拘小引汉踈局蹙止家人莫因气貌疑丹灶自有光阴寄大椿复得兼谟为重客【司马光未七十】恐遗元爽在编民神仙可学今方信道术相忘久益真满座交欢祝眉寿群生五福托鸿钧龙图阁直学士通议大夫提举崇福宫张焘景元年七十
　　洛城今昔衣冠盛韩国园林景物全功在三朝尊二相数逾九老萃群贤当时乡社为高会此日居留许欵延多幸不才陪履舄更慙七十是新年
　　彦博代简上君贶宣猷
　　勿爱大名名遂忘西洛乐铜驼本自佳金凤亦不恶二月三月春融融千花万花红灼灼公乎早归来莫负花前约同赏状元红对酒刘师阁【花虽旧房其艶维新】
　　端明殿学士兼翰林侍读学士大夫司马光年六十四
　　洛下衣冠爱惜春相从小饮任天真随家所有自可乐为具虽防谁笑贫不待珍羞方下筯只将佳景便娱賔庾公此兴知非浅藜藿终难作主人
　　作真率会伯康与君从七十八岁安之七十七岁正叔七十四岁不疑七十三岁叔达七十岁光六十五岁合五百一十岁口号成诗用安之前韵司马光
　　七人五百有余岁同醉花前今古稀走马鬪鸡非我事纻衣丝髪且相辉
　　又
　　经春无事连翩醉彼此往来能几家切莫辞斟十分酒尽从他笑满头花
　　会约
　　序齿不序官
　　为具务简素
　　朝夕食各不过五味
　　菜果脯醢之类各不过三十器
　　酒巡无筭深浅自斟主人不劝客亦不辞逐巡无下酒时作菜羮不禁
　　召客共用一简客注可否于字下不别作简或因事分简者听会日早赴不待促
　　违约者每事罚一巨觥
　　四月　　　　　日　押

　　洛中九老会【白居易】
　　会昌五年三月二十四日胡吉刘郑卢张等六贤皆多年寿予亦次焉于东都敝居履道坊合尚齿之会七老相顾既醉且欢静而思之此会希有因各赋七言韵诗一章以记之或传诸好事者其年夏又有二老年貌絶伦同归故乡亦来斯会续命贯姓名年齿冩其形貌附于图右仍以一絶赠之云雪作须眉荷作衣辽东华表暮双归当时一鹤尤希有何况今逢两令威又去特秘书狄兼谟河南尹卢贞以年未及七十虽与会而不及列【会中遗老李元爽年一百三十六禅僧如蒲归洛年九十五】
　　前怀州司马安定胡果年八十九
　　闲居同会在三春大抵愚年最出羣霜鬂不嫌杯酒兴白头仍爱玉炉熏徘徊玩柳心尤健老大看花意却勤凿落满斟酩酊香囊高挂任氤氲搜神得句题红纸望景长吟对白云今日交情何不替齐年同事圣明君
　　卫尉卿致仕冯翊吉旼年八十八
　　休官罢任已闲居林苑园亭兴有余对酒最宜花藻发邀欢不厌柳条初低腰醉舞埀绯袖击筯讴歌任褐裾寕用管弦来合杂自亲松竹且清虚飞觥酒到须先酌赋咏诗成不住书借问商山贤四皓不知此后更何如
　　前礠州刺史广平刘真年八十七
　　埀丝今日幸同筵朱紫居身是大年赏景当知心未退吟诗犹觉力完全闲庭饮酒当三月在席权豪象七贤山茗煑时秋雾碧玉杯斟处彩霞鲜临堦花笑如歌妓傍竹松声当管弦虽未学穷生死诀人间岂不是神仙
　　前龙武军长史荥阳郑据年八十五
　　东阁幽间日暮春邀懽皆是白头賔官班朱紫多相似年纪高低次第匀聮句每言松竹意停杯多説古今人更无外事来心肺空有清虚入鬼神醉舞两廻迎劝酒狂歌一曲会余身今朝何事偏情重同作明时列任臣前侍御史内供奉官范阳卢真年八十二
　　三春已尽洛阳宫天气初晴景象中千朶嫩桃迎晓日万株埀柳遂和风非论官位皆相似及至年高已共同对酒歌声犹极妙玩花诗思可能穷先时共作三朝贵今日犹逢七老翁但把绿醽常满酌烟霞万里会应通
　　前永州刺史清河张浑年七十七
　　幽亭春尽共为懽印绶居身是大官遁迹岂劳登逺岫埀丝何必坐溪磻诗聫六韵尤应易酒饮三杯未觉难每况襟怀同宴会共将心事比波澜风吹野柳悬罗带日照庭花落绮纨此席不烦铺锦帐斯筵堪作画图看
　　刑部尚书致仕白居易年七十四
　　七人五百八十四拖紫纡朱埀白须囊里无金莫嗟叹樽中有酒且欢娱吟成六韵神还旺饮到三杯气尚粗嵬峩狂歌敎婢拍婆娑醉舞遣孙扶天年高迈二疏傅人数多于四皓图除却三山五天竺人间此会且应无



　　説郛卷七十五下
<子部,杂家类,杂纂之属,说郛>
　　钦定四库全书
　　説郛卷七十六　　　　　元　陶宗仪　撰锦带书【萧统】
　　太簇正月
　　伏以北斗周天送防之故节东风拂地启青阳之芳辰梅花舒两嵗之妆栢叶泛三光之酒飘飖余雪入箫管以成歌皎洁轻氷对蟾光而写镜敬想足下神游书帐性纵琴堂谈丛发流水之源笔阵引崩云之势昔时文会长思风月之交今日言离永叹参辰之隔但某执鞭贱品耕凿庸流沉形南亩之间滞迹东臯之上长懐盛徳聊吐愚衷谨慿黄耳之传伫望白云之信
　　夹钟二月
　　伏以节应佳辰时登令月和风拂逈淑气浮空走野马于桃源飞少女于李径花明丽月光浮窦氏之机鸟防芳园韵响王乔之管敬想足下优游泉石放旷烟霞寻五栁之先生琴尊雅兴谒孤松之君子鸾鳯腾翩成万世之良规实百年之令范但某蓆户幽人蓬门下客三冬勤学慕方朔之雄才万卷长披习郑之逸气既而风尘顿隔仁智并乖非无衰侣之忧诚有离羣之恨谨伸数字用写寸诚
　　姑洗三月
　　伏以景逼徂春时临变节啼莺出谷争求友之音翔蘂飞林竞散佳人之靥鱼游碧沼疑呈逺道之书燕语雕梁状对幽闺之语鹤带云而成葢遥笼大夫之松虹跨涧以成桥逺现羙人之影对兹节物宁不依然敬想足下声驰海内名播云间持郭璞之毫鸾词塲月白吞罗含之彩鳯辩囿日新某山北逸人墙东隠士龙门退水望冠冕以何年鹢路頽风想簮缨于几载既违语嘿且阻江湖聊寄八行之书代申千里之契
　　中吕四月
　　节届朱明晷钟丹陆依依耸葢俱临帝女之桑郁郁丹城并挂陶潜之柳梅风拂户牖之内麦气拥宫阙之前敬想足下声闻九臯诗成七歩涵蚌胎于学海卓尔超羣蕴抵鹊于文山俨然孤秀但某穷途异县岐路他乡非无阮籍之悲诚有杨朱之泣每遇秋风振响鹑惊子夏之衣夜月流辉鹊绕将军之树既乖连璧之契终隔断金之情中心藏之卑诚至矣今因去鴈聊寄蒭荛如遇囬鳞希垂金玉
　　賔五月
　　麦陇移秋桑津渐暮莲花泛水艳如越女之腮苹叶漂风影乱秦台之镜炎风以之扇户暑气于是盈楼冻雨洗梅树之中火云烧桂林之上敬想足下追凉竹径托防松间弹伯牙之素琴酌嵇康之緑酒纵横流水酩酊頽山实君子之佳游乃王孙之雅事某沉疴漳浦卧病泉山顿懐刘干之劳镇抱相如之酷是知枯荣莫测生死难量騐风烛之不停如水泡之易灭聊伸币札以代劳人伫覩芳词希垂愈疾
　　林钟六月
