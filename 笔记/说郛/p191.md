<!-- { "loadSidebar": true } -->
　　宣和殿所藏殷玉长三尺余一段羡玉文藻精甚三代之宝也后归大金今入大元每大朝防必设乎外庭绛帖第九卷大令书一卷第四行内面行字右边转笔正在破处隠然可见今本乃无右边转笔全不成字其面字亦字与第五行第七行亦不同又第七行第一字旧本即书止字今本乃草书心字笔法且俗以此推之今之所见皆非旧本
　　衡州有花光山长老仲仁能作墨梅所谓花光梅是也李公麟山隂图画许度王逸少谢安石支道林缝用步姓之印米元章与伯时説许度王逸少谢安石支道林当时同游适于山隂南唐顾宏中遂画为山隂图三吴老僧宝之莫肯借伯时率然弄笔随元章所説想像作此潇洒有山隂放浪之思元丰壬戌正月二十五日与何益之李公麟魏季道同观李琮记




　　浩然斋视聴抄【周宻】
　　雪多作于戊巳日尝攷丁亥冬雪率多余近戊子十二月八日己未雪十八日己巳夜雪二十七日戊寅夜雪大率丙丁戊子皆雪日也赵云洲云凡遇戊午己未日天必变雨或遇亢壁二宿直日则可免余宿不可免癸酉十月李应山开淮阃于维一日午后忽见天裂其军马旗帜无数始焉皆红旗继而皆黒凡茶顷乃合见者甚多次年北军至
　　今人书不宣备文选杨修荅临淄侯牋末曰造次不能宣备
　　防【音鲜】出羯鼓録稽康琴赋云间辽故音庳长故徽鸣庳者防也两之间远则有防故云
　　山立自礼记玉藻山立时行乐记总干山立注正立也圆梦本南唐近事冯僎举进士时有徐文防能圆其梦今世呼葡萄枇杷皆为入声乐天诗云酒余送盏推莲子烛泪堆盘垒葡萄又深山老去惜年华况对东溪野枇杷其音自唐然矣
　　对偶之佳者曰九州四海圣主忠臣亿载万年干父坤母平生能着几辆屐长日惟消一局棋有文事有武备无智谋无勇功数防雨声风约住一枝花影月移来柳揺台榭东风软花压栏杆春昼长劝君更尽一杯酒与尔同消万古愁天下三分明月夜州十里小红楼梨园弟子白髪新江州司马青衫湿
　　格言媒已之长有丑其色暴人之短与汝为敌位卑言髙非汝职交浅言深植荆棘出于汝口者无迹入于人耳者不可涤汝如弗戒虽悔何益
　　留有余不尽之巧以还造物留有余不尽之意以还朝廷留有余不尽之财以还百姓留有余不尽之福以还子孙马壁梧常题于壁不知谁语也
　　以煑酒脚涂灵壁石其黒如漆水洗不脱
　　斵琴名手唐雷霄雷威雷珏郭亮皆蜀人沈张钺皆江南人蔡叡僧智仁卫忠正【庆厯中】朱仁霁马希仁马希先【崇寜中】并宋人
　　北方名琴春雷玉振流泉【并御府】不出左【髙】寒玉石复琴【混木刳成】冠古韵磬秋啸【冶成】金儒【髙彦敬】万壑松【郭裕之】琼响【廉端父】玉壶氷【赵玉溪】间素紫霞【第一琴】玉鹤玉鴈【皆宣和御府后归金人】大雅【赵菊坡】松雪【同上】浮磬【赵节斋】奔雷【樊泽民百琴当第一】存古【张受益】秋涧泉【杨守斋】玉玲珑【杨伯修】百衲【李汧公勉取桐孙之精者杂缀为之谓之百衲琴】
　　元丰间米元章自号鹿门居士其印文炅正后人芾印其后并不用之
　　伯机云今所谓骨犀乃蛇角也以至毒能解毒故曰蛊毒犀宋少帝辛未九月二十八日申时生【辛未己亥己丑壬申】甲戌正月十一日登位号天瑞节丙子三月十七日北游宋髙祖刘裕丁亥生庚申即位国号宋丙子渡江国亡凡七百二十年至赵太祖丁亥生庚申即位国号宋先丙子俘李主后丙子大元渡江国亡据人所云未攷
　　法令之书其别有四勑令格式也神宗圣训曰禁于已然之谓勑禁于未然之谓令设于此以待彼主之之谓格设于此使彼效之之谓式
　　朱张海饷自三山大洋经至燕京自言自古所未尝行此道昉自今始然杜少陵出塞诗云渔阳豪侠地击鼓吹笙竽云帆转辽海粳稻来东吴越罗与楚练照耀舆台躯又昔游云幽燕盛用武供给亦劳哉吴门持粟帛泛海凌蓬莱然则自昔燕地皆海运非始于今也鞑靼有拗歌者元系大根脚其家陵替典卖罄尽偶有向者征辽日所获一苍玉印方四寸上有蛟螭纽以败箧贮之出售欲钞一锭无酌价者偶有言于崔中丞遂取观之且模其文令识篆人辨之其文曰受命于天既寿永昌攷之乃秦玺于是径进之上方乃进表称甲午正月二十五日也陈东山甲午四月自燕国言此吴谚曰正月逢三亥湖田变成海谓之水大也壬辰年正月初六日己亥十八日辛亥三十日癸亥是岁大涝湖田颗粒不收癸巳正月亦有三亥然一亥在立春前是岁无水灾















　　瑞桂堂暇録【阙名】
　　帝王世纪曰庖牺氏作八卦神农重之为六十四卦黄帝尧舜引而伸之分为三易至夏人因炎帝曰连山殷人因黄帝曰归藏文王广六十四卦着九之爻曰周易王弼虞翻韩康伯孔頴达及淮南子皆云伏牺已重为六十四卦干凿度亦曰庖牺氏画为六十四卦文王作爻辞周公作彖辞郑氏则曰神农重卦葢本世纪之言司马迁扬雄言文王重之非是辞曰八卦成列象在其中因而重之爻在其中玩其文义为伏牺分晓观十三卦制作其重卦名皆文王前如神农耒耜之教葢取诸益之类昭然可证至于卦辞则作于文王爻辞作于周公马融释经陆续序太及弼并依此説若以爻辞为文王则辞多文王后事明夷六五可见韩宣子聘鲁见易象乃叹周公之徳则爻辞为周公作矣孔子十翼乃上下彖上下象上下系文言説卦序卦杂卦班固亦云十翼作于孔子或疑春秋传穆姜之筮得文言是时未有孔子安得孔子作或曰此左氏之缪或曰古有是语孔子用之
　　孟子春秋天子之事叶石林谓春秋不特天子之事乃天之事也葢天子仅可赏罚一时之诸侯卿大夫时王之得失诸得而治之故曰春秋为天子之事天有四时赏以春夏刑以秋冬既因鲁史之旧每年必书春夏秋冬石林谓自隠至哀凡十二公以象天之十二月谓十二为天之大数是矣但以二百四十二年象天之二十四气则失之凿春秋惟桓公以不义得国经于四年七年阙秋冬十四年十七年或书夏不书月或书月不书夏桓公惟元年二年十年十八年书王余并不书王以着桓之不知有王然桓之薨王乃使荣叔锡之命此为不当故春秋王不书天削天字以是贬其余如书求金求车之类直书而不恕深时王之失此非天子之事而何
　　平王东迁而雅亡齐桓霸而王风亡楚庄覇而诸侯国之风皆亡读隠公之春秋见王迹熄而天下为五覇矣读定哀之春秋见覇迹熄而天下为战国也吕东莱云春秋之时尧舜禹汤文武之泽几絶而仅存战国秦汉之风方生而未艾此正是世变接头处
　　夫子定书乃以秦誓继于帝王百篇之后其或继周者百世可知也夫子固已知周必秦矣
　　周礼仪礼并周公作礼仪三百即周礼威仪三千即仪礼周礼遭秦灭学藏于山岩屋壁得不亡汉武帝时有季氏者获之以上河间献王独缺冬官千金访求不得补以考工记奏上秘省时儒以为非是不行即艺文志周经六篇是也至刘歆始识以为太平之迹乃立学官在三礼中最晩出康成注
　　文章各有体六一公为一代文章冠冕亦以其事事合体如作诗即几及李杜碑铭记序即不减韩退之作五代史即与司马子长并驾作四六一洗昆体作奏议庻几陆宣公游戏小词亦无愧唐人花间集葢得文章之全者如东坡之文固不可及诗如武库防矛已不无利钝且未尝作史曾子固之古雅苏老泉之雄徤固文章之杰然皆短于诗山谷诗骚妙于天下而散文颇觉繁碎其实文人葢亦各有所长而全美之为难
　　老泉携东坡颍濵谒张文定公时方入习制科业将应诏文定公与语竒之馆于斋舍翌日文定公忽出六题令人持与坡颍云请学士拟试文定宻于壁间窥之两公得题各坐致思颍濵于题有疑指以示坡坡不言第举笔倒敲几上云管子注颍濵疑而未决也又指其次东坡以笔勾去即拟撰出以纳文定阅其文益喜勾去一题乃无出处文定欲试之也次日文定见老泉云皆天才长者明敏尤可爱然少者谨重成就或过之所以二公皆爱文定而颍濵感之尤深
　　文章不蹈袭为难昌黎作樊绍述志称其必出于已不袭蹈前人一言一句观绛守居园池记用瑶翻碧防等语诚然矣欧公防之以诗曰尝闻绍述绛守居偶来登览周四隅异哉樊子可吁心欲独去无古初穷荒探幽入无有一语诘曲百盘纡孰云已出不剽袭句断欲学盘庚书国史补云元和已后为文笔学竒诡于韩愈学苦于樊宗师韩之文如水中盐味色里胶青未尝不用事而未尝见其用事之迹尽去陈言足起八代之衰然或者又谓坐茂树濯清泉即定情饮石泉防松柏也飃轻裾翳长袖即洛神轻袿翳修袖也昌黎岂肯学人言语亦偶然相类尔杜牧之阿房宫赋六王毕四海一蜀山兀阿房出陆修长城赋云千城絶长城列秦民竭秦君灭侪辈在牧之前则阿房宫赋又是祖长城句法矣牧之云明星荧荧开妆镜也緑云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺聴不知其所之也盛言秦之奢侈杨敬之作华山赋有云见若咫尺田千亩矣见若环堵城千雉矣见若杯水池百里矣见若螘垤台九层矣蜂窠联联起阿房矣小星荧荧焚咸阳矣华山赋杜司徒佑常称牧之乃佑孙亦是效仿之所作信矣文章不蹈袭为难也六十甲子之有纳音何也曰此以金木水火土之音而明之也律一六为水二七为火三八为木四九为金五十为土然五行之中惟金木有自然之音水火土必相假而后为音葢氷假土火假水土假火故金音四九木音三八水音五十火音一六土音二七此不易之论也何以言之甲巳子午九也乙庚丑未八也丙辛寅申七也丁壬卯酉六也戊癸辰戌五也己亥四也甲子乙丑其数三十有四四者金之音也故曰金戊辰己巳其数二十有三三者木之音也故曰木庚午辛未其数三十有二二者火也土以火为音故曰土甲申乙酉其数三十十者土也水以土为音故曰水戊子己丑其数三十有一　一者水也火以水为音故曰火凡六十皆然此纳音之所起也大抵六十甲子厯也纳音律也支者纳音之别也此天地自然之数河图生数也生者左施故以中之土而生西方之金而生北方之水而生东方之木而生南方之火而复生中央之土洛书尅数也尅者右转故以中央之土而尅北与西北之水而尅西与西南之火而尅南与东南之金而尅东与东北之木而又尅中央之土此图书生尅自然之数也
　　东坡自谪海南归人有问其迁谪艰苦者坡答曰此乃骨相所招少时入京师有相者云一双学士眼半个配军头异日文章虽当知名然有迁徙不测之祸今日悉符其语
　　绍兴中张九万以拆字説吉凶秦桧一日独坐书阁召九万至以扇柄就地画一字问曰如何九万贺曰相公当加官爵桧曰我位为丞相爵为国公复何所加九万曰土上一画非王而何当享真王之贵其后竟封郡王又封申王
　　翟钦甫金人也众饮清庵甫至众不之识俾赋清庵钦甫故掘起一句云为问清庵何以清众拍手大笑及赋第二句霜天明月照蓬瀛众失色连赋广寒宫里琴三弄白玉楼头笛一声金井玉壶秋水冷石田茅屋暮云平夜来一枕游仙梦十二瑶台独自行众始知为钦甫愧谢延之上坐
