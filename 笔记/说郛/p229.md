<!-- { "loadSidebar": true } -->
　　石曼卿隠于酒谪仙之才也然善戱尝出游报宁寺驭者失控马惊曼卿堕马从吏遽扶掖升鞍市人聚观意其必大诟怒曼卿徐着鞭谓驭者曰頼我是石学士也瓦学士岂不破碎乎
　　王荣老尝官于观州罢官渡江七日风作不得济父老曰公箧中蓄竒物此江神极灵当献之得济荣老顾无所有有玉麈尾即以献之不可又以端石砚献之不可又以宣尼虎帐献之亦不验夜卧念曰有黄鲁直草书扇题韦应物诗云独怜幽草涧边生上有黄鹂深树鸣春潮带雨晩来急野渡无人舟自横即取视恍之间曰我犹不识彼宁识之乎持以献之香火未收天水相照如两镜对展南风徐来帆一饱而济吾意江神必元祐迁客鬼为之不然亦何嗜之深也书此可发一笑





　　谐噱録【刘讷言】
　　蹲鸱
　　张九龄知萧炅不学故相调谑一日送芋书称蹲鸱萧答曰惠芋拜嘉惟蹲鸱未至耳然仆家多恠亦不愿见此恶鸟也九龄以书示客满坐大笑
　　狗枷犊鼻
　　江夏王义恭性爱古物常遍就朝士求之侍中何勗已有所送而王徴索不已何甚不平尝出行于道中见狗枷犊鼻乃命左右取之还以箱擎送之牋曰承复古物今奉李斯狗枷相如犊鼻
　　鸭姓奚
　　客有曰犬姓卢鸡姓朱沈尚书曰鸡既姓朱则鸭姓奚也坐上一人谓鸭姓奚至今传之
　　戏仆
　　唐道士程子宵登华山上方偶有顚仆郎中宇文翰致书戏之曰不知上得不得且怪悬之又悬
　　谑梦
　　符坚将欲南伐梦满城出菜又地东南倾其占曰菜多难为酱东南倾江左不得平也
　　浣溪沙孔子
　　唐宰相孔纬尝拜官敎坊伶人继至求利市有石野猪独行先到有所赐乃谓曰宅中甚阙不得厚致若见诸野猪幸勿言也复有一伶至乃索其笛指窍问曰何者是浣溪沙孔子伶大笑之
　　大虫老鼠
　　陆长源以旧德为宣武军行司马韩愈为巡官同在使幕或讥年辈相悬陆曰大虫老鼠俱为十二属何怪之有
　　雌甲辰
　　裴晋公度在相位日有人寄槐瘿一枚欲削为枕时郎中庾威世称博物召请别之庾捧玩良久白曰此槐瘿是雌树生者恐不堪用裴曰郎中甲子多少庾曰某与令公同是甲辰生公笑曰郎中便是雌甲辰
　　负枷
　　隋河间刘焯与从侄并有儒学俱犯法被禁县宰不知其大儒也咸与枷着焯曰终日枷中坐而不见家曰亦终日负枷坐而不见妇
　　苍苍在髩
　　齐主客郎顿丘李恕身短卢询祖腰粗恕曰卢郎腰粗带难匝答曰丈人身短袍易长恕又谓询祖曰卢郎聪明必不夀答曰见丈人苍苍在髩差以自安
　　少卿
　　后魏孙绍歴职内外垂老始拜太府少卿谢日灵太后曰公年似太老绍重拜曰臣年虽老卿年太少后大笑曰是将正卿
　　戏白
　　有借界尺笔槽而破其槽者白其主人曰韩直木如常孤竹君无恙但半面之交忽然折节矣主人大笑
　　就溺
　　顾恺之痴信小术桓尝以栁叶绐之曰此蝉翳叶也以自蔽人不见已恺之引叶自蔽就溺焉恺之信其不见己以珍重之
　　虾蟆
　　俗嘲云一跳八尺再跳丈六从春至夏裸袒相逐无地取作掉尾肃肃
　　嗜酒食
　　徐晦嗜酒沈传师善食杨复云徐家肺沈家脾其安穏耶
　　眼中安障
　　方干作令嘲李主簿目翳曰只见门外着篱未见眼中安障
　　危诗
　　韩与顾恺之同在仲堪坐共作危诗一防军云盲人骑瞎马夜半临深池仲堪眇一目惊曰此太逼人因罢
　　三鹿郡公
　　袁利见为性顽犷方棠谓袁生已封三鹿郡公葢讥其太麄疎也
　　姓木边
　　桓伊诣王遵遵谓左右曰门何为通桓氏我闻人姓木边便欲杀之况诸桓乎
　　畧不识字
　　人谓邢子才孽子大德大道畧不识字
　　却老先生
　　王僧虔晚年恶白髪一日对客左右进铜镊僧防曰却老先生至矣庶几乎
　　长柄葫芦
　　二陆初入洛诣刘道真初无他言惟问东吴有长柄葫芦卿得种来不陆殊失望
　　八百钱乌
　　南阳太守张忠曰吾年往志尽譬如八百钱乌生死同价
　　丑妇效颦
　　刘季和性爱香常如厠还辄过香罏上主簿张坦曰人名公作俗人不虚也季和曰荀令君至人家坐席三日香坦曰丑妇效颦见者必走公欲某遁去耶季和大笑
　　不栉进士
　　闗图有妹能文毎语人曰有一进士所恨不栉耳
　　石发
　　魏时诸王及贵臣多服石药皆称石发乃有热者亦云服石发热时人多嫌其诈作富贵体有一人于市门前卧宛转称热众恠问之答曰我石发众曰君何时服石曰我昨市米中有石食之今发众人大笑
　　尧典
　　有人将虞永兴手写尚书典钱李尚书选曰经书那可典其人曰前已是尧典舜典
　　喷啑
　　宗与诸王防食宁王对御坐歕一口饭直及龙顔上曰宁哥何故错喉幡绰曰此非错喉是喷啑
　　狂胜痴
　　吴兴沈昭畧性狂尝醉遇琅琊王约张目视之曰汝何肥而痴约曰汝何痩而狂昭畧抚掌大笑曰痩已胜肥狂又胜痴
　　驴宁胜马
　　晋诸葛恢与丞相王导共争姓族先后王曰何以不言葛王而言王葛答曰譬如言驴马驴宁胜马也
　　故是一凤
　　邓艾口吃语称艾艾晋文王戏之曰艾艾为是几艾对曰凤兮凤兮故是一凤
　　山驴王
　　梁祖曰赵崇是轻薄圎头于鄂州坐上佯不识骆駞呼为山驴王
　　渐至佳境
　　顾长康噉甘蔗先食尾人问所以云渐入佳境
　　我晒书
　　郝隆七月七日出日中仰卧人问其故答曰我晒书
　　破虱
　　破虱者因官妓恶虱坐客争记虱事戏之因纂成録
　　所出同
　　孙权使太子嘲恪曰诸葛元逊食马矢一石恪答曰臣得戏君子得戏父乞令太子食鸡卵三百枚上问恪曰人令君食马矢君令人食鸡卵何也恪答曰所出同耳
　　羊牛下来
　　侯白好俳谑一日杨素与牛退朝白语之曰日之夕矣素曰以我为羊牛下来耶
　　煑箦
　　汉人适吴吴人食笋问何物曰竹也归煑其箦不熟曰吴人欺我哉
　　食盐醋
　　卢相迈不食盐醋同列问之足下不食盐醋何堪迈笑曰足下终日食盐醋复又何堪
　　阿婆舞
　　郑傪出妓以宴赵绅而舞者年已长伶人孙子多献口号云相公经文复经武常侍好今兼好古昔日曽闻阿武歌今日亲见阿婆舞
　　劫墓贼
　　廖凝览裴说经杜工部墓诗曰拟凿孤坟破重教大雅生笑曰裴说劫墓贼耳
　　奉佛
　　二郗奉道二何奉佛皆以财贿谢中郎云二郗謟于道二何佞于佛
　　似舅
　　桓豹奴是王丹阳外甥形似其舅桓甚讳之宣武云不恒相似时似耳恒似是形时似是神桓逾不说

　　咸定录【阙名】
　　天子气
　　隋末望气者云龙门有天子气连太原甚盛故炀帝置离宫数游汾阳以厌之后髙祖起义兵汾阳遂有天下
　　聚材
　　唐武士彠太原文水县人微时与邑人许文寳以鬻材爲事常聚材木数万茎一旦化爲丛林森茂因致大富士彠与文寳读书林下自称爲厚材文寳自称枯木私言必当大贵及髙祖起义兵以铠胄从入关故乡人云士彠以鬻材之故果逢搆厦之秋及士彠贵达文寳依之位终刺史
　　兴庆宫
　　唐毎岁上已许宫女于兴庆宫大同殿前与骨肉相见纵其问讯家眷更相赠遗一日之内人有千万有初到亲戚便相见者有及暮而呼唤姓第不至者涕泣而去岁岁如此
　　求婚
　　张燕公好求山东婚姻当时皆恶之及后与张氏爲亲者乃爲甲门
　　贮醋
　　旧说圣善寺阁常贮醋数十瓮恐爲蛟龙所伏以致雷霆也










　　天定录【阙名】
　　僧可隆
　　僧可隆善诗髙从诲阅其卷有观棋句云万般思后行一失废前功从诲谓可隆曰吾师此诗必因事而得隆答曰某本姓慕容与桑维翰同学少负志气多恐维翰维翰登第以至入相某犹在场屋频年败防皆维翰所挫也因削髪爲僧其句实感前事而露意焉从诲识鉴多此类也
　　髙若拙
　　髙若拙善诗从诲辟于幕下尝作中秋不见月云人间虽不见天外自分明从诲览之谓賔佐曰此诗虽好不利于己将来但恐丧明后果如其言
　　王处厚
　　王处厚字元美益州华阳县人尝遇一老僧论浮世苦空事登第后出部徘徊古陌轸怀长吟曰谁言今古事难穷大抵荣枯总是空筭得生前随梦蝶争如云外指鸿暗添雪色眉根白旋落花光脸上红惆怅荒原懒囘首暮林萧索起悲风及暮还家心疾而卒
　　周琬
　　周琬湘中人舟长沙梦二吏引入南岳庙内升阶王起接之曰知入京铨选欲奉辟在此亦与人世之乐不疎琬曰名宦未达且欲赴铨王曰如此则不敢奉縻也乃作诗送琬曰住此既非乐舍此去何图若问青氊事惟留一角书至京调中牟尉忽卧病旅中且虑不起作妻子书一角封毕而卒
　　张退翁
　　张退翁都下人有言怀诗云命教随分乐天赐一生闲塲屋有声而不第亦诗之防
　　狄涣
　　狄涣孤鴈诗云更无声接续空有影相随闻此句者皆云必无后果如其言
　　东坡
　　东坡有送戴家赴成都玉局观诗云莫欺老病未归身玉局他年第几人又有过岭一篇云劒南西望七千里乗兴眞为玉局游后卒于是观













　　调谑编【苏轼】
　　七分读
　　秦少章尝云郭功甫过杭州出诗一轴示东坡先自吟诵声振左右既罢谓坡曰祥正此诗几分坡曰十分祥正喜问之坡曰七分来是读三分来是诗岂不是十分耶
　　二相公庙
　　韩子华玉汝兄弟相继命相未几持国又拜门下侍郎甚有爰立之望其家搆堂欲榜曰三相俄持国罢政遂请老东坡闻之曰既不成三相堂可即名二相公庙耳
　　酸饀气
　　子瞻赠惠通诗云语烟霞从古少气含蔬笋到公无尝语人曰颇解蔬笋语否爲无酸饀气也闻者皆笑
　　司马牛
　　东坡公元祐时登禁林以髙才狎侮诸公卿率有标目殆遍也独于司马温公不敢有所重轻一日相与共论免役差役利害偶不合及归舍方卸巾弛乃连呼曰司马牛司马牛
　　免税
　　某谪监黄州市征有一举子惠简求免税书札稍如法乃言舟中无货可税但奉大人指挥令徃荆南府取先考灵柩耳同官皆絶倒
　　好了你
　　东坡性不忍事尝云如食中有蝇吐之乃已晁美叔每见以此为言坡云某被昭陵擢在贤科一时魁旧徃徃爲知己上赐对便殿有所开陈悉嘉纳已而章疏屡上虽甚剀切亦终不怒使某不言谁当言者某之所虑不过恐朝廷杀我耳美叔黙然坡浩叹久之曰朝廷若果见杀我微命亦何足惜只是有一事杀了我后好了你遂相与大笑而起
　　朶頥
　　参寥子言老杜诗云楚江巫峡半云雨清簟疎帘看奕碁此句可画但恐画不就耳仆言公禅人亦复能爱此语耶寥云譬如不事口腹人见江瑶柱岂免一朶頥哉
　　子瞻帽
　　东坡常令门人辈作人物不易赋或人戏作一联曰伏其几而升其堂曾非孔子袭其书而戴其防未是苏公盖元祐初士大夫效东坡顶髙桶防谓之子瞻様故云
　　吾从众
　　坡公在维扬一日设客十余人皆名士米元章亦在坐酒半元章忽起自赞曰世人皆以芾爲顚愿质之子瞻公笑曰吾从众
　　禅恱味
