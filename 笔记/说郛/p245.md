<!-- { "loadSidebar": true } -->
　　髙宗承贞观之后天下无事上官侍郎独持国政常凌晨入朝廵洛水堤歩月徐辔咏云脉脉广川流驱马入长洲鹊飞山月曙蝉噪野风秋音韵清亮羣公望若神僊焉
　　贾嘉隐年七岁以神童召见时长孙太尉无忌徐司空勣于朝堂立语徐戏之曰吾所倚何树嘉隐云松树徐曰此槐也何言松嘉隐曰以公配木何得非松长孙复问吾所倚何树曰槐树公曰汝不能复矫对耶嘉隐曰何烦矫对但取其鬼木耳徐叹曰此小儿作獠面何得如此聪明嘉隐云胡头尚为宰相獠面何废聪明徐状胡也
　　【阙】史东方虬毎云二百年后乞你与西门豹作对【阙】昆明池者汉孝武所制捕鱼之利京师頼之中宗【阙】乐公主请之帝曰前代已来不以与人此则不可主不悦因役人别凿一池号曰定昆池既成中宗徃观令公卿赋诗李黄门日知诗曰但愿暂思居者逸无使时传作者劳及睿宗即位谓之曰定昆池诗当时朕亦不敢言非卿忠正何能若此寻迁侍中
　　徐彦伯常侍睿宗朝以相府之旧拜羽林将军徐既文士不悦武职及迁谓贺者曰不喜有迁且喜出军代有山东士大夫类例三卷其非士类及假冒者不见録署云相州僧昙刚撰时栁常侍冲亦明于族姓中宗朝为相州刺史询问旧老云自隋以来不闻有僧名昙刚盖疾于时故隐其名氏云
　　晋谢灵运须羙临刑因施为南海祗洹寺维摩诘像须寺人宝惜初不亏损中宗朝安乐公主五日鬬草欲广其物色令驰骑取之又恐为他所得因剪弃其余今遂无
　　洛阳畵匠解奉先为嗣江王家畵像未毕而逃及见擒乃妄云工直未相当因于像前誓曰若负心者愿死为汝家牛岁余王家产一骍犊有白文于背曰是解奉先观者日夕如市时开元二十年也
　　云阳县界多汉离宫故地有似槐而叶细土人谓之玉树扬子云甘泉赋云玉树青葱后左思以雄为假称珍怪盖不详也
　　江寜县寺有晋长明灯岁乆火色变青而不热隋文帝平陈已讶其古至今犹在
　　王右军告誓文今之所传即其藁本不具年月日朔其真夲云惟永和十年三月癸卯朔九日辛亥而书亦是真小文开元初年闰月江寜县瓦官寺修讲堂匠人于防尾内竹筒中得之与一沙门至八年县丞李延业求得之上岐王岐王以献帝便留不出或云后借得岐王十年王家失火圗书悉为煨烬此书亦见焚
　　杨国忠尝谓诸亲时知吏部铨事且欲大噱已设席呼选人名引入于中庭不问资序短小者道州叅军胡者湖州文学中大笑
　　卢新州为相令李揆入蕃对德宗曰臣不惮逺使恐死道路不达君命上恻然免之谓卢相曰李揆莫老无杞曰和戎之使须谙链朝廷事非揆不可且使揆去向后差使小于揆年者不敢辞逺使矣揆既至蕃蕃长问唐家有一第一人李揆公是否揆曰非也他那个李揆争肯到此恐其拘留以此诬之也揆门户第一文学第一官职第一致仕东都大司徒杜公罢淮海入洛见之言及头头第一之説揆曰若道门户门户有所自承余裕也官职遭遇尔今形骸凋悴看即下世一切为空何第一之有
　　武后以吏部选人多不实乃令试日自糊其名暗考以定等判之糊名自此始也
　　右韦绚所録刘賔客嘉话新唐书采用多矣而人罕见全録圜家有先人手校旧夲因锓板于昌化县学以补博洽君子之万一云乾道癸巳十一月旦海陵卞圜谨书



　　賔朋宴语【丘昶】
　　王直方父家多侍儿而小鬟素儿尤妍丽王尝以蜡梅花送晁无咎无咎以诗谢之有云芳菲意浅姿容浅忆得素儿如此梅
　　明宗问宰相冯道卢质近日吃酒否对曰质曽到臣居亦饮数爵臣劝不令过度事亦如酒过即患生崔协强言于坐曰臣闻食酒极好不假药饵足以安心神左右不觉哂之
　　杜子羙诗久为野客寻幽惯细学何颙免兴孤何颙后汉人见党锢传盖义侠者与诗不类当意作周颙或是悮字
　　孔氏论生之徒死之徒与动而之死地者皆曰十有三人多不能晓曲为异説不知正谓其形而言尔故河上公解以四肢九窍之数当之不知此説自见韩非子国初州郡贡士犹未限数目太宗始有意广收文士于是为守者率以多士为贵淳化三年试礼部遂几二万人
　　李端叔有小诗拟借琼林大盈库约君孤注赌妖娆或云是当涂杨珠者博者以胜彩累注数者至乗败者唯有畸零不累注数谓之孤注












　　法藏碎金録【晁逈】
　　古德有言曰今人看古教不免心中閙欲免心中閙但知看古教予因拟之而言曰今人学宴坐不免寻思过欲免寻思过但知学宴坐
　　人多忙中切于办闲事我独闲中切于办忙事此理可以智识及不可以言説到
　　花有荣落果有甘苦木品之常也年有盛衰情有忧乐人伦之常也人若爱盛惧衰厌忧恋乐偏曲在己未离于贪
　　吾之所贵者三焉身贵安而轻气贵和而清心贵灵而明
　　宵征縁崖不觉落瞽者吹火不觉着昧懵则贪冒穷极则变灭失虑奄及亦复如是
　　无念为宗法之枢要不住于相然后臻极上智学人必知理也
　　人所好者虚名客气冗具羡财予所好者心印衣鉢真乗宝所
　　以无思之心合无物之音随时随处逾乆逾深独为法乐不在禅林
　　道胜之智日用祈福会之因天备唯兹乐欲为吾愿王
　　前言有云得全于诗者得全于酒者予亦自谓得全于道腴法喜禅悦之味也
　　洞彻天真之灵廓然虚明陶融太和之气薫然茂遂于兹有得孰曰无修
　　分叚之身非大身也起灭之心非夲心也知此身心者几何人哉
　　曲士有三执着谓意言事三者于迷中成滞固逹人有二脱洒谓身心二者于悟中免拘系上智当黙识吾不能缕述之也
　　心静虑之学深逆计追思之念息二者不失何胜如之
　　予今知足寡欲既合人天之业观书弄翰又得经纶之智私喜縁熟固非自矜
　　夫人质性挺特建防俗之标志力坚深有济胜之具可期出世不当自轻
　　不婴荣利之縁已逃世网博考身心之法渐见天机虽非絶伦麤殊流俗
　　前言有云习礼之家名为聚讼予谓説禅之家名为起诤夫禅观之理无言而自识者上也无心而自得者上之又上也






　　説郛卷三十六下
　　钦定四库全书
　　说郛卷三十七　　　　元　陶宗仪　撰
　　春渚纪闻【何防】
　　哲宗皇帝即位既久而皇嗣未立宻遣中贵往泰州天庆观问徐神翁翁但书吉人二字授之既还奏呈左右皆无知其说者又元符已来殿庭朝防及常起居看班舎人必秉笏廵视班列惧有不尽恭者连声云端笏立继而哲宗升遐徽宗即位自端邸入承大统而吉人二字合成潜藩之名无小差徽宗名佶
　　信州白云山人徐仁旺尝表奏与丁晋公议迁定陵事仁旺欲用牛头山前地晋公定用山后【阙】　之不可仁旺乞禁系大理以俟三嵗验卒不能回仁旺表有言山后之害云坤水长流灾在丙午年丙丁风直射祸当丁未年终莫不州州火起郡郡盗兴闻之者初未以为然至后金人犯阙果在丙午而丁未以后诸郡焚如之祸相仍不絶幅员之内半为盗区其言无不验者
　　蔡丞相持正为府界提举日有人梦至一官府堂宇髙上有具衮冕而坐者四人傍有指谓之曰此宋朝宰相次第所坐也及仰视之乃持正也既寤了不解至公有新州之命始悟过岭宰相卢冦丁至公为四也其侄子云
　　元符间宗室有以妾为妻者因罢开府仪同三司及大宗正軄事蔡元长行词曰既上大宗之印复捐开府之仪章申公谓曽子宣曰此语与手持金骨之朶身坐银交之椅何异曽复顾申公曰顷时记得是有行侍御史词头云爰迁侍御之史不记得是谁申公顾许冲元曰此是侍郎向日乱道曽时为枢宻许为黄门也
　　张无尽丞相为河东大漕日于上党访得李长者古坟为加修治且发土以验之掘地数尺得一大磐石石面平莹无它铭欵独镌天觉二字故人传无尽为长者后身
　　杨文公之生也其胞防始脱则见两鹤翅交掩块物而蠕动其母急令宻弃诸溪流始出户而祖母迎见亟启视之则两翅歘开中有玉婴转反而啼举家惊异非常器也余宣和间于其五世孙徳裕家见其八九嵗时病起谢郡官一啓属对用事如老书而笔迹则童稚也姚麟为殿帅王荆公当轴一日折简召麟麟不即往荆公因奏事白之裕陵询之麟对曰臣职掌禁旅宰相非时以片纸召臣臣不知其意故不敢擅往裕陵是之又有语麟驭下过严者裕陵亦因事励之麟恐伏而对曰诚如圣训然臣自行列蒙陛下拔擢使掌衞兵于殿庭之间此岂臣当以私恩结下为身计耶裕陵是之陶安世云张觐钤辖家人尝梦为人追至一所仰视榜额金书大字云牛王之宫既入见其先姨母惊愕而至云我以生前嗜牛复多杀今此受苦未竟所苦者日食铓饭一升耳始语次即有牛首人持饭至视之皆小铁蒺藜其大如麦粒而锋铓甚利饭始入咽则转次而下痛贯肠胃徐觉臂体间燥痒即以手爪爬搔至于痒极血肉随爪而下淋漓被体牛首人则取鐡杷锄之至体骨现露铓饭尽出一呼其名则形体复旧家人视之恐怖欲逃牛首人即呼持之曰汝亦尝食此肉四两今当食饭二合而去号呼求解不可得即张口承饭才下咽则痛楚不胜宛转之次忽复梦觉腮颊皆肿不能即语至翌日始能言因述其梦
　　裴亚卿言绍兴九年湖州普安院尼沈大师者闻吴江县潘氏兄弟析居而家有华严经一部惜不忍分试往求之众议皆允而尼请归具香花及舟载迎取潘老谓尼曰尔往则恐有中变者我今并具小舟假汝载往如何尼欣然更过所望经既登舟而嵗大旱川港干涸不能寸进翁曰我更假汝一牛挽引而前也经既至院牛船还家公中夜忽语其媪曰吾之舍经得供养矣而吾牛可虑也媪问之云我适梦牛而人言曰谢公数年豢养之力又承公遣以挽经之功今得脱此畜身径生安乐处感徳无穷也亟往视之牛已死矣
　　有名士为泗倅者卧病既久其子不慧郡有太医生杨介名医也适自都下还众令其子谒之且约介就居第诊视介亦谦退谓之曰闻尊君服药且更数医矣岂小人能尽其艺耶其子曰大人疾势虽淹乆幸左右一顾且作死马医也闻者无不絶倒
　　萧注从狄殿前之破蛮洞也收其宝货珍异得一龙长尺余云是盐龙蛮人所豢也借以银盘中置玉盂以玉筯扩海盐饮之毎鳞甲中出盐如雪则收取用酒送一钱匕专主兴阳而前此无说者何也后因蔡元度就其体防盐而龙死其家以盐封其遗体三数日用亦大有力后闻此龙归蔡元长家云
　　姑苏李章敏于调戏偶赴邻人小席主人者虽富而素鄙防章适坐其傍既进馔章视主人之前一煎鲑特大于众客者章即请于主人曰章与主人俱苏人也毎见人书苏字不同不知鱼合在左边者是在右边者是也主人曰古人作字不拘一体移易从便也章即引手取主人之鱼示众客曰领主人指挥今日左边之鱼亦合从便移过右边如何一座辍饭而笑终席乃已
　　龚彦和正言自贬所归衞城县寓居一禅林日持鉢随堂供暇日偶过库司见僧雏具汤饼问其故云具殿院晩间药食龚自此不复晚飡云
　　周正夫言人君所论只一宰相唐明皇欲相张嘉贞却忘其名字不知用心向何处又河北皆陷顔真卿独全平原乃始云朕不谓有此人夫若大一个顔真卿自不知姓名顔杲卿忠义贯日月后其子不免饥寒不知平日勾当甚事乃知明皇本无心治天下也
