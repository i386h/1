<!-- { "loadSidebar": true } -->
　　李生者居余干门外善货殖日卖养脾丸于市尝揭巨榜于前曰不使丁香木香合则天诛地灭家蓄二婢以事炮制李一旦饮醉而溺死于河其家弗知也但惟连日弗归遣亲信四方寻求畧无踪迹洎官验视或有报其家者亟前诣之已腐败仅能辨认欲求免洗涤已不及矣遂藁葬于藂塜间立木牌于坟云卖药李郎中之墓或有题于牌后曰卖药李郎中昻藏辨不穷一朝天赐报溺死运河东未几家计萧然其妻遣去二婢寻弃所居携二子以事人或有问于妻曰尔夫修合不茍天当祐之何返报之酷邪他日后夫醉之以酒扣之妻云向所遣去二婢先夫専委之修合一名曰木香一名曰丁香其实不用二药也故受斯报云














　　步里客谈【陈唯室】
　　太祖皇帝出兵平江南李煜遣其臣徐铉来将以口舌胜赵普屡言择舘伴铉及又请乃中批差三班院下名使臣徃来铉及复问之其人声语言不识丁而已无如之何也太祖初受禅一日有飞矢集御辇者左右欲捜索不许但驻辇四顾曰射杀我也未到尔做在圣度如此
　　西汉末文章与文景武帝时小异然文物之盛也无如武帝时将气有盛衰耶抑由人主所好耶
　　富文忠公少日有诟者如不闻如或问曰恐骂他人曰斥公名云富某曰天下安知无同姓名者
　　韩退之记东坡以为甲乙帐而秦少游乃効之作五百罗汉记人心之不同如此喻子才道王侍郎刚中语云文字使人击节赏叹不如使人肃然生敬
　　太史公有侠气故于赵奢穰苴仪秦刺客等作更得手以未尝窥圣贤门户故五帝三王孔子孟子记虽补缀事迹亦未尽善
　　魏泰托梅圣俞之名作书号碧云騢以诋当世巨公如范文正公亦不免曰范公欲附堂吏范仲之故名仲淹意欲结之为兄弟
　　古人多用转蓬竟不知何物外祖林公使辽见蓬花枝叶相属栾在地遇风即转问之云转蓬也
　　司马迁作武帝纪实録方士神仙事无一字讥刺使读者不觉思其事则武帝之愚甚也








　　云斋广録【李献民】
　　余杭进士洪浩熙宁间游太学十年不归其父垂白作诗寄语曰太学何蕃且一归十年甘旨误庭闱休辞客路三千逺湏念人生七十稀腰下虽无苏子印箧中幸有老莱衣归时定约春前后免使高堂赋式微
　　进士丁渥在太学梦归家见妻于灯下披笺握管为书寄生生曰我已至矣何用书为妻但挥涕而不答又于别幅见诗一首云泪湿香罗帕临风不肯干欲凭西去鴈寄与薄情看生既觉以语同舍客客曰君思念之极以至于此后旬日得书并诗皆梦中所见无少差失汝阳溪穆清叔因寒食纵步郊外防数年少同饮于梨花下以香轮莫辗青青破各赋梨花诗清叔得愁字诗曰共饮梨花下梨花揷满头清香来玉树白蚁泛金瓯妆靓青娥妬光凝粉蝶羞年年寒食夜吟绕不胜愁众客阁笔
　　康定间益州书生张俞尝献书朝廷天下由是知其名然不喜仕进隐于青城山白云溪时枢密田况守成都与诗曰深惭蜀太守不及采芝人
　　桑门仲殊赴润州郡宴于北固楼太守命坐客赋诗殊先成曰北固楼前一笛风碧云飞尽建康宫江南二月多芳草春在蒙蒙烟雨中
　　陈文惠尧佐退居郑下张退传知西京以姚黄魏紫及酒惠文惠答诗曰有花无酒头慵举有酒无花眼倦开正向西园念萧索洛阳花酒一时来








　　续骫骳说【朱昻】
　　予居本里或有示予晁无咎骫骳说二卷其大槩多乐府歌词皆近世人所为也予不自揣亦述所见闻以贻好事名之曰续骫骳说信笔而书无有伦次岂可彷佛前辈施诸尊俎止可为掀髯捧腹之具耳
　　一身之盛衰在乎元气天下之治乱在乎士气元气壮则肤革充盈士气伸则朝廷安强故善养生者使元气不耗善治国者使士气不沮欲元气不耗则必调饮食以助之而咽喉者所以开纳受饮食也欲士气不沮则必防壅蔽以逹之而言路者所以开导壅蔽也故近取诸身逺取诸物逺近虽殊治道无二致也
　　古人凡在文章之苑者其下笔皆有所法不茍作也班固序传谓酌斟六经参考众论然则文章自六经者上也其次亦各有所祖而因时为变态刘梦得与栁子厚论平淮西碑文若在我手当学左传葢如左氏叙谋师事而为之也不有所法不足明文章相如美人本于好色退之送穷出于逐贫杜牧晚晴盖托小园欧公黄杨实则枯树其他徃徃如是未可以槩举也秉笔者讵可易哉
　　参寥子者妙总大师昙潜也俗姓王氏杭州钱塘县人防不茹荤父母聴其出家以童子诵法华经度为比丘受具戒于内外典无所不窥能文章尤喜为诗秦少游与之有交许之契尝在临平道中作诗云风蒲猎猎弄轻柔欲立蜻蜓不自由五月临平山下路藕花无数乱汀洲东坡一见为写而刻诸石宗妇曹夫人善丹青作临平藕花圗人争影写盖不独宝其画也东坡守彭城参寥常往见之在坡座赋诗援笔立成一坐嗟服坡遣官奴马盻盻索诗参寥笑作絶句有禅心已作沾泥絮之语坡曰予尝见栁絮落泥中私谓可以入诗偶未曽收拾乃为此老所先可惜也住西湖智果院坡南迁素不快者捃摭诗语谓有讥刺得罪反初服建中靖国元年曽子开为翰林学士言其非辜诏复祝髪紫方袍师号如故苏黄【阙】　称曰此释子诗无一防蔬笋气其体制絶似储光曦非近世诗僧所能比也欲集其诗序之竟不果而卒参寥崇宁末归老江湖既示寂其曽孙颖以其集行于世然诗犹有不者











　　西斋话记【祖士衡】
　　蔡州褒信县有文秀才者名宏惟夫妇同处不知其甲子耆旧见之约八九十年矣容貌常似五十许人去邑城不数里有田百余亩歳自耕耘力不懈凡春秋田率各只种一色是歳所种之田例必倍熟凶年亦独有收藏取所得常募里中尤贫乏者辇负就寄其家约日与之饘粥之费以充佣直乡人服其义弗之欺也久之迁一处凡数四即并尽矣来歳复如之未尝言事未尝千人或有疑其有道术辄哀祈之者乃迁避遁逃或旬月或经歳不可见矣大中祥符初今太守少卿蔡汶典郡下车之日首命牙校邀之言前守眉州遇青城隠者托以达信坚为牙校所迫不得已偕至郡斋每行必杖策先其牙校鞭马逐之不能及相去常百步许蔡卿尽礼迎待畧无留意咨以化民之道修身之术对曰六借载之备矣外复何求乘间访以黄白之事笑而不荅数日求去蔡卿欲厚遣之悉无所受既归所居语其隣党曰吾将逺游亦未期廻日幸各自努力也一日挈其妻潜去于今莫知所适
　　太祖之御极也忠懿王钱俶亲奉职贡以修藩臣之礼礼成辞归面叙感遇俯伏流涕且曰子子孙孙尽忠尽孝太祖曰但尽我一世耳后世子孙亦非尔所可及也龙图阁待制李行简言陇州道士曾若虚者善医尤得针砭之妙术里有寡妇再适人遘疾且卒经日而心间尚暖家人因奔诣若虚哀祈一往庶几可救若虚既至熟视之且止其家哭泣引针针之即时而苏良乆乃能语曰始者若梦遇故夫相随出郭外逺厯郊野桥梁复入丛林草莽展转不相舍俄而故夫为一物刺中其足不能履步由是独行忽若梦觉耳郡人竟诣若虚询之若虚曰向之所针乃黄帝针八邪穴也若虚即今尚奉御药姚可久之师耳
　　东都丰都市在长夀市之东北初筑市垣掘得古冡土藏无砧甓棺木陈朽触之便散尸上着平上帻朱衣得铭云筮道居朝言近市五百年间于斯见矣当时达者参验是魏黄初二年所葬也














　　雪舟语【王仲晖】
　　唐恱斋仲友字兴正知台州朱晦庵为浙东提举素不相得至于互申夀皇问宰执二人曲直对曰秀才争闲气而恱斋眷官奴严蕋奴晦庵捕送囹圄提刑岳商卿霖行部苏决蕋奴乞自便宪使问曰去将安归蕋奴赋卜筭子末云住也何如住去也终湏去若得山花揷满头莫问奴归处宪笑而释之蔡绦西清诗话载南唐后主围城中作长短句未就而城破樱桃落尽春归去蝶翻金粉双飞子规啼月小楼西曲栏金箔惆怅卷金泥问寂寥人去后望残阳衰草低迷艺祖云李煜若以作词手去治国事岂为吾擒也又一词云帘外雨潺潺春意将阑罗衾不暖五更寒梦里不知身是客一饷贪欢独自莫凭阑无限闗山别时容易见时难流水落花春去也天上人间念思凄惋未几下世徽宗亦工长短句方北狩在舟中作小词云孟防孟防你做些方便吹过船儿倒转后在汧州有二絶云国破山河在人非殿宇空中兴何日是搔首赋车攻又云国破山河在宫庭荆棘春衣冠今【阙】　　作【阙】朝臣又云【阙】袂汧城北西风又是秋中原心耿耿南泪思悠悠尝胆思贤佐颙情忆旧游故宫禾黍徧行役闵宗周又云杳杳神京路八千宗祊隔越几经年衰残病渴那能久茹苦穷荒敢怨天又清明日作云茸母初生忍禁烟无家对景倍凄然帝城春色谁为主遥指乡闗涕泪涟以上诗并见天会録又尝胆録云道君喜为萹章北狩以伤时感事形于歌咏者凡百余首以二逆吿变并弃炎火所于灰烬之余者仅此数篇而已或谓徽宗乃南唐后主后身其然岂其然乎
　　靖康徽钦北狩纪其事者有泣血录避【阙】夜话靖康野史朝野佥言赵子砥北归録曹勋北狩录王若冲北狩录天会录靖康小史痛定录尝胆录窃愤录览之使人涕泗沱然不意后人复哀后人也至元丙子三宫赴北行賔浮三学生一百人从行责斋臧足其数时见几者悉已窜徙本斋有两同舍州桥吴府子弟名棠孙孙嵗仅一入斋至是乃为斋臧所指駈之北去闗后诸生趦趄不行人椎以棍棒三下登舟馁甚得饮一桶无匕筯乃于河边拾蚌蛤之殻争攫而食之饥寒困苦道亡者多皆身膏草野后放囘授诸路府教授仅余十七八人耳
　　方梧坡元善乡之前辈也其父无子偶妻之妹来省其姊私之有娠妻乃为作产蓐状生梧坡厚赀装以嫁其妹梧坡买补据入太学以泛免过登科斋舍谓之三无同舍葢生无母补无据登科无解也
　　文文山天祥刘中斋梦炎一般状元宰相末后结裹不同流芳遗臭较然可知陈静观冝中客死暹罗虽免作北臣而视从容就义者有间矣陈如心文龙举义就擒粗得其死方蛟峯逢辰徳祐屡召不起持父服终其身尚得为全人也文山在狱中时北人有诗云当今不杀文丞相君义臣忠两得之义似汉王封齿日忠如蜀将斩顔时乾坤日【阙】　　见岗岭风云草木知未必忠臣书到此老夫和泪写新诗中斋自北归过严陵就养于其子府判者何潜斋遗之诗曰昆明灰刼已尘缁梦觉功名黍已炊钟子不将南操变庾公空抱北臣悲归来眼底湖山在老去心期浙水知白髪门生怜未死青山留得裹遗尸
　　婢之婢世谓之重台评书者谓羊欣书似婢学夫人米芾学欣书故高宗谓米字为重台今有人以非道进身而人又出其门是谓重台也干之干曰踏床儿即重台之谓台或作擡擡与台只此台字也
　　彭大雅知重庆大兴城筑僚属更谏不从彭曰不把钱做钱看无不可筑之理既而城成僚属乃请立碑以记之大雅以为不必但立四大石于四门之上大书曰某年某月彭大雅筑此城为蜀根本其后蜀之流难者多归焉蜀王城犹无恙真西蜀根本也

　　西轩客谈【阙名】
　　蜂蝎之毒能螫人然其一螫则其毒甚锐再则渐减人得而加害矣故人之智勇贵乎慎所发使人有所不能测可也茍发之不当宁无不顾其后之悔乎
