<!-- { "loadSidebar": true } -->
　　说话有四家一曰小说谓之银字儿如烟粉灵怪传竒公说案皆是抟拳提刀赶棒及发迹恋态之事说铁骑儿谓士马金鼓之事说经谓演说佛书说叅谓叅禅说史谓说前代兴废战争之事合生与起令随令相似商谜旧用鼓板吹负圣朝聚人猜诗谜字谜之类本是隐语有道谜来客念引语説谜又名打谜正猜来客索语下套商者以物类相似者讥之又名对智贴夺贴智思索云智改物类以困猜者横下许旁人猜门囚商者为喝问句头调爽假作难猜以定其智都城天街旧自清河坊南则呼瓦北谓之界北中瓦谓之语化儿中心自五间楼北至官巷南到都街两行多是土户金银钱钞交易铺仅百余家内列金银见银谓防垜钱自融和坊北至市坊谓之珠子市头如遇买卖动以万数间有富第府富室质库十余数皆不以万贯收质其他如名家防帛铺堆上细匹锦绮缣素皆诸处所无者

　　钱塘记【于肇】
　　钱塘游手数万以骗局为业初愿纳交或称契家言乡里族属脗合稍稔邀至其家妻妾罗侍寳玩充案屋宇华丽好饮者与之沉酗同席或王府或朝士亲属或太学生狎戱喧呼或诈失钱物诬之倍偿好游者与之放恣衢陌或入豪家与有势者共骗之好呼者或使之旁观以金玉资襁遂易瓦砾访之则封门矣或诈败以诱之少则合谋倾其囊或窃彼物为证索镪其家变化如神如浄慈寺前瞽妪揣骨聴声知贵贱忽有虞候一人荷轿八人访妪曰某府娘子令请登轿至清河坊张家匹帛铺前少驻虞候谓铺中曰娘子亲买匹帛数十端虞候随一卒荷归取镪七卒列坐铺前候乆不至二卒促之又不至二卒继之少焉弃轿皆遁矣有富者揖一丐曰防别尊叔二十年何以在此引归沐浴更衣以叔事之丐者亦因以为然乆之同买匹帛数十端曰叔留此我归请偿其直店翁讶其不来挟丐者物色之至其所则其人往矣有华衣冠者买匹帛令仆荷归授钥开箧取镪坐铺候乆晩不来店翁随归入明庆寺如厠易僧防褁僧衣以逃戴生货药观者如堵有青囊腰纒者虽企足引领而两手捧防甚至白衫者拾地芥御刺其颈方引手防则腰纒失矣有术士染银为药先以水银置锅内杂投此药水银化烟去银在其中或者欲之欺以药尽重需市药则堕其计矣殿歩军多贷镪出戍令母氏妻代领衣赐出库即货以偿债有少年髙价买老妪绢引令坐茶肆内曰候吾母交易少焉复髙价买一妪绢引坐茶肆外指曰内吾母也钱在母处取其绢又入附耳谓内妪曰外吾母也钱在母处又取其绢出门莫知所之呜呼盗贼奸宄臯陶明刑则治晋用士会盗奔于秦治之之法在上不在下

　　六朝事迹【张敦頥】
　　六朝宫殿
　　呉孙权迁都建业徙武昌宫储材瓦缮治太初宫晋琅琊王渡江镇建业因呉旧都修而居之即太初宫为府舍及即帝位称为建业宫更明帝不改至成帝缮苑城作新宫穷极伎巧侈靡殆甚宋齐而下因之称为建康宫以此攷之六代宫室门墙虽时有改筑然皆因呉旧址也
　　石城
　　呉孙权沿淮立栅又于江岸必争之地筑城名曰石头诸葛亮论金陵地形云钟阜龙盘石城虎踞真帝王之宅
　　冶城
　　今天庆观即其地也本呉冶铸之所因以为名晋元帝大兴初以王导疾乆方士戴洋云君本命在申而申地有冶金火相铄不利遂移冶城于石头城东以其地为园
　　金城
　　金城呉筑晋桓温咸康七年出镇江乘之金城后温北伐经金城见为琅琊时所种桞皆十围因叹曰木犹如此人何以堪因攀枝执条然流涕
　　台城
　　晋成帝咸和七年新宫成名建康宫注即今之所谓台城也
　　白下
　　本江乘之白石垒也齐武帝以其地带江山移琅琊居之唐武徳元年罢金陵县筑城于此因其旧名曰白下
　　朱雀门
　　晋咸康二年作朱雀门新立朱雀浮航南渡淮水亦名朱雀桥对呉都城相去六里为御道夹御沟植桞其上
　　真武湖
　　呉后主皓寳鼎元年开城北渠引后湖水流入新宫巡绕殿堂穷极伎巧本朝天禧四年改为放生池今城北十三里有古池俗呼为后湖见作大军教处是也
　　景阳楼
　　宋元嘉二十二年筑至孝武大明中紫云出景阳楼因名之今法寳寺西南遗址尚存
　　新亭
　　宋孝武即位于新亭城南十五里俯近江渚
　　白下亭
　　李白金陵白下亭留别诗云驿亭三杨树正当白下门
　　雨花台
　　梁武帝时有云光法师讲经于此感得天雨赐花天厨献食
　　听筝堂
　　晋元帝幸谢安宅命防安侍坐使桓伊吹笛为一弄毕又抚筝按徽金縢曲声节慷慨俯仰可观安泪下霑襟
　　驰道
　　宋孝武帝作驰道自阊阖北出承明抵武湖十余里为调马之所也
　　大江
　　西接江寜界东接句容界北接真州六合县界沿流一百二十里周世宗问孙忌江南虚实忌曰长江千里险过汤池可敌十万之师
　　秦淮
　　秦始皇东巡防稽经秣陵因凿钟山断金陵长陇以防淮
　　横塘
　　吴大帝时自江口沿淮筑堤谓之横塘
　　霹雳沟
　　王荆公诗云霹雳沟西路柴荆四五家忆曾骑款段随意入桃花
　　青溪
　　今县东有渠北接覆舟山近后湖里俗相传此青溪也其水迤逦西出京都记云京师鼎族多在青溪溪北有江总宅
　　邀笛歩
　　在城东南青溪桥之右今上水闸是也晋书云桓伊善乐尽一时之妙为江左第一有蔡邕柯亭笛常自吹之
　　桃叶渡
　　在县南一里秦淮口桃叶者晋王献之爱妾名也其妹曰桃根献之诗曰桃叶复桃叶渡江不用楫不用楫者谓横波急也尝临此渡歌送之
　　白鹭洲
　　在城西南八里对江宁之新林浦唐李白诗云三山半落青天外二水中分白鹭洲
　　景阳井
　　台城中景阳宫井也按南史隋克台城陈后主与张丽华孔贵妃俱入井隋军出之故杜牧之诗云三人出眢井谓此也其井有石栏上多题字旧传云栏有石脉以帛拭之作胭脂痕
　　白杨路
　　县南十二里石山冈之横道是也宋袁粲常酌于此忽逢村父便留连笑语人怪而问之荅曰吾侣偶防非知音也
　　谢安墩
　　在半山报宁寺之后基址尚存谢安与王羲之尝登此超然有髙世之志
　　桃花坞
　　在蒋山寳公塔之西北旧有桃花甚盛今不复存
　　射雉场
　　在县东二十里齐东昏侯置射雉场五百所皆以七寳装翳
　　乌衣巷
　　在县东南四里晋书王导纪瞻宅皆在此巷刘禹锡诗曰朱雀桥边野草花乌衣巷口夕阳斜旧时王谢堂前燕飞入防常百姓家
　　长干
　　长干是秣陵县东里巷名江东谓山陇之间曰干建康南五里有山冈其间平地庶民杂居有大长干小长干东长干并是地名小长干在瓦棺寺南巷西头出大江
　　藏氷井
　　覆舟山上有凌室乃六朝每嵗藏氷于此也

　　汴故宫记【杨奂】
　　己亥春三月按部至于汴汴长吏宴于废宫之长生殿惧后世无以考为纂其大槩云皇城南外门曰南薰南薰之北新城门曰丰宜桥曰龙津桥北曰丹而其门三丹北曰州桥桥少北曰文武楼遵御路而北横街也东曰太庙西曰郊社正北曰承天门而其门五双阙前引东曰登闻检院西曰登闻鼓院检院之东曰左掖门门之南曰待漏院鼓院之西曰右掖门门之南曰都堂承天之北曰大庆门而日精门左升平门居其东月华门右升平门居其西正殿曰大庆殿东庑曰嘉福楼西庑曰嘉瑞楼大庆之后曰徳仪殿徳仪之东曰左升龙门西曰右升龙门正门曰龙徳曰萧墙曰丹墀曰龙徳殿龙徳之左曰东上阁门右曰西上阁门皆南向东西二楼钟鼔之所在鼓在东钟在西龙徳之次曰仁安门仁安殿东则内侍局内侍之东曰近侍局近侍之东曰严只门宫中则曰撒合门少南曰东楼即授除楼也西曰西楼仁安之次曰纯和殿正寝也纯和西曰雪香亭雪香之北后妃位也有楼楼西曰琼香亭亭西曰凉位有楼楼北少西曰玉清殿纯和之次曰宁福殿宁福之后曰苑门由苑门而北曰仁智殿有二大石左曰敷锡神运万嵗峯右曰玉京独秀太平岩殿曰山庄庄之西南曰翠防阁苑门东曰僊韶院院北曰涌翠峯峯之洞曰大涤涌翠东连长生殿殿东曰涌金殿涌金之东曰蓬莱殿长生西曰浮玉殿浮玉之西曰瀛洲殿长生之南曰阅武殿阅武南曰内藏库由严只门东曰尚食局尚食东曰宣徽院宣徽北曰御药院御药北曰右藏库右藏之东曰左藏宣徽东曰防检司防检北曰秘书监秘书北曰学士院学士之北曰谏院谏院之北曰武器署防检之南曰仪鸾局仪鸾之南曰尚辇局宣徽之南曰拱卫司拱卫之南曰尚衣局尚衣之南曰繁禧门繁禧南曰安泰门安泰西与左升龙门直东则寿圣宫两宫太后位本明俊殿试进士之所宫北曰徽音殿徽音之北曰燕寿殿燕寿殿垣后少西曰震肃卫司东曰中卫尉司仪鸾之东曰小东华门更漏在焉中卫尉司东曰只肃门只肃门东少南曰将军司徽音寿圣之东曰太后苑苑之殿曰庆春庆春与燕寿并小东华与正东华对东华门内正北尚廐局尚廐西北曰临武殿左掖门正北尚食局局南曰宫苑司宫苑司西北曰尚醖局汤药局侍仪司少西曰符寳局器物局西则撒合门嘉瑞楼西曰三庙正殿曰徳昌东曰文昭殿西曰光兴殿并南向徳昌之后宣宗庙也宫西门曰西华与东华直其北门曰安贞二大石外凡花石台榭池亭之细并不录观其制度简素比土阶茅茨则过矣视汉之所谓千门万户珠璧华丽之饰则无有也然后之人因其制度而损益之以求其称斯可矣

　　汴都平康记【张邦基】
　　晁无咎和李秬双头牡丹有云二乔新获吴宫怯双隗初临晋帐羞月地故应相伴语风前各是一般愁政和间汴都平康之盛而李师师雀念月二妓名著一时晁冲之叔用每会饮多召侑席其后十许年再来京师二人尚在而声名溢于中国李生者门第尤峻叔用追往昔成二诗以示江子之其一云少年使酒来京华纵歩曾逰小小家看舞霓裳羽衣曲聴歌玉树后庭花门侵杨栁垂珠箔窓对樱桃卷碧纱坐客半惊随逝水吾人星散落天涯其二云春风踏月过章华青鸟双邀阿母家系马栁低当户叶迎人桃出隔墙花髩深钗暖云侵脸臂薄衫寒玉照纱莫作一生惆怅事邻州不在海西涯靖康中李生与同辈赵元奴及筑毬吹笛袁陶武震辈例籍其家李生流落来浙中士大夫犹邀之以聴其歌然憔悴无复向来之态矣
　　一云李生慷慨飞扬有丈夫气以侠名倾一时号飞将军每客退焚香啜茗萧然自如人靡得而窥之也邦基又识

　　艮岳记【张淏】
