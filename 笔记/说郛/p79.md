<!-- { "loadSidebar": true } -->
　　画界者封土为台以表识疆境也画界者于二封之间又为壝埓以画分界域也
　　阛阓
　　阛者市墙也阓者市门也
　　肆店
　　肆者所以陈货鬻之物也店者所以置货鬻之物也
　　罘罳
　　屏之遗象也塾门外之舍也臣来朝君至门外当就舍更详熟其所应对之事也塾之者言熟也行至门内屏外复应思惟也罘罳复思也汉西京罘罳合板为之亦筑土为之每门阙殿舍皆有焉如今郡国防前亦树之也
　　宗庙
　　宗者宗祀也庙者貌也所以髣髴先人之灵貌也天子七庙诸侯五庙大夫三庙士二庙庻人无庙四时之飨也
　　拘拦
　　汉成帝顾成庙有三玉鼎二真金鑪槐树悉为扶老拘拦画飞云龙角于其上也
　　尧诽谤木
　　程雅问曰尧设诽谤之木何也答曰今之华木也以横木交柱头状如华也形如桔橰大路交衢悉施焉或谓之表木以表王者纳谏也亦以表识衢路秦乃除之汉始复修焉今西京谓之交午柱也
　　方徼
　　徼者绕也所以绕逆蛮夷使不得侵入中国也方者方面也南方徼色赤故称丹徼焉
　　闗塞
　　闗者长安之闗门也函谷闗潼闗之属也塞者塞也所以拥塞
　　孙亮金螭屏风
　　孙亮吴主权之子也作金螭屏风镂作瑞应图一百二十种之祥物也
　　孙权舸船
　　孙权呉之主也时号舸为赤龙小船为驰马言如龙之飞于天如马之走陆地也
　　汉高祖斩白蛇劒
　　汉世传高祖斩白蛇劒长七尺汉高祖自称提三尺劒而取天下有问余者余告之曰汉高为泗上亭长送徒骊山所提劒理应三尺耳后富贵别得七尺寳劒舍旧而服之汉之后世唯闻高祖以所佩劒斩白蛇而高祖常佩此劒即斩蛇之劒也
　　魏武帝军
　　魏武所制也以军中服之轻便有作五色以表方面也
　　吴大帝寳刀
　　呉大皇帝有寳刀三其一曰百链二曰青犊三曰漏影
　　孙文台青玉马鞍
　　孙文台获青玉马鞍其光照于衢路也
　　魏武帝马勒酒椀
　　魏武帝以马勒车渠石为酒椀
　　大驾指南车
　　起于黄帝与蚩尤战于涿鹿之野蚩尤作大雾皆迷四方于是乃作指南车以示四方遂擒蚩尤而即位故后汉恒建旧说云周公所作也周公治致太平越裳氏重译来献白雉一黑雉二象牙一使者迷其归路周公锡以文锦二疋軿车五乗皆为司南之制使越裳氏载之以南缘扶南林邑海际朞年而至其国使大夫窭将送至国而还至始制车辖轊皆以铁还至铁亦销尽以属巾车氏攻而载之常为先导示服逺人而正四方也车法在尚方故事汉末防乱其法中絶焉先生钧绍而作焉今指南车马先生之遗法也
　　金根车
　　秦制也秦并天下阅三代之舆服谓殷得瑞山车一曰金根故因作为金根之车秦乃增饰而乗舆焉汉因而不改
　　辟恶车
　　秦制也桃弓苇矢所以禳除不祥也春秋传云桃弧棘矢以除其灾所谓辟恶也
　　记里鼓车
　　所以识道里也谓之大章车起于西京亦曰记里车车上有二层皆有木人焉行一里下一层击鼔行十里上层击钟尚方故事有作车法
　　街鼔
　　唐旧制京城内金吾昏晓传呼以戒行者马周请置六街鼔号之曰咚咚鼔
　　华葢
　　黄帝所作也与蚩尤战于涿鹿之野常有五色云气金枝玉叶止于帝上有花蘤之象故因而作华葢焉
　　曲葢
　　太公所作也武王伐纣大风折葢太公因折葢之形制曲葢焉战国常以赐将帅自汉朝乗舆用四谓为防輗葢有军号者赐其一焉
　　雉尾扇
　　起于殷世高宗有雊雉之祥服章多用翟羽周制以为王后夫人之车服辇车有翣即缉雉羽为扇翣以障翳风尘也汉朝乗舆服之后以赐梁孝王魏晋已来以为常惟诸王皆得用之
　　障扇
　　长扇也汉世多豪侠象雉尾而制长扇也
　　五明扇
　　舜所作也舜受尧禅广开视聴求贤人以自辅故作五明扇秦汉公卿士大夫皆得用之魏晋非乗舆不得用之也
　　警跸
　　所以戒行徒也周礼跸而不警秦制出警入跸谓出军者皆警戒入国者皆跸止也故曰出警入跸也至汉朝梁孝王称警称跸降天子一等焉一曰跸路也谓行者皆警于涂路也
　　唱
　　上所以促行徒也上鼔为行节也
　　冕服
　　牛亨问冕旈称繁露何也答曰缀玉而下垂如露而繁也文选云衮冕垂旒所以蔽明黈纩塞耳所以闭聪尚书云日月星辰山龙华虫作防宗彛藻火粉米黼黻絺绣以五彩彰施于五色也所谓天子衮冕之服也
　　金斧
　　黄钺也铁斧钺也三代通用之以断斩今以黄钺为乗舆之饰钺诸公王得建之武王以黄钺斩纣故王者以为戒太公以钺斩妲己故妇人以为戒汉制诸公亦建钺以太公秉之助武王断斩故为诸公之饰焉大将出征特加黄钺者以铜为之黄金涂刃及柄不得纯金也得赐黄钺则斩持节
　　公王建锽
　　秦改铁钺为锽也一本云锽秦制也今诸王妃公主与乘舆通建之
　　信幡
　　古之徽号也所以题表官号以为符信故谓之信幡乗舆则画为白虎取其义而有威信之徳也魏朝有青龙幡朱雀幡武白虎幡黄龙幡而五色以诏东方郡国以青龙信南方郡国以朱雀信西方郡国以白虎信北方郡国以武信朝廷畿内则以黄龙信亦以麒麟幡高贵乡公讨晋文王自秉黄龙幡以麾是也晋朝唯用白虎幡书信幡用鸟书取其飞腾轻疾也一曰以鸿鴈鷰鳦有去来之信也
　　豹尾
　　周制也所以象君子之豹变也尾言谦也古军正建之今唯乗舆得建焉
　　马前弓箭
　　两汉京兆及河南尹执金吾司隶校尉皆使人导引传呼行者止坐者起四人持弓矢走者则射之有乗高窥阚者亦射之魏晋已来则用角弓设而不用焉
　　狸头白首
　　昔秦始皇东廵狩有猛兽突于帝前有武士戴狸皮白首兽畏而遁遂军仗仪服皆戴作狸头白首以威不虞也
　　龙虎节
　　孝经云制节谨度满而不溢高而不危所以长守贵也唐节制皆从太府寺准三礼定之周礼云山国用虎节土国用人节泽国用龙节紫檀木画其形象御亲金书以赐重臣碧油笼之殁而不用则倒进之汉苏武使单于不拜单于怒令武北海窖中牧羊氊褁节食雪卧节旄落还汉仗节而廻旄落尽也
　　军容抹额
　　昔禹王集诸侯于涂山之夕忽大风雷震云中甲马及卒一千余人中有服金甲及铁甲不被甲者以红绢抹其首额禹王问之对曰此抹额葢武士之首服皆佩刀以为卫从乃是海神来朝也一云风伯雨师自此为用后至秦始皇廵狩至海濵亦有海神来朝皆戴抹额绯衫大口袴以为军容礼至今不易其制
　　櫜鞬三仗
　　起自周武王之制也武王伐纣散鹿台之财发巨桥之粟归马于华山之阳放牛于桃林之野铸劔防以为农器示天下不复用兵武王以安必防危理必防乱故弢弓匣劔以军仪示不忘武也旧仪辘三仗首袜额红谓之櫜鞬三仗也
　　戈防
　　鲁阳以长戈指日日为之退舍戈犹殳也防以木为之后世滋伪无复典刑赤油韬之亦谓之油防亦谓之棨防公王已下通用以为前驱唐五品已上皆施棨防于门
　　矛殳
　　矛冒也殳亦防之象也诗云伯也执殳为王前驱其器也以木为之
　　刀劔
　　河图云黄帝摄政前有蚩尤兄弟八十一人并兽身人语铜头铁额食砂石子造立兵仗刀防大弩威震天下诛杀无道不仁不慈万民欲令黄帝行天子事黄帝仁义不能禁蚩尤遂不敌黄帝乃仰天而叹天遣女授黄帝兵法符制以服蚩尤吴大帝有寳刀三见上注中吴大帝有寳劔六其一曰白虹二曰紫电三曰辟邪四曰流星五曰青防六曰百里晋朝武帝时武库火焚有智伯头【又云王莽】孔子履高祖斩蛇劔二物皆为火焚之唯劔飞上天而去也又晋时牛斗间常有紫气张华知非王者之气乃是劔气乃以雷焕为丰城令张华知焕博识到县乃掘县狱深得劔两枚一送与张华一焕自佩后华卒子韪佩过延平津跃入水使人寻之乃见化为龙也雷焕卒子亦佩之于延平津亦跃入水化为龙矣高祖斩白蛇劔见上注中
　　枷棒
　　易云荷校灭耳凶礼云去桎梏桎梏亦枷杻也六月盛暑去囚人枷杻决断刑狱放宥之也唐时则天朝周兴来俊臣罗织天下衣冠遇族者不可胜数俊臣特制刑狱造十枚大枷一曰定百脉二曰喘不得三曰突地吼四曰着即枷【棒号即承】五曰失魂魄六曰实同反七曰反是实八曰死猪愁九曰求即死十曰求破家遭此枷者宛转于地斯须闷絶别有二枷名曰【普迷切】尾榆见即臣复有铁圏笼头名号数十又招集告事者常数百人造立宻罗织经一卷每栲讯囚人先设枷棒破平人家不知其数
　　棒
　　棒者崔正熊注车辐也汉朝执金吾金吾亦棒也以铜为之黄金涂两足以谓之金吾御史大夫司隶校尉亦得执焉用以夹车故谓之车辐一曰形似辐故曰车辐魏曹操为洛阳比部尉乃悬五色棒于门以威豪猾也
　　车辐
　　棒形如车辐见上注中
　　旌旃
　　旌者旌也旌表贤人之徳旃者善也以彰善人之徳旌类旗之象旃类白旄之制书云旌别淑慝
　　麾旄
　　麾者所以指麾也武王秉白旄以麾是也乗舆以黄诸公以朱刺史二千石以纁也
　　文武车耳
　　古重较也文官青耳武官赤耳或曰重较在军车藩上重起如牛角故曰重较
　　青布囊
　　所以盛印也劾奏之日则以青布囊盛印于前示奉王法而行也非劾奏之日则以青缯为囊盛印于后谓劾奏尚其质直故用布非劾奏日文明故用缯自晋朝巳来劾奏之官专以印居前非劾奏之官专以印居后
　　簮白笔
　　古珥笔之遗象也腰帯劔头珥笔示君子有文武之备焉
　　文武
　　文官进贤古委貌冠之遗象也武官惠文冠古缁布冠之遗象也缁布冠上古之法武人质木故取法焉
　　銮辂
　　銮者所谓和銮也礼云行前朱雀或谓朱鸟也銮辂衡上金爵者朱鸟口衔铃铃谓之銮所谓和銮者也前有鸾鸟故谓鸾鸾口衔铃故谓之鸾铃或谓为銮事一而异义也
　　五辂
　　礼云春乗青辂驾苍龙载青旂衣青衣服苍玉夏乗朱辂驾赤骝载赤旂衣朱衣服赤玉秋乗白辂驾白骆载白旂衣白衣服白玉冬乗辂驾铁骊载旂衣衣服玉其制见三礼图
　　貂蝉
　　武冠也貂者取其文而不炳焕外柔易而内刚劲也蝉者清虚识变也在位者有文而不自耀有武而不示人清虚自牧识时而动也
　　部伍兵阵
　　部伍者一伍之伯也五人曰伍五长为伯故称伍伯一曰戸伯汉制兵吏五人一戸灶置一伯故云戸伯亦曰火伯以为一灶之王也汉诸王公行戸伯各率其伍以导引也古兵士服韦弁今戸伯服赤帻纁衣素韎弁之遗法也
　　部
　　部者封部之属也语云千室之邑百乗之家可使治其赋也
　　兵阵
　　左传云兵犹火也不戢将自焚老子云兵者不祥之器不得已而用之是以上将军居右偏将军居左言以丧礼处之
　　阵
　　阵者胜拒敌也类常山之率然击其首则尾应击其尾则首应击其中则首尾俱应率然者常山之长蛇也唐朝高宗临殿防问贠半千曰兵书言天阵地阵人阵何也半千对曰天阵者是星辰孤虚地阵者是山川向背人阵者是偏裨弥缝以臣所见则不然夫师出以义有若时雨得天之时此天阵也兵在足食且战且耕得地之利此地阵也卒乗轻利将师和睦此人阵也高宗大赏防为上第
　　武臣缺胯袄子
