<!-- { "loadSidebar": true } -->
　　晁元升作田直儒墓表云故承议郎田君既八年其连姻宣徳郎晁端智来治兹城拜君墓下感松槚就荒阡陌萧然谓其里人曰君有徳于尔乡而不加敬其流风余烈尚接人耳目而封域遽至此况歴世之久拱木尽矣宜无有知者奈何乃属其族兄晁端中为文以表之将托于金石未刻也无咎见之意若未快曰敢以一字易叔父之未安者乎曰云何曰欲换连姻二字为娅可否葢姊妹之夫曰娅也唐周邯自蜀买奴曰水精善沈水乃昆仑白水之属也邯疑瞿唐之险必有怪使水精入之久乃出曰下有关不可渡得珠贝而还每遇潭洞多令探求辄得珍寳至汴或云八角井有神龙时游水面意有颔下物复使觇之经夕始出跃于井口有金爪拏而入焉奴遂亡又有农夫耕地得劒磨洗适市値贾胡售以百千未可至百万约来旦取之夜归语妻子此何异而价至是庭中有石偶以劒指之立碎诘旦贾人载镪至则叹叱曰劒光已尽不复买农夫苦问之曰此是破山劒唯可一用吾欲持之破寳山耳农夫惋恨旬月不能已予有诗云采玉应求破山劒探珠仍遣水精奴用此事耳
　　杜诗云虎气必腾上龙身宁久藏蕃劒诗也世传虎丘常有劒气状如虎延平津劒跃化为龙也晋元康三年武库火咸见汉高祖斩白蛇劒穿屋壁飞去许真人名旌阳有蛟害人投劒斩之至唐复出渔者网获之又武胜之知静江县事忽于滩中见雷公践微云逐一小蛇胜之以石投焉得一铜劒有文曰许旌阳斩蛟第三劒云予作劒诗曰蛇蛟已尽定飞去雷电歘惊重下来开元中河西将宋靑春骁猛人畏之西戎犯边每战运劒大呼执馘而旋未尝中锋镝后获吐蕃主帅问曰衣大虫皮者尔辈何不能害曰常见青龙突阵而来兵刃所及如击铜铁我以为神助将军也乃知劒之异澶渊之役安床子弩于城上使卒守之困着弩边忽寤惊起击而发之遂中辽帅军退予曽戏作诗曰床弩天诛韩达赉劒锋神助宋将军
　　韩嫣以佞幸窃富贵作金弹射飞鸟长安人常逐之曰家饥寒逐弹丸荆山下多美玉居人以璞抵鹊符载蓄寳劒水断蛟龙他日截饭胾而食劒乃顽钝西戎献寳刀割玉如泥周穆王常藏之予曽戏题曰射飞何必捐金弹抵鹊虚烦用夜光切玉昆吾宁刺豕断蛟干越岂刲羊李卫公镇南徐甘露寺僧有戒行公赠以方竹杖出大宛国盖公之所寳也及公再来问杖无恙否僧欣然曰巳规圆而漆之矣公嗟惋弥日予近在防江摄帅幕暇日与同僚游甘露寺偶题近作小词于壁间云楼横北固尽日厌厌雨欵乃数声歌但渺漠江山烟树寂寥风物三五过元宵寻柳眼觅花英春色知何处落梅呜咽吹彻江城暮脉脉数飞鸿杳归期东风凝伫长安不见烽起夕阳间魂欲断酒初醒独下危梯去其僧顽俗且瞆愀然谓同官曰方泥得一堵好壁可惜冩了予知之戏曰近日和尚耳明否曰背听如旧予曰恐贤眼目亦自来不认得物事壁间之题谩圬墁之便是甘露寺祖风也闻者大笑
　　晁以道赠予诗曰春去欣搜粟秋来谩护军以予劝率郷人捐赀助国及募畿东兵赴援也又曰迷楼赋就梦何处双庙诗成泪不孤以予尝作是赋陈古义以刺今及作此诗哀徃事以伤时耳又曰顾我何堪鸣玉佩如今不得侍金华予乃戏之曰公鸣玉佩来防何时耶盖公元祐党人之家上书邪等禁锢不得仕二十余年靖康中始落致仕为中书舍人兼太子詹事后得待制已暮龄矣
　　世传丹砂链为黄金碎以染笔入石不去名曰红沫予侍先人官歴阳尝览李翔作白字书霸王庙碑而其法不传亦红沫之类欤
　　武侯创八阵图与木牛流马法后人俱不能得故予八阵图诗云八阵功成妙用藏木牛流马法俱亡后来识得常山势纵有桓温恐未详
　　东坡死李方叔诔之曰道大不容才髙为累皇天后土知平生忠义之心名山大川还千古英豪之气可谓简而当矣晁无咎死张文潜铭之曰车坚马良不得出门策驽驾朽道上纷纷兹亦可悲矣
　　杜诗第一篇赠韦左丞丈云今欲东入海即将西去秦或问云何曰道不行故也又云尚怜终南山囘首清渭濵常拟报一饭况怀辞大臣白鸥没浩荡万里谁能驯何谓也曰鸟兽不可与同羣终南清渭且徘徊而不忍别况辞大臣而欲去国哉自以谓得言外之觧
　　游龙门奉先寺云天阙象纬逼云卧衣裳冷予曰星河垂地空翠湿衣欲觉闻晨钟令人发深省予曰钟磬清心欲生縁觉
　　都坛歌云王母昼下云旗翻予解云味道集虚僊真降焉故秋兴诗曰西望瑶池降王母
　　同诸公登慈恩寺塔诗云囘首叫虞舜苍梧云正愁予解曰周满瑶池乐未央卒云黄鹄去不息哀鸣何所投君看随阳鴈各有稻粱谋解曰黄鹄譬高举逺引莫知所往者随阳雁譬志在随人拘于禄仕者天寳十三载先生始得官时上荒淫天下且乱故有虞舜之思周满之戒且叹识者见防而作吾人怀禄未快也
　　示从孙济云权门多噂且复寻诸孙解曰噂噂言不忠信貌诗所以言背憎也且复寻诸孙则莫如我同姓萱草秋已死竹枝霜不繁淘米少汲水汲多井水浑刈葵莫放手放手伤葵根所来为宗族亦不为盘飱小人利口实薄俗难可论勿受外嫌猜同姓古所敦解曰萱忘忧而已死竹可爱而不蕃则荒落甚矣水浊而不复其清源葵伤而不庇其根本则宗族乖离之况也此诗人因物而兴也饮中八僊歌云李白一斗诗百篇长安市上酒家眠天子呼来不上船自称臣是酒中僊解曰范传正李白碑云白多陪侍从之游他日泛白莲池公不在宴皇情既洽召公作序公时被酒高力士扶以登舟世云不上船何穿凿如此
　　曲江三章云即事非今亦非古予曰在今古间长歌激越梢林莽予曰振响林谷比屋豪华固难数吾人甘作心似灰弟侄何伤泪如雨予曰按先生进雕赋表云今贾马之徒得排金门上玉堂者众矣独臣衣不盖体常寄食于人夫众豪华而已贫贱所谓士贤能而不用国之耻也吾虽甘心若死灰然而弟侄之伤涕零如雨何耶盖行成而名不彰友朋之罪也亲戚不能致其力闻长歌之哀所以涕洟也耶又曰短衣匹马随李广看射猛虎终残年予曰犹足以消英豪之气凡如是者甚众辞不多载
　　曹王臯封于曹济阴济北诸李皆其裔也有贞观开元两朝赐书五千卷世寳而读之仕者蝉联不絶沈立谏议藏书万卷为阁以居之而子孙不能肄业有士人题诗曰莫遣中有蠧书鱼盖恐其坏而不能世守也盖岩者徐之永安镇邵氏仆也朴鲁有絶力能兼众人之役其主不以为异一夕有豪贼六人刼持其家举室尽逃恣所取伤五人杀首者一人将出岩手刃追之众谓一夫不足畏岩力战贼骇汗伺其困益奋俄扑一贼余乃引去然终无一人助之复追迨贼曰还尔物因掷金帛道上岩不知其计也却顾逗遛遂逺莫及岩齧臂指自恨无人主其才而使已尽灭贼明日邑吏至逻近郊获余党徴岩于邑邑白大府赏以金闻岩之勇者莫不惊异或曰彼偶然奋不顾死耳予曰非也人惟处死之难徒勇而无义虽死不贵岩之勇以卫其主奋一身以当众贼卒以取胜可谓难矣呜呼岩仆也今之为仆者或聚千指缓急鲜有为用况以寡敌众如岩之忠勇者身居贱而其为凛然适于义彼有居朝廷尸禄位而以士失自名一持于患害反畏缩求免不欲一毫损于己况能死忠以自见乎然则岩非特异于童仆也因传其事以为世有贵者劝焉济北晁端中元升记予读元升书盖岩事知君子之用心也善善恶恶所以风天下耶惜乎岩之絶力始不主人之异尔岩之忠勇终不闻主人之厚赏天下之事每每如此君子所为叹息也哉
　　天寳末禄山防西京大搜文武朝臣及教坊乐工不旬日得梨园弟子数百人大会于凝碧池乐作梨园旧人不觉歔欷相对泣下羣逆露刃脇之而悲不已有雷海清者投器于地西向恸哭支解于庭闻之者莫不伤痛时王维被拘于菩提寺赋诗曰万户伤心生野烟百僚何日再朝天秋槐花落深宫里凝碧池头奏管弦他日縁此诗得不死然愧于雷海清多矣杜牧之息夫人诗曰细腰宫里露桃新脉脉无言防度春至竟息亡縁底事可怜金谷坠楼人与所谓莫以今朝宠能忘旧日恩看花满眼泪不共楚王言语意逺矣盖学有浅深识有高下故形于言者不同矣春囘上林苑花满洛阳城崔湜诗也湜弱冠登科不十年掌贡举父挹同省为侍郎及登宰辅始三十有七容止端雅文辞清丽尝暮出端门下天津桥马上吟此句时张説为工部侍郎望之杳然而叹曰此句可效此位可得其年不可及也使湜令终当时朝士岂能出其右哉故杜诗云文章一小技于道未为尊或以此也
　　李抱真镇潞州军资匮乏有僧为众所信公谓曰假和尚之道以济吾军如何僧曰无不可者公曰但言请于毬塲焚身某当自使宅穿一地道通连火作即濳入僧喜从之遂陈状积薪贮油因为七日道塲昼夜香灯梵呗公亦引僧视穴使不疑公率监军僚吏膜拜以俸入檀施堆于其旁由是士女骈阗舍财亿计七日遂击钟举火已塞地道矣须臾灰烬明日籍所施得数十万军资取足别求所谓舍利者选地造塔焉出尚书故实张燕公遭姚元之奏明皇怒曰卿与御史共按其事急呼中丞李林甫以诏付之林甫曰説多智谋是必困之处于剧地崇曰丞相得罪未宜太逼曰公必不忍即説害林甫以诏付余御史中路以坠马吿初説旬月前有门下生窃宠婢将寘于法生呼曰公无缓急用人乎见色不能禁人之常情何靳靳于一婢耶説奇其语释之且付巳婢生去杳不闻问忽一日直诣説有忧色曰感公之恩欲报久矣今闻公为姚相所谗祸且至愿得公平生所寳以免难公歴指数之曰未也又凝思良久忽曰近有以鸡林夜鸣帘为献者生曰足矣因请手札数行恳求于九公主且曰上独不念在东宫时恩始终其惠乃反以谗见怒耶明日公主谒上具奏云上感动勑高力士就御史台宣所按事并罢书生亦不复见昔留侯致白璧以谢项仇孟尝献狐裘以脱楚难蔡昭爱佩刀无辜见留虞叔捐圭则庶防免罪姚崇之事近之若书生者不谨小行而能排难解纷殆侠士之流乎亦聪明疏通善知人矣
　　客有献李卫公以古木者云有异公命剖之作琵琶槽自然其文成白鸽予尝语晁次膺曰公緑头鸭琵琶词诚妙盖自晓风残月之后始有移船出塞之曲然某亦曽有一诗公曰云何曰白鸽潜来入紫槽朱鸾飞去唳青霄江边塞上情何限瀛府霓裳曲再调谩道灵妃鼓瑶瑟虚传僊子弄云璈小怜破得春风恨何似今宵月正高曰诗亦不恶
　　酒有若下谓乌程也九醖谓宜城也千日中山也蒲桃西凉也竹叶豫北也土窟春荥阳也石冻春富平也烧春劒南也桑落陜右也乌孙国有青田核莫知其木与实而核如五六斤瓠空之盛水俄而成酒刘章曽得二焉集賔设之一核才尽一核又熟可供二十客名曰青田壶歴城北有使君林魏正始中郑公慤三伏避暑于此取大莲叶置砚格上盛酒三升以簮刺叶令酒与柄通屈茎吸之芗气清洌名曰碧筩酒予诗曰酿忆靑田核觞宜碧藕筒直须千日醉莫放一杯空近时以黄柑醖酒号洞庭春色以糯米药麯作白醪号玉友皆奇絶者耳
