<!-- { "loadSidebar": true } -->
　　陈寨者，泉州晋江巫也。善禁咒之术，为人治疾多效（《广记》作“愈”）者。澶（《广记》作“漳”，漳上有“有”字）州逆旅苏猛，其子病狂，人莫能疗，乃往请陈。陈至，苏氏子见之，戟手大骂。寨曰：“此疾入心矣。”乃立坛于堂中，戒人无得窃视，至夜乃取苏氏子劈为两片，悬堂之东壁，其心悬北檐下。寨方在堂中作法，所悬之心遂为犬食，寨求之不得，惊惧，乃持刀宛转于地，出门而去。主人弗知，谓其作法耳。食顷，乃持心而入，内于病者之腹，被发连叱，其腹遂合。苏氏子既寤（《广记》作“悟”），但连呼递铺递铺，家人莫之测。乃其日去家十（《广记》作“数”）里，有驿吏手持官文书死于道傍。初，南中驿路二十里置一递铺，吏持符牒以次传授，欲近前铺，辄连呼以警之。乃寨取驿吏之心而活苏氏，苏遂愈如故。（《广记》卷二百二十）

　　●卷四

　　○陶俊

　　江南吉州刺史张曜卿有傔力曰（《广记》作“者”）陶俊，性谨直。尝从军征江西，为飞石所中，因有腰足之疾，恒扶杖而行。张命守舟于广陵之江口，因至白沙市中（《广记》无“中”字），避雨于酒肆。同立者甚众，有二书生过于前，独顾俊相与言曰：“此人好心，宜为疗其疾。”即呼俊，与药二丸曰：“服此即愈。”乃去，后归舟吞之。良久，觉腹中痛楚甚，顷之痛止，疾亦都（《广记》作“多”）瘥。操篙理缆，尤觉轻捷（《广记》作“健”），白沙去城八十里，一日复还（《广记》复还“作往复”），不以为劳。后访二书生，竟不复见。（《广记》卷二百二十）

　　○延陵村人妻

　　延陵灵宝观道人谢及（《广记》作“又”，下同）损，近县村人。有丧妇者，请及损为斋。妇死已半月矣，忽闻摧（《广记》作“推”）棺而呼，众皆惊走，其夫开棺视之，乃起坐。顷之，能言，云：“为舅姑所召去，云‘我此无人，使之执爨。’其居处甚闲洁，但苦无水，一日见沟中水甚清，因取以酿（《广记》作“漉”）馈，姑见之大怒曰：‘我不知尔不洁如是，用尔何为？’”乃（《广记》作“因”）逐之使回，走出门遂苏。今尚无恙。（《广记》卷三百八十六）

　　○赵某妻

　　丁亥岁（案：丁亥当唐天成二年），浙西有典客吏赵某，妻死未及旬将葬（三字《广记》作“大殓”二字），忽大叫而活，云：“为一（《广记》无“一”字）吏所录，至鹤林门，内有府署，侍卫严整，官吏谘（《广记》有“事”字）及领囚集（《广记》作“禁”）者甚众。吏持已入（毛本“已入”作“几人”），至庭下，堂上一绿衣、一白衣偶坐，绿衣谓吏曰：‘汝误，非此人也，急遣之。’白衣曰：‘已迫至此，何用遣之？’（《广记》作“禁”）绿衣不从，相质食顷，绿衣怒叱吏遣之。吏持（毛本作“时”）己疾趋，出路经一桥，数十人（“数十人”毛本作“数日”）方修桥，其（《广记》作“无”）板有钉，吏持之走过，钉伤足。因痛失声，遂活。”视足果伤。俄而邻妇遂（《广记》作暴）卒，不复苏矣。（《广记》卷三百八十六）

　　○建业妇人

　　近岁建业有妇人，背生一瘤，大如数斗，囊中有物，如茧粟甚众，行即有声。恒乞于市，自言村妇也，尝与娣（毛本作“姊”）姒辈分养蚕，已独频年损耗，因窃（毛本“因窃”作“窃以”）其姒囊茧焚之，顷之背患此疮，渐成此瘤。以衣覆之，即气闭闷，常露之乃可，而重如负囊矣（《广记》卷一百三十三引作《搜神记》。按：今人李剑国考证，此条当为《稽神录》佚文，《广记》误）。

　　○广陵男子

　　广陵有男子行乞于市，每见马矢，即取食。自云：“常为人饲马，慵不能夜起，其主恒自检视，见槽中无草，督责之，乃取乌梅饼以饲马，马齿酸楚，不能食，竟致死。”已（毛本作“亡”）后因患病，见马矢辄流涎欲食，食之与乌梅味正同，了无秽气。（《广记》卷一百三十三）

　　○施汴

　　庐州营田吏施汴，尝恃势夺民田数十顷，其主遂为其耕夫，不能自理。数年汴卒，其田主家生一牛，腹下有白毛，方数寸，既长稍斑驳，不逾年成施汴字，点画无缺。道士邵修默亲见之。（《广记》卷一百三十四）

　　○朱庆源

　　婺源尉朱庆源，罢任方还家，在豫章之丰城，庭中地甚爽垲，忽生莲一枝。其家骇惧，多方以禳之，莲生不已，乃筑堤堰（《广记》作“汲”）水以沼（《广记》作“回”）之，遂成大池，芡荷甚茂。其年庆源（《广记》有“选”字）授南奉令，后三岁入为大理评事。（《广记》卷一百三十八）

　　○僧十朋

　　刘建封寇豫章，僧十朋与其徒奔分宁，宿澄心僧院。初夜见窗外有光，视之见团火高广数尺，中有金车子，与火俱行，呕轧有声。十朋始惧，其主人云：“见之数年矣。每夜必出于西（《广记》作“东”）堂西北隅地中，绕堂（《广记》作“屋”）数周，复没于此。以其不为祸福，故无掘视之者。”（《广记》卷三百六十六）

　　○宜春人

　　天祐初，有人游宜春之（《广记》作“止”）空宅中。兵革之后，井邑芜没，堂西屋（《广记》作“至”）梁上有小窗，外隙荒数十亩。日暮窗外，有一物正方，自下而上，顷之全蔽其窗。其人引弓射之，应弦而落。时已夕，不能仰（《广记》作“即”）视，明旦寻之，西百余步，有方杉木板，带一矢，即昨所射也。（《广记》卷三百六十六）

　　○朱从本

　　李遇为宣武节度使，军政委大将朱从本。其（《广记》作“本”）家究中畜猴，圉人夜起秣马，见一物如驴，黑而毛，手足皆如人，据地而食此猴，见人乃弃（《广记》作“去”）猴，已食其半。明年遇族诛。宣城故老云：“郡中常有此怪，每军城有变，此物辄出，出则满城皆臭。田頵将败，出于街中，巡夜者见之不敢逼，旬月祸及。”（《广记》卷三百三十六）

　　○周本

　　信州刺史周本，入觐扬都，舍于邸第，遇私讳日，独宿外斋，张灯而寐。未熟，闻室中有声划然，视之见火炉冉冉而上，直抵（《广记》作“博”）于屋，良久乃下，飞灰勃然。明日满室浮埃覆物，亦无他怪。（《广记》卷三百六十六）

　　○薛老峰

　　福州城中有乌石山，山（《广记》“山”在“峰”字下）有大峰，凿三字曰薛老峰。癸卯岁，一夕间（《广记》“间”在“雨”字下）大风雨，山上如数千人喧噪之声。及旦，则薛老峰倒立，峰字返向上，城中石碑皆自转侧，其年闽亡。（《广记》卷三百三十六）

　　○王慎辞

　　江南通事舍人王慎辞，有别墅在广陵城西，慎辞尝与亲友宴（《广记》无“宴”字）游于其上。一日忽自爱其冈（《广记》作“岗”）阜之势，叹曰：“我死必葬于此。”是夜村中闻犬吠，或起视之，见慎辞独骑徘徊于此，逼而视（《广记》无“而视”二字）之，遂不见。自是夜夜恒至，月余慎辞卒，竟葬其地。（《广记》卷一百四十五）

　　○姚氏

　　东州静海军姚氏，率其徒捕海鱼以充岁贡。时已将晚，而得鱼殊少，方忧之，忽网中获（毛本“获”在“网”字上）一人，黑色，举身长毛，拱手而立，问之不应。海师曰：“此所谓海人，见必有灾，请杀之以塞其咎。”姚曰：“此神物也，杀之不祥。”乃释而祝之曰：“尔能为我致群鱼以免阙职之罪，信为神矣。”毛人却行水上，数十步而没。明日，鱼乃大获，倍于常岁矣。（《广记》卷四百七十一）

　　○彭顒

　　宣州盐铁院官彭顒，常病数月，恍惚不乐，每出外厅，辄见俳优乐工数十人，长皆（《广记》作“皆长”）数寸，合（毛本作“金”）奏百戏，并作朱紫炫目。顒视之移（《广记》作“或”）时，欣笑或愤懑，然无如之何，他人不见也。顒后病愈，亦不复见，后十余年乃卒。（《广记》卷三百六十七）

　　○吕师造

　　吕师造为池州刺史，颇聚敛。常嫁女于扬都，资送甚厚，使家人送之。晚泊竹筱江，岸上忽有一道士，状若狂人，来去奔走，忽跃入舟，直穿舟中过，随其所经，火即大发，复登后船，火亦随之。凡所载之舟（《广记》作“物”），皆为煨烬。一老婢发（《广记》“发”下有“亦尽”二字，无“尺”字）尺余，人与船了无所损失（《广记》，“失”字作火灭二字）。道士亦不复见。（《广记》卷三百六十七）

　　○崔彦章

　　饶州刺（《广记》脱“刺”字）史崔彦章，送客于城东，方燕，忽有一（《广记》无“一”字）小车，其色如金，高尺余，巡席而行，若有求觅，至彦章（《广记》有“前”字）遂止不行。彦章（六字《广记》无）因即绝倒，携（《广记》无“携”字）舆（“舆”字毛本作“与”）归州而卒。（《广记》卷三百六十七）

　　○润州气

　　戊子（案：戊子当唐天成三年）岁，润州有气如虹，五彩夺目，有首如驴，长数十丈，环厅事而立（《广记》无“立”字），行三周而灭。占者曰：“厅中将有哭声，然非州府之咎也。”顷之，其国太后殂，发丧（《广记》作“哀”）于此堂。（《广记》卷三百六十七）

　　○黄极

　　甲午岁（案：甲午当唐应顺元年），江西馆驿巡官黄极子妇生男（《广记》无“子”字），一首两身相背，四手四足。建昌民家生牛，每一足更附出一足，投之江中。翌日，浮于水上。南昌新义里地陷长数十步，广者数丈，狭者七八尺，其年节度使徐知询卒。（《广记》卷三百六十七）

　　○熊勋

　　军吏熊勋，家于建康长乐坡（《广记》作“漫”）之东。尝（《广记》作“常”）日晚见屋上有二物，大如卵，赤而有光，往来相驰逐。家人骇惧，有亲客壮勇，登（毛本作“开”）屋捕之，得其（毛本无“其”字）一，乃被（《广记》作“辟”）缯彩，包一鸡卵壳也。锉而焚之，臭闻数里。其一走去不复来矣，家亦无恙。（《广记》卷三百六十七引不注出处。按：明钞本《广记》引作《稽神录》）

　　○王建封

　　江南军使王建封，骄恣奢攒。筑大第于淮之南，暇日临街坐窗下，见一老妪携少女过于前，衣服缢缕而姿色绝世。建封呼问之，云：“孤贫无依，乞食至此。”建封曰：“吾纳尔女，而给养以（《广记》作“尔”）终身可乎？”妪欣然。建封即召入，命取新衣二袭以衣之，妪及女始脱故衣，皆化（《广记》无“化”字）为凝血（《广记》有“聚”字）于地。旬月建封被诛。（《广记》卷三百六十七）

　　○广陵士人

