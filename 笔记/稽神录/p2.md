<!-- { "loadSidebar": true } -->
　　江夏有林主簿，虐而好赌。甚爱一女，好食鸡，里胥日供双鸡。一日，将杀鸡，鸡走，其女自逐之，鸡入舍北枯井中，女亦入井，遂不见。林自往，亦入井不出。俄，井中黑气腾上如炊。其家但临井而哭，无敢入者。有屠儿请入视之，但见大釜，汤涌（《广记》作“沸”）火炽，有人拒其足曰：“事不干汝。”不得入而出。久之，气稍稍而熄。井中惟鸡骨一具，人骨二具。此事（《广记》无“事”字）数闻故老言之，不知其何年也。（《广记》卷三百九十九）

　　○军井

　　建州有魏使君宅，兵后焚毁，以为军营。有大井，湮（《广记》作“淀”）塞。壬子岁，军士浚之，入者二人皆卒，尸亦不获。有一人请复入，曰：“以绳缒我，我急（毛本作“亟”）引绳，即（《广记》有“亟”字）出之。”既入，久之，忽掣其（《广记》“掣其”二字作“引”字）绳甚急，即出之，色（《广记》作“已”）如痴矣，良久乃能言，云：“既入井，但见城郭、邑庐（《广记》“邑庐”作“井邑”），人物甚众。其主曰李将军，机务鞅掌府署甚盛。惧而欲（《广记》无“欲”字）遽出。”竟不获二尸。建州留后朱斥，尝奉使镇（四字《广记》作“业使填”三字）此井。（《广记》卷三百九十九）

　　○金华令

　　王祝从子某，为金华令，筑私第于邑中。夏，暴雨大至，水忽奔往东南隅，如灌漏卮，顷刻而尽，其地成井，深不可测。以丝絙（《广记》作“籰”）缒石而测之，数十丈乃及底，得一新馒（《广记》作“捻”）头而出（《广记》作“上”）与人间尝（《广记》作“常”）食者，无小异也。（《广记》卷三百九十九）

　　○徐善

　　江南伪中书舍人徐善，幼孤，家于豫章。杨吴之寇（《广记》作“克”）豫章，善之妹为一军校所虏，既定，军校求（《广记》无“求”字）得善请以礼聘之。善自以旧族，不当与戎士为婚，固（《广记》作“因”）不许。乃强纳币焉，悉掷弃之，临以白刃，亦不惧，然竟虏之而去。善即诣扬都，求见吴杨渥而诉之。时渥初嗣，藩服府庭甚严。僭拟王者、布衣游士，旬岁不得一见。而善始至白沙，渥夜梦人来言曰：“江西有秀才徐善将来见公，今在白沙逆旅矣。其人良士也，且有情事未申（《广记》无“未申”二字），公其（《广记》作“可”）厚遇之。”渥（《广记》无“渥”字）旦即遣骑迎之。既至，礼遇甚厚，（《广记》有“且”字）问所欲言，善具白其妹事。渥（《广记》无“渥”字）即命购（《广记》无“购”字）赎，归于徐氏。时歙州刺史陶雅闻而异之，因辟为从事。（《广记》卷二百七十七）

　　○何致雍

　　何致雍者，贾人之子也，幼而英爽（《广记》作“爽俊”）好学。尝从其叔父，泊舟皖口。其叔夜梦一人，若官吏，乘马从数仆，来往岸侧，遍阅舟船人物之数。复一人自后呼曰：“何仆射在此，勿惊之。”对曰：“诺。”不敢惊。既寤，遍访邻舟之人，皆无何姓者，乃移舟入深浦中。翌日，大风涛，所泊之舟皆没，惟何氏存。叔父乃谓致雍曰：“我家世贫贱，吾复老矣，‘何仆射’必汝矣（《广记》作“也”），善自爱。”致雍后受（《广记》作“从”）知于湖南为节度判官。会楚王殷自称尊号，以致雍为户部侍郎、翰林学士。致雍自谓当作相，而居师表（《广记》作“长”）之任。后楚王希范嗣立，复去帝号，以致雍为（《广记》“为”字缺）节度判官、检校仆射。竟卒于官。（《广记》卷二百七十八，官作任）

　　○郭仁表

　　伪吴春坊吏郭仁表，居冶（《广记》作“治”）城北。甲寅岁，因得疾沉痼，忽梦一（《广记》无“一”字）道士，衣金花紫帔，从一小童，自门入，坐其堂上。仁表初不甚敬，因问疾何时可愈，道士厉色（《广记》作“色厉”）曰：“甚则有之。”既寤，疾甚。数夜，复梦（《广记》有“前”字）道士至，因叩头逊谢。久之，道士色解，索纸笔。仁表以为将疏方，即跪奉之，道士书而授之，其辞曰：“飘风暴雨可思惟，鹤望巢门敛翅飞。吾道之宗正可依，万物之先数在兹，不能行此欲何为？”梦中不晓其义，将问之，童子摇手曰：“不可。”因拜谢。道士自西北而去，因而（《广记》作“尔”）疾愈。（《广记》卷二百七十八）

　　○王屿

　　伪吴鄂帅王屿，少为小将，从军围颍州。夜梦道士告之曰：“旦有流星坠地，能避之，当至将相。”明日，众军攻城，城中矢石如雨。屿仗剑，倚栅木而督战，俄有飞（《广记》作“大”）石正中其栅木，及屿，铠甲之半皆糜碎，而屿无伤。因叹曰：“流星正谓（《广记》无“谓”字）尔耶。”由是自负，卒至大官。（《广记》卷二百七十八）

　　○谢谔

　　进士谢谔，家于南康，舍前有溪，常游戏之所也。谔为儿时，尝梦浴溪中有人以珠一器遗之，曰：“郎吞此则明悟矣。”谔度其大者不可吞，郎吞细者六十余颗。及长，善为诗。进士裴说为选其善者六十余篇，行于世。（《广记》卷二百七十八）

　　○崔万安

　　江南司农少卿崔万安，分务广陵。尝病苦脾泄，困甚。其家人祷于后土祠。是夕，万安梦一妇人，珠珥珠履，衣五重，皆编贝玉（《广记》作“珠”）为之。谓万安曰：“此病（《广记》作“疾”）可治，今以一方相与。可取青木香、肉豆蔻等分，枣肉为丸米，饮下二十丸。”又云：“此药大（《广记》作“太”）热，疾平即止。”如其言服之，遂愈。（《广记》卷二百七十八）

　　○江南李令
　　江南有李令者，累任大邑，假秩至评事，世乱年老，无复宦情，筑室于广陵法云寺之西，为终焉之计。尝梦束草加首，口衔一刀，两手各持一刀，入水而行，意甚异之。俄而，孙儒陷广陵，儒部将李琼屯兵于法云寺，恒止李令家，父事令。及儒死，宣城裨将马殷、刘建封辈率众南走，琼因强令俱行。及殷据湖南，琼为桂管观察使，用令为荔浦令，则前梦之验也。（《广记》卷二百七十八）

　　○毛贞辅

　　伪吴毛贞辅，累为邑宰，应选之广陵。梦吞日，既寤，腹犹热。以问侍御史杨廷式，杨曰：“此梦至大，非君所能当。若当君而言，当得赤乌场官也。”果如其言。（《广记》卷二百七十八）

　　○陆洎

　　江南陆洎为常州刺史，不克之任，为淮南副使。性和雅重厚，时辈推仰之。副使李承嗣，与之尤（《广记》“尤”字在“与”字上）善。乙丑岁（案：乙丑当宋乾德三年）九月，承嗣与诸客访之，洎从容曰：“某明年此月当与诸君（《广记》作“客”）别矣。”承嗣问其故，答曰：“吾向梦人以一骑召去，（六字毛本作“一骑兵以召去”）止大明寺西可数里，至一大府，署曰阳明府。入门西序，复由东向大门下马，入一室中（《广记》无“中”字）。久之，吏引至阶下。门中有二绿衣吏，捧一案，案上有书。一紫衣秉笏取书，宣云：‘洎三世为人，皆行慈孝，功成业就，宜（毛本“就”作“宽”，“宜”作“并”）受此官。可封阳明府侍郎，判九州都监事。来年九月十七日，本府上事。’复以骑送归，奄然遂寤。灵命已定，不可改矣。”诸客皆默（《广记》作“嘻”）。然至明年九月，日使候其起居。及十六日，承嗣复与向客候之（《广记》有“客诣之”三字），谓曰：“明日君（《广记》“君”字在“明”字上）当上事，今何无恙也？”洎曰：“府中已办，明当行也。”承嗣曰：“吾尝（《广记》作‘常’）以长者重君，今无乃近妖乎？”洎曰：“惟君与我有缘，他日必当卜邻。”承嗣默然而去。明日遂卒，葬于茱萸湾。承嗣后为楚州刺史，卒，葬于洎墓之北云。（《广记》卷二百七十九）

　　○周延翰

　　江南太子校书周延翰，性好道，颇修服饵之事。尝梦神人以一卷书示（《广记》作“授”）之，若道家之经，其文皆七字为句，惟记其末句云“紫髯之伴（《广记》作“畔”）有丹砂”。延翰寤而自喜，以为必得丹砂之效。后（《广记》无“后”字）从事建业，卒，葬于吴大帝陵侧，无妻子，惟一婢名丹砂。（《广记》卷二百七十九。按：据李剑国考证，《广记》明钞本引作（稽神录》，谈本讹作《广异记》）

　　○王瞻

　　处（《广记》作“虔”）化县令王瞻，罢任归建业，泊舟秦淮。病甚，梦朱衣吏执牒至曰：“君命已尽，今奉召。”瞻曰：“命不敢辞，但舟中隘狭，欲宽假之，使得登岸卜居，无所惮也。”吏许诺，以五日为期，曰：（《广记》无“曰”字）“至期，平旦（《广记》作“明”）当来也。”既寤，便能下床，自出僦舍，营办凶具。教其子哭踊之节，召六亲为别。至期，登榻安卧，向曙乃卒。（《广记》卷二百七十九）

　　○邢陶

　　江南大理司直邢陶，癸卯岁（按，癸卯当南唐保大元年），梦人告云：“君当为泾州刺史。”既而，为宣州泾县令。考满，复梦其人告云：“宣州诸县官人，来春皆替，而君官诰不到。”邢甚恶之。至明年春，罢归。有荐陶（《广记》作“邢”）为水部员外郎，牒下，而所司失去，复请二十余日，竟未拜而卒。（《广记》卷二百七十九）

　　●卷二

　　○紫石

　　晋安有东山，樵人陈某（《广记》作“氏”），恒见山中有紫光烛天。伺之久，乃见一大鹿，光自口出。设置捕而获之，刳其腹，得一紫石，圆莹如珠。因宝藏之，家自是富。至其孙，奢纵好酒，醉而玩其珠，以为石何能神，因击碎之，家自是贫矣。（《广记》卷四百四十三）

　　○杨迈

　　司农卿杨迈，少好畋猎。自云：在长安时，放鹰于野，遥见草中一兔跳跃，鹰亦自见，即奋往搏之。既至，无有。收鹰上鞲，行数十步，回顾其处，复见其兔（《广记》无“其”字，“兔下”有“走”字）。又搏之，亦不获，如是者三。即命芟草以求之，得兔骨一具，盖兔之鬼也。（《广记》卷四百四十三，曾慥《类说》亦引）

　　○舒州人

　　舒州有人入灊山，见大蛇，击杀之。视之有足，甚以为异，因负之而（《广记》无“而”字）出，将以示人。遇县吏数人于路，因告之曰：“我杀此蛇而有四足。”吏皆不见，曰：“蛇何在？”曰：“在尔前，何故不见？”即弃蛇于地，乃见之。于是负此蛇者，皆不见，人以为怪，乃弃之。按，此蛇生（《广记》作“至”）不能自隐其形，死乃能隐人之形，此理有不可穷者。（《广记》卷四百五十九）

　　○贾潭

