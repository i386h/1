<!-- { "loadSidebar": true } -->
　　清源人陈褒，隐居别业，临窗夜坐，窗外即广野，忽闻有人马声，视之，见一妇人骑虎自窗下过，径入西屋内。壁下先有一婢卧，妇人即取细竹枝从壁隙中刺之，婢忽尔腹痛，开户去如厕。褒方愕骇，未及言，婢已出，即为虎所搏，遽前救之，仅免。乡人云村中恒有此怪，所谓虎鬼者也。（《广记》卷四百三十二）

　　○朱氏子

　　广陵有朱氏子，家世勋贵，性好食牛，所杀无数。尝于暑月中，欲杀一牛，其母止之曰：“暑热如此，汝已醉，所食几何？勿杀也。”子向牛言曰：“汝能拜我，我赦汝。”牛应声下泪而拜，朱反怒曰：“畜生安能会人言？”立杀之。数日，乃病，恒见此牛为厉，竟作牛声而死。（《广记》卷四百三十四）

　　○张某妻

　　晋州神山县民张某妻，忽梦一人，衣黄褐衣，腰腹甚细，逼而淫之，两接而去。已而妊娠，遂好食生肉，常恨不饱，恒舐唇咬齿而怒，性益狠戾。居半岁，生二狼子，既生即走，其父急击死之。妻遂病恍惚，岁余乃复。乡人谓之狼母。（《广记》卷四百四十二）

　　○张谨

　　道士张谨者，好符法，学虽苦而无成。尝客游至华阴市，见卖瓜者，买而食之。旁有老父，谨觉其饥色，取以遗之，累食百余，谨知其异，奉之愈敬。将去，谓谨曰：“吾土地之神也，感子之意，有以相报。”因出一编书曰：“此禁狐魅之术也，宜勤行之。”谨受之，父亦不见。尔日宿近县村中，闻其家有女子啼呼，状若狂者，以问主人，对曰：“家有女，近得狂疾，每日昃辄靓妆盛服，云召胡郎来。非不疗理，无如之何也。”谨即为书符，施檐户间。是日晚间，檐上哭泣且骂曰：“何物道士，预他人家事，宜急去之。”谨怒呵之。良久，大言曰：“吾且为奴矣。”遂寂然。谨复书数符，病即都差。主人遗绢数十匹以谢之。谨尝独行，既有重赍，须得傔力，停数日，忽有二奴诣谨，自称曰德儿、归宝，尝事崔氏，崔出官，因见舍弃。今无归矣，愿侍左右。谨纳之，二奴皆谨愿黠利，尤可凭信。谨东行，凡书囊、符法、过所、衣服，皆付归宝负之，将及关，归宝忽大骂曰：“以我为奴，如役汝父。”因绝走。谨骇怒，逐之，其行如风，倏忽不见。既而德儿亦不见，所赍之物皆失之矣。时秦陇用兵，关禁严急，客行无验，皆见刑戮。既不敢东度，复还主人，具以告之，主人怒曰：“宁有是事，是无厌复将挠我耳。”因止于田夫之家，绝不供给，遂为耕夫，邀与同作，昼耕夜息，疲苦备至，因憩大树下，仰见二儿，曰：“吾德儿、归宝也，汝之为奴，苦否？”又曰：“此符法，我之书也。失之已久，今喜再获，吾岂无情于汝乎？”因掷过所还之曰：“速归，乡人待尔书符也。”即大笑而去。谨得过所，复诣主人，方异之，更遗绢数匹乃得去。自尔遂绝书符矣。（《广记》卷四百五十五）

　　○合肥富人

　　合肥有富人刘某，好食鸡，每杀鸡，必先刖双足，置木柜中，血沥尽乃烹（曾慥《类说》作“膏血沥尽乃烹之”），以为去腥气。某后病，生疮于鬓。既愈，复生小鸡足于疮瘢中，每巾栉必伤其足，伤即流血被面，痛楚竟日。如是积岁，无日不伤，竟以是卒。（《广记》卷四百六十一，曾慥《类说》亦引）

　　○平固人

　　处州平固人访其亲家，因留宿，夜分闻寝室中有人语声，徐起听之，乃群鹅语曰：“明旦主人将杀我，善视诸儿。”言之甚悉。既明，客辞去，主人曰：“我有鹅甚肥，将以食子。”客具告之，主人于是举家不复食鹅。顷之，举乡不食矣。（《广记》卷四百六十二）

　　○海陵斗鹅

　　乙卯岁（案：乙卯，周显德二年），海陵郡西村中，有二鹅斗于空中，久乃坠地。其大可五六尺，双足如驴蹄，村人杀而食之者皆卒。明年兵陷海陵。（《广记》卷四百六十二）

　　○海陵人

　　海陵县东居，人多以捕雁为业，恒养一雁，去其六翮以为媒。一日，群雁回塞，时雁媒忽人语谓主人曰：“我偿尔钱足，放我回去。”因腾空而去。此人遂不复捕雁。（《广记》卷四百六十二）

　　○广陵少年

　　广陵有少年畜一鸜鹆，甚爱之，笼槛八十日，死，以小棺贮之，将瘗于野。至城门，阍吏发视之，乃人之一手也。（曾慥《类说》作》乃一人头”）执而拘诸吏，凡八十日，复为死鸜鹆，乃获免。（《广记》卷四百六十二，曾慥《类说》亦引）

　　○染人

　　广陵有染人，居九曲池南，梦一白衣少年求寄居焉，答曰：“吾家隘陋，不足以容君也。”乃入厨中。尔夕，举家梦之，既日，厨中得一白鳖，广尺余，两目如金，其人送诣紫极宫道士李栖一所，置之水中，则色如金，而目如丹，出水则白如故。栖一不能测，复送池中，遂不复见。（《广记》卷四百六十七）

　　○海上人

　　近有海上人，于鱼扈中得一物，是人一手，而掌中有面，七窍皆具，能动而不能语。传玩久之，或曰：“此神物也，不当杀之。”其人乃放置水上，此物浮水而去，可数十步，忽大笑数声，跃没于水。（《广记》卷四百六十七）

　　○契丹

　　卢文进，幽州人也，至南，封范阳王。尝云陷契丹中，屡又绝塞射猎，以给军食，正昼方猎，忽天色晦黑，众星粲然，众皆惧，捕得蕃人问之，乃所谓笪却日也。此地以为寻常，当复矣。顷之乃明，日犹午也。又云，常于无定河见人脑骨一条，大如柱，长可七尺云。（《广记》卷四百八十）

　　○杨蘧

　　王赞，中朝名士。有弘农杨蘧者，曾至岭外，见杨朔荔浦山水，心常爱之，谈不容口。蘧尝出入赞门下，稍接从容，不觉形于言曰：“侍郎会见杨朔荔浦山水乎？”赞曰：“未曾打人唇绽齿落，安得见耶？”因大笑，此言岭外之地，非贬不去。（《广记》卷五百，按：今人李剑国考证此条实出《北梦琐言》卷五）

　　○洞中道士对棋

　　婺源公山二洞，有穴如井。咸通末，有郑道士以绳缒下百余丈，旁有光，往视之，路穷阻水，隔岸有花木，二道士对棋，使一童子刺船而至，问：“欲渡否？”答曰：“当还。”童子回舟而去。郑复缒而出。明日井中有石笋塞其口，自是无入者。（曾慥《类说》）

　　○波中妇人

　　谢仲宣泛舟西江，见一妇人没波中，腰以下乃鱼也。竟不知人化鱼，鱼化人。（曾慥《类说》）

　　○采菱遇蛟

　　晋曲阿民谢盛，乘船入湖采菱，见一蛟来向船，盛以叉杀之，惧而还家。后数年亢旱，盛步至湖，见先叉在地，拾取之，忽心痛还家而卒。（曾慥《类说》。按：《广记》卷一三一题作《谢盛》，注出《幽明录》）

　　○北斗君主簿

　　许攸梦乌衣叟奉漆案上，有六封文书，拜跪曰：“府君当为北斗君，陈康为主簿。”既觉，康忽来谒，攸告之，康曰：“我作道师，死不过作社公，今得北斗主簿，主为忝矣。”明年同日而死。（曾慥《类悦》。按：《广记》卷二七六题作《许攸》，注出《幽明录》。）

　　○杨祐患头风

　　杨祐常患头风，医欲治之，祐曰：“吾生三日，时首向北户，觉风吹项，意甚患之，不能语耳，病源已远，不可治也。”（曾慥《类说》）

　　○郑玄老奴

　　王辅嗣注易，笑郑玄云老奴，甚无意，夜久忽闻外舀有著屐声，须臾入，自云是郑玄曰：“君年少，何以穿凿文句，妄讥老子？”言讫而去，辅嗣暴卒。（曾慥类说）

　　○耻与魑魅争光

　　嵇康灯下弹琴，忽一人，长丈余，著黑单衣革带，康熟视，乃吹火灭曰：“耻与魑魅争光。”（曾慥《类说》按：以上三条实出《类说》卷一一所节《幽明录》而非《稽神录》佚文）

　　○郑公场采银

　　饶州郑公场，采银之所，山有涧水出底。天祐末，银夫十余人，傍涧凿地道，入数步，空阔明朗，山顶有穴如天窗，日光下照，楼阁四柱，石皆白银也。采银者复出，持斧而入将斫取之，俄而山摧，入者尽压死。顷之，流血自涧出，数日不绝，自是无敢入者。（曾慥《类说》）

　　○李白旧宅酒

　　沧州有李巡官，居洛阳空宅，其子夜读书，有皂衣肥短人被酒排闼而入，其子惧走，皂衣人怒曰：“李白尚与我为友，汝何为者耶？”其子疑其神仙，再拜延坐，皂衣曰：“吾有酒，与汝饮。”乃以席帽盛酒而至数杯，基父从户外窥见，以为怪魅，以砖掷之，皂衣走。视其帽，酒盖也。明日，粪壤中得一只，故老云李翰林旧宅也。（曾慥《类说》）

　　○老猿窃妇人

　　晋州含山有妖鬼，好窃妇人。尝有士人行至含山，夜失其妻，旦而寻求；入深山，一大石，有五六妇人共坐，问曰：“君何至此？”具言其故，妇人曰：“贤夫人昨夜至此，在石室中，吾等皆经过为所窃也。将军窃人至此，与行容彭之术，每十日一试，取索练周缠其身及手足，作法运气，练皆断裂。每一试辄增一疋，明日当五疋。君明旦至此伺之，吾等当以六七疋急缠其身，俟君至即共杀之，可乎？”其人如期而往，见一人貌甚可畏，众妇以练缚之，至六疋乃直前格之，遂杀之，乃一老猿也。因获其妻，众妇皆得出，其怪遂绝。（曾慥《类说》）

　　○凶宅掘银

　　寿州大将赵璘；本州有凶宅，人莫敢居，璘入居之，独据中堂，夜有物推床曰：“我等在此已久，为君所压，甚不快，君可速去。”鬼乃相与移其床于庭下，璘亦安寝。明日，于堂上置床处掘得银一窖，宅遂安。（曾慥《类说》）

　　○紫薇宫题壁

　　建业市有卜者，忽于紫薇宫题壁云：“昨日朝天过紫薇，玉坛风冷杏花稀。碧桃昵我传消息，何事人间更不归。”自是绝迹，人皆言其上升。（曾慥《类说》）

　　●再补

　　○鄂州小将（李剑国辑）
