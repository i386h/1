<!-- { "loadSidebar": true } -->
　　广陵有仓官吴延瑫者，其弟既冠，将为求妇，邻有某妪，素受吴氏之命。一日，有人诣门云：“张司空家使召。”随之而去，在正（《广记》作“政”）胜寺之东南，宅甚雄壮，妪云：“初不闻有张公在是。”其人云：“公没于临安之战，故少人知者。”久之（《广记》作“知”），其家陈设炳焕如王公家，见一老姥，云是县君，及（《广记》作“之”）坐顷之，其女亦出，姥谓妪曰：“闻君为（毛本作“谓”）吴家求婚，吾欲以此女事之。”妪曰：“吴氏小吏贫家，岂当与贵人为婚耶？”女因自言曰：“儿以母老无兄弟，家业既大事托善人，闻吴氏子孝谨可事，岂求高门耶？”妪曰：“诺。”将问之归以告延瑫，异之，未敢言。数日，忽有车与数乘诣邻妪之室，乃张氏女与二老婢俱至，使召延瑫之妻，即席具酒食甚丰，皆张氏所备也。其女自议婚事，瑫妻内思之，此女虽极端丽，然可年三十余，其小郎年却（《广记》作“节”）少，未必欢也。其女即言曰：“夫妻皆系前定，义（《广记》有“如有”二字）合岂当嫌老少耶？”瑫妻耸然，不敢复言。女即出红白罗二匹，曰：“以此为礼。”其他赠遣甚多。至暮，邀邻妪俱归其家，留数宿，谓妪曰：“吾家至富，人不知尔，他日皆吴郎所有也。”室中三大厨，其厨高至屋，因开示之一，厨实以银。（《广记》作“金”，下有“二厨实以银”五字）又指地曰：“此中皆钱也。”即命掘之，深尺余，即见钱充积。又至外厅，庭中系朱鬣白马，傍有一豕，曰：“此皆礼物也。”厅之西，复有广厦，百工制作毕备，曰：“此亦造礼物也。”至夜就寝，闻豕有被惊声（《广记》“被”作“如无声”字），呼诸婢曰：“此豕不宜在外，是必为蛇所啮也。”妪曰：“蛇岂食猪者耶？”女曰：“此中常有之。”即相与秉烛视之，果见大赤蛇自地出，萦绕其豕，复入地去，救之得免。明日，方与妪别，忽召二青衣夹侍左右，谓妪曰：“吾有故近，出少选当还。”即与青衣凌虚而去。妪大惊，其母曰：“吾女暂之天上会计，但坐无苦也。”少（《广记》作“食”）顷，乃见自外而入，微有酒气，曰：“诸仙留饮，吾以媒妪在此，固辞得还。”妪回（《广记》作“归”）益骇，异而不敢言。又月余，复召妪“县君疾亟”，及往，其母已卒。同（《广记》作“因”）妪至葬，葬于杨子县北徐氏村中，尽室往会。徐氏有女，可十余岁，张氏抚之曰：“此女有相，当为淮北一武将之妻，善视之。”既葬，复厚赠妪，举家南去，莫知所之。婚事（《广记》无“事”字）亦竟不成。妪归，访其故居，但里舍数间，问其里中，云：“住此已久，相传云张司空之居。”竟不得其处，（《广记》作“是”）后十年，广陵乱，吴氏之弟归于建业，亦竟无恙。（《广记》卷三百十五）

　　○贝禧

　　义兴人贝禧，为邑之乡胥。乾宁甲寅岁十月，宿于菱渎别业，夜分，忽闻扣门者，人马之声甚众，出视之，见一人绿衣秉简西面而立，从者百余。禧摄衣出迎，自通曰：“某（《广记》作“隆”）姓周殷名（《广记》“殷名”二字作“第十八”三字）。”即延入坐，问以来意，曰：“余（《广记》无“余”字）身为地府南曹判官，奉王命召君为北曹判官尔。”禧初甚惊，殷（《广记》作“惧”）“徐谓”（《广记》徐“谓”二字作“隆”字）曰：“此乃阴府要职，何易及此！君无（毛本作“何”）辞也。”俄有从者持床褥（《广记》作“榻”）、食案、帷幕，陈设毕（《广记》有“满”字）置，酒食对饮。良久，一吏趋入，白（《广记》有“殷”字）判官至。复有一绿衣，秉简，二从者捧箱（《广记》作“简”）随之。箱中亦绿衣，殷揖禧曰：“命赐君，兼同奉召。”即以绿裳为禧衣之。就坐共饮，将（《广记》作“可”）至五更，曰：“王命不可留矣。”即（《广记》有“相”字）与偕行，禧曰：“此去家不远，暂归告别可乎？”皆曰：“君今已死，纵复（《广记》无“复”字）归，安得（《广记》作“可复”）与家人相接耶。”乃出门与周殷各乘一马，其疾如风行水上（“行水上”《广记》作“涉水不溺”），至暮宿一村居（《广记》作“店”），店中具酒食而无居人，虽设灯烛，如隔帷幔，云：“已行二千余里矣。”向晓复行，久之，至一城，门卫严峻，周殷先入，复出召禧，凡经三门，左右吏卒皆趋拜，复入一门，正北大殿垂帘，禧趋走参谒，一同人间。既出，周殷（《广记》无“殷”字）谓禧曰：“此（《广记》作“北”）曹阙官多年，第宅曹署皆须整缉，君可暂止吾家也。”即自殿门东行，可一里，有大宅，止禧于东厅。顷之，有同官可三十余人，皆来造请庆贺，遂置宴，宴罢，醉卧至晚（《广记》作“晓”），遍诣诸官曹报谢。复有朱衣吏，以王命致泉（《广记》作至“钱”）帛车马，廪（《广记》作“饔”）饩甚丰备。翌日，周谓禧曰：“可视事矣。”又相与向王殿之东北，有大宅，陈设甚严，止禧于中，有典吏，可八十余人，参请给使。厅之南，空（《广记》作“大”）屋数十间，即曹局，簿书充积其内；厅之北，别室两间，有几案及有数（《广记》“有数”作“数书”）厨，皆宝五（《广记》“宝玉”作“杂宝”）饰之。周以金钥授禧曰：“此厨簿书最为秘要，管钥恒当自掌，勿轻委人也。”周既去，禧开视之，书册积叠，皆方尺余，首取一册，金题其上，作（《广记》无“作”字）陕州字，其中字甚细密，谛视之乃可见，皆世人之名簿也。禧欲知其家事，复开一厨，乃得常州簿，阅其家籍，见身及家人世代名字甚悉，其已死者以墨钩之。至晚，周殷判官复至曰：“王以君世寿未尽，遣暂还，寿尽当复居此职。”禧即以金钥还授于周。禧始阅簿时，尽记其家人及己祸福寿夭之事，将归（《广记》“将归”作“至是”）然尽忘矣。顷之，官吏俱至，告别周殷，二人送之归。翌日夜乃至菱渎村中，入室见己卧于床上，周殷与禧各就寝，俄而惊悟（《广记》作“寤”），日正午时，问其左右，云：“死殆（《广记》作“始”）半日”，而地府已四日矣。禧即愈，一如常人，亦无小异。又四十余年乃卒。（《广记》卷三百七十八）

　　○支戬

　　江左有支戬者，余干人，世为小吏，至戬独好学为文，窃自称秀才。会正月望夜，时俗取饭箕衣之，衣服插箸为觜，使画盘粉以卜。戬见家人（毛本无“见”字“人”字）为之，即（毛本“即”字作“其时”二字）戏祝曰：“请卜支秀才他日至何官。”乃画粉宛成司空字。又戬尝梦至地府，尽阅名簿，至己籍云“至司空，（以上二十四字毛本脱）年五十余”，他人籍不可记，惟记其友人郑元枢（《广记》有“云”字）贫贱无官，（毛本有“亡”字）年四十八。元枢后居浙西廉使，徐知谏宾礼之，将荐于执政，行有日矣，暴疾而卒，实年四十八。戬后为金陵观察判官，检校司空，但（《广记》作“恒”）以此事话于亲友，竟卒于任，年五十一。（《广记》卷一百五十八）

　　○食黄精婢

　　临川有士人唐遇（《广记》无“唐遇”二字），虐其所使婢，婢不堪其毒，乃逃入山中。久之，粮尽饥甚，坐水边，见野草枝叶可爱，即拔取濯水中，连根食之，甚美。自是恒食，久之遂不饥，而更轻健。夜息大树下，闻草中兽走，以为虎而惧，因念得上树杪乃生也，正尔念之，而身已在树杪矣。及晓又念当下平地，又效然而下。自是，意有所之，身辄（《广记》作“即”）飘然而去。或自一峰之一峰顶，若飞鸟焉。数岁，其家人伐薪见之，以告其主，使捕之不得。一日遇其在绝壁下。即以网（《广记》作“细绳”）三面围之，俄而（《广记》无“而”字）腾上山顶，其主亦骇异，必欲致之。或曰：“此婢也，安有仙骨？不过得灵药饵之尔。试以盛馔，多其五味，令甚香美，致（《广记》作“值”）其往来之路，观其食（《广记》有“之”字）否？”果（《广记》无“果”字）如其言，常（《广记》作“果”）来就食，食讫不复能远去，遂为所擒。具述其故，问其所食草之形状（《广记》无“状”字），即黄精也。复使寻之，遂不能得，其婢数年亦卒。（《广记》卷四百十四，曾慥《类说》亦引）

　　○豫章人

　　豫章人好食蕈，有黄姑蕈者，尤为美味。有民家治舍，烹此蕈以食工人。工人有登厨（《广记》无“厨”字）屋施瓦者，下视无人，惟釜中（《广记》无“中”字）煮物，以盆覆之，俄有一（《广记》无“一”字）小鬼倮身绕釜而走，倏忽投（《广记》作“没”）于釜中。顷之，主人设蕈，工人（《广记》无“人”字）独不食，亦不言其故（《广记》无“其故”二字），既暮，其（《广记》无“其”字）食蕈者皆卒。（《广记》卷四百十七）

　　●拾遗

　　○龙昌裔

　　戊子岁（案：戊子当唐天成三年，吴乾贞二年），旱，庐陵人龙昌裔，有米数千斛粜。既而米价稍贱，昌裔乃为文祷神冈庙，祈更一月不雨，祠讫。还至路，憩亭中，俄有黑云一朵（《广记》作“片”）自庙后出，顷之雷雨大至，昌裔震死于亭外。官司检视之，脱巾，于髻中得书一纸（《广记》“书”在“纸下”），则祷庙之文也。昌裔有孙婿，（《广记》作“将”）应童子举，乡人以其事诉之，不获送考。（《广记》卷二百四十三，无“考”字）

　　○李生

　　中和末，有明经李生应举如长安，途遇一（《广记》无“一”字）道士同行，宿数日，言意相孚（《广记》作“得”），入关相别，因言黄白之术，道士曰：“点化之事，神仙小（《广记》作“浅”）术也。但世人多贪，将以济其侈，故仙道秘之。夫至道不烦，仙方简易，今人或贵重其药，艰难其事，皆非也。吾观子性静而寡欲，似可教者，今以方授子，可以济乏绝而已。如遂能不仕亦当不匮衣食；如得禄则勿复为，如（《广记》无“如”字）为之则贪也，仙道所不许也。”因手疏方，授之而别，（《广记》有“方”字）常药草数种而已。每遇乏绝，依方为之，无不成者。后及第，历州县官，时时为之，所得转少，及为南昌令，复为之，绝不成矣。从子智修为沙门，李以数丸与之。智修后游钟离，止卖药家，烧银得二十两以易衣。时刘仁规为刺史，方好其事，为人所告，遁而获免。（《广记》卷八十五）

　　○徐明府

