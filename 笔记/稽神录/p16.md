<!-- { "loadSidebar": true } -->
　　鄂州小将某者，本田家子。既仕，欲结豪族，而谋其故妻。因相与归宁，杀之于路，弃尸江侧，并杀其同行婢。已而奔告其家，号哭云“为盗所杀”，人不之疑也。后数年，奉使至广陵，舍于逆旅。见一妇人卖花，酷类其所杀婢；既近，乃真是婢。见己亦再拜。因问：“为人耶鬼耶？”答云：“人也。往者为贼所击，幸而不死。既苏，得贾人船，寓载东下。今在此，与娘子卖花给食而已。”复问：“娘子何在？”曰：“在近。”“可见之乎？”曰：“可。”即随之而去。一小曲中，指一贫舍曰：“此是也。”婢先入。顷之，其妻乃出，相见悲涕，备述艰苦。某亦恍然，莫之测也。俄而设食具酒，复延入内室，置饮食于从者，皆醉。日暮不出。从者稍前觇之，寂若无人。因直入室中，但见白骨一具，衣服毁裂，流血满地。问其邻，云：“此空宅，久无居人矣。”（《广记》卷一三○，未题书名。《白孔六帖》卷九○《报怨》引《稽神录》，名《卖花娘子》）

　　○食核桃（李剑国辑）

　　杨子留后吴尧卿家，有佣赁者，役之既久。一日，持一大桃核，可容数升，以献尧卿。尧卿知其异，稍磨之取食。食尽，颇觉轻健。尧卿为吏，贪猥残虐，毕师铎之难，投所居后阁井中死。师铎求得类尧卿者杀之。后有得其故居者，窃知其尸在井中，取而得之，举体皆腐坏，而藏府有成金者。（《广记》卷四一○引《积神录》。“积”乃“稽”字之讹）

　　○掬沙扑人（李剑国辑）

　　新安人吴生尝病热死。既棺歛，忽有一鬼，被发跣足，自门而入，径至殡所，掬沙以扑人。人皆惊走，即闻椎声喧噪。良久，瞥见一人，衣冠俨然，入厨中，少顷即出，去。至墓，家人乃敢临视，棺已开，中亦空矣。数月，吴自建康附书云：“吾已死矣，有鬼救我，遂活。既寝，渴甚，即入厨中饮讫，性犹恍惚，不觉出门，今在都矣。”后岁余，乃归，人皆呼为“吴还魂”。（《白孔六帖》卷九○《再生》引《稽神录》）

　　○木客（李剑国辑）

　　鄱阳山中有木客，自言秦时造阿房宫采木者也。食木实，遂得不死（《能改》“死”作“绝”）。时就民间酤酒酣饮。为诗一章云：“酒尽君莫酤，壶倾我当发。城市多嚣尘，还山拜（《能改》作“弄”）明月。”（《集注分类东坡先生诗》卷二《虔州八境图》赵次公注引徐铉《小说》。《能改斋漫录》卷八《还山弄明月》亦引此段，题徐鼎臣《搜神记》）

　　○干大（程毅中辑）

　　洪州西山中有樵人，自称干大，众莫知其名。时出村落，与人相接，拱揖而已，未尝交一言。人欲问之，辄揖而去。有少年者，俟其出，拜之曰：“愿事先生。”干大惊欲去。少年急捉其衣褐，随之而往，干大曰：“尔何为者？”辄对曰：“愿事先生。”且拜且行，经历险绝，辄不踅舍。久之，乃坐涧水傍曰：“尔欲茶不？”少年曰：“诺。”即解衣襟间取茶末，置少年掌中，使掬水吞之讫。因卧，良久而寤，遂失干大。寻樵路而出，乃分宁县界，数日还家。少年自此轻健无疾。（《道藏》本《历世真仙体道通鉴》卷二十七《许大》引《稽神录》）
