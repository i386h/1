<!-- { "loadSidebar": true } -->
　　李汉雄者，尝为钦州刺史，罢郡居池州，善风角推步之奇术，自言当以兵死。天祐丙子岁，游浙西，始入府而叹曰：“府中气候甚恶，当有兵乱，期不远矣，吾必速回。”既见，府公厚待之，留旬日，未得遽去。一日晚出逆旅，四顾而叹曰：“祸在明日，吾不可留。”翌日晨入府辞，坐客位中，良久曰：“祸即今至，速出犹或可。”遂出至府门，遇军将周交作乱，遂遇杀害于门下。（《广记》卷八十）

　　○高安村小儿

　　高安村人，有小儿作田中，为人所杀，不获其贼。至明年死日，家人为设斋。尔日有里中儿，方见其一小儿谓之曰：“我某家死儿也，今日家人设斋，吾与而同往食乎？”里中儿即随之至其家，共坐灵床，食至辄餐，家人不见也。久之，其舅后至，望灵床而哭，儿即迳指之曰：“此人杀我者也，吾恶见之。”遂去。儿既去，而家人见里中儿坐灵床上，皆大惊，问其故，儿具言之，且言其舅杀之，因执以送官，遂伏罪。（《广记》卷一百二十四）

　　○陈勋

　　建阳县录事陈勋，性刚狷不容物。为县吏，十人共诬其罪，竟坐弃市。至明年死日，家为设斋，妻哭毕，独叹于灵前曰：“君平生以刚直称，今枉死，逾年精魂何寂然耶？”是夕即梦勋曰：“吾都不知死，向闻□□□□卿言，方大悟尔，若尔，吾当报仇，然公署非可卒入者，卿明日为我入县诉枉。吾当随之。”明日妻如言而往，出门即见勋仗剑从之，至县遇一雠吏于桥上，勋以剑击其首，吏即颠仆而死。既入门，勋径之曹署，以次击之，中者皆死，十杀其八，二吏奔至临川，乃得免。勋家在盖竹乡，人恒见之，因为立祠，号陈府君庙，至今传其灵。（《广记》卷一百二十四）

　　○钟遵

　　江南大理评事钟遵，南平王传之孙也，历任贪浊。水部员外郎孙岳素知其事，密纵于权要，竟坐下狱。会赦除名，遵既以事在赦前，又其祖尝赐铁券，恕子孙二死，因复诣阙自理，事下所司，大理奏赃状明白，遂弃市。临刑，或与之酒，遵不饮，曰：“吾当讼于地下，不可令醉也。”遵死月余，岳方与客坐，有小青蛇出于栋间，岳视之惊起曰：“钟评事，钟评事。”变色而入，遂病，翌日死。（《广记》卷一百二十四）

　　○鲁思郾女

　　内臣鲁思郾，女生拾七年，一日临镜将妆，镜中忽见一妇人，披发徒跣，抱一婴儿，回顾则在其后，因恐惧顿仆，久之乃苏。自是日日恒见，积久，其家人皆见之。思郾自问其故，答曰：“己扬子县里民之女，往岁建昌录事某以事至扬子，因聘己为侧室，君女即其正妻，岁余生此子，后录事出旁县君女因投己于井，并此子，以石填之，诈其夫云“逃去”我方讼于所司，适会君女卒。今虽后身，固当偿命也。”思郾使人驰至建昌验事，其录事老犹在，如言发井，果得骸骨。其家多方以禳之，皆不可。其女后嫁褚氏，厉愈甚，旦夕惊悸，以至于卒。（《广记》卷一百三十）

　　○袁弘御

　　后唐袁弘御为云中从事，尤精算术。同府令算庭下桐树叶数，即自起量树，去地七尺围之，取围径之数布算，良久曰若干叶，众不能覆，命撼去二十二叶，复使算，曰：“已少向者二十一叶矣。”审视之，两叶差小，止当一叶耳。节度使张敬达有二玉碗，弘御量其广深，算之曰：“此碗明年五月十六日已时当破。”敬达闻之曰：“吾敬藏之，能破否？”即命贮大笼，籍以衣絮缫之库中。至期，库屋梁折，正压其笼，二碗俱碎。太仆少卿薛文美同府亲见。（《广记》卷二百十五）

　　○蒯亮

　　处士蒯亮，言其所知额角患瘤，医为割之，得一黑石棋子，巨斧击之，终不伤缺。复有足胫生瘤者，因至亲家，为■〈犭制〉犬所齰，正啮其瘤，其中得针百余枚，皆可用，疾亦愈。（《广记》卷二百二十）

　　○张易

　　江南刑部郎中张易，少居菑川，病热困惙且甚，恍惚见一神人，长可数寸，立于枕前，持药三丸曰：“吞此可愈。”易受而亟吞之，二丸谦之，一丸落席有声，因自起求之，不得。家人惊问何为，具述所见，病因即愈，尔日出入里巷，了无所苦。（《广记》卷二百二十）

　　○广陵木工

　　广陵有木工，因病，手足皆拳缩，不能复执斤斧。扶踊行乞，至后土庙前，遇一道士，长而黑色，神采甚异，呼问其疾，因与药数丸曰：“饵此当愈，旦日平明复会于此。”木工辞曰：“某不能行，家去此远，明日虽晚尚未能至也。”道士曰：“尔无忧，但早至此。”遂别去。木工既归，饵其药，顷之，手足痛甚，中夜乃止，因即得寐，五更而寤，觉手足甚轻，因下床，趋走如故，即驰诣后土庙前，久之乃见道士倚杖而立，再拜陈谢，道士曰：“吾授尔方，可救人疾苦，无为木匠耳。”遂再拜受之，因问其名居，曰：“吾在紫极宫，有事可访吾也。”遂去。木匠得方，用以治疾，无不愈者。至紫极宫访之，竟不复见。后有妇人久疾，亦遇一道士与药而差，言其容貌，亦木工所见也。广陵寻乱，木工竟不知所之。（《广记》卷二百二十）

　　○郭厚

　　李宗为舒州刺史，重造开元寺，工徒始集，将浚一废井，井中（下有脱）如言而得之，船屋上有脯腊，妇人取以食。四卒视其手（下有脱）。王寇犯阙，天下乱，僧辈利吾行资，杀我投此井中，今骸骨在是，为我白李公，幸葬我，无见弃也。主者以告宗，翌日观至井上，使发之，果得骸骨，即为具衣衾棺椁，设祭而葬之。葬日，伍伯复仆地鬼语曰：“为我谢李公，幽魂处此已三十年，藉公之惠，今九州社令已补我为土地之神，配食于此矣。”寺中至今祀之。（《广记》卷三百十四）

　　○彭虎子

　　彭虎子少壮有膂力，常谓无鬼神。母死，俗巫诫之云：“某日殃煞当还，重有所杀，宜出避之。”合家细弱悉出逃隐，虎子独留不去，夜中有人排门入，至东西屋，觅人不得，次入屋向庐室中。虎子遑遽无计，床头先有一瓮，便入其中，以板盖头，觉母在板上，有人问：“板下无人耶？”母云：“无。”相率而去。（《广记》卷三百十八。按：今人李剑国考证明钞本《广记》注出《幽明录》当从之）

　　○马举

　　马举尝为山南步奏官，问道入蜀，时兵后，僻路绝无人烟。夜至一馆，闻东廊下有人语声，因往告之，有应者云：“中堂有床，自往宿去。”举至中堂，唯有上榻，求火，答云：“无火。”求席，隔屋掷出一席，可重十余斤。举亦壮士，殊不介意。中夜，有一物如猴，升榻而来，举以铁椎急击之，叫呼而走。及明告别，其人怒去，更云：“夜来见伊独处，令儿子往伴，打得几死。”举推其门不可开，自隙窥之，积壤而已。举后为太原大将，官至淮南节度使。（《广记》卷三百六十六）

　　○陈龟范

　　陈龟范，明州人，客游广陵，因事赞善马潜。一夕暴卒，至一府署，有府官视牒曰：“吾追陈龟谋，何故追龟范耶？”范对曰：“范本名龟谋，近事马赞善，马公讳言，故改一字耳。”府公乃曰：“取明州簿来。”顷之，一吏持簿至，视之乃龟谋也。因引至曹署，吏云：“有人讼君已引退矣，君当得还也。”龟范因自言：“平生多难，贫苦备至，人生固当死，今已至此，不愿还也。”吏固遣之，又曰：“若是，愿知将来穷达之事。”吏因为检簿曰：“君他日甚善，虽不至富贵，然职禄无阙。”又问寿几何，曰：“此固不可言也。”又问卒于何处，曰：“不在扬州，不在鄂州。”送还家，寤后潜历典二郡，甚见委用。潜卒，归于扬州，奉使鄂州，既还，卒于彭泽。（《广记》卷三百八十五）

　　○马思道

　　洪州医博士马思道，病笃，忽自欢曰：“吾平生不省为恶，何故乃为女子？今在条子坊，朱氏妇所托生矣。”其子试寻之，其家妇果娠，乃作襁褓以候之，及思道卒，而朱氏生实女子也。（《广记》卷三百八十八）

　　○海陵夏氏

　　戊戌岁（案：戊戌，晋天福三年，南唐升元二年），城海陵县为郡，侵人冢墓。有市侩夏氏，其先尝为盐商，墓在城西，夏改葬其祖，百一十年矣，开棺唯有白骨，而衣服器物皆俨然如新，无所损污，有红锦被，文彩尤异，夏方贫，皆取卖之，人竞以善价买去。其余冢虽历年未及而皆腐败矣。（《广记》卷三百九十）

　　○庐陵彭氏

　　庐陵人彭氏，葬其父，有术士为卜地曰：“葬此当世为藩牧郡守。”彭从之。又掘坎，术士曰：“深无过九尺。”久之，术士暂憩他所，役者遂掘丈余，欻有白鹤自地出，飞入云中。术士叹恨而去。今彭氏子孙有为县令者。（《广记》卷三百九十）

　　○武夷山

　　建州武夷山，或风雨之夕，闻人马箫管之声，及明，则有棺椁在悬崖之上，中有胫骨一节，土人谓之仙人换骨函。近代有人深入绝壑，俯见一函，其上题云“润州朝京门内染师张某第三女”，好事者记之。后至润州，果得张氏之居，云第三女，未嫁而卒，已数岁。因发其墓，则空棺矣。（《广记》卷三百九十）

　　○林赞尧

　　丙午岁（案：丙午晋开运三年，南唐保大四年），漳州裨将林赞尧杀监军中使，据郡及保山岩以为营，掘地得一古冢，棺椁皆腐，中有一女子，衣服容貌皆如生，举体犹有暖气。军士取其金银钗而弃其尸。又发一冢，开棺见一人被发覆面，蹲于棺中，军士骇惧，致死者数人。赞尧竟伏诛。（《广记》卷三百九十）

　　○张绍军卒

　　丙午岁（案：丙午当南唐保大四年），江南之师围留安，军政不肃，军士发掘冢墓以取财物，诸将莫禁。监军使张匡绍所将卒二人，发城南一冢，得一椰实柸以献匡绍，因曰：“某发此冢，开棺见绿衣人面如生，惧不敢犯，墓中无他珍，唯得此枉耳。”既还营而绿衣人已坐某房矣，一日数见，意甚恶之。居一二日，二卒皆战死。（《广记》卷三百九十）

　　○马黄谷冢

　　安州城南马黄谷冢，左有大冢，棺椁已腐，唯一骷髅，长三尺，陈人左鹏亲见之焉。（《广记》卷三百九十）

　　○秦进崇

　　周显德乙卯岁，伪涟水军使泰进崇修城，发一古冢，棺椁皆腐，得古钱、破铜镜数枚，复得一瓶，中更有一瓶，黄质黑文，隶字云“一双青鸟子，飞来五两头。借问船轻重，寄信到扬州。”其明年，周师伐吴，进崇死之。（《广记》卷三百九十）

　　○陈褒

