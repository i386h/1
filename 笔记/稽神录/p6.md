<!-- { "loadSidebar": true } -->
　　池阳人胡澄，佣耕以自给，妻卒，官给棺以葬，其平生服饰悉附棺中。后数年，澄偶至市，见列肆卖首饰者，熟视之乃妻送葬物也，问其人云：“一妇人寄于此，约某日来取。”澄如期复往，果见其妻取直而去。澄因蹑其后，至郊外及之，妻曰：“我昔葬时官给口具（《广记》作“秘器”，曾慥《类说》作“凶器”），虽免暴骨，然至今为所司督责，其直计无所出，卖此以偿之耳。”言讫不见，澄遂为僧焉。（《广记》卷三百五十五，无“焉”字曾慥《类说》亦引）

　　○王攀

　　高邮县医士（《广记》作“工”）王攀，乡里推其长者。恒往来广陵城东，每数月辄一直县。自念明日当赴县，今夕即欲出东水门，夜泛小舟，及明可至。既而，乃（《广记》无“乃”字）与亲友饮于酒家，不觉大醉，误出参佐门，投一村舍宿。向晓稍醒，东壁有灯而不甚明，仰视屋室知非常宿处。因独叹曰：“吾明日须至县，今在何处（《广记》作“所”）也？”久之，乃闻其内蹑履声。有妇人隔壁问曰：“客将何之？”因起辞谢曰：“欲之高邮，醉中误至于是。”妇曰：“此非高邮道也，吾（《广记》作“将”）使人奉送至城东，无忧也。”乃有一村竖至，随之而行，每历艰险，竖辄以手捧其足而过。既曙，（《广记》作“随”）至城东常宿之店（《广记》作“尝所宿店”），告辞而去，攀解其襦以赠之，竖不受，固与之乃持去。既而入店易衣，又（《广记》作“乃”）见其襦放（《广记》作“故”）在腰下。即复诣宿处寻之，但一（《广记》无“一”字）古冢（《广记》有“耳”字），并无人家。（《广记》卷三百五十五）

　　○郑守澄

　　广陵裨将郑守澄，新买一小婢。旬日，有夜扣门者，曰：“君家纳（《广记》作“买”）婢，其名籍在此。”（《广记》有“不可留也，开门视之无所见，方怪之。数日广陵大疫此。”二十一字）婢忽（《广记》作“亦”）病，遂卒死（《广记》无“死”字）。既而，守澄亦病卒。而吊客数人转相染著，皆卒，甲寅岁春也。（《广记》卷三百五十五）

　　○刘骘

　　洪州高安人刘骘，少遇乱，有姊曰粪扫，为军将孙金所虏。有妹曰乌头，生十七年而卒。卒后三岁，孙金为常州团练副使，粪扫从其女君会宴于大将陈氏，乃见乌头在焉。问其所从来，云：“顷为人所虏至岳州，与刘翁媪为女，嫁得北来军士任某，任即陈所将卒也，从陈至此尔。”因通信至其家。骘时为县手力，后数年因事至都，遂往毗陵省之。晚止逆旅，翌日先谒孙金，即诣任营中。先遣小仆觇之，方见洒扫庭内，曰：“吾阿兄（《广记》“阿兄”作“兄弟”）将至矣。”仆良久扣门，问为谁，曰：“高安刘家使来。”乃曰：“非（《广记》有“二”字）兄名骘多髯者乎？昨日晚当至，何为迟也？”即自（毛本作“日”）出营门迎之。容貌如故，相见悲泣，了无小异。顷之，孙金遣其诸甥持酒食至任之居，抚（《广记》作“燕”）叙良久。乌头曰：“今日乃得二兄来证我为人，向来（《广记》作“者”）恒为诸兄（《广记》作“儿”）辈呼我为鬼也。”任亦言其举止轻健（《广记》作“捷”），女工敏速，恒夜作至旦，若有人为同作者，饮食必待冷而后食。骘因密问：“汝昔已死，那得至是？”对曰：“兄无为如此问我，将不得相见矣。”骘乃不敢言。久之，任卒，再适军。（《广记》作“隶”）江州陈承昭为高安制置使，召骘问其事，令发墓视之。墓在米岭，无人省视，数十年矣。伐木开路而至，见墓上有穴，大如碗，测其甚深（四字《广记》作“其深不测”）。众惧不敢发，相与退坐大树下，笔疏其事，以白承昭。是岁乌头病，骘往省之，乃曰：“顷为乡人百（《广记》无“百”字）十余辈，持刀仗剑（二字《广记》作“杖劫我”三字），几中我面，故（《广记》无“故”字）我大责骂，力拒之乃退，坐大树下作文书而去，今至举身犹痛。”骘乃知恒出入墓中也。因是亦惧而疏之。罗后移隶晋王城戍。显德五年，周有淮南之地，罗陷没不知所在，时年六十二岁矣。（《广记》卷三百五十五）

　　○舒州军吏

　　王琪为舒州刺史，有军吏方某者，其家忽有鬼降（《广记》作“怪”），自言：“姓杜，年二十，广陵富家子，居通津（《广记》作“肆”）桥之西。前生因（《广记》无“因”字）欠君钱十万，今地府使我为神，偿君此债尔。”因为人占候祸福，其言多中，方以家贫，告琪（《广记》有“求”字）为一镇将，因问鬼：“吾所求可得否？”鬼曰：“诺，吾将问之。”良久乃至曰：“必得之，其镇名一字正方，他不能识矣。”既而得双港镇将，以为其言无验，未及之任，琪忽谓方曰：“适得军牒，军中令一人来为双港镇将，吾今以尔为口镇。”（《广记》有“将”字）竟如其言。比岁余，鬼忽言曰：“吾还君债足。”告别而去，遂寂然。方后至广陵，访得杜氏，问其子弟（《广记》作“弟子”），云：“吾第二子顷忽病如痴人，岁余，今愈矣。”（《广记》卷三百五十八）

　　○田頵

　　宣州节度田頵，将作乱。一日向暮，有鸟赤（毛本作“出”）色，如雉而大，尾有火光如散星之状，自外飞入，止戟门而不见。翌日，府中大火，曹局皆尽，惟甲兵存焉。頵资以起事，明年遂败。（《广记》卷一百四十五，毛本脱“遂败”二字）

　　○钟传

　　南平王钟传，在江西，有衙门吏孔知让新治第，昼有一星陨于庭中，知让方（《广记》无“方”字）甚恶之，求典外戎以空其第（《广记》作“地”）。岁余御史中丞薛昭纬贬官至豫章，传取此第以居之，后遂卒于是。（《广记》卷一百四十五，无后字，是作此）

　　○顿金

　　袁州刺史顿金，罢郡还都，有人以紫袱包一物诣门遗之。开视则白襽（《广记》误作“栏”）衫也，遽追其人则亡矣。其年金卒。（《广记》一百四十五）

　　○宋氏

　　江西军吏宋氏，尝市木至星子江，见水滨人物喧聚，乃渔人得大鼋，鼋见宋屡顾，宋即以钱一千赎之，放于江中。后数年泊舟龙沙，忽有一仆夫至云：“某长史奉召。”宋恍然不知何长史也，既往，欻至，一府官出迎与坐曰：“君尚相识耶？”宋思之实未尝识，又曰：“君亦记星子江中放鼋耶？”曰：“然。”“我（《广记》作“身”）即鼋也，顷尝有罪，帝命谪为水族，见困于渔人，微君之惠已骨朽矣。今已得为九江长，予将（二字《广记》作“相召者”三字）有以奉报。君之儿某者，命当溺死，名籍在是，后数日乌山神将朝庐山，使者行必以疾风雨，君儿当以此时死。今有一人名姓正同，亦当溺死，但先期岁月间耳，吾取以代之，君儿宜速登岸避匿，不然不免。”宋陈谢而出，不觉已在舟次矣。数日，果有风涛之害，死者甚众，宋氏之子竟免。（《广记》卷四百七十一）

　　○史氏女

　　溧水五坛村人史氏女，莳田困（毛本“莳田”作“因莳”）倦，偃息树下，见一物鳞角爪距可畏，来据其上。已而有娠，生一鲤鱼，养于盆中，数日益长，乃置投金濑中。顷之，有（《广记》“有”字作“村中”二字）人刈草，误断其尾，鱼即奋跃而去，风雨随之，入太湖而止。家亦渐富，其后女卒，每寒食其鱼辄从群鱼一至墓前，至今每闰年一至尔。有渔人李黑獭，恒张网于江，忽获一婴儿，长可三尺，为网乱纟延所萦，浃旬不解。有道士见之曰：“可取铁汁灌之。”如其言遂解。视婴儿口鼻眉发如画，而无肩，（《广记》作“目”）口犹有酒气，众惧，复投于江（毛本“江”下有“而去矣”三字）。（《广记》卷四百七十一）

　　○渔人

　　近有渔人泊舟马当山下，月明风细（《广记》作“恬”），见一大鼋出水直上山顶，引首四望。顷之，江水中涌出一彩舟，有十余人会饮酒，妓乐陈设甚盛，献寿（《广记》作“酬”）久之。上流有巨舰来下，橹声振于坐中，彩舟乃没，前之鼋亦下，未及（《广记》有“水”字）死于岸侧。意者水神使此鼋为候望，而不知巨舰之来，故殛之。（《广记》卷四百七十一）

　　○阎居敬

　　新安人阎居敬，所居为山水所侵（《广记》作“浸”），恐屋壤，移榻于户外而寝。梦一乌衣人曰：“君避水在此，我亦避水至此，于君何害？而迫逐我如是，不快甚矣。”居敬寤，不测其故，尔夕三梦，居敬曰：“岂吾不当止此耶？”因命移床，乃床脚压一龟，于户限外放之而去。（《广记》卷四百七十二）

　　○池州民

　　池州民杨氏以卖鮓为业。尝烹鲤鱼十枚（《广记》作“头”），令儿守之，将熟，忽闻釜中乞命者数四，儿惊惧，走告其亲，往视之，釜中无复一鱼，求之不得。期年所蓄犬恒窥户限下而吠，数日，其家人曰：“去年鲤鱼得非在此耶？”即撤视之，得龟十头，送之水中，家亦无恙。（《广记》卷四百七十二）

　　○李宗

　　李宗为楚州刺史，郡中有尼，方行于市，忽踞地而坐，不可推动，不食不语者累日。所有司以告，宗命武士扶起，掘其地得大龟，长数尺，送之江中，其尼乃愈。（《广记》卷四百七十二）

　　○渔人妻

　　瓜村有渔人妻，得劳瘦（《广记》无“瘦”字）疾，转相传染（《广记》“传染”作“染著”），死者数人。或云取病者生钉棺中，弃之，其病可绝。顷之，其女病，即生钉棺中，流之于江，至金山有渔人见而异之，引之至岸，开视之见女子犹活，因取置渔舍中（《广记》无“中”字），多得鳗鮓鱼以食之。久之病愈，遂为渔人之妻，至今尚无恙。（《广记》卷二百二十）

　　○陈寨

