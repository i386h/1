<!-- { "loadSidebar": true } -->
　　江南内臣朱廷禹，言其所亲，泛海遇风，舟将覆者数矣，海师云，此海神有所求，可即取舟中所载，弃之水中。物将尽，有一黄衣妇人，容色绝世，乘舟而来，四青衣卒刺船，皆朱发豕牙，貌甚可畏。妇人径（《广记》作“竟”）上船，问有好发髢可以见与，其人忙怖不复记，但云物已尽矣，妇人云：“在船后挂壁箧中”，如言而得之。船屋上有脯腊，妇人取以食四卒，视其手鸟爪也，持髢而去，舟乃达。廷禹又言其所（《广记》作“诸”）亲，自江西如广陵，携一十岁儿，行至马当，泊舟（《广记》无“舟”字）登岸晚望，及还船，失其儿，遍寻之，得于茂林中，已如痴矣。翌日，乃能言，云为人召去，有所教我，乃吹指长啸，有山禽数十百只应声而至，彩毛（《广记》作“毛彩”）怪异，人莫能识。自尔东下，时时吹啸，众禽必至。至白沙不敢复入，博访医巫治之，积久（《广记》“积久”作“久乃”）愈。（《广记》卷三百十四）

　　○僧德林（《广记》作“秋”）

　　浙西僧德林，少时游舒州，路左见一夫荷锄治方丈之地，左右数十里不见居人，问之，对云：“顷时自舒之桐城，至此暴得痞疾，不能去，因卧草中，及稍醒，已昏矣，四望无人烟，惟虎豹吼叫，自分必死。俄有一人，部从如大将，至此下马，据胡床坐，（《广记》有“良”字）久，乃（《广记》无“乃”字）召二卒曰：善守此人，明日送至桐城县下。’遂上马去，倏忽不见，惟二卒在焉。某即强起问之，答，此茅将军也，常夜出猎虎，忧汝被伤，故使护汝。欲更问之，困而复卧，及觉已日出，不复见二卒，即起行，意甚轻健，若无疾者。至桐城，顷之疾愈，故以所见之处立祠祀之。”德林上舒州十年，及回，则村落皆立茅将军祠矣。（《广记》卷三百十四）

　　○司马正彝

　　司马正彝者，始为小吏，行溧水道中，去前店尚远，而饥渴甚，意颇忧之。俄而，遇一新草店数间，独一妇人迎客，为设饮食，甚丰洁。正彝谢之，妇人云：“至都有好粉燕支（《广记》作“胭脂”），宜以为惠。”正彝许诺。至建业，遇其所知往溧水，因以粉燕支托遗其妇（九字广记作“因市粉脂遗之”七字），具告其处。既至，不复见店，有（《广记》作“但”）一神女庙，因置所遗而去。正彝后为溧水令。（《广记》有“相”字）传云，往往有遇（《广记》有“之”字）者，不知其详。（《广记》卷三百十四，不作未，详作审）

　　○刘宣

　　戊寅岁（案：戊寅当梁贞明四年，吴天祐十五年），吴（师）征越，败于临安，裨将刘宣，伤重卧于死人中。至夜，有官吏数人持簿书至，遍阅死者，至宣乃扶起视之，曰：“此汉非是。”引出十余步，置路左而去。明日贼退，宣乃得归。宣肥白如瓠，初伏于地越人割其尻肉，宣不敢动。后疮愈，肉不复生，臀竟小偏，十余年而卒。（《广记》卷三百十四，“而”作“乃”。曾慥《类说》亦引）

　　○黄鲁

　　徐三诲为抚州录事参军，其下干力黄鲁者，郡之俚人，年少颇白皙，有父母在乡中，数月一告归，归旬日复来。一旦归来，月余不至，三诲遣吏至其家召之。家人云：“久不归矣。”于是散寻之，又月余乃见，在深山中，黄衣屣履挟弹而游，与他少年数人皆衣服相同（《广记》作“类”），捕之不获。鲁家富，乃召募（《广记》有“人”字）伏于（《广记》无“于”字）草间以伺之。数日，果擒之，而诸少年皆走，归问其故，曰：“山中有石氏者，其家如王公，纳我为婿。”他无所言，留数日，复失去，又于山中求得之，如是者三。后一日，竟去，遂不复见。寻石氏之居亦不能得。此山乃临川人采石之所，盖石之神也。（《广记》卷三百十四）

　　○张鋋

　　张鋋者，累任邑宰，以廉直称。后为彭泽令，至县宅，堂后有神祠，祠前巨木成林，乌鸢（《广记》“乌鸢”二字作“为”字）野禽，群巢其上，粪秽积于堂中，人畏其神，故莫敢犯。鋋大（《广记》无“大”字）恶之，使巫祝（《广记》作“祀”）于神曰：“所为土地之神，当洁清，县署以奉居人，奈何使腥秽如是耶？尔三日中当尽逐众禽，不然吾将焚庙而伐树矣。”居二日有数大鹗奋击而至，尽壤群巢。又一日，大雨，粪秽皆净。自此，宅居清洁矣。（《广记》卷三百十四）

　　○浔阳县吏

　　庚寅岁（案：庚寅当唐长兴元年，吴大和二年），江西节度使徐知谏，以钱百万修庐山使者庙。浔阳令遣一吏典其事，此吏尝入城，召一画工俱往，画工负荷丹彩，杂物从之。始出城，吏昏然若醉，自解衣带投地，画工以吏（《广记》无吏字）为醉，而随之，须臾复脱衣弃帽，比至山中，殆至裸身。近庙，涧水中有一卒，青衣白韦蔽膝，吏至乃执之，画工救之曰：“此醉人也。”卒怒曰：“交交加加，谁能得会？”竟擒之，坐于水中。工知其非人也，走往庙中告人，竞往视之，卒已不见，其吏犹坐水中，已死矣。乃阅其出纳之籍，则已乾没过半。进士谢岳见（《广记》“见”上有“亲”字）之。（《广记》卷三百十四）

　　○朱元吉

　　乌江县令朱元吉，言其所知，泛舟至采石遇风，同行者数舟皆没。某既溺，不复见水，道路如人间，其人驱之东行，可在东岸，山下有大府署，门外堆坏船版木如邱陵，复有诸（《广记》“诸”字在“运”字下）人运溺者财物入库中甚多。（《广记》作“众”）入门堂上有官人，遍召溺者，阅籍审之。至某独曰：“此人不合来，可令送出”，吏即引去。复至舟所，舟中财物亦皆还之。怳然不自知，出水已在西岸沙上矣。举船俨然，亦无沾湿。（《广记》卷三百十四）

　　○酤酒王氏

　　建康江宁县廨之后，有酤酒王氏，以平直称。癸卯岁，二月既望，夜，店人将闭外户，忽有朱衣数人，仆（《广记》有“马”字）甚盛，奄至户前，叱曰：“开门，吾将暂憩于此。”店人奔告其主，其主曰：“出迎。”则已入坐矣。主人因设酒食甚备，又犒诸从者，客甚谢焉。顷之，有仆夫执细（《广记》作“捆”）绳百千丈，又一人执撅弋数百枚，前白请布围，紫衣可之。即出以弋钉地，系绳其上，围坊曲人家使遍。良久曰：“事讫。”紫衣起，至户外，从者白此店亦在围中矣。紫衣相谓曰：“主人相待甚厚，空（《广记》作“免”）此一店可乎？”皆曰：“一家耳，何为不可？”即命移代，出店于围外。顾主人曰：“以此相报。”遂去，倏忽不见。顾视绳弋已亡矣。俄而，巡使欧阳进逻（《广记》有“巡”字）夜至店前，问：“何故深夜开门？又不灭灯烛，何也？”主人具告所见，进不信，执之下狱，将以妖言罪之。居一日，江宁（《广记》“江宁”作“建康”）大火，（《广记》有“自”字）朱雀桥西至凤台山，居人焚之殆尽，此店四邻皆为煨烬，而王氏独免。（《广记》卷三百十四）

　　○鲍回

　　鲍回者，尝入深山捕猎，见一少年裸卧大树下，毛发委地，回欲射之，少年曰：“我山神也，避君不及，勿杀我，富贵可致。”回以刃刺其口，血皆逆流，遂杀之，无何回卒。（《广记》卷三百十四）

　　○梨山庙

　　建州梨山庙，土人云：“故相李回之庙。”回贬为建州刺史，后卒于临川。卒之夕，建安人咸梦回乘白马入梨山，及凶问至，因立祠焉，世传灵应。王延政在建安，与福州构隙，使其将吴某帅兵向晋安，吴新铸一剑，甚利，将行，携剑祷于梨山庙，且曰：“某愿以此剑手杀千（毛本作“十”）人。”其夕梦神谓己曰：“人不当发恶愿，（《广记》有“吾”字）祐汝，使汝不死于人之手。”既战败绩，左右皆溃散。追兵将及，某自度不免，即以此剑自刎而死。（《广记》卷三百十五）

　　○吴延瑫

