<!-- { "loadSidebar": true } -->
　　周元枢者，睢阳人，为平卢掌书记。（《广记》有“寄”字）居临淄官舍，一夕将寝，忽有车马辎重甚众，扣门，吏（《广记》作“使”）报曰：“李司空候谒。”元枢念亲知辈皆无此人，因自思必乡曲之旧，吾不及知矣，因出见之。延坐请问其所从来，曰：“吾新移家至此（《广记》作“吾亦新家至此”），未有所止，求君（《广记》作“居”）此宅可矣。”（《广记》无“可矣”二字）元枢惊曰：“何至是。”对曰：“此吾之旧宅也。”元枢曰：“吾从官至此，相传云书记之公署也。君何时居此。”曰：“隋开皇中尝居之。”（《广记》有“元”字）枢曰：“若尔，君定是鬼耶？”曰：“然”地府许我立庙于此，故请君移去尔。”元枢不可，曰：“人不当与鬼相接，岂吾将死，故君得临吾（《广记》“临吾”作“凌我”）耶？虽然，理不当以此宅授君，吾虽死必与君讼。”因召妻子曰：“我死，必多置纸笔于棺中，将与李君对讼。”即具酒与之饮相酬数百杯，词色愈厉。客将去，复留之，良久，一苍头来云：“（《广记》有“夫人传语”四字）司空周书记，木石人也，安可与之论难，自取困哉？”客于是辞谢而去，送之出门，倏忽不见。元枢竟无恙。（《广记》卷三百五十三）

　　○朱延寿

　　寿州刺史朱延寿，末年，浴于室中，窥见窗外有二人，皆青面朱发青衣，手执文书。一人曰：“我受命来取。”一人曰：“我亦受命来取。”一人又曰：“我受命在前。”延寿因呼侍者，二人即灭。侍者至，问外有何人，皆云无人。俄而被杀。（《广记》卷三百五十三）

　　○秦进忠

　　天祐丙子岁（案：天祐为吴之年号，铉生于是，年曾仕吴为校书郎），浙西军士周交作乱，杀大将秦进忠、张胤凡十余人。进忠少时，尝怒一小奴，刃贯心，杀而并埋之。末年恒见此奴捧心而立，始于百步之外，稍稍而近。其日将出，乃在马前，左右皆见之，（《广记》有“而”字）入府（《广记》有“又”字）遇乱兵伤胸而卒。张胤前月余每闻呼其姓名者（《广记》无“者”字），声甚清越，亦稍稍而近。其日若在对面，入府而毙。（《广记》卷三百五十三，而“毙”作“皆毙矣”）

　　○望江李令

　　望江李令者，罢秩居舒州，有二子，甚聪慧。令尝饮酒暮归，去家数百步，见二子来迎，即共擒而殴之，令惊（《广记》有“大”字）怒大呼，而远方人绝，竟无知者。且行且殴，将至家，二子皆却走而去。及入门，二子复迎于堂下，问之皆云“未尝出门”。后月余，令复饮酒于所亲家，因具白其事，请留宿不敢归。而其子恐其父（《广记》作“及”）暮归复为所殴，即俱往迎之，及至（《广记》无“至”字）中途，见其父怒曰：“何故暮出？”即使从者击之，困（毛本作“因”）而获免。明日令归，益骇其事。不数月，父子皆卒。郡人云：“吾（《广记》无“吾”字）舒有山鬼，善为此厉，盖黎邱之徒也。”（《广记》卷三百五十三）

　　○建康乐人

　　建康有乐人，日晚如市，见二仆夫云“陆判官召”，随之而去。至一（《广记》无“一”字）大宅，陈设甚严，宾客十余人，皆善酒。惟饮酒而不设食，酒亦不及乐人，向曙而散，乐人困甚，因卧门外床上。及（《广记》作“既”）寤，乃在草间，旁有大冢，问其里人，云相传陆判官之冢，不知何时人也。（《广记》卷三百五十三）

　　○黄廷让

　　建康吏黄廷让，尝饮酒于亲家，迨夜而散。不甚醉而（《广记》“而”字在“然”字下）怳然身浮，飘飘而行，不能自致（《广记》作“制”）行可十数里，至一大宅，寂然无人，堂前有小房，房中有床，廷让困甚，因寝床上。及寤，乃在蒋山前草间，逾重城复堑矣。因恍惚得疾，岁余乃愈。（《广记》卷三百五十三）

　　○张瑗

　　江南内臣张瑗，日暮过建康新桥，忽见一美妇（《广记》无“妇”字）人，袒衣猖獗而走。瑗甚讶，谛视之，妇人忽尔回顾，（《广记》作“头”）化为旋风扑瑗，瑗马倒伤面，月余乃复。初马既起，乃提（毛本作“是”）一足跛行而归，自是每过此桥，马辄提一足而行，竟亦无他怪祸。（《广记》卷三百五十三，无“亦”字“祸”字）

　　○婺源军人妻

　　丁酉岁（案：丁酉当南唐升元元年），婺源建威军人（曾慥《类说》引作“建安有人”），妻死更娶。其后妻虐遇前妻之子过甚，夫不能制。一日，忽见亡妻自门而入，大怒后妻曰：“人谁无死？孰无母子之情？乃虐我女儿如是耶？吾此诉于（《广记》作“与”）地下所司，今与我假十日，使我诲汝，汝遂不改，必能杀君。”夫妻皆恐惧，再拜，即为具酒食。便（广记作“遍”）召亲党邻里问讯，叙语（《广记》作“话”）如常。他人但闻其声，惟夫妻（《广记》无“妻”字）见之。及夜，为设榻别室，夫欲从之宿，不可。满十日，将去，复责詈（《广记》作“励”）其后妻，言甚切至。举家亲族共送至墓（《广记》有“去墓”二字）百余步，曰：“诸人可止矣。”复殷勤辞诀而去。将及柏林中，遂入，（《广记》无“遂入”二字，有“诸”字）人皆见之，衣服容色如平生，及墓乃没。建威军使汪延昌言如是。（《广记》卷三百五十三，曾慥《类说》亦引）

　　○陈德遇

　　辛亥岁（案：辛亥当南唐保大九年），江南伪右藏库官陈居让，字德遇，直宿库中。其妻在家，五更初忽梦二吏，手把文书，自门而入，问：“此陈德遇家耶？”曰：“然。”德遇何在？”曰：“在库中。”吏将去，妻追呼之曰：“家夫字德遇耳，有主衣库官陈德遇者，家近在东曲。”二吏相视而嘻曰：“几误。”（《广记》有“矣”字）遂去。尔（毛本作“弥”）日德遇晨起如厕，乃自云有疾，还卧，良久遂卒。二人并居冶（《广记》作“治”）城之西。（《广记》卷三百五十三）

　　○广陵吏人

　　广陵吏姓赵，当暑独寝一室中。夜忽见大黄衣人自门而入，从小黄衣七八（《广记》作“人”），谓己曰：“处处寻不得，乃在此耶！”叱起之，曰：“可以行矣！”一黄衣前白（《广记》无“白”字）曰：“天年未尽，未可遽行，宜有以记之可也。”大人即探怀出（《广记》有“一”字）印，印其左臂而去。及明视之，印文著肉，字若古篆，识其下，右若先字，左若记之，其上不可识。赵后不知所终。（《广记》卷三百五十三）

　　○田达诚

　　庐陵有贾人田达诚，富于财业，（《广记》无“业”字）颇以周给为务。治第新城，有夜扣门者，就视无人，如是再三。因呵（《广记》作“呼”）问之“为人耶鬼耶”，良久答曰：“实非人也。比居龙泉舍，为暴水所漂，（《广记》作“毁”）求寄君家，治舍毕乃去耳。”达诚不许曰：“人岂可与鬼同居耶？”对曰：“暂寄居耳，无害于君，且以君义气闻于乡里，故告耳。”达诚许之。因曰：“当止我何所？”达诚曰：“惟有厅事耳？”即（《广记》有“拜”字）辞谢而去。数日复来，曰：“吾家已至厅中，亦无妨君宾客，然可严整，家中人慎火，万一不虞（《广记》作“意”），或当云吾等所为也。”达诚亦虚其厅以付（《广记》作“奉”）之。达诚尝为诗，鬼忽空中言曰：“君乃能诗耶？吾亦尝好之，可唱和耳。”（《广记》作“乎”）达诚即具酒，置纸笔于前，谈论无所不至，众目视之，酒与纸笔俨然不动，试暂回顾，则酒已尽，字已著纸矣。前后数十（《广记》无“十”字）篇，皆有意趣（《广记》作“义”），笔迹劲健作柳体。或问其姓字，曰：“吾傥言之，将不益于主人，可诗以寄言也。”（《广记》作“之”）乃赋诗云：“天然与我亦（《广记》作“一”）灵通，还与人间事不同。要识吾家真姓字，大字（《广记》“大”字作“天地”）南头一段红。”众（《广记》有“亦”字）不喻也。一日，复告曰：“吾有少子，婚樟树神女，以某日成礼，复欲借君后堂三日，以终君大惠，可乎？”达诚亦虚其堂，以幕帷（《广记》作“图”）之。三日，复谢曰：“吾事讫矣，还君此堂。主人之恩，可谓至矣。然君家老婢某可笞一百也。”达诚辞谢，即（《广记》无“即”字）召婢笞数下，鬼曰：“使之知过，可止矣。”达诚徐问其婢，云（《广记》作“言”）曾穴幕窃视，见宾客男女，厨膳花烛，与人间不殊。后岁余，乃辞谢而去。达诚以事至广陵，久之不归，其家尤之，鬼复至曰：“君家尤主人耶？吾将省之。”翌（《广记》作“明”）日乃还，曰：“主政（《广记》作“人”）在扬州（《广记》作子），甚无恙，行当归矣。新纳一妾，与之同寝，吾烧其帐后幅以戏之耳。”大笑而去。达诚归，问其事皆同。后至龙泉访其居，亦竟不获。（《广记》卷三百五十四）

　　●卷三

　　○徐彦成

　　军吏徐彦成，恒业市木。丁亥岁（案：丁亥当唐天成二年），往信州汭口场，无木可市，泊舟久之。一日晚，有少年从二仆往来岸侧，状若访人而不遇者。彦成因延入舟中，为设酒席，宾礼（《广记》作“敬”）之。少年甚愧焉，将去，谢曰：“吾家近此数里别业中，君今肯辱枉（四字《广记》作“旦日能辱”）顾乎？”彦成许诺。明日乃往，行里余，有仆马来迎，奄至一大宅，门馆甚盛。少年出延客，酒膳丰备，从容久之。彦成因言住此久无木可市，少年云：（《广记》作“曰”）“吾有木在山中，明当令出也。”居一二日，果有杉（《广记》作“材”）木大至，良而价廉，市易既毕，往辞，少年复出大杉板四枚，曰：“向之木吾所卖，今以此赠君，至吴当获善价。”（二字《广记》作“菩提”）彦成回，始至秦淮，会吴帅殂，纳杉板为棺，以求（《广记》作“为”）材之尤异者，获钱数十万。彦成广（《广记》作“大”）市珍玩，复往汭口以酬少年，（《广记》有“少年复”三字）更与交易于市，三往返（三字《广记》作“如是三往”四字，下有“颇”字）获其（《广记》无“其”字）厚利。间一岁，复往，但见（《广记》“往但见”三字作“诣之”二字）村落如故，了无所见。询（《广记》作访）其里中，竟无能知（《广记》无“之”字）之者。（《广记》卷三百五十四）

　　○周洁

