<!-- { "loadSidebar": true } -->
《椒生随笔》　清 王之春

　　●自序
　　天下形形色色，见见闻闻，莫不有以开发人之心思，警动人之耳目。无心置之，斯过而不留耳。余性鲁，苦无记诵之学，事无大小，有可资观览助谈柄者，暇辄笔于书，随得随记，久而裒然成集。积以岁月，穷控古今，然后知后海先河，为山覆篑，而于圣贤六经之奥，国家治忽之原，民生根本之计，渐有所窥。始悔向日学之不博，见之不卓，方拟举付一炬，以免敝帚千金之诮，而友人谬许为可存，怂恿付梓。夫天下之理无穷，而君子之志于道也。不成章，不达故，昔日之得不足以自矜，后日之成不容以自限。假我数年，将择焉而精，语焉而详，所以明学术，正人心，厚风俗，以兴平治之事者，则有志未逮。姑先以此本质之同志，名曰《随笔》。山中白云，只自怡悦，不堪持赠，覆瓿烧薪，将一任诸览者。

　　光绪三年丁丑九月爵棠王之春自识于京口军次。

　　●卷一
　　◎戒子孙予七世祖船山公讳夫之戒子孙云：勿作赘婿，勿以子女出继异姓及为僧道，勿嫁女受财，或丧子嫁妇尤不可受一丝，勿听鬻术人改葬，勿为讼者证佐，勿为人作呈诉及作歇保，勿为乡团之魁，勿作屠人厨人及鬻酒食，勿挟火枪弓弩网猎禽兽，勿习拳勇咒术，勿作师巫及鼓吹人，勿立坛祀山犭跳神。能士者士，其次医，次则农工商贾，各惟其力与其时。吾不敢望古人之风规，但得似启、祯间稍有耻者足矣。凡此所戒，皆船山公所深鄙者。若饮博狂荡，自是不幸而生此败类，无如之何。然其由来，皆自不守此戒，丧其恻隐羞恶之心耳。

　　◎周文忠逸事周文忠（天爵）有勇力，居恒舞大刀自乐。性卞急而至孝，每坐堂皇，怒而刑人。闻太夫人召，即止而退。太夫人怒，则跽而请罪，色愉如也。或言公一逸事云：公任漕督时，以太夫人久旋里，遣干弁赍金为母寿，嘱言是积俸之资，惧太夫人不纳也。仆至里第见太夫人，果询以金所自来，仆具以对。太夫人曰：“得由积俸，吾姑受之。尔归语主人，好自作官报国，然须变情性为宽和，庶几留一头颅为将来见我地步。”仆唯唯。迨归见文忠，诡言太夫人甚喜，且伪作安慰语。文忠俟其言毕，遽令缚而鞭之，仆不得已以实告。文忠乃喜，释其缚曰：“太夫人训我素严，岂肯作好言语，汝后述者，乃真我母语也。我闻之如见母矣。”遂赉仆而忻悦者累日。公之纯孝如此。

　　◎字经百炼予题羡园诗有“秋因讳老施颜色”之句，友人亟赏之，谓“讳”字经百炼而出。近读耕楼句云“天地矜秋色”，意与予合，而“矜”字亦百炼得之者。

　　◎戚少保远鉴汴城书生言曰：未有权臣在朝而大将能立功于外者。戚少保《纪效新书》有《或问》一篇。盖明人积习，惟便私图而不问国事。己在事中，则攘功避过，以身之利害为可否，以心之爱憎为是非；己在事外，则嫉忌成功，恶人胜己，吠声结党，倡浮议以掣其肘。戚公深鉴于此，故反复论辨之，盖为当时文臣发也（节四库全书提要）。卒以张江陵没半载，谗构纷沓，竟罢归，悒悒以终。信乎江陵之非权臣，使分宜复起，恐戚少保亦岳少保之后车也。

　　◎惆怅词毗陵名士陆秋岩（崇兰），怀才不遇，赍志以殁。诗笔清丽芊绵，存稿甚富。予见其所作《惆怅词》四首，录其三云：“娥娥红粉尽盘鸦，亭短亭长记那家。红豆歌残金缕曲，绿芜影冷玉钩斜。海能填恨思衔石，月解销魂为葬花。一别匆匆如梦里，由来门外即天涯。”“白石青松证旧盟，江天何异隔层城。海棠只为愁红死，胡蝶偏教傅粉生。已过光阴殊造次，未圆心事怕分明。人间绝少埋忧地，便拟骖鸾上玉京。”“晶帘十丈引游丝，瘦骨青衫婴母知。醉后却嫌天地窄，春来便觉性情痴。绿波南浦愁江草，细雨荒坟唱鲍诗。记得小红犹未嫁，合欢不赠赠将离。”

　　又一联云：“蕉叶裁成描蛱蝶，菱花留得嫁鸳鸯。”句亦新隽。

　　◎《蒙求》释注唐李瀚《蒙求》一书，以四言韵语类列古人，而各系以事，后仿其体而为之者，若王令、方逢辰、陈栎凡数家。近日通行之《龙文鞭影》，较此详备而不及其古简。贵阳蒋允之太守为之释注，所谓日记一事，久自贯穿，益初学之见闻，不是过也。

　　◎月当头“万事不如杯在手，一生几见月当头”，前人句也。每岁以十一月望日为月当头，是日子刻，立竿无影。他月不然，否则常有团圆，何必云“一生几见”耶！忆吴竹桥太史咏月当头《喝火令》词句云：“笑说今宵明月十分圆，笑说今年明月还有一回圆。”意特新倩。

　　◎任丘题壁有人题诗四首于任丘壁上，仅记其三联云：“花开三蒂从来少，梅为分尝分外酸。”“愿从世界栽红豆，敢向天涯录小名。”“一枕梦回双蛱蝶，百年人得几团圆。”下署“蠡庄”二字，盖深于情者。

　　◎嘲潘崇川潘公子幼随父宦京师，弱冠成翰林，意得甚，旋里集诸少年为征逐游，甚至登场演剧。有人嘲以偶语云：“京调唱昆腔，这翰林另有班子；斯文更曲谱，那秀才好个优生。”斯可谓善谑矣。

　　◎诗有来历郑板桥《诗钞》中有句云：“贪看斜阳婢倚楼。”人谓“焉有如此雅婢”。予笑曰：“胡为乎泥中？此谁氏婢也？岂如小家之豢于厨下而蓬头赤脚者哉！”板桥诗固自有来历。

　　◎挽塔忠武联曾侯相挽塔军门（齐布）云：“大勇却慈祥论古略同曹武惠；至诚相煦妪，有章曾荐郭汾阳。”彭雪琴宫保亦有挽联云：“谥并武乡侯，湘鄂战功青史在；寿同岳少保（忠武以积劳呕血薨于九江，年三十有九），古今名将白头稀。”相国与忠武同患难，而彭公则稍间矣，情谊有别，辞气不同，而确切莫移则一也。

　　◎哀挽运典哀挽以抒真性，自应白描为妙，而运典真切者，如余上岁挽妹一联撰句云：“汝性最聪明，曾伴阿兄吟柳絮；甥侪均稚弱，忍看若辈著芦花。”

　　◎咏曹操汉阳戴景皋（喻让）咏曹操云：“卖履分香儿女情，读书射猎英雄气。如何横槊对东风，老年想作乔家婿。”予亦有咏曹操云：“文章功业两称奇，历代奸雄奉作师。九锡自加尊武帝，千金尚肯赎文姬。老而不死真谓贼，谒者之监尚有儿。闻说当年能治许，阿瞒可惜出非时。”末二句令阿瞒见之，当又大笑。

　　◎秦桧王氏对语汤阴武穆公庙前有秦桧、王氏、万俟Ι、张俊四铁像列跪其下，反缚如就刑状。有人制一对语，其粘于秦桧者云：“咳！我纵丧心，有贤妻必不若此。”其粘于王氏者云：“啐！妾虽长舌，无鄙夫何至于斯。”作互相怨怼口角，是亦妙谑矣哉！

　　◎陈忠愍祠堂联陈忠愍（化成）以江南提戎督军御外夷，于吴淞中炮阵亡，敕建专祠。熊观察一本题联云：“昔时未读五车书，雅量清心，温如玉，冷如冰，是大将，实是大儒，使天下讲道论文人愧死；此日竟成千载业，忠肝义胆，重于山，坚于石，忘吾身，不忘吾主，任世间寡廉鲜耻辈偷生。”借题发挥，大力包举，直是下语如铸。

　　◎陈庆云陈庆云军门（国瑞），湖北麻城人，初为黄殿臣（开榜）养子，后复本姓。骁勇善战，性嗜杀，斩疱丁不胜计，执刀匕者恒惴惴也。历战克捷，功颇伟。尝语人曰：“战要战得稳，追要追得狠，退要退得紧。”予谓此乃名将语。又助修黄鹤楼，拟联云：“黄鹤飞来复飞去，白云可杀不可留。”人怪其下句之奇，庆云笑曰：“君未读唐诗乎？‘总为浮云能蔽日，长安不见使人愁。’浮云比安绿山，非其可杀者乎？”虽自作聪明，尚有可采。

　　◎家梦楼先生诗册予曾于友人处见梦楼先生（文治）手录近作一册，书法秀劲，诗调铿锵，令人把玩不释。其实获我心者，如“破风万里余豪气，策蹇三年有泪痕”，“实愧头衔称著作，徙教僮仆费饔飧”，“芳草心情淹妓馆，梅花时节上僧楼”，“英雄温饱有髀肉，文士依羁无远谋”，真不啻为浪迹半生者写照也。

　　◎诗意含蓄友人潘慎初，粤西孝廉，积功至观察，有《榕阴草堂诗集》。《金陵杂感》七律二章，诗境闲远，备极含蓄，不受前人束缚。首云“山形平远水氵荣洄，地到江南气象开。读史不无兴废感，济时空论古今才。眼前胜景非金粉，劫后余灰付草莱。尚有近年征战迹，等闲步上雨花台。”次云：“恣游东北遍西南，世味亲尝苦与甘。名士过江多习气，丈夫投笔总空谈。清凉近挹青山色，妙相闲寻古佛龛。我本书生惯戎马，频年侨寓又何堪。”他如“名利两途羞画虎，诗文一道付雕虫”、“诗情敢谓江山助，豪气难将湖海除”、“春风原野萦荆棘，落日林丘灌菜蔬”、“花前得句诗情远，乱后谈兵胆气豪”、“饱尝世味休吞枣，驰逐名场类嗜痂”等句，皆可诵。

　　◎金陵士人贼陷金陵后，闻一士人夙有文名，令作伪王府堂联，士人援笔立就云：“一统山河七十二里半（金陵周外城计七十二里半也），满朝文武三百六行全。”某贼怒杀之。嗣以一论一诗开科取士，诗题为《四海之内一东王》。一士人极力作颂扬语，伪东王杨秀清大悦，赐状元及第，秩同统制。游街之次日即逸出。二士或激烈，或明哲，均合乎道也。

　　◎宣化风俗宣化以每岁季春出郭外踏青，男女杂坐，席地饮酒，堕珥遗簪，日失不禁。解裙挂于树杪曰挂红，遥望之，红绿飞扬，殊有可观。又于五月十四至十六日，原为总戎晾甲之期，土人讹为晾脚会，故于此三日，无论贫富妇女，群坐于大门以外，日必易著新鞋，其富厚者日凡四五易，游人指视赞其纤小，则以为荣，此俗尤陋。

　　◎咏村学诗《随园诗话》载有“牧童七八纵横坐，天地元黄喊一年”之句，已形容尽致矣。赵云松先生句云：“惟有村童读书声，都都乎文喧不已。”谓错读“郁郁乎”二字也。许文恪公（乃普）句云：“杖藜扶出村夫子，多少儿童散似鸦。”均是咏村学诗，亦足称传神之笔。

　　◎名言不必出自贤哲今州县大堂戒石箴曰：“尔俸尔禄，民膏民脂，下民易虐，上天难欺。”按张瑞义《贯耳集》本二十四句，为蜀王孟昶语，宋高宗摘取之。又“清慎勤”三字为司马昭训长史之言，见《三国志》。可见至理名言，不必尽出自贤哲。

　　◎御挽林文忠联林文忠一代伟人，近罕伦比，强疾视师，中途星陨，天下惜之。相传有御挽一联云：“答君恩忠慎清勤，四十年尽瘁披诚，解组归来，犹是心存军国。迪朕德驰驱险阻，六千里出师未及，骑箕竟去，空教泪洒英雄。”见者莫不流涕。

