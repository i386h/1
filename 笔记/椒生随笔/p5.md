<!-- { "loadSidebar": true } -->
　　◎杨忠武公杨时斋制军遇春母李太夫人，梦大水泛一红匣至，中双鲤：一金一赤。遂生公。迨年十八，以乾隆己亥举武科，候补千总，随福文襄（康安）出兵。文襄令从海公兰察学兵法，故公一生心折。海公每逢大敌，梦文襄必占捷。教匪久乱未平，有旨切责将帅。威勇侯额公勒登保奏，言杨遇春年甫四十，鬓发半白，每于追奔之际，足穿草履，缒绳而上，将士不可谓不用命矣。屡以战功擢提督，封一等男。嘉庆己卯八月陛见，上见公长髯，称美者再。公弟培斋（逢春）时镇曹州，特命出京纡道至曹，简阅营伍。道光初，上以先朝勋旧，恩眷尤隆，公遂以固原提督总督陕甘。陛见出都，命赴河南阅兵，以公子国桢任豫抚也。治回疆平，公得画像紫光阁。御制像云：“少年从征，进不知退，拍马横矛，善穿贼队。参赞戎机，克城贼溃，畀以封疆，无惭简在。”公督陕甘凡八载，务持大纲而不涉烦琐，恪守成宪而不议更张。屡旨褒为股肱心膂之臣，并赐有“三朝疆场宣勤久，两世封圻积庆多”对联。乙未以老病乞休，令来京陛见，亲加慰劳，以荣其行。公抵京，即晋一等昭勇侯，御书诗扇以赐云：“元勋入睹允归荣，功立才全际太平。宣力三朝邀宠锡，抒忠百战播威名。官兼文武真难遘，志笃廉明永不更。晋爵酬庸延后世，林泉颐养语长生。”归里后，构一小亭，前为箭道，每逢三、八、五、十等日，督家人较射为乐。其楹帖云：“坐来觉有山林气，到此无忘弧矢心。”丙申冬，蒙赏人参十两，令川督鄂山赍给。谢折内“谊直视如手足腹心”句旁朱批“诚然，诚然”。丁酉二月公薨，年七十八，晋太子太傅兵部尚书，谥忠武。御制祭文有云：“忆苍髯之矍铄，音容犹在目前；报黄发以馨香，眷念弥增身后。”功名福寿，公实兼之。古之郭汾阳，今之杨昭勇也。

　　◎童夫人龚芝麓宗伯纳妾顾横波（媚），龚仕国朝，当得封典。妻童夫人曰：“我于前明已受封诰，愿让顾氏横波。”遂得受封。予谓夫人克兼三善：盖不妒为贤；让亦美德；而荣膺胜国，不欲再受新恩，此中见大义焉。宗伯公能无内愧耶？

　　◎陶潜沈归愚先生（德潜）曰：“过江以后，渊明诗胸次浩然，天真绝俗，当于语言意象外求之。唐人祖述者，王右丞得其清腴，孟山人得其闲远，储太祝得其真朴，韦苏州得其冲和，柳柳州得其峻洁。”先生之论钩其元矣。是谓观水有术，必观其澜。

　　◎四婵娟孟东野诗：“花婵娟泛春泉，竹婵娟笼晓烟，雪婵娟不长妍，月婵娟真可怜。”其辞风华秀艳，有古乐府之意。“雪婵娟”今本或作“妓婵娟”，非也。昔杨升庵尝令绘工绘此为四时婵娟图，以花当春，以竹当夏，以月当秋，以雪当冬，后之人亦有此韵事否？

　　●卷四◎自警箴高伯祖中翰公，讳光国，字梅浦，雍正乙卯科中第四名经魁。著有《自警箴》，云：“勿自足，自足自画。勿多言，多言多失。勿宴安，宴安气惰。勿玩物，玩物志溺。勿为诡异以沽虚名，勿矜细行以累大德。勿亲损友远益友，勿作无益害有益。勿苟安于近小，当志乎远大之事。勿欣戚于穷通，当尽其在己之实。顾以七年之病，而求艾于三年；讵可一日之暴，而寒之以十日？圣学邈如望洋，流光疾如过隙。揭斯语于斋居，用警勉于朝夕。”辞理朴质，凡我子孙，皆宜书置座右以为身世金针。

　　◎十分本事《纪效新书》：平日十分武艺，临时如用得五分出，亦可成功，用得八分，天下无敌。未有临阵用尽平日十分本事，不能从容活泼者。谚云：“到厮打时忘了拿法。”本事岂易言哉！予谓十分本事，古难其人，八分本事，今无此将，戚公殆自信用得五分，然以求之近世，吾见亦罕矣。

　　◎胜克斋宫保同治壬戌，胜公就逮赴北，道经山西桥头驿。题壁云：“豪华艳说五陵游，燕颔何人更虎头。百战雄心驰露布，一时将略寄风流。敢拼直谏扶中叶，愧播虚名动九州。四十须眉犹未老，休嗟李广不封侯。”玩其诗意，似有功成者退之象。时人谓为谶语。正不如岳襄勤（钟琪）所作“只因未了平生业，又作封侯梦一场”二句之为含蓄也。

　　◎香奁杂咏见词一卷，不知何人作《一剪梅。送别》，下阕云：“莫到临邛抚素琴，欲向丁宁，羞向丁宁，但将魂梦伴郎行。郎也登程，妾也登程。”《鹊桥仙。春恨》下阕云：“愁肠百折，双眸望断，依旧天涯无信。杨花飞去不飞来，恰似你一般情性。”情词婉约，与竹屋相近。

　　◎治回良策任尚亦俊快之才，疾恶太严，终汉之世，西域不复与中国通。至本朝声教覃敷，四夷宾服，然前乌什大臣苏公，贪淫酿变，遂劳王师。自此无西顾忧者又数十年，今则梗化如故。大凡回性疑诈，其言尤不能信，即处其同类亦然。待之厚，则谓人畏己；待之严，则惧人害己。惟以简傲加之，而时施以小惠，庶几生其畏敬，真治回良策也。予昔闻西域土俗，每不甚信，上年转运秦陇，遐居边塞，逢人访证，信而有征。其余泰西各国，异域土俗，《新疆外藩纪略》得之备细。

　　◎汤海秋铨部汤公（鹏）著述甚富，才气横溢，目空一世，似不理于众口。殁后，曾侯相挽以联云：“著书累百千万言，才未尽也；得谤遍一十八省，名亦随之。”数言纪实，写尽其人。

　　◎林文忠语侯官林文忠（则徐）复起督云贵时，曾上“论治回”一疏，中有：“但分良莠，不分汉回；良则虽回必保，莠则虽汉必诛。”使为大臣者均克体公意以措治，良则滇黔秦陇边衅永消，何致糜饷劳师，上烦宸虑耶！

　　◎闲谈可作楹联乙亥即事：有人言某君任文事兼武备之权，且天分又高，可惜少读书；某君精明果敢，可惜太刻。予道非也。天分果高，必知书中滋味，自然笃嗜。精明者知其事之彻始彻终，当可而止，何必过于搜求。苛求太苦，必致自累其身。故对云：“少读书，便是低天分；行刻薄，真乃大糊涂。”拟之作楹联最佳。

　　◎观书颖悟旅馆挑灯，检得汉诸葛武侯《诫子书》，读至“非澹泊无以明志，非宁静无以致远”句，忆少时壮志未除，每谓天下事业功名悉成于动，非“澹泊宁静”四字所能该。迄今阅历名场十余年，始悟国朝用人行政井井有条，无如才高意广者，好事纷更，一见施行，辄多格阂，不数年仍罢。而未罢之前，滋扰已甚，受害不浅，殊不知大学“静而后能安”之义。且浓于声色，生虚怯病；浓于货利，生贪饕病；浓于功业，生造作病；浓于名誉，生矫激病。故不澹不能明志。武侯具伊吕才，宗孔孟学，其平生得力处，尽此二语，允为后学津梁。彼世俗以术数兵法称其奇能，何见小也。偶有所悟，援笔记之。童子欠伸报漏己传丁矣，乃掩卷就寝。

　　◎赵部郎常熟赵宝斋（林）以进士签分礼部，丙寅年与余同事澶渊军中，结文字缘。为人坚毅朴质，精通史鉴，遇作小诗句，必锤炼而出，所谓无一字无来历也。送予赴秦陇一律云：“文才兵事两称豪，局促辕驹愧我曹。击贼异时闻傅永，飞觞此日赖枚皋。边庭好费屯田策，上将宁忘借箸劳。别果销魂休洒泪，看君功遂拥旌旄。”

　　◎黄公疏语黄勤悫公（钺）归田后，蒙赏人参。其谢恩疏语云：“老马尚蒙刍秣，朽质难胜；暮年已迫桑榆，夕阳尤好。”又云：“譬寒虫之蛰处，饮膏雨而顿觉昭苏；纵枯树之婆娑，遇春风而亦含生意。”先辈文字，迥不犹人。

　　◎得人自古政以人行，得人为要。人之贤否高下，先观心术，再观其才识学问。如心术之邪者，自必不论；即正也，而视斯民之休戚，时事之得失，如秦越之肥瘠，漠不相关，纵洁己奉公，保守禄位，于斯世何补？近世名场，可为浩叹。

　　◎水龙天津向多火患，城内外救火会凡百余处，每会以水龙为主，多寡不等，原始不可考，盖古无此名也。瓯北诗中巽宫楼火之作有云：“四十三龙救不得，掣水五丈力亦穷。”自注云：救火具名水龙。

　　◎张江陵千古权奸，私心必有所利；若无利欲之念，即不得以权臣目之。瓯北咏张江陵云：“江陵至竟称贤相，只爱特权不爱财。”诚为破的之论。考江陵曾孙同敞与瞿忠宣式耜守桂林，同被执，幽之民舍，两人赋诗唱和四十余日，同就戮于风洞山，贤者有后，理固然也。

　　◎老头儿徐桢卿《翦胜纪闻》云：太祖尝微行京城中，闻一老妪密呼上为老头儿。帝大怒，曰：“张士诚小窃江东，吴氏至今呼为张王；今朕为天子，居民呼朕为老头儿，何也？”相传乾隆间，有人呼上为“老头子”，为上所闻。上曰：“何解？”刘文正公对曰：“万寿无疆曰老，首出庶物曰头，父天母地曰子。”上粲然。观于一怒一喜，高宗之度，越明祖也远甚。

　　◎《镜花缘》小说之《镜花缘》，是欲于《石头记》外别树一帜者，然卖弄稗贩，刺刺不休，殊可厌也。惟女国主婿归迎母一表中四语云：“指白水而重耳归来，犹是山河无恙；誓黄泉而寤生重见，遂为母子如初。”工雅浑成，几似宋人佳制。

　　◎甘肃需次咏近年甘肃军务，多借吾楚勇力，即官斯土者，亦大半两湖人也。闻有需次咏云：“数载听鼙鼓，于今尽盖锅。囊中无白镪，地下有黄河。饱学将焉用，奇勋又若何？不能生在楚，只好见阎罗。”语虽鄙俚，然亦足见宦海之苦，时事之艰矣。

　　◎胜败《虎钤经。胜败》一则云：“用兵之术，战胜不可专，专胜有必败之理；战败不可专，专败有反胜之道。战胜而败者有五：急难定谋，狐疑不决，一败也；机巧万端，失于迟后，二败也；机事不密，三败也；似勇非勇，似怯非怯，四败也；主将不一，五败也。战胜而欲必胜者，定谋贵决，机巧贵速，机事贵密，进退贵审，兵权贵一也。势败而反胜者有四：吏士饥渴，所爱啖之（割所爱者，谓在急难之中，杀所乘骏马、爱妾以啖士也），众有饱之用矣；吏士恐惧，奋身先之，众有勇之用矣；期应不到，杀其所昵（所昵者，谓所嬖幸，或子弟诸姻同在军中，若有主守者犯命，则先杀之也），众有惧之用矣；人有疑惑，阴为鬼诈（鬼诈者，谓诈为狐鸣丛祠中之类也，或假托卜筮，百端不一），众有天之用矣（天，谓天所授也）。如是者，以败为胜也。胜败之术，非勇决神智，安能行之耶？”所论可谓深切著明，而四用皆据前人成效而言，尤非漫为纸上谈者。

　　◎秦桧无后秦桧无后，以妻王氏兄子为子，名熹，有才华，举进士，赐状元及第。人谓锡山秦氏为桧后，不知天已斩其祀矣。

