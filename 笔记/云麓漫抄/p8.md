<!-- { "loadSidebar": true } -->
　　古者于宗庙之祭盖九献始作乐九变以降神尸在室中王用圭瓒酌郁鬯灌于地求神而后以璋瓒酌郁鬯以亚灌王乃迎牲于庙门之外而大夫赞币从牲祝则迎尸出于堂户牖间之位后先荐笾八豆八于前而王丽牲于碑射而杀之以毛告纯以血告杀然后觧为七体腥之以献王以玉爵酌醴齐以献尸后亦以玉爵酌醴齐以献尸用酌献尊此之谓朝践则朝事之笾是也馈食朝践之后体解其犬豕牛羊烹而熟之将献之时后又先荐笾八豆八以配王之荐熟尸未入室之前王与后再酌醴齐以献谓之馈食既讫后又献加笾八加豆八而王又酌以酳尸后亦从王酳尸此之谓加笾之实而羞自此进矣既酳而后又献羞笾八羞豆八而诸臣进以酳尸焉故王与后各一灌而三献与诸臣之酳是为九祭太祝又索祭于祊乐舞入以乐皇尸兼作六代之乐遂行加爵为旅酬之始加爵者太子三公之长一人九卿之长一人各行一加爵复有三献若祭天则七献汉世五供但一献人主即坐于东厢后世虽备三献但责之有司而王后不预
　　古人多自称下官见于传记不一盖汉晋诸侯之国并于其主称臣宋孝武孝建中始有制不得称臣止宜云下官文选江文通诣建平王书是也今人犹有言者使臣之义始于藩鎭国初武官处以三班号只应官有左右班供奉班是也太宗以其资品少又创三班借职三班奉职左右侍禁左右班殿直东西头供奉官有司号为小使臣内殿崇班内殿承制为大使臣宣政改制易为郎使臣之名不改二字害义为多即与汉晋诸侯王得臣其境内一同况此自是王官而称于比肩事主之人尤碍理
　　西京杂记李广与兄弟共猎于冥山之北见卧虎射之即毙断其髑髅以为枕示服猛也铸铜象其形为溲器示厌辱之也故汉人目溷器为虎子郑司农注周礼有是言唐讳虎改为马今人云厠马子者是也
　　汉天子笔管以错宝为跗毛皆以秋兔之毫今多言宝跗盖出西京杂记

　　云麓漫抄卷四
<子部,杂家类,杂说之属,云麓漫抄>
　　钦定四库全书
　　云麓漫抄卷五　　　　　宋　赵彦衞　撰
　　本朝凡前代僧寺道观多因郊赦改赐名额或用圣节名如承天寿圣天宁干宁之类是也隋唐旧额鲜有不改者后来创建寺多移古名州郡亦逼于人情往往曲从岂有勅赐于彼而臣下可移于此特不思耳甚至富民功德寺皆有名额申令两府以上得造功德寺赐名往往无力为之反不若富民也
　　郦道元水经注云呉兴郡呉郡防稽郡谓之三呉汉顺帝永建中阳羡周嘉上书以县逺赴防至难求得分置遂以浙江西为呉以东为防稽
　　钱塘地理志曰防稽西部都尉治又钱塘记曰防海大塘在县东一里符郡议曹华信家议立此塘以防海水始开募有能致一斛土者即与钱一千旬月之间来者云集塘未成而不复取于是载土石者皆弃而去塘以之成故改名钱塘张君房辨钱塘引十三州记云杭州武林山高九十二丈周囘三十里在钱塘县西南十二里灵隐寺正坐其山寺之东西瀵二水东龙源横过寺前即龙溪也冷泉亭在其上西曰钱源其流洪大下山二里八十步过横坑桥入于钱湖盖钱源之聚滀也钱湖一名金牛湖一名明圣湖湖有金牛遇圣明即见故有二名焉钱湖即本名也今万松岭下西城第一门曰钱湖门可验其实行次北第二门曰涌金门即金牛出见之所也第三门曰钱塘门乃县廨在焉盖自前古以来居人筑塘以备钱湖之水故曰钱塘与图经不同北人谚语目胡孙为马流交广志马文渊立两铜柱于林邑岸北有遗兵十余家不反居寿冷岸南而对铜柱悉姓马自相婚姻交州以其流寓号曰马流厯年既长人物与之俱化语言啁哳故取譬云
　　魏置河东郡郡多杂流徙民有刘堕者工酿王公庶友牵拂相招饮毎云索郎有顾思同旅语索郎返语为桑落也桑落酒名今僧徒饮酒亦有廋语呼为般若汤又云不喏言不揖而径饮也
　　夫子之门受业身通六艺者三千人列于四科者十人此见于经者也后世乃有七十二子之説质诸传记既非夫子之言又且多寡不同刘歆谓七十子丧而大义扬雄谓速哉七十子之肖仲尼司马迁夫子世家谓弟子身通六艺者七十二人文翁孔子庙图东京肃宗安帝幸阙里之所祀是也有多至七十七人者史记仲尼弟子传家语仲尼弟子解是也开元礼用此数而去取复不一琴张申枨林放陈亢蘧瑗不在録国初断以七十子之説取琴张等五人而公夏守等十人复不预大观四年始参定弟子名宋公夏字子乗后处字子里公肩定字子仲顔祖字子里单字子家罕父里字子章泰商字子丕厚元字子籍乐顔字子声唐防要开元礼互见之悉赠侯爵盖尝考之史记家语之所均无者四蘧瑗林放申枨琴张史记之所无家语之所有曰陈亢琴牢家语之所无史记之所有顔何秦商苏子由作古史有云史记家语二书既不可偏废而琴张陈亢又见于论语此言为当故并録之凡七十九人
　　光武二十八将前史以谓上应列宿求其当于机防者不过九人耳如邓禹冯异之殄赤眉冦恂之破朱鲔耿弇之戮张步贾复之诛五校岑彭呉汉之平公孙邳彤之守信都此七事一失不可其他臧宫之徒特小才耳汉高之与郡臣来从者其名非一以中涓以令史以舍人以将属以客以廐将以将军以职志谒者以执盾以特将以卒以左令尹以中衞以门尉以连敖以骑都以执盾队史以中涓骑以中将以中谒者以骑士以郎中骑将以弩将以客吏以右司马以骑司马以车司马以军匠外又有以赵将以越户将以越队将以河南将军以魏太仆以曲城户将以燕将军以梁将以赵衞将军以赵羽林以齐将以燕令以燕相以荆令尹以楚将以魏郎以越连敖以故羣盗长从名称古称散在表传平江有张省干者病伤寒眼赤舌缩有膏唇口生疮气喘失音脏腑利已数日势甚危此证伤寒家不载诸医皆欲先止脏腑忽秀州医僧宝鉴大师者过投以茵陈五苓散白虎汤而愈诸医问出何书僧曰仲景云五脏实者死今赖大肠通若更止之死可立而待也五苓以导其小肠白虎以散其邪气诸人始服
　　陈吉老淮人业医名动京师开封有富人只一子忽见正物皆以为偏凡几案书册之类排设整齐必更移令斜自以为直以至书冩尺牍莫不皆然父母甚忧之厯聘医者皆不晓人以吉老为言遂携子致恳既告退独畱其子父怪久不归遣人询之则曰巳办筵设矣声乐颇盛酬劝无算酣醉乃罢置卧轿中使人扛之高下其平常令倾侧展转久之方令登榻安寝达旦酒醒遣之归前日斜侧物皆理之使正父母再三试之病已脱然矣翁媪厚为之谢且问治之之方吉老云令嗣无他疾醉中尝闪倒有肝一叶撘在肺上不能下今复饮之醉则肺胀展转之则肝亦目视自如旧矣后过南方绍兴中名倾浙右
　　唐人书皆有楷法今得唐碑虽无书人姓氏往往可观説者以为唐以书判试选人故人竞学书理或然国朝亦重楷法如欧阳永叔蔡君谟诸公是也自苏黄米一洗翰墨蹊迳而行书多矣
　　礼曰君子将营宫室宗庙为先又曰寝不逾庙士大夫建大第至祖考则舍之庑间今州郡亦古之侯国郡斋无不壮丽未有一州有太守家庙者盖习俗所移不以为怪或以为未颁庙制在仁祖时尝议立郡臣家庙以议袭爵不定而止若必待袭爵而后立庙祖考之得祀者盖鲜矣况政和五礼新仪已有定制唐以前士大夫之家无有不立庙者王珪自奉甚薄不立家庙太宗为立庙以媿之则不待朝廷立庙明矣自唐中叶藩鎭跋扈朝廷为羁縻之术故赐第京师立家庙命词臣为碑或赐铁券讵可自处于此而为例耶
　　春秋时县大而郡小有曰上大夫受县下大夫受郡是也至战国则郡大而县小甘茂谓秦王曰宜阳大县名曰县实郡也
　　今之州通判盖秦郡监隋郡通守之比故今人亦有言监郡者若用司马别驾事不亲切矣
　　石头城有二又有石城钟阜龙蟠石城虎据此金陵之石头城也梁萧勃父子余孝顷所据此豫章之石头城也江彦章为豫章石头驿记引洪乔附书投诸水事乃金陵之石头周美成作西河词有云莫愁艇子谁系此郢州之石城皆误用莫愁郢人古乐府云莫愁在何处莫愁石城西艇子打两桨催道莫愁来人不知考妇谓夫之父曰舅夫之母曰姑壻谓妇之父曰外舅妇之母曰外姑子谓母之兄弟曰舅父之姊妹亦曰姑皆言与父母行同故也今人呼妻兄弟却曰舅妻父曰丈人至有与壻书自称曰丈人者不亦陋哉【泰山下有丈人山或又称之曰泰山】
　　周官其属皆六十今有不止六十者盖冬官之属杂于五官中如染人等是也以是知冬官亦非全阙
　　汉县有廷掾监乡五部春夏为劝农掾秋冬为制度掾隋改尉为县正唐置七司一如郡制丞为副贰如州上佐主簿上辖如録事参军其曹谓之録事司司功以下有六曹尉分掌之如州判司总为七曹今江西尚有呼县尉为户尉者唐故也
　　天宝七年九月勅五品以上正员清官诸道节度使及太守等并听蓄丝竹以展懽娯行乐盛时式覃中外至八年六月勅其南口给使王公家不得过三十人职事官一品不得过十人三品不得过八人四品不得过六人五品不得过四人京文武清官六品七品不得过二人八品九品不得过一人天宝之时尚知有限制岂可不为之禁哉
　　先主纪十二年先主屯樊不知曹公卒至至宛乃闻之遂将其众过襄阳诸葛亮説先主攻刘琮荆州可有先主曰吾不忍也关公传先主为汉中王拜公为前将军假节钺是岁公率众攻曹仁于樊曹公遣于禁助仁秋大霖汉水泛溢禁所督七军皆没刘表传代王叡为荆州刺史是时山东兵起表亦合军襄阳表顾问蒯越越曰兵集众附南据江陵北守襄阳荆州八郡可传檄而定后表为鎭南将军荆州牧张济引兵入荆州界攻穰城孙坚传初平三年袁术使坚征荆州击刘表表遣黄祖逆于樊邓之间坚击破之追渡汉水遂围襄阳单马行岘山为祖军士所射杀又魏武故事载今曰楚有江汉山川之险后复先疆与秦争衡荆州其故地也今江汉之北有樊邓二城张济犯穰城已谓入荆州界则南阳亦荆州也要之江陵襄阳俱是荆州要地东汉末分天下为州如唐之道本朝之路非如今之州但指一郡言也是时荆州牧治襄阳犹今之帅府治某州今之荆南东汉而来或谓之江陵或谓之南郡
　　扑食物法有禁惟元正冬至寒食三节开封府出榜放三日或以数十笏银或以乐艺女人为一掷其他百物无不然非如今常得扑也
