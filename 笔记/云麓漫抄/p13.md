<!-- { "loadSidebar": true } -->
　　台州临海县章安祥符寺法堂有高庙御坐寺僧师顔年八十余矣能言东巡事云时年方十四事悟讲主建炎三年十二月二十六日民间讙言天子航海东来泊金鼇山下二十八日平明有十六人皆以战袍步自金鼇入寺有黄领者坐顷之问寺有素食否时方修岁懴乃取炊饼五枚以进之食其三已又食其半悟讲主复撷园蔬芼以姜盐进之有旨取一内人乃借民间小竹舆乘之以来立语良久复今登舟晚遂复幸金鼇凡畱十四日始航海幸永嘉又畱四十五日复航海幸金鼇又畱八日忽闻六军皆呼万岁捷书至也于是航海由四明还绍兴李正民侍郎乘桴録云己酉十二月五日车驾至四明十五日大雨遂登舟至定海十九日至昌国县二十六日移舟之温台自是连日南风舟行虽稳而日仅行数十里二十九日岁除庚戌正月二日北风稍劲晚泊台州港三日早至章安知台州晁公为来上幸祥符寺从官迎拜于道左是日得余杭把隘官陈彦报人马至县迎击乃退六日得张俊奏云二十八二十九日正月二日凡三遇敌杀伤相当八日张思正奏云张俊出兵击退敌骑十四日张俊自台州来十八日移舟离章安十九日晚雷雨又作二十日泊青隩门二十一日泊温州港国史载此事皆在四年正月与顔言不合然今岁懴皆开岁乃修则顔所记误耶金鼇山盖一独峯坡陁郁茂若鼇背然正与栅浦相对两涘之间畧辨牛马东看海门云飞波翻然无际山顶有善济寺与夫祥符塔院绍兴三十二年始赐额先是有人题诗云牡蛎滩头一艇横夕阳多处待潮生与君不负登临约同向金鼇背上行高庙览之以为诗防求其人不可得御坐一竹倚寺僧今别造以黄之壁间有诗云黄防当年驾舳舻东浮鲸海出三呉中兴事业风波恶好作君王坐右图不着姓氏
　　宣和中陜右人发地得木简于瓮字皆章草朽败不可诠次得此檄云永初二年六月丁未朔廿日丙寅得车骑将军幕府文书上郡属国都尉二千石守丞廷义县令三水十月丁未到府受印绶发夫讨畔羌急急如律今马四十匹驴二百头日给内侍梁师成得之以入石未几梁卒石简俱亡故见者殊鲜呉思道亲睹梁简故赋其秘古堂云异锦千囊更妙好中有玉奁藏汉草荣次新呉出也得其模本示余按章草今在世益少唯急就章见在并诸帖所传耳然急就转模失眞愈逺官帖章草皇象索靖等书与张芸叟所珍鹞雀赋又率是赝作黄长睿已尝辨于东观余论然则此檄当为今章草第一也米元章淮鳞帖卷内称章草乃章奏之章今考之既用于檄则理容概施于章奏盖小学家流由古以降日趋于简便故大篆变小篆小篆变比其久也复以为繁则章奏文移悉以章草从事亦自然之势故虽曰草而笔仍在良由去未逺故也右军作草犹是其典型故不务为冗笔逮张旭怀素辈出则此法扫地矣但檄文讨羌岁月与史不合此史误无疑黄长睿已详辨不复述急急如律令汉之公移常语犹今云符到奉行张天师汉人故承用之而道家遂得祖述史记防传孔子曰日为德而君天下辱于三足之乌月为刑而相佑见食于虾蟇卢仝月蚀诗盖用此事淮南子尧时十日并出尧命羿仰射中其九日日中九乌皆死又山海经墨齿之北曰汤谷居水中有扶木九日居下枝一日居上枝皆戴乌春秋元命苞云阳成于三故日中有三足乌
　　清微子服饰变古録云燕脂纣制以红蓝汁凝而为之官赐宫人涂之号为桃花粉蓝地水清合之色鲜至唐颇进贡惟后妃得赐曰燕脂崔豹古今注云燕支叶似蓟花似蒲公出西方土人以染名燕支中国谓之红蓝以染粉为妇人色谓为燕支粉今人以重绛为燕支非燕支花所染也燕支花自为红蓝耳旧谓赤白之间为红即今所谓红蓝也西河旧事云失我祁连岭使我六畜不蕃息失我焉支山使我妇女无顔色北方有焉支山山多红蓝北人采之染绯取其英鲜者作燕脂本草红蓝花堪作燕脂生梁汉及西域一名黄蓝博物志云黄蓝张骞所得今沧魏亦种近世人多种之収其花俟干以染帛色鲜于茜谓之眞红亦曰干红目其草曰红花以染帛之余为燕支干草初渍则色黄故又为黄蓝也史记货殖传若干畮巵茜徐广注云巵音支鲜支也茜音倩一名红蓝其花染缯赤黄也又知今之红花乃古之茜而今之茜又谓之乌红系用苏方木木染成非古之茜矣
　　江海之有潮辰刻不移昔人尝论之山海经则以为海防出入穴之度浮屠书以为神龙之变化窦叔海峤志以谓水随月之盈亏卢肇海赋以谓日出于海冲击而成王充论衡以谓水者地之血脉随气进退独徐明叔传墨卿高丽録云天包水水承地而一元之气升降于大空之中地乗水力以自持且与元气升降互为抑扬而人不觉亦犹坐于船中者不知船之自运也方其气升而地浮则海水溢上而为潮及其气降而地沈则海水缩下而为汐计日十二辰由子至巳其气为阳而阳之气又自有升降以运乎昼由午至亥其气为阴而阴之气又自有升降以运乎夜一昼夜合阴阳之气凡再升再降故一日之间潮汐皆再焉然昼夜之晷系乎日升降之数应乎月日临于子则阳气始升月临乎午则阴气始升故夜潮之期月则临子昼潮之期月皆临午焉又日行迟月行速应迟二十九度半而月行及之日月之防谓之合朔故月朔之夜潮日亦临子月朔之昼潮日亦临午焉且昼即上天而言之天体西转日月东行自朔而往月速渐东至午渐迟东而潮亦应之以迟于昼故昼潮自朔后迭差而入于夜此所以一日午时二日午末三日未时四日未末五日申时六日申末七日酉时八日酉末夜即海下而言之天体东转日月西行自朔而往月速渐西至子渐迟西而潮亦应之以迟于夜故夜潮自朔后迭差而入于昼此所以一日子时二日子末三日丑时四日丑末五日寅时六日寅末七日卯时八日卯末九日加以时有交变气有盛衰而潮之所至亦因之为大小当卯酉之月则阴阳之交也气以交而盛出故潮之大也异于余月当朔朢之后则天地之变也气以变而盛出故潮之大也异于余日世目状元第二人为牓眼第三人为探花郎秦中岁时记云期集谢恩了从此便着披袋箧子骡从等仍于曲江检从物无得有阙阙即罚钱便于亭子小宴召小科头同【一作国乐】至暮而防次即杏园初宴谓之探花宴便差定先辈二人少俊者为两街探花使若他人折得花卉先开牡丹芍药来者即各有罚


　　云麓漫抄卷七
　　钦定四库全书
　　云麓漫抄卷八　　　　　宋　赵彦衞　撰
　　余外舅家收柳公权亲笔启草二十四皆小楷字仅盈分而结体遒媚意态舒逺有寻丈之势纸长不过七尺广亦如之中兴重兴秘省贺方回之子首以献书得官秦太师付以搜访遗逸外舅之兄张公观言以所得托贺纳之秦府秦进之上方张自待次防州瑞金簿易监文思院其季复以所得投之中人引秦事为证亦归天上独外舅两启尚存云上翰林柳学士【璅】某谬至显荣皆承阙乏昨者玺书慰勉兰省迁超虽上意欲壮于军威在外臣转深于官谤此皆学士曲垂奬防潜为扶持继音容于北风为主人于东道况兼姻媾早接清华推魏公感外家之情用何氏奉诸姨之敬念深外妹亦爱愚夫不然则安得道已隔而分更敦官转尊而志愈下藏之不忘佩以弥芳思奉冰霜邈同云汉仰计亘霄路于髙阁隔人烟于禁垣啸傲霞髙从容日近闲挥彩笔时弄紫泥益彰叔夜鸾鹤之姿转映王恭神仙之状便当乘御灏气濯弄瑶池秉隂阳之鑪锤辅天地之槖籥异时获赐今日先知瞻望风猷常在魂梦某再拜又侍郎颉颃重霄腾棱逈汉刻名仙馆絶迹人寰润饰洪猷承迎中旨金茎瑞露云表先尝玉辇灵桃牕闲暗识方兹独歩谁敢争衡况艺奋神工时推妙翰凤鸾异态龙虎殊姿白首何人墨池谁子后生是畏前圣有言若非思与神凝韵无俗累则安能致兹酋逸超彼等夷穷钟蔡之楷模入王羊之阃域徃者韦相公尝谓侍郎能以书谏者今则行执陶钧坐登台辅终提一笔以絶百僚后命之来延颈而俟某素无勲效叨滥宠荣一授藩垣两迁官秩犹以处牀操扇粗识孤虚跨马弯弓未为迟暮誓将丹恳以奉休明所冀侍郎猥録孤防终垂庇遇使其晚节无愧平生下情云云前辈俱防为柳笔然非柳亦不能造此但启中有笔谏之语岂它人上柳启柳自书之耶当有辨之者
　　近世行状墓志家传皆出于门生故吏之手往往文过实人多喜之率与正史不合如近日蜀本东都故事赵普传与正史逈然如两人正史几可废前辈尝以邵氏闻见録与石林避暑燕居録等以岁月参之皆不合汪彦章集有题陈文惠公逸事后云文惠陈公相仁祖每内批夜下不过十刻一日夜分有御封至公不启封来日袖集曰今中宫虗位张贵妃有宠恐奸人附防请正母仪非陛下本意仁祖首肯曰姑置之贵妃即追册温成皇后也当时墓碑不敢书公之曽孙衮始録以示人按李氏长编辨此事云文惠公以景祐四年拜相寳元元年三月罢温成以康定元年十月自御侍选才人距文惠罢相凡三年余虽时已被宠幸不应谀臣便有正位中宫之请汪所见衮説非事实也其它往往类此汉刺史以八月巡行所部歳尽诣京师奏事不言所处之地唐戴叔伦抚州刺史防壁记云汉置十三郡刺史以察举天下非法通籍殿中乘传奏事居靡定处权不牧人其言必有据又江西节度观察判官壁记云开元二十年四方都防之州各置采访使以总覆囚按察之任使臣有土自此始也乾元二年天下聚兵罢采访而加防御寻代之以专征而讨逆伐叛则以节度主之其间复置观察而悉与三使并唐书载建置领不详故记之唐之举人多先借当世显人以姓名达之主司然后以所业投献逾数日又投谓之温卷如幽怪録传竒等皆是也盖此等文备众体可以见史才诗笔议论至进士则多以诗为贽今有唐诗数百种行于世者是也王荆公取而删为唐百家诗或云荆公当删取时用纸帖出付笔吏而吏惮于巨萹易以四韵或二韵诗公不复再看余尝取诸家诗观之不惟大篇多不佳余皆一时草课以为贽皆非自得意所为故虽富而猥弱今人不曽考究而妄讥刺前辈可不谨哉
　　本朝之文循五代之旧多骈俪之词杨文公始为西昆体穆伯长六一先生以古文倡学者宗之王荆公为新经説文推明义理之学兼庄老之説洎至崇观黜史学中兴悉有禁专以孔孟为师淳熈中尚苏氏文多宏放绍熈尚程氏曰洛学
