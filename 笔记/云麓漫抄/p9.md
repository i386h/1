<!-- { "loadSidebar": true } -->
　　汉制自中二千石至百石为十二等魏更为九品梁为十八班陈复为品后周更为九命隋复为品逮今不改代言之职西汉多命文士视草司马相如等是也东汉则尚书郎主作文书起草汉仪曰尚书郎初从三署诣台试初上台称守尚书郎中岁满称尚书郎三年称侍郎魏晋以来中书监令掌赞诏命记防时事典作文书魏孝文谓高闾曰卿为中书监职典文辞若情思不至应谢所任以其地在枢近多承宠任谓之凤凰池齐有中书通事舍人后去通事直曰中书舍人专掌诏诰兼呈奏之事自是诏诰之事舍人专之又王献之为中书令啓琅邪王为中书监表曰中书职掌诏命非轻才所能独任自晋建国尝命宰相参领中兴以来益重其任故能王言弥徽德音四塞则亦宰相之任也至唐置翰林学士以文章侍从本朝因之翰林学士司麻制批答等为内制中书舍人六员分房行词为外制云杜诗云脱身簿尉中始与棰楚辞韩昌黎诗云判司卑官不堪説未免棰楚尘埃中姜皎为秘书监杖死周子谅为监察御史以言事杖于朝堂代宗命刘晏考所部官吏刺史有罪五品以上系劾六品以下杖然后奏不特判司卑官也本朝待士大夫有礼自开国以来未尝妄辱一人惟犯赃罪或死或黥非常法自陞朝官以上还朝则有朝集院处之差兵士随直其爱惜人才如此秦起西戎所用之礼则从其国俗自襄公列为诸侯以为主少昊之神作西畤祀白帝牲用驹黄牛抵羊文公作鄜畤后又有呉阳武畤密畤等四仲之月祠畤驹四匹木寓龙一驷木寓车各一汉高祖增北畤文帝增五畤路车各一乘驾被具武帝常三岁一郊又荐五畤各加一牛以燎毫忌太一所用雍一畤物加醴脯杀一犛胙余皆燎之大初以来又以木寓马代驹河间献王采三代礼献之卒不用元帝罢诸淫祀四百七十所立南郊大风坏竹宫复五畤丞相衡议复长安郊祀新莽天地合祭有夫妇同牢之説光武中兴东平王苍又请复古礼虽为圆坛而多采用前汉故事以正月上辛祠南郊次北郊明堂高庙世祖庙目为五供考其祀仪昼漏上水大鸿胪设九宾随立寝殿前钟鸣引客就位乘舆自东厢下太常导出西向拜止旋升阼阶拜神退坐东厢西向侍中尚书陞者皆神座后公卿谒神座太官上食太常乐奏食举礼乐阕君臣受赐食毕郡国上计吏占谷于神前魏晋始定南北郊以后稍稍用古礼皇帝一献再拜受福礼毕器席有司烧埋之宋文帝元嘉中始复三献之礼寓龙马即古之明器自周亡至元嘉而祭礼稍如古其间岂无贤良儒学之士卒不能正二王请复古礼而莫之能行习俗移人如此古之明器神明之也今之以纸为之谓之冥器钱曰冥财冥之为言本于汉武纪用冥羊马不若用明字为近古云司马迁易编年为纪传成一家之书自后史官莫不踵之然业钜事繁鲜有独成一书者司马既殁之后十篇缺焉今景纪武纪礼乐兵书将相年表日者传三王世家防传等皆非迁笔而褚先生之功为多班彪又取司马史起高祖至王莽诛为汉书未成而子固续之五行志皆刘歆洪范传古今人表亦后出范晔成后汉书而诸志皆刘昭补注太宗命房龄褚遂良撰晋书遂奏许敬宗来济陆元刘子翼令狐德棻李义府薛元超上官等分撰以臧荣绪晋书为主文骈俪惟李淳风明星厯所修天文律厯五行三志有法太宗自着宣武二帝及陆机王羲之四论故题曰御撰本朝修唐书曾鲁公提举欧阳公分修帝纪宋祁公修列传而志表乃范鎭王畴宋敏求吕夏卿刘羲叟分修今观百官志乃唐六典地理志乃十道志礼乐志乃开元礼云
　　唐史好用叵字【音颇不可也】南史好用便字
　　本朝军制有殿前司侍衞亲军司殿前司有殿前都检都副指挥使都虞候都防检太宗尝领后不置侍衞亲军司亦有都副指挥使都虞候马军都指挥使步军都指挥使雍熙以来田重进傅潜王超为侍衞亲军都虞候后迁副都指挥使自超罢不除人只置侍衞马军步军都校始分为三号曰三衙殿前司盖唐之十六衞侍衞亲军唐之六军也
　　礼部韵畧始于科举用律赋取六经中字为之故曰畧绍兴中黄啓宗又取六经诸子史常用字为献元降指挥令附于礼部韵畧之后令学者通知淳熙重刋韵畧则分入于逐韵之末既无明文许用举子多不敢使然其间有碍理者如齐字子兮切礼地气上齐云当于跻字下亦作齐矜字与鳏同至于矜寡云当于鳏字亦作矜如此之类甚多殊不知二字只有此出处岂可因此借用遽改齐矜作跻鳏用之也若云一作则可矣此乃黄啓宗自媒之文非取名礼部韵畧之意也
　　予家有米元章评书云善书者厯代有之梁武帝评书从汉至末梁得三十四人襄阳米芾评书隋唐及今又得一十四人僧智果书虽骨气清健大小相杂如十五贵人谓偏性方循绳墨忽越规矩褚遂良书如熟战御马举动从人意而别有一种骄色虞世南书如学术休粮道士神气虽清而体势瘦困欧阳询书如新瘥病人顔色憔悴举动辛苦柳公权书如深山得道之士修养已成神气健无一防尘俗顔眞卿书如项羽挂劒樊哙排突硬弩欲张銕柱嶹立昂然有不可犯之色李邕书如乍富小民举动崛强礼节生疎徐浩书如蕴德之士容顔温厚举措端正体气纯白沈傅师书如龙游天表虎啸溪傍神采自如骨法清虚周越书如轻薄少年舞劒空健而锋刃交加钱易书如美丈夫肌体充悦而神气清秀蔡襄书如少年女子体态妖饶行步缓慢多饵铅华苏舜钦书如五陵少年访云寻雨骏马春衫醉眠芳草狂歌翫乐张友直书如宫女挿花嫱嫔对鉴端正自照别有一种情态继其人者襄阳米芾也
　　今人目钱有文处为字背为漫按汉书大宛传钱文为王面幕为夫人面荀悦云幕音漫无文也张晏云钱之文面作人乘马钱之幕作人面形韦昭云幕钱背也包恺音漫史记亦云
　　诸侯年表天子加惠使诸侯得推恩分子弟国邑淮南王安传孽子不害最长不害子建父独不得为侯显宗初即位赐爵人二级爵过公乘得移与子若同产子随州有后汉修义井记悉列出钱人姓名云五大夫某郡某钱若干凡六七十人下列分子某郡钱若干亦数十人五大夫秦汉爵但分子不晓其义岂五大夫爵高不许迁得如诸侯王及显宗时公乘以上移与子谓之分子乎当有晓之者
　　优人杂剧必装官人号为参军色按西京杂记京兆有古生尝学纵横揣摩弄矢摇丸摴蒱之术为都掾史四十余年善訑谩二千石随以谐谑皆握其权要而得其欢心赵广汉为京兆下车而黜之终于家至今排戏皆称古掾曹又乐府杂録汉馆陶令石耽有赃犯和帝惜其才免罪毎宴令衣白衫命优仱戏弄辱之经年乃放后为参军本朝景德三年张景以交通曹人赵谏斥为房州参军景为屋壁记曰近到州知参军无员数无职守悉以旷官败事违戾改教者为之凡朔朢飨宴使预焉人一见必指曰参军也倡优为戏亦假为之以资玩戏今人多装状元进士失之远矣
　　东坡四月十一日食茘枝诗云海中仙人绛罗襦红绡中单白玉肤又曰似开江珧斫玉柱更洗河鲀烹腹腴注云予尝食茘枝厚味高格两絶果子无比惟江珧柱河鲀近之又云仆尝问茘枝何所似或曰茘枝似龙眼客皆笑其陋茘枝实无所似也仆云茘枝似江珧柱应者怃然仆亦不辩此可谓善于比类者魏文帝以茘枝方之蒲桃庾信谓魏使尉瑾曰昔在邺都食蒲桃甚美陈昭曰作何状徐君房曰有类软信曰君殊不体物何不言似茘枝艺苑雌黄亦云河鲀腹胀而斑状甚丑腹中有白曰讷有肝曰脂讷最甘肥呉人甚珍之目为西施乳东坡云腹腴者是也东坡在资善堂尝与人谈河鲀之美云也直一死其美可知其间子最毒能杀人次即眼与血在年前后土人目之须水至荻芽出时江东方有之梅圣俞诗云春洲生荻芽春岸飞杨花河鲀于此时贵不数鱼虾是也
　　东坡云菜之美者有吾乡之巢故人巢元修嗜之余亦嗜之元修云使孔北海见当复云吾家菜耶因谓之元修菜东坡诗云彼美君家菜铺田緑茸茸豆荚圆且小槐芽细而丰汉东人以豌豆苗为菜云蜀人以为漫头号巢菜以东坡诗求之良不诬今临安人目之曰豆菜连角子卖则知豌豆苗荚即巢菜也
　　嘉泰二年六月绍兴府山阴农人辟地得古砖于黄閍冈字十行云琅邪王献之保母姓李名意如广汉人也在母家志行高秀归王氏柔顺恭懃善属文能草书解释老旨趣年七十兴宁三年岁在乙丑二月六日无疾而【下阙十二字】望葬防稽【下阙九字】冈下殉以曲水小砚交螭方壶树双松于墓上立贞石而志之悲夫后八百余载知献之保母宫于兹土者尚【下阙二字】焉尚书李公大性伯和时持浙东宪节尝见云砚色紫而润后有晋献之三字傍有永和二年砚后归钱清王畿家畿好古三槐王氏后模得其本出以示予志字大小甚类兰亭叙其间曲水防稽字尤逼肖笔力遒逸眞有父风或云乃近人伪为之有五验盖集王字故大小不等一也书晋献之而不着姓献之决不若是二也妇人谓嫁曰归既为人保母不当言归复云志行高秀皆非学者语三也献之非善日者而云八百余载四也古人墓塼文皆突起无刋字者五也以此推之良有理
　　南岳有三衡山一也汉武南狩舒之潜山望祀后人因目潜为南岳二也尝之宜兴有南岳产茶云以呉孙皓时得名
　　福建市舶司常到诸国舶船　大食嘉令麻辣新条甘秠三佛齐国则有眞珠象牙犀角脑子乳香沈香煎香珊瑚琉璃玛瑙玳瑁筒栀子香蔷薇水龙涎等　眞腊亦名眞里富三泊緑洋登流眉西棚罗斛蒲甘国则有金顔香等　渤泥国则有脑版　阇婆国多药物　占城目丽木力干宾达侬胡麻巴洞新洲国则有夹煎佛啰安朋丰达啰啼达磨国则有木香　波斯兰麻逸三屿蒲哩唤白蒲迩国则有吉贝布吉贝纱高丽国则有人参铜银水银绫布等大抵诸国产香畧同以上舶船候南风则囘惟高丽北风方囘凡乳香有拣香缾香【分三等】袋香【分三等】榻香黑榻水湿黑榻纒末如上诸国多不见史传惟市舶司有之
　　荆门军图经关将军庙在当阳县玉水山绍兴初潭州人有得其印于水者二十有三年寺僧法源白于高使君得公牒之潭取之归于寺其文为寿亭侯印四字方广一寸有半其上有穿穿有环广如其印又其上并二环各广七分加其半以为之长色皆刚莹异常铜环古所以佩也三十有二年艮斋谢先生自夷陵考试囘尝见之荆门太守王公録云余幼时侍先公为湖南提举常平时得观之印方二寸余细上有双环濶可六七寸不古非汉魏间字体莫可推晓或云晋宋以下别有封寿亭侯者亦未可知予以庆元中因职事尝于左藏封椿库见之如其制又有关南司马一印字皆作叠篆不知何时在左藏则是别有此二印也毗陵人张驹千里好古曩尝云建炎二年六月复州宝相禅院因科修城木于三门前大树下斸四尺余得此印环上刻建安二十年寿亭侯印今环上却无此字又与荆门军所载不同

　　云麓漫抄卷五
　　钦定四库全书
　　云麓漫抄卷六　　　　　宋　赵彦衞　撰
　　古人祭器以竹木为之传曰大夫祭器不假尔雅曰木豆谓之豆瓦豆谓之登旊人为簋周礼四命受器郑司农云受祭器为上大夫茍有功德则又得铭其祖考之功烈故铭欵多云敢对扬天子之丕显休命所谓铭施于鼎彞者是也三代鼎匜有存至今皆大夫以上得受器者之所为宣和博古图遂以聂崇义竹木之説为非抑不思耳
