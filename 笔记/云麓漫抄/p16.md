<!-- { "loadSidebar": true } -->
　　彭祭酒学校驰声善破经义每有难题人多请破之无不曲当后在两省同僚尝戯之请破月子弯弯照几州几家欢乐几家愁彭停思久之云运于上者无逺近之殊形于下者有悲欢之异人益叹服此两句乃吴中舟师之歌每于更阑月夜操舟荡桨抑遏其词而歌之声甚凄怨唐人有诗云徙倚仙居凭翠楼分明宫漏静兼秋长安一夜家家月几处笙歌几处愁盛行于时具载辇下歳时记云是章孝标制与此意同
　　公孙贺为丞相其子敬声为太仆骄奢不奉法盗用比军钱干九百万贯时诏捕阳陵大侠朱安世甚急贺自请逐捕安世以赎敬声上许之且索一豪民亭长之责至烦丞相亲捕主守盗赃至于千九百万贯以捕一匹夫便得赎汉网可谓阔疎矣至武帝以后则不然也周礼五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相賔又五人为伍五伍为两五两为卒五卒为族五族为师五师为军又均土地以稽人民而周知其数上地家七人可任也者家三人中地家六人可任也者二家五人下地家五人可任也者家二人又井牧其田野九夫为井四井为邑四邑为丘四丘为甸四甸为县四县为都又司马法六尺为歩歩百为畮畮百为夫夫三为屋屋三为井井十为通通为匹马三十家士一人徒二人通十为成成有百井三百家革车一乘士十人徒二十人十成为终终千井三千家革车十乘士百人徒二百人十终为同同方百里万井三万家革车百乘士千人徒二千人其制不同又且烦碎学者多不考盖比闾之法所以保养斯民相生相养使邻里各有恩义秦汉间但令有罪相纠而风俗坏矣欲行三代之政则比闾之法不可不讲卒伍之法以起军旅以作田役以比追胥以令贡赋此即后世保伍之法逐捕盗贼是也均土地稽人民此言民数大约四家计口二十有四人其堪任使者十人凡一井八家为堪任使者二十人可见周家役民不穷其力井田之制四井为邑四邑为丘四丘为甸丘十六井甸六十四井也知方百里者孟子曰方里而井计之则邑方二里丘方四里甸方八里也名为甸之意以其居一成之中成方十里匠人云成方十里此言四丘为甸甸与成其实一也郑解成为甸表里之意共出兵车一乘故谓之甸甸乘也十里为成成间广八尺深八尺谓之洫是当甸在其中傍里以治洫故注云方十里为成成中容一甸傍八里出田税縁邉一里治洫不税论语注井十为区区十为成成出革车一乘是据成方十里岀车一乘也成元年左传服注引司马法云四邑为丘有戎马一匹牛三头是曰匹马丘牛四丘为甸甸六十四井出长毂二乘马四匹牛十二头甲士三人歩卒七十二人戎楯备具谓之乘马是据甸方八里岀车一乘也二者事得相通故各据一焉若然成岀兵车一乘为七十五人耳而少康有田一成有众一旅成方十里九百夫之田也授民田百不易一易再易通率二而当一有四百五十人矣其中上地差多则得容五百人也其出兵夫家不尽行故一车士卒惟七十五十少康言众一旅盖尽举大众故与岀赋异也司马法乃言舆赋之数据前项民数一井八家可任使者二十人今六十四井为五百十有二家其堪役通一千二百八十人而籍于司马之法者才七十有五人盖四百七十家而余只赋兵二十五人耳司马法又有炊家子厩巷衣装樵汲二十五人当出外又法畮百为夫至徒二千人此言徴调之数据前项兵籍四邑为丘丘十六井今云十井为通促零就整以十起数耳田制八家为井起算兵制以十人为什起算各从其宜非有损益也比闾亦以整数四丘为甸凡六十四井其籍七十有五人今十通为成加前一丘三十六井之地为百井八百家是谓二百八十八家其兵亦当添一甲有零只调三十人盖四分常兵之数而徴发其一故八百家只言三百家畨休者常五百家也积数凡百井八百家得为丁四千八百人堪任使者二千人二十分二千之一有竒为四百人有竒又四分百人之一强止发三十人耳百里千里皆然车马亦然自丘备一乘乘四马但赋一马积四丘为甸凡四甸方赋一乘故促十六井为一通出一马后加百井为一成出一车亦无増减甸言徒七十二人甲士三人成言七十人徒二十人盖调特差择宜为士者居多也

　　云麓漫抄卷九
　　钦定四库全书
　　云麓漫抄卷十　　　　宋　赵彦衞　撰
　　能改斋漫録记问亦博矣第一卷书佛法乃引列子商太宰答问之语曰西方有圣者焉不治而不乱不言而自信不化而自行荡荡乎民无能名焉以谓佛法原天地之始夫列御宼之书与庄子皆宗老氏多寓言列子多非旧文前贤固言矣老氏之徒所云西方谓西王母之类故周穆王西逰非佛之西方也佛之法入中国明注之史岂有为儒而信非圣之书反诬先哲耶今佛之书见在观其入山脩道芦芽穿肘降魔驱鬼属意空寂有所谓不治而不乱不言而自信不化而自行荡荡乎与尧舜民无能名借使其法果与天地并原则人类灭已久矣只此一事便见所学又言秦益公生日蜀人李善诗云无穷基有无穷闻第一人为第一官其后言者以为过有防禁之仍着令然前辈类多有之如荆公东坡皆有曽鲁公张文定生日诗又载曽郎中献秦十絶裴度只今称圣相之句解云李义山韩碑诗帝得圣相相曰度盖取晏子春秋仲尼鲁之圣相也意以禁生日诗为非圣相为可称其它诋訾前贤为不少又如诗人得句偶有相犯即以为蹈袭及恃记博妄有穿凿不暇一一论夷考其人姓吴名曽字虎臣抚州临川人秦益公当轴时上所业得官绍兴癸酉自敇局改右承奉郎主奉常簿为玉牒检讨官秦薨不敢出其第十九卷自称不乐京局且不能委曲时好恐以罪去以此惑后人盖癸酉歳正是秦兴大狱追治贤士大夫时则必有以取媚致身清要宜乎取圣相而以禁生日为非释氏之教与天地并原也
　　今三衙有殿帅马帅歩帅马帅俗呼马军杜诗洗盏开尝对马军唐已有此语
　　陶糓使越钱王因举酒令曰白玉石碧波亭上迎仙客陶对曰口耳王圣明天子要钱塘宣政间林摅奉使契丹国中新为碧室云如中国之明堂伴使举令曰白玉石天子建碧室林对曰口耳王圣人坐明堂伴使云奉使不识字只有口耳壬即无口耳王林词窘骂之几辱命彼之大臣云所争非国事岂可以细故成隙遂备牒界上朝廷一时为之降黜后以其骂虏进用至中书侍郎
　　杜少陵故衞将军挽词有曰赤羽千夫膳黄河十月氷修可注云家语赤羽若日白羽若月千夫膳言所膳者千兵也师曰古诗云桃花乱落如红雨赤雨言落叶也此章言将军善舞劒及弯弧故曰舞劒过人絶鸣弓射兽能铦锋行惬顺猛噬失蹻腾赤羽千夫膳黄河十月氷横行沙漠外神速至今称则赤羽谓箭言不虗发必得兽可以供千军之膳茍如所注则不与下句对而意殊逺矣
　　汉尚书令仆丞郎月给隃糜墨大小二枚萧子良答王僧防书曰仲将之墨一防如漆又陆云与兄书曰一日上三防曹公藏石墨数十万斤今送二螺不知隃糜石墨果何物为之近世贵松烟取烟之逺者为妙故江南李氏时有墨务官李廷珪等墨见存东坡时欧阳季黙以油烟墨二遗坡谢以诗有云书牕拾轻煤佛帐扫余馥辛勤破千夜收此一寸玉盖是扫灯烟为之迩来墨工以水槽盛水中列麄椀然以桐油上复覆以一椀专人扫煤和以牛胶揉成之其法甚快便谓之油烟或讶其太坚少以松节或漆油同取煤尤佳
　　唐房千里竹室记有云环堵所栖率用竹以结其四角植者为柱楣撑者为榱桷王元之竹楼记善其余意予尝至江上见竹屋截大竹长丈余平破开法其节编之又以破开竹覆其缝脊檐则横竹夹定下施窓戸与瓦屋无异西人又有版屋诗云在其版屋各从其土俗云近日优人作杂班似杂剧而简略金人官制有文班武班若毉卜倡优谓之杂班每宴集伶人进曰杂班上故流传及此
　　陆羽别天下水味各立名品有石刻行于世列子孔子曰淄渑之合易牙能辨之易牙齐威公大夫淄渑二水易牙知其味威公不信数试皆验陆羽岂得其遗意乎古之祭墓与后世不同随州有随侯冢山形如飞凤在其背于对山下筑防号为祭墓防至今人呼为随侯祭墓防
　　汝隂王明清字仲言有挥麈録云麈史亦其从祖王彦辅所撰则二书皆岀一家彦辅多国史中事挥麈録载张耆既贵尝欲置酒邀禁从上许之既昼集罗帏翠幕稠叠绕围继以烛列屋蛾眉豪侈不可状每数桮各少歇如是者三数暨至彻席出戸则云已再昼夜矣恐未必然盖侍从官有朝殿每一次入局治事况人一夕不寝必困倦岂有两昼夜而不觉朝廷为之废务殆几于烂柯之説矣所以孟子有尽信书之叹
　　今之民间所纳夏秋二税葢唐大中间取一年诸色科敛最重者定为二税则诸色科敛已在其间后唐天成三年七月十三日勅应三京邺都诸道州府乡村人戸自今年七月后于夏秋田苗上每纳麴钱伍之足陌一任造麴酒货卖则是再増酒麴钱矣又置坊户以三年为界界满必増钱实封投状百日限满坼封给价髙人上尸増价攘夺洎其久也课髙易办又创万戸酒之説将一坊酒额尽均苗头上旧坊戸既有醖具上戸亦有力造酒酤卖五等下戸白令出钱数且零细家至户到贻害良农目今浙东湖北皆有斯悉縁达官慕爱民之虗名忘久逺之利病为无穷之害予向在汉东偶有为此举力争得免故书以告来者
　　古人多言阿字如秦皇阿房宫汉武阿娇金屋晋尤甚阿戎阿连等语极多唐人号武后为阿武婆妇人无名第以姓加阿字今之官府妇人供状皆云阿王阿张盖是承袭之旧云
　　王迥字子髙族弟子立为苏黄门壻故兄弟皆从二苏逰子髙后受学于荆公旧有周琼姬事胡徽之为作传或用其传作六么东坡复作芙蓉城诗以实其事迥后改名蘧字子开宅在江隂予曩居江隂常见其行状着受学荆公甚详绍兴间其家尽裒东坡兄弟往来简帖示人然散失亦多矣其孙防以母宗女恩得右职常为镇江都统司机宜闻其所得帖于都统司又有谢赐御书诗绣裳畵衮云垂地者并表用绢朱界以冩之其自珍如此机宜公之外祖齐安郡王士防取去为光尧寿今在天上矣
　　洞庭有山水之分吴中太湖内乃洞庭山产柑橘香味胜絶韦苏州吴融王维苏子美诗序皆指山为言楚之洞庭乃太湖连亘数州边湖亦产甘橘襄阳记李叔平敇子曰龙阳洲有千头木奴龙阳洲在洞庭侧傍张华云橘在湖水侧刘瑾云寄生于南楚谢惠连甘赋倾子节兮湖之区皆言湖边初不指湖为言今湖南多云鼎甘亦此义洞庭名同其别如此
