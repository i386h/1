<!-- { "loadSidebar": true } -->
　　唐野史云贞观中太宗尝与魏征论书征奏曰王右军昔在永和九年莫春之月修禊事于兰亭酒酣书序时白云先生降其室而叹息之此帖流传至于智永右军仍孙也为浮屠氏于越州云门寺智永亡传之弟子辩才上闻之即欲诏取之征曰辩才宝此过于头目未易遽索后因召至长安上作赝本出示以试之辩才曰右军作此三百七十五字始梦天台子眞传授笔诀以永字为法此本乃后人模仿尔所恨臣所収眞迹昔因隋乱以石函藏之本院兵火之余求之不得上密遣使人搜访但得智永千文而归既而辩才托疾还山上乃夜祝于天是夜梦守殿神告以此帖尚存遂令西台御史萧翼持梁元帝画山水图大令书般若心经为饵赚取以进翼至越舍于静林坊客舍着纱防大袖布衫往谒辩才且诳以愿从师出家遂畱同处乃取山水图并心经以遗之辩才曰此两种料上方亦无之去岁上出兰亭模本唯老僧知其伪试将眞迹晲秀才如何翼见之佯为轻易且云此亦模本尔辩才曰叶公好龙见眞龙而慴以子方之顾不虚也一日辩才持鉢城中携翼以往翼潜归寺中绐守房童子以和尚令取净巾遂窃兰亭及山水心经复囘客舍方易服报观察使至后亭召辩才出诏示之辩才惊骇举身仆地久之方苏翼日即诣阙投进上焚香受之百僚称贺拜翼献书侯赐宅一区钱币有差及赐辩才米千斛二十万钱上于内殿学书不舍昼夜既成书以赐欧阳询等张彦远法书要録亦载刘餗嘉话云兰亭序梁乱出在外陈天嘉中为僧智永所得至大建中献之宣帝隋平陈因献晋王王不之宝僧果从帝借搨及登极终不从索果师死后弟子辩才得之太宗为秦王因见搨本惊喜乃贵价市大王书兰亭终不至后知在辩才处使萧翼取得之武德四年入秦府贞观十年乃搨十本以赐近臣后褚遂良请秘于昭陵又南部新书兰亭者武德四年欧阳询就越祚求之始入秦府麻道至嵩教搨两本一送辩才一王自収嵩私搨一本于时天下草创秦王虽亲万几兰亭不离肘腋及即位学之不倦至贞观二十年褚遂良请入昭陵后得其模本耳尚书故实云太宗酷好法书有大王眞迹三千六百纸率作一丈二尺为一轴宝惜者独兰亭为最置于座侧朝夕观览尝一日附耳语高宗曰吾千秋万岁后与吾兰亭将去也及奉讳之日用玉匣贮之藏于昭陵欧阳集古録世言眞本葬在昭陵唐末之乱为温韬所发其所藏书画皆剔取其装轴金玉而弃之于是晋魏以来诸贤墨迹复落人间李端叔跋云贞观中既得兰亭上命供奉官搨书赵模韩道政冯承素诸葛贞等各搨数本分赐皇太子诸王近臣而一时能书如欧虞薛辈人皆临搨相尚故兰亭刻石流传数多尝有类今所得独定州本为最胜章敏公元发尝语人云庆厯中宋景文为定帅有游士携此石走四方最后死于定武营妓家伶人孟水清取以献于宋爱而不敢有畱之公帑自是兰亭传天下此定本得石之始也至元丰中薛师正为帅始携去其长子别畱赝本上镵损湍流带右天五字为证然其亲友犹于薛氏得旧本也大观间其次子嗣昌始纳之御府后因兵乱不知所在世人不悟宝镵本为定武本或云第五行有僧字盖是时搨本至多惟此僧永所藏为眞又云当其行间是僧权押纵后权字磨灭曾不知老之将至误用僧字何子楚跋语云石晋之乱契丹自中原辇宝货图书至眞定德光死汉祖起太原遂弃此石于中山庆厯中李学究者得之秘不示人韩忠献守定武力求之乃埋石土中别刻本以献李死其子始摹以售人后负官缗宋景文为帅出公帑代输取石匣藏库中非故旧莫得见熙宁中薛师正为守其子绍彭别刻本易归长安大观间诏取石龛置宣和殿丙午与岐阳石鼔俱载以北又云定武初得刻于杀狐林后置郡廨薛至定士大夫乞墨本者沓至薛恶模打有声自刋别本畱樵楼下多持此以售求者盖先后已二刻薛之子绍彭私又摹刻易元杀狐林本以归欲以自别乃取杀狐林本湍流带右天劖一二笔私以为记又谓定武本仰字如针眼殊字如蟹爪到字如丁形又云一本正肥是唐古今语兰亭者不岀此今人多惑野史之言殊不知最为谬按唐书开元二十二年初置十道采访处置使至德三年改采访为观察处置太宗时焉得有观察使一谬也又龙朔二年改门下省为东台中书省为西台太宗时焉得有西台御史二谬也三藏记云奘法师周游西宇十有七年唐贞观十九年二月六日奉勅于福寺翻译圣文凡六百五十部心经预焉右军时焉得有心经其谬三也唐太宗一朝文字最为详备所谓拜献书侯与夫赐宅及百僚称贺等不应史册不载其谬四也兰亭盖是右军适意书他日别书之终不及前岂有白云先生天台子眞守殿神告等事其谬五也萧翼为御史焉得潜出关而朝野皆不知至与僧为侍人其谬六也太宗开国之文君不应赚脱一僧而取翫好其谬七也观其词有赚取睨秀才皆浙人语必是防稽人撰此以神其事不可不知也
　　契丹用兵步骑车帐不从阡陌东西一概而行大帐前及东西两面差大首领三人各率万骑分防游奕百十里外交相巡逻谓之栏子马主帅吹角为号众即顿舍环绕穹庐以近及远只折木梢屈之为三子铺不设枪营堑栅之备或闻人声斫寨皆不实也毎军行听鼓三伐不问昏昼一发便行未逄大敌不乘战马俟敌近即竞乘之所以战蹄有力也其用兵之术成列而战休兵而乘之多伏兵断粮道互相举火馈饷自赍退败无耻散而复聚
　　请盟録载女直用兵之法戈为前行号曰硬军人马皆全甲刃棓自副弓矢在后非在五十步内不射弓力不过七斗箭镞至六七寸形如凿入不可出人携不过百枚其法什伍百皆有长伍长击柝什长执旗百长挟鼓千人将则旗帜金鼓悉备伍长战死四人皆斩什长战死伍长皆斩百长战死什长皆斩能同负战没之尸以归者则得其家赀凡将军皆自执旗众视所向而趋之自卒帅至步卒皆自驭无从者军行大防使人献防主帅听之有中者为特奨其事师还又防问有功者随高下与之金人以为薄复增之
　　东坡有赠参寥子诗云著论穷天人千春秘麟阁长揖不受官拂衣归林壑东坡所与交游参寥乃僧也战国有四公子谓春申平原孟尝信陵梁亦四公子大通中帝谦恭待士忽有四人来貌可七十鹑衣蹑履入丹阳郡建康里行乞经年无人知帝居同泰寺讲佛经僧瑳永安僧慥通防妙旨与之谈论四人同谒二僧住口帝惊召入仪贤殿给汤沐帝问三教九流及汉朝旧事了如目前问其姓名一人曰姓【音携】名闯【琛去声】一人曰姓【音万】名杰【音杰】一人曰姓防【音赎】名防【音湍】一人曰姓仉【音掌】名防【音覩】今朝无识者惟昭明太子识之四人喜揖昭明如旧交目为四公子
　　南朝有贡计馆在建康县东二里洲子岸上诸州府秀才选举皆憩此馆
　　六朝自石头东至运署总二十四度皆浮航往来建康城外有朱雀航即今之浮桥是也今浙西临流州县目载行旅之舟谓之航船义或取此
　　所之名见于六朝永昌二年置牺所又有钱所天监中有刻漏所
　　尔雅曰山南曰阳水南曰阴故华阴山阴皆在山之北淮阴济阴江阴皆在水之南
　　汉明帝梦金人而摩腾竺法始以白马陁经入中国明帝处之鸿胪寺后造白马寺居之取鸿胪寺之义隋曰道场唐曰寺本朝大曰寺次曰院在法寺有寺主郡有僧首总称主首宣和三年禁称主字改曰管勾院门同管勾院门事供养主作知事庵主作住持建炎初避御名改曰住持
　　班固才识不逮司马迁逺甚于高祖纪见之史记第云高祖姓刘氏母媪盖司马汉臣不敢斥其君名班固为汉书尽用司马迁旧文却云高祖讳邦字季意谓补其遗阙不知害义至于世系却当推究反不书只于赞畧曰降及于周在秦作刘涉魏而东遂为丰公丰公盖太上皇父太公讳合言之亦从畧可见才识下于司马矣东坡黄州词云人道是三国周郎赤壁盖疑其非也今江汉间言赤壁者五汉阳汉川黄州嘉鱼江夏惟江夏合于史汉阳之説出于荆州记汉川之説盖亦赤壁草市今其近处亦有乌林唐汉阳图经云赤壁又名乌林在防州县西八十里跨防南北【防州即汉川】据此二説相去不远然曹操初败赤壁再败乌林赤壁乌林乃二地今指一地二名已失之况曹操舟师自江陵顺流而下周瑜自柴桑【今江州】泝流而上两军相遇于赤壁则赤壁当临大江今临嶂汉川皆非临江处通典元和郡国志皆尝辨防川谬则临嶂谬亦可知黄州出于齐安拾遗以赤鼻山为赤壁【见水经】以三江下口为夏口以武昌华容鎭为曹操败走华容其説尤谬盖周瑜自柴桑至樊口防刘备与备进军逆操而后遇于赤壁则赤壁当在樊口之上今赤鼻止在鼻口对岸何待进军而后遇又赤壁初战操军不利引次江北而后有乌林之败则赤壁当在江南岸今赤鼻乃在江北岸亦非也又曹操既败自华容道走保南郡汉南郡今江陵华容监利石首武昌华容岂走南郡路嘉鱼之説唐章怀太子注东汉刘表传云赤壁山名也在今鄂州萧圻通典引括地志亦同元和郡县志则云赤壁山在蒲圻县一二十里北岸乌林与赤壁相对即周瑜用黄盖策焚曹公舟船败走处唐蒲圻临江今析为嘉鱼故説者据之而指今石头口为地然石头口初未尝以赤壁名而嘉鱼县图经亦云此地无赤壁考之水经则不然水经云江水源流至今巴陵之下云江水左迳止乌林【江水东注凡水经言左者皆北岸右者皆南岸】郦道元注云村居也呉黄盖败魏武于乌林即是处又云江水至今汉阳界云江水左迳百人山南郦道元注云右迳赤壁山昔周瑜与黄盖诈魏武大军所起处据此则赤壁乌林相去二百余里元和志所指乌林已与此合而赤壁则不同今汉阳百人山对岸大江中有赤矶者在江夏县境江图谓之赤圻为江夏之説者曰此即道元所指也曰矶曰圻者壁之误耳尝以为乌林赤壁二战相继乌林之捷又自赤壁始不应两地悬絶如此及观江表志赤壁败后黄盖与操诈降书绐操以众寡不敌交锋之日盖为前锋当因事变化至战日盖始用火攻之防操乃败走如此则二战初不同日方是时操师八十万首尾相接二百里不足讶水经之言为然后汉纪总书乌林赤壁故后人指为一地



　　云麓漫抄卷六
<子部,杂家类,杂说之属,云麓漫抄>
　　钦定四库全书
　　云麓漫抄卷七　　　　　宋　赵彦卫　撰
　　唐有三院御史侍御史谓之台院殿中侍御史谓之殿院监察御史谓之察院太常寺有四院天府院御衣院乐悬院神厨院皆子司耳五代有枢密院盐铁院粮料院等品秩亦不高本朝枢密本兵礼均二府又有学士院舍人院为两制下则粮料审计进奏官告登闻金鼔是为六院皇子之居谓之某王宫王子则分院世俗目之曰官院僧寺亦赐名院而院之为义始不一矣唐人多称使郡守一职也以其领兵则曰节度治财赋则兼观察以至河堤处置功德之名故杨国忠领四十余使下逮州郡莫不然其名猥杂本朝多称官如提领官参谋官检讨官参议官考校官覆考官详定官参详官判官推官下至吏胥则有通引官专知官孔目官直省官走卒则有散从官流外有尅择官阴阳官军校有辇官天武官之号推其原亦本于唐
