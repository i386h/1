<!-- { "loadSidebar": true } -->
　　金刚经凡有六译姚秦鸠摩罗什元魏菩提流支陈眞谛隋笈多唐奘义净古今所宗惟秦译慧命须菩提六十三字世传因僧灵幽入得之又云魏菩提流支文后人参入之经中有即则二字高丽大安六年以义天之祖名稷故易即为则寿昌元年刋于大兴王寺后从沙门德诜则瑜之请仍还本文而以则音呼之此本或传入中国故也佛书初来首有遗教经四十二章楞迦经译师汉人故文亦简古自楞严经房氏笔受有咒一卷后毎经必有咒乃是尊宿译经毕畱数句不译之文使不知义理者见之加敬寓此意耳本朝有译经院凡得西域书令晓蕃语通文义人充译语官译从华言讫僧鉴义等删定译经润文便与之润色毎圣节进新经藏中有宋朝新经是也王荆公诸人皆尝为之释氏自汉明帝始通人竞信之何耶盖其法似墨翟周衰杨墨之道炽孔孟力辟之秦尚刑名汉文尚黄老武帝表章六经故不得而滋蔓民俗实乐其俭素及其徒东来加以神怪民情翕然畏爱之杨氏为我即老氏墨氏兼爱即释氏沿民心素有从风而靡后之寓祝寿荐严于其间有大不敬之嫌牢不可破矣
　　国忌行香起于后魏及江左齐梁间毎然香熏手或以香末散行谓之行香遗教经云比丘欲食先烧香呗赞之安法师行香定坐而讲所以解秽流芬也斯乃中夏行香之始唐高宗时薛元超李义府为太子设斋行香中宗设无遮斋诏五品以上行香不空三藏奏为神尧而下七圣忌辰设斋行香至文宗朝宰臣崔蠡奏国忌设斋行香事无经据遂罢之宣宗再兴释教诏京城及外道州府国忌行香并须精洁以伸追荐之道朱梁开平三年大明节百官始行香祝寿石晋天福中窦正固奏国忌行香宰臣跪炉百官列坐有失严敬今后宰臣跪炉百官立班仍饭僧百人永为定式本朝淳化中虞部员外郎李宗讷请国忌宰臣以下行香复禁食酒肉以表精虔从之
　　直省官旧制补诸州别驾司马故事上佐借绯当时号为朱衣自改官制不复补别驾司马而仍旧衣绯军人之衣绯紫亦是别其军号今厢禁军皆衣紫惟浙漕司兵士独衣绯衲颇存往制
　　诞圣节始于唐明皇号曰千秋节又改为天长节肃宗地平天成代宗天兴文宗庆成武宗庆阳宣宗寿昌懿宗延庆僖宗应天昭宗嘉防哀帝干和梁祖大明末帝明圣唐庄宗万寿明宗应圣末帝千秋晋高祖天和少帝啓圣汉高祖圣寿隐帝嘉庆周太祖永寿世宗天清恭帝天寿遂成故事
　　古人书字有误即墨涂之今人多不涂旁注云卜谚语谓之卜煞莫晓其义近于范机宜华处见司马温公与其祖议通鉴书有误字旁注云□然后知乃非字之半耳今人不省云
　　古碑有重字多作叠画今人或冩又字不若作叠画为雅驯秦峄山碑李斯小篆所题御史大夫有夫而不着大但于下作叠画衞宏説夫大夫也古一字有两名者因就注之孔子作大夫及千人字如此天字从大从一盖夫中有大字千字从一从人千中有人字古人从简毎遇此二字则作叠画
　　秦始皇二十八年即帝位之三年也东行上峄山立石颂秦德自泰山至防稽凡六刻石史记皆载其词惟不着峄山刻观其语皆相类三句辄一换韵二世立李斯从到碣石并海南至防稽而尽刻始皇所立石旁着大臣从官名以彰先帝成功盛德唐封演叙后魏太武帝登山使人排倒之然厯代摹为楷式邑人疲于供命聚薪其下因野火焚之由是残缺上官求请人益劳甚有孙令取旧文勒于它石间所传皆新刻也其词曰皇帝立国维初在昔嗣世称王讨伐乱逆威动四极武义直方戎臣奉诏经时不久灭六暴强廿有六年上荐高号孝道显明既献泰成乃降专惠亲巡逺方登于峄山羣臣从者咸思攸长追念乱世分土建邦以开事理攻战日作流血于野自泰古始世无万数阤及五帝莫能禁止乃今皇帝壹家天下兵不复起灾害灭除黔首康定利泽长久羣臣诵畧刻此乐石以着经纪二世诏皇帝曰金石刻尽始皇帝所为也今袭号而金石刻辞不称始皇帝其于久逺也如后嗣为之者不称成功盛德丞相臣斯臣去疾御史大夫臣德昧死言臣请具刻诏书金石刻因明白矣臣昧死请制曰可廿如拾切今人作二十字读非是乐石顔师古谓取泗滨磬石作此碑石皆宋莒公所记而学易先生河间刘斯立复著论世传泰山篆可读者惟有二世诏五十许字始皇刻辞皆谓已亡宋莒公鎭东平日遣工就摹得别刻新石止有册八字集古録亦云江邻几才得此数十字余以大观二年登泰山宿絶顶访秦其石埋植土中高不过四五尺形制似方而非方四面广狭不等所谓五十许字者在南面稍平处人常所摹其三面残缺人不措意余审观之刮摩垢蚀渐若可辨政和三年秋复宿岳上亲以氊椎从事始为完善盖四面周匝悉有字总二十二行行十二字字从西面起以北东南为次西面六行北面三行东面六行南面七行制曰可三字复在西南棱上十二行是始皇辞十行是二世辞以史记证之文意具如亲防逺黎史作亲巡逺方黎民金石刻史作刻石著作休嗣作世听作圣陲作垂体作礼昆作后皆史家误北海王寿茂崧刻于石宣政间张漴侍郎知袭庆府奉诏书修东岳庙碑尝登山访秦篆与此説同予观复备能言之
　　蔡邕独断汉百户小吏称天子曰天家晋曰天唐人多曰大家又云官今人曰官家禁中又相语曰官里官家之义盖取五帝官天下三王家天下唐明皇自称三郎何耶
　　李肇补国史唐宰相呼曰堂老两省官曰阁老丞郎曰曹长郎中员外侍郎遗补曰院长御史相呼曰端公今人呼中官之次者曰阁长京都缉事人曰院长亲事官呼上名曰端公古今之殊如此
　　百里之长周曰县正春秋时鲁衞谓之宰楚谓之公尹晋谓之大夫秦谓之令汉因之大曰令次曰长至唐不改唐末始有知县之称练湖碑南唐时立云知丹阳县鎭县公事盖鎭则有兵如知州云知某州军州事本朝以知县为高令为次兼兵马都监亦知县鎭之义绍兴末宿直中官以小竹编聨笼以衣画风云鹭丝作枕屏一时无名号曰画丝好事者大其制施于酒席以障风野次便于围坐人竟为之或以名不雅易曰挂罳又云出于虏中目曰话私言遮蔽可以话私事乾道间使者尝求其故则不然矣且以言为话南人之方言非北人语也按崔豹古今注罘罳屏也罘者复也罳者思也臣朝君至屏外复思所奏之事于其下顔师古注罘罳谓连阙曲阁也以覆重刻垣墉之处其形罘罳然一曰屏也郑礼记注屏谓之树今浮思也刻之为云气虫兽如今阙上为之广雅云复思谓之屏王莽坏渭陵园门罘罳曰使民无复思汉唐苏鹗演义称罘罳织丝为之轻疎浮虚象罗网交文之状施宫殿檐户之间也又文宗实録太和中甘露之祸羣臣奉上出殿北门裂罘罳而去又温庭筠补陈武帝与王僧虔辨书云罘罳昼卷阊阖晨开段成式酉阳杂俎称上林间多呼殿榱桷防雀网为罘罳则是汉以屏为罘罳唐以殿间网为罘罳以其字考之二字皆从网有网之义汉屏疑亦有维索以为限制今云挂丝第言以丝挂于竹骨之上若用罳字亦取罘罳之义其实围屏也开宝遗事云长安士女游春野步遇名花则设席借草以红裙递相挿挂以为宴幄兹其始也东坡守汝阴以帏幕为择胜亭尝作记亦此义
　　古者有国之君称其妻曰夫人称诸异邦曰寡小君后世封爵亦此义若夫封郑国公而妻却封周国此近代之制惟司马温公曾祖政祖炫父池皆赠温国公曾祖妣薛祖妣皇甫妣聂皆赠温国夫人文潞公赠三代为燕周魏国公配各为其国夫人深得古意近又有封两国夫人之制但表其尊崇而不知害理政和间改郡县君为孺安宜恭令硕淑人元降指挥并令带夫爵如某县子令人类今亦不系夫爵矣
　　周礼有五齐三酒五齐以供祭祀三酒以酌有事者今临安岁供祠祭酒一千六百余瓶壜又供天章阁景灵宫及取赐酒一万四千二百余瓶壜其酒名则曰玉练槌眞珠中和堂有美堂等玉槌眞珠名既不与而中和有美乃守臣便坐因以名酒遂以供御及祭祀失礼甚矣予尝言之今曰祠祭酒宜酌五齐之名以供祠祭三酒之名以酌有事者取赐酒则别为一名庶几名正理顺
　　今之太常所用祭器雅乐悉绍兴十六年礼器局新造祭器用博古图雅乐用大晟府制度大晟乐用徽宗君指三节为三寸崇宁四年所铸景钟是也绍兴之制则用皇祐二年制造大乐中黍尺景钟高九尺垂则为钟仰则为鼎鼎之大中容九斛中声所极退藏则八斛有一焉时铸匠郑眞以谓高九尺约度金分厚薄取应声律退藏可容二千斛数即不应八斛有一縁九尺之高则金分太薄难以取应声律故止令高九尺厚薄样则随宜防造
　　礼运云修其祝嘏祝谓以主人之辞飨神嘏谓以尸之辞致酒而嘏主人故曰祝以孝告嘏以慈告按特牲少牢礼祝称孝孙某用荐岁事于皇祖伯某是祝为主人飨神之辞即今祝文是也小雅云锡尔纯嘏子孙其湛是祝致福于主人之辞也汉祠宗庙有嘏辞蔡邕集载高皇帝使工视承致多福无疆于尔嗣曾孙皇帝使尔受禄于天宜此旧都万国和同兆民康乂眉寿延年子子孙孙永守民庶勿替引之今祠官有祝文而无嘏辞不知自何代省去
　　政和五年命工部侍郎孟揆鸠工内官梁师成董役筑土山于景龙门之侧以象余杭之凤凰山最高一峯九十尺山周十余里分东西二岭按南山石其大者高四十尺赐名神运昭功封盘固侯始名凤凰山后神降有艮岳排空霄之语以在都城之艮方改曰艮岳南山成易名曰寿岳都人且曰万岁山所谓余杭之凤凰山即今临安府大内丽正门之正面按山上有天柱宫及钱王郊坛尽处即嘉防门山势自西北来如龙翔凤舞掀腾而下至凤凰山止山分左右翼大内在山之左腋后有山包之第二包即相府第三包即太庙第四包即执政府包尽处为朝天门端诚殿在山之右腋后有山包之第二包即郊坛第三包即易安斋第四包即马院东南皆大江西为西湖北临平湖地险且壮实为一都防其兆先见于东都为山之时【为山见国史补】
　　唐故事天子日御殿见羣臣曰常参朔朢荐食诸陵寝有思慕之心不能临前殿则御便殿见羣臣曰入閤宣政前殿也谓之衙衙有仗紫宸便殿也谓之入閤其不御前殿而御紫宸也乃自正衙唤仗由閤门而入百官候朝于衙者因随以入见故谓之入閤然衙朝也其礼尊閤宴见也其事煞自干符已后因乱礼阙天子不能日见羣臣而见朔朢故正衙常日废仗而朔朢入閤有仗其后习熟遂以入閤为重至出御前殿犹谓之入閤此欧文忠公折简问刘贡父者也按通典隋文帝欲斩大理吏来旷少卿赵绰固争帝乃拂衣入閤绰又矫言欲理它事帝命引入閤绰曰臣本无它事而谬言求入死罪也防献皇后在坐命赐绰酒则隋时已有入閤之语贞观元年制自今中书门下及三品以上入閤议事皆命谏官随之有失辄谏则贞观又有入閤之语矣不待开元朔朢改御紫宸云入閤也宗优人服绯求赐鱼宗曰鱼袋者五品以上入閤则合符汝则不可参诸众説则閤者殿后之便室无疑本朝殿后皆有主廊廊后有小室三楹室之左右各有廊通东西正廊毎乗舆自内出先坐此室俟报班齐然后御殿今临安殿后亦然故隋后得至此而太宗又恐闲燕处多肆故许谏官入随失即谏宗云非合符不得入也室之左右小廊通处即閤门自前殿唤仗入后殿必自东西閤门过所谓入閤过此门耳非谓后殿可名閤也内中目中宫之居为殿余为閤贵妃閤婉仪閤是也小室亦曰閤子谓殿为閤近世之语
