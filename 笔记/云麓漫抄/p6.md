<!-- { "loadSidebar": true } -->
　　梁武帝崇奉释氏置放生池谓之长命洲唐太平公主于京西撅地赎水族之生者置其中谓之放生池见刘餗传记乾元二年三月左骁衞郎将史元琮中使庭玉奉宣于天下州县临江带郭处各置放生池始于洋州讫于升州秦淮太平桥凡八十一所见顔鲁公湖州放生池记天下置放生池始于此
　　释氏冩经一行以十七字为准国朝试童行诵经计其纸数以十七字为行二十五行为一纸
　　柳子厚游山诸记法穆天子传欧阳文忠公醉翁亭记体公羊谷梁解春秋张忠定谏用兵疏效韩退之佛骨表黄鲁直跋奚文学汉王子渊便了券唐人大槐国传依列子汤问此所谓夺胎换骨法
　　前代妇人以黛画眉故见于诗词皆云眉黛逺山今人不用黛而用墨按墨谱周宣帝令外妇人以墨画眉禁中方得施粉黛则知墨塡眉始于后周
　　古人称父曰大人又曰家父捐馆则曰皇考今人呼父曰爹语人则曰老儿捐馆曰先子以儿子呼父习以为常不怪也羌人呼父为爹渐及中国法帖陈隋诸帝与诸王书自称耶耶韩退之祭女孥文自称曰阿爹阿八岂唐人又称母为阿八今人则曰妈按诗来朝走马率西水浒马音姆岂中国之人因西音而小转耶先子礼经皆曰先君子惟孟子载曾西之语曰吾先子盖称父之爵耳
　　今人言孙之外孙云第几世孙汉平纪立梁孝王孙之耳孙为王可谓善造语矣
　　魏世家魏王如姬窃兵符发晋鄙兵以救赵诸侯得尚王姬今云如姬言宠爱如王姬即左传如夫人之义天宝六年杨防榜试魍魉赋何待士之薄哉释氏法论供父母曰恩田佛僧曰敬田贫穷曰悲田
　　唐之东都连虢州多猛兽人习射猎而不耕蚕迁徙无常俗呼为山棚今人谓锡宴所结防山为山棚
　　今国家有庆事臣僚上表进马称贺蔡邕有上加元服与羣臣上寿表末云谨奉牛一头酒九钟稽首再拜上千万岁寿
　　蔡邕光武济阳宫碑载世祖皇考南顿君初为济阳令有武帝行过宫常封闭帝将生考以令舍下湿开宫门后殿居之建元元年十二月甲子夜帝生时赤光满室中卜者王长卜之曰此吉事不可言汉书不载
　　子者男子之通称子张子夏是也亦为爵公侯伯子男是也诸侯之上大夫卿下大夫上士中士下士凡五等亦称子若宣子武子之类是也
　　唐人尚氏族推姓显于一郡者谓之望姓如清河张天水赵之类世人惑于流俗不究本宗源流执唐所推望姓认为已之所自出谒刺之属显然书之至于封爵亦如是殊失尊祖敬宗之义
　　唐人推崔卢等姓为甲族虽子孙贫贱皆家世所重今人不复以氏族为事王公之女茍贫乏有盛年而不能嫁者闾阎富室便可以婚侯门壻甲科
　　扬子云太其卦有作□者今观商卦象卣所刻器作□葢作□一象天一象地一象人其説巳见于商子云多识先秦古书太之学必有自来
　　古皆説屦曲礼户外有二屦言闻则入言不闻则不入母践屦侍于长者屦不上于堂解屦不敢当阶就屦跪而举之盖古人铺筵设席不説屦则有尘污之嫌今释氏作佛事説屦即席颇有古意又礼尸坐不説屦少仪凡祭于室中堂上无跣燕则有之盖祭不跣主敬也燕则有跣为欢也屦之有絇所以示戒童子不絇未能戒也丧屦无絇去饰也人臣去国鞮屦以丧礼处之也今人为皮鞋不用带线乃古丧屦
　　策传有乡呈兆首仰足肣足开外内自桥根格身折内格上柱下柱安安挺诈等语学者多不晓予尝询诸灼者云版以中心脉为主旁分部有上乡金火等兆即所谓乡也顺乡作卦即呈兆抝乡作卦即横兆头昂即首仰足収即足肣足发即足开外内桥今云身中费力根格今云坐脉身折今云身断上柱下柱今云里外枝安安今云安静挺诈今云有鬼贼按周礼义体象谓兆之墨纵横其形体象似金木水火土凡欲作之时以足象四时而灼之其兆直上向背者为木兆直下向足者为水兆邪向背者为火兆向下者为金兆横者为土兆色是兆气也就兆中视其气色似及雨止等是也
　　风俗通云礼传曰夏曰嘉平商曰清祀周曰大蜡秦汉曰腊宫之竒曰虞不腊矣则周已有腊名秦始皇改腊曰嘉平从夏之旧耳
　　唐卢氏杂记云丧乱以来封书多以空漏子盖古人封书皆实封今人用空漏子套书盖始于唐又宣宗于内中置杖杖内官今内中有杖始于宣宗又代宗于文武殿设道场佛见光大官近侍咸覩文武百僚拜表贺今呼内官閤长以上为大官亦始于唐
　　今人呼劝酒瓶为酒京侯鲭録云陶人为器有酒经晋安人盛酒以瓦壶小颈环口修腹容一斗凡馈人牲兼酒置书云一经或二经五经它境人游是邦不达是义闻送五经则束带迎于门盖自晋安人语相传及今






　　云麓漫抄卷三
<子部,杂家类,杂说之属,云麓漫抄>
　　钦定四库全书
　　云麓漫抄卷四　　　　　宋　赵彦衞　撰
　　官府多用申解二字申之训曰重凡以状达上官必曰申闻施于简劄亦曰劄子申呈然皆无重意解古隘切训曰除聚而词人上于其长曰解士人获乡荐亦曰得解皆无除去之义举世咸用之政与欧阳子言打字同版行东坡长短句贺新郎词云乳燕飞华屋尝见其眞迹乃栖华屋水调歌词版行者末云但愿人长久眞迹云但得人长久以此知前辈文章为后人妄改亦多矣宋景文公修唐书藁用表纸朱界贴界以墨笔书旧文傍以朱笔改之尝见所修韩退之传藁末云学者仰之如泰山北斗涂之改云景星凤凰复涂之仍书泰山北斗字
　　刑统皆汉唐旧文法家之五经也国初尝修之颇存南北朝之法及五代一时指挥如奴婢不得与齐民伍有奴婢贱人类同畜产之语及五代私酒犯者处死之类不可为训皆当删去
　　三礼图出于聂崇义如爵作雀背承一器牺象尊作一器绘牛象而不知爵三足有雀之髣髴而实不类雀牺象皆作牛象形空其背腹以实酒今郊庙尽用此制而国子监所画方州所用则从崇义説不应中外自为差殊
　　张忠文公叔夜嵇仲靖康间以南道总管知邓州首提兵勤王以不推戴异姓取过军前既议和传到讣音云靖康丙午闰十一月内提兵次安上门除签书枢密院在国子监街东陶潜园子内住十二月二十五日京城陷以不推戴异姓取过军前丁未年三月二十七日离京北去道中不食至白沟或曰过界河也仰天大呼遂不复语明日薨在易州孤山寨五月十六日也擡三程遂火化第六子仲熊字慈甫随行祭祀丁巳年十一月十八日到东京相国寺慧林禅院后于天寿院前幕士冯眞家下戊午年十月十七日酉时葬于阳翟县旌忠功德坟寺及録到挽诗四首追授朝奉大夫汴京副畱守赐紫金鱼袋李俦二首声名凛凛动寰区忠义存心老不渝奋不顾生惟尽节虑无遗防悉嘉谟独提南服三千旅首冒重围万死涂时事已更身已逝惟将阴德付鹓鶵命世文章伯鸿枢柱石臣殒身因衞社嗣德岂无人丹旐西原路輀车万里春一门待遇徒有泪沾巾清河张孝纯二首畴昔中朝士簪绅仰令名恩威彰辅郡忠孝衞都城许国志何壮为山功莫成西风故林道萧瑟感秋声季世遭竒祸烦寃痛可论交情伤死别亲属恸遗言空想还家梦难招去国魂一朝成万古斜日下平原李俦张孝纯皆本朝旧臣视忠文公自当愧死何顔面复为此诗故书之以戒为臣之不忠者绍兴间赠太傅諡忠文録用其子孙省劄云尚书省勘防到张叔夜靖康间勤王及以不推戴异姓取过军前所有叔夜初除签书枢密及罢政恩数难以引用别因事故厘革并特令给还事具列传从弟克戬守忻州亦死事赠延康殿学士諡忠确时一门死事者二人盛哉自汉以来中国财用耗于边惟东汉为甚段颎传云永初诸羌反十有四年用二百四十亿永和之末复经七年用八十余亿本规三年之费用五十四亿后平东羌费四十四亿袁安封事云汉之故事供给南单于费直岁一亿九十余万西域岁七千四百八十万向来议者但怪遗契丹之数多而不知汉之费尤甚
　　汉天子崩皆葬后祔庙毕新君即位于庙中始行以日易月之制故葬日甚速文帝自崩至葬凡七日景帝十三日惟哀帝最久一百五十日时王莽专政葬之迟速不较也
　　汉为吏长子孙居官为姓氏于夏侯婴可见矣婴自高祖起沛为太仆厯惠吕文三朝不改
　　地理家不知起于何时自黄帝今大挠定甲子以支干相配而分五行今地理家则有大五行之説如壬属水地理家曰属火之类参以人之姓归五音分三十八将山以定吉凶近年又多用郭璞锦囊先看山从何来得金山或木水火山土山各以五行生旺轮之吉方则要山高水来凶方反是复以七星配之谓之天星法又有用古青囊者只使三垣以壬亥为紫微垣丑艮为天市垣乙卯为天乙巽巳为六尚书丙巳为少微垣丙丁老人星辛酉为午太乙庚酉为天纲柄水出入俱无妨惟坤申是地母不可用皆非圣人卜其宅兆之意然世人贪于名利多惑其説
　　古人戴冠上衣下裳衣则直领而寛袖裳则裙秦汉始用今道士之服盖张天师汉人道家祖之周武帝始易为袍上领下襴窄袖幞头穿靴取便武事五代以来幞头则长其脚袍则寛其袖今之公服是也或云古之中衣即今僧寺行者直掇亦古逢掖之衣
　　司马温公作通鉴两汉用荀悦袁宏汉纪唐用旧唐书故与汉书及新唐书语不同非不欲始于三皇五帝盖周平王以来包春秋经不可损益又不欲继获麟贻续经之讥故断自命韩赵魏为诸侯然春秋以后事杂见于诸家而无统纪刘恕道原在局中探公意自三皇五帝接于通鉴为前纪其言曰鲁隐之后止据左氏国语史记诸子而增损不及春秋则无预于圣人之经其书载三代事颇详茍得大手笔稍删其冗附于通鉴与之并行上下数千年事如指诸掌司马公与之作序亦此意也刘续改前纪作外纪然非通鉴外事盖不欲先于司马也
　　选人之制始于唐自中叶以来藩鎭自辟召谓之版授时号假版官言未授王命假摄耳国朝既収诸鎭权自一命以上皆注吏部选而选人有七阶畱守判官至观察判官为一等今承直郎节度掌书记观察度支使为一等今儒林郎防御团练军事判官京府至观察推官为一等今文林郎防御团练军事推官为一等今从事郎县令録事参军为一等今从政郎试衔知县知録事为一等今修职郎军巡判官司户等参军主簿尉为一等今迪功郎宣和间方改从今制有举官五员及六考以上无过许改入京官国初任子进士甚鲜内而侍从官常参官外而监司守倅皆得荐举厯任及四考有举官四员许改官増考为六考举官为五人于皇祐罢常参官荐举于康定罢知杂御史以上荐举于治平罢通判荐举于熙宁禁补发于乾道削荐纸严岁额于淳熙增教官添县丞诸司属官而员益冗举削日减人有滞淹之叹
　　临安知府迁职至殿撰多兼工部兵部侍郎尚书盖二部事简故也虽出于近制然亦是故事开封尹自眞宗由此建储不置尹改少尹作权知府以翰林学士之久次者兼之谓之省府学士若以侍从充知府则望重有事即得囘奏自庶官进侍从则未免委曲应酬而权轻矣
