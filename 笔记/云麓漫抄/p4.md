<!-- { "loadSidebar": true } -->
　　岳州华容县玉眞宫柱上有谢仙火字常州宜兴县善拳寺佛殿柱上有侯米谢字湖州项王庙觉海寺亦有侯米等字皆倒书六一集跋龙书云恐是簿筏中记号建宁府松溪县瑞应场去郡二百四十余里在深山中绍兴间乡民识其有银脉取之得其利隆兴初巡辖马递铺朱姓者言于府府俾措置大有所得事不可掩闻于朝赐名瑞应场置监官朱死于场中一子与人鬭亦死于场中祀为神号七宝大王初场之左右皆大林木不二十年去场四十里皆童山场之四畔围以大山虽盛夏亦袷衣日正中方见日乾道中人入穴凿山忽山合夹死五十余人血自石缝中流出取银之法毎石壁上有黒路乃银脉随脉凿穴而入甫容人身深至十数丈烛火自照所取银鑛皆碎石用臼捣碎再上磨以绢罗细然后以水淘黄者即石黒者乃银用面糊团入铅以火煅为大片即入官库俟三两日再煎成碎银毎五十三两为一包与坑户三七分之官収三分坑户得七分铅从官卖又纳税钱不啻半取矣它日又炼毎五十两为一铤三两作火耗坑户为油烛所熏不类人形大抵六次过手坑户谓之过池曰过水池铅池灰池之类是也
　　南史凡朝廷遣大臣督诸军于外谓之行台自台出师谓之台兵或有自行台被弹者因仍故号则自称朝廷为台如言向台及台遣使之类是也与汉人言县官无异甚至目京师之城为台城梁呼建康为台城至今言之
　　宣和书画学之制学生习者虫鱼古今大小二习隶者习羲献欧虞顔柳眞行习艸者习章草张芝兼习诸家者听诸书方圆肥瘦适中锋藏笔劲气清韵古老而不俗为上或方而有圆或圆而有方或瘠而不怯或肥而不浊若得一体者为中方而不能圆肥而不能瘠仿古人得其笔画而不得其均齐可观者为下至诸画笔意简全不模仿古人而尽物之情态形色俱若自然意高韵古为上模仿前人而能出古意形色象其物宜而设色细运思巧为中博模图绘不失其眞为下其习有六一曰佛道二曰人物三曰山川四曰鸟兽五曰竹花六曰屋木各以释名
　　盐池在中条山之北处四高中下之地东西五十里南北七十里公羊传河千里一曲唐梁肃谓河自昆仑来防溟涨九里在盐泉谷又唐崔教谓盐池之数有九一在幽朔二在河东所谓河东者大梁之东也一在盐州一在解梁盖河势屈曲囘抱而中有盐泉水性至曲而折盐性至折而聚洪范曰润下作咸积千里之润去海既逺是以伏脉地中聚而作咸此盐水之所自由也解州盐池自解县东抵安邑之南凡五十里南北广七十里中随两邑之境分之曰解池安邑其雇于官而种盐者曰揽户治畦其旁盛夏引水灌畦而种之得东南风一宿而成取而暴之已乃入之庵中其外作重堰逻卒百人曰防宝都以防盗者图经引穆天子传有安邑观盐之语春秋传鲁成公六年晋人谋去故绛诸大夫曰必居郇瑕氏之地沃饶而近盐即此地也淮浙煎盐布灰于地引海水灌之遇东南风一宿盐上聚灰暴干凿地以水淋灰谓之盐卤投干莲实以试之随投即泛则卤有力盐佳値雨多即卤稀不可用取卤水入盆煎成盐牢盆之制不一有用铁者以数片铁合成中叠甎为柱以承之亦有以竹为盆者盐户谓之亭户煎夫穿木履立于盆上以大木枚抄和盐气酷烈熏蒸多成疾补陁落迦山自明州定海县招宝山泛海东南行两潮至昌国县自昌国县泛海到沈家门过鹿狮山亦两潮至山下正南一山曰翫月岩循山而东曰善财洞又东曰菩萨泉又东曰潮音洞即观音示现之处又东曰仙人迹又东曰甘露潭东即大海南逾海曰善射醮南亦大海自翫月峯之上过一山中有平地四山包之即补陁寺寺后正北曰狮子岩左曰眞歇庵右曰佛迹石狮子岩上曰妙应峯乃最高处东曰盘陁石又东曰白衣峯又东曰圜通岭又东曰古寺基又东曰里党外党又东曰桑木湾下曰木柆东即大海白衣峯下曰无畏石又下曰象岩自妙应峯西曰石观音下即佛迹又西曰善财峯又西曰西方岩又西曰弥陁峯西即大海自西登舟有路曰高丽道头循东经普门岭上有塔子峯旁曰梅岑自此又东复南入寺由普门岭自南有路循翫月岩北至善财洞及观音岩寺前路循东到古寺基过圜通岭即山之北亦大海此山在海中初高丽使王舜封船至山下见一浮海面大如山风大作船不能行忽梦观音没浪净申奏朝廷得旨建寺乃元丰三年也华严经云补陀洛迦山亦云小白花山今此山皆白丁香花东南天水混合无边际自东即入辽东渤海日本毛人高丽扶桑诸国自南即入漳泉福建路云观音多现于洞中或于岩上及山峯变化不一甚着灵验文潞公作家庙求得唐杜岐公旧址止余一堂四室两翼公增置前两庑及门东庑以藏祭器西庑以藏家谱祊在中门之右省牲涤器在中门之左庖厨在东南外门再重西折而南大观四年议礼执政官以上祭四亲庙手诏古无四世之文执政官视古诸侯祭五世不为过高祖以上一祖称五世祖一堂五室中室置五世祖东二昭西二穆夫人并祔屋九架厦两间饰以黟垩共七间毎位笾十二豆十二簠四簋四铏鼎一俎二壶尊二壶罍二爵坫三祝坫一烛台三豋二共用罍一副爵洗一副神版之制文潞公用晋荀安昌公祠制作版采唐周元阳议祀以元日寒食秋分冬夏至致斋一日受诏之四方酌古诸侯载迁主之义作车奉神版以行大观议礼神版长尺一寸博四寸五分厚五寸八分大书某祖考某封之神座毎室各有神幄贮以帛囊缄以漆函祭则出于位行礼用四孟月柔日今濮秀邸用仲月谓之仲享今人有用伊川主制一木判其半中书字复以所判之半入于中或误入及迎送迁徙而脱落则为不敬不若用版为当
　　世传艺祖登内南门指牌上之字问近臣用此字何义或对是助语艺祖云之乎者也助得甚事命去之按史记武帝太初元年更印章以五字张晏注曰汉据土德土数五故用五为印文若丞相曰丞相之印章诸卿及守相印文不足五字者以之字足之自后习见为常门名云正阳之门大类一印便觉文弱如尚书省枢密院诸路军额不用之字则知赘矣
　　史记武帝纪上巡南郡至江陵而东登礼灊之天柱山号曰南岳浮江自寻阳出枞阳过彭蠡寻阳今之江州在江南与彭蠡接枞阳则又在其东北属江北去彭蠡逺矣不应自西而东复自东而西南入彭蠡如此迂也必是自枞阳出寻阳过彭蠡顚倒书此一字不然后人传冩之误余尝亲到枞阳登鲁直达观亭细考之五祀见于周礼礼记仪礼杂出于史传多矣特牲祭法加司命泰厉为七祀左传家语五祀月令以门行户灶中白虎通刘昕范高堂隆以五祀门井户灶中郑氏释大宗伯五祀则用左氏家语説释小祀之五祀用月令説释王制五祀用祭法七祀不见于它经郑氏为周制五祀为商制仪礼虽士亦祷五祀门户人所资以出入中人所资以居灶人所资以饮食两汉晋魏五祀井预焉随用月令祭法李林甫本月令祀行而不祀井五祀切于人者今人不祀而广祀天神地只人鬼之不当祀者皆不为怪
　　唐开文学馆召名儒十八人如龄如晦思亷志宁世长褚亮薛収颖达文达德明元敬开元以无量行冲韦坚张説之辈为学士见艺文志盖唐有两十八学士画家不辨
　　周礼以金錞和鼔以金镯节鼔以金铙止鼔以金铎通鼓大司马之职王执路鼔诸侯执贲鼔军将执晋鼔师帅执提旅帅执鼙卒长执铙两司马执铎公司马执镯鼙所以令鼔也铎所以作众镯所以行众铙所以止众錞所以和鼔今之锣即古之铙而所谓铎镯錞不复见金声紊矣以意求之官府夜提铃即铎以作众舟车鸣锣即镯以行众释氏击小铜铮即錞和鼔之余意古碑首作垂带屈下往往额多偏一边后人亦仿而为之予好収古碑盖尝疑此及出守汉东而郡斋有五大夫碑碑首作垂带六四在碑面二在碑之左侧后面却连右侧自上转过为之正视则碑额甚偏及摹时碑面连左侧背连右侧方见其正且博盖是文多石小故尔四边皆刻字故也今人不知特爱其偏失古意逺矣史记项羽纪项王即日还国畱沛公饮项王项伯东向坐亚父南向坐沛公北向坐张良西向侍汉书王陵以兵属汉项籍取陵母置军中陵使至则东向坐陵母欲以招陵又南越传王太后置酒汉使者皆东向太后南向王北向相大臣皆西向侍史记代王西向让者三南向让者再注如淳曰或曰宾主位东西面君臣位南北面故西向坐三让不受羣臣犹称宜乃更囘坐示变即君位之渐使如注言西向逊示不欲东既已南向又何逊为则知史记以东向为尊矣

　　云麓漫抄卷二
<子部,杂家类,杂说之属,云麓漫抄>
　　钦定四库全书
　　云麓漫抄卷三　　　　　宋　赵彦衞　撰
　　唐制诸州有军故刺史衔带使持节某州诸军事某州刺史今之厢军是也国朝分京师三衙之兵屯诸州秋高更戍如江阴则戍太平州福兵则戍广之类建炎初始罢更戍之制今之禁军是也百姓则列五军有前后左右中军之别军校有前军后军中军兵马使左右厢虞候又有都知兵马使左右押衙教练使其目颇繁择民之豪富者为之
　　唐建中赦许带宪衔遇赦加恩踵为故事有积阶至司徒司空仆射太保者甚为乡里之荣青琐高议云曹钧梦龙求援钧如所约它日复梦致谢曰欲相酬要何宝曹曰惟愿子孙不离乡里而荣者叟再问何官曰都押衙后罢民兵权轻矣国初有士夫被谴而责为衙校者如海外数州毎阙守帅司或差衙校摄州郡宴设修造则令陪备及出犒赏遂有破家之患荆公当国始罢差法敛民钱雇人为之今之衙前是也湖州有湖夫人墓志载其夫履厯细考之方知为衙前今台州凡吏人妻必自称夫人盖亦沿袭也初遇赦即带银酒监武银谓银青光禄大夫酒谓检校国子祭酒监谓兼监察御史武谓武骑尉绍兴三十年六月衡州人诉其乡人胡厚冐称官户索出告命乃其高祖再迁干德四年为衡州押衙银青光禄大夫检校太子宾客监武如式省部契勘元丰五年以前官制未行时衙校各带宪衔止是吏职不合理为官户始立法云
　　幞头之制本曰巾古亦曰折以三尺皂绢向后裹髪晋宋曰幕后周武帝遂裁出四脚名曰幞头逐日就头裹之又名折上巾唐马周请以罗代绢二脚系于上前法武也二脚垂于后法文也两边各为三褶法三才又加巾子制度不一隋大业十年吏部尚书牛上疏曰裹头者内宜着巾子以桐木为内外黒漆唐武德中尚平头小様者证圣二年则天临朝以丝葛为之以赐百官呼为武家様又有高头巾子亦呼为武家诸王様巾子景龙四年内宴赐百官内样巾子高而后隆目为英王样巾子明皇开元十四年赐臣下内样巾子圆其头也又裴冕尝自制巾子谓之仆射巾自唐中叶已后诸帝改制其垂二脚或圆或濶用丝为骨稍翘翘矣臣庶多效之然亦不妨就枕陈宏画明皇裹头坦腹仰卧吹玉笛图又郑谷诗云玉阶春冷未催班暂拂尘衣就笏眠其便如此唐末丧乱自干符后宫娥宦官皆用木围头以纸绢为衬脚用铜铁为骨就其上制成而戴之取其缓急之便不暇如平时对镜系裹也僖宗爱之遂制成而进御五代帝王多裹朝天幞头二脚上翘四方僭位之主各创新样或翘上而反折于下或如团扇蕉叶之状合抱于前伪孟蜀始以漆纱为之湖南马希范二角左右长丈余谓之龙角人或误触之则终日头痛至刘汉髙祖始仕晋为并州衙校裹幞头左右长丈余横直之不复上翘迄今不改国初脚不甚长巾子势颇向前今两脚加长而中势反仰向后矣
