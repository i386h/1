<!-- { "loadSidebar": true } -->
　　吾龀年之时，诵咒受道于法朗道人，诵得净观世音咒、药上王咒、孔雀王咒，中尉何登善能解作外典咒、痈疽禹步之法。余就受之，至十岁时，敕旨赐向道士黄侯晔，建安侯正立，并是汝年时。汝不学义，余尚幼，未能受。年十二三，侍读臧严又有此劝。余答曰：“只诵咒自是佳伎俩，请守此一隅。”其年末乃颓然改途，不复说咒也。
　　石季伦笃好林薮，有别庐在河南界金谷涧中，涧中有水碓土窑。
　　 ●书后
　　呜呼！文字显晦之故，夫岂偶然也哉？往余之乞二母双节诗于周太史书仓也，实介邵君二、罗君台山。越二年丁酉，孙君迟舟入都，余又举以相属。己亥孟冬，余客吴兴，得迟舟书。则太史赠言，久托台山邮寄，而台山踪迹渺不相知，浮沈之感，寤寐萦回。将裁书以询二，会二云之族需葵至自长洲，言戊戍重九，二北上过台山，于吴门台山出周太史贻余书轴，长尺有奇，厚几三寸，授二转寄。需葵曾受其书，由武林寄余，而余未之得也。是夕遂治装至武林求之，历五旬又二日，而後得之于望江门外，素不相识之人之手。盖二年以来，辗转付托，阅十有馀人。题缄之字，已磨灭殆尽，不可辨识，而缄封且半敝矣。启而读之，不惟双节赠言无恙也。太史从《永乐大典》辑录《金楼子》六卷，命致鲍君以文者亦俨然在焉。赍达以文相与，忻幸久之。夫需葵与余并以衣食奔走，前此之不相见者，几及十年，向非邂逅吴兴，余即再介二，求之太史赠言，尚可复得。而所谓《金楼子》者，势必渐就残佚，岁月愈深，人事递迁，其乌从而求之，又乌从而得之。说者谓余之乞言斋心饮涕，先灵殆呵护之顾。余则以为太史表徵阐幽之力，与以文拳拳稽古之心，实隐隐焉遥相契合。而《金楼子》之得以善本流布艺林，诚哉有数存焉！然则古今来文字之足以不朽者，其精神不可终，类如是矣。余闻台山归江右，後早游道山，今双节赠言，得补登集录。而《金楼子》以文梓入丛书，岂惟需葵为能不负二之托，抑台山有知，亦且含笑地下也已。
   
　　乾隆四十六年嘉平七日萧山汪辉祖跋
 
