<!-- { "loadSidebar": true } -->
　　著者杜台卿隋书卷五十八有传。略云台卿字少山，博陵郡曲阳县(即今河北省曲阳县)人也。父弼，为北齐卫尉卿。台卿其次子，少好学，博览书记，解属文，仕齐奉朝请，历司空西阁祭酒、司徒户曹、著作郎、中书黄门侍郎。性儒素，每以雅道自居。及周武帝平齐，归于乡里，以礼记春秋讲授子弟。开皇初，被征入朝。尝采月令，触类而广之，为书名玉烛宝典，十二卷。至是，奏之，赐绢二百匹。台卿患聋，不堪吏职，请修国史。文帝许之，拜著作郎。十四年。上表请致仕，勑以本官还第。数载，终于家。有集十五卷，撰齐记二十卷，并行于世。无子。此外他书所记又有可补隋书之不足者。北齐书杜弼传云，北齐天保末，台卿为廷尉监，以得罪文宣帝，徙东豫州。孝昭帝干明初还邺。初学记引台卿淮赋序云，后主天统初，出除广州长史。北齐书文苑传序云，武成帝河清天统之辰，以台卿参知诏敕。隋书李德林传云，后主武平元年，台卿以中书侍郎上世祖武成皇帝颂。北齐书文苑传序又云，武平三年，以卫尉少卿参与文林馆御览撰修。杜弼传又云，武平末，以国子祭酒领尚书左丞。要之，其人生于北朝世宦之家，仕北齐，官职颇隆。入北周而不得志。入隋之后虽再仕，仍未显达。隋书本传记其兄蕙之，学业不如台卿而干局过之。杜弼传记诸子云，台卿文笔尤工，见称当世，然则政事似非台卿所长，其所长盖文学也。本传云，隋初以玉烛宝典上于朝，书必成于其前。台卿自序云，昔因典掌余暇，考校艺文云云，盖仕北齐时，即已起稿矣。至以玉烛宝典命名之由亦见于自序，曰：尔雅四气和为玉烛，周书武王说周公，推道德以为宝典。案：玉烛见尔雅释天篇，所谓周书乃逸周书宝典解序也；此则以记四时政令之重文，假古书之吉祥字以名之耳，今本尔雅及逸周书之文，固未必同于台卿所引之意也。
　　此书撰述之旨，盖集古来时令之书以为总汇者。中国人自古信天人相关之说，其政法以顺应自然之序为职志，而诸学术亦无不循此。是以尚书尧典篇既有敬授民时之说，又相传夏小正篇为夏禹之法。降及周季战国之世，推步之术大辟，节候之测愈密，五行之说纷起，而禁忌之语遂繁。秦吕不韦总括之以为十二纪，冠于吕氏春秋之首，而汉儒编礼记汇钞十二纪入编，是为月令篇。此外，逸周书有时训解，淮南子有时则解，体皆近月令。哀平之世，前汉之祚将绝，纬候之说兴起，复盛言天人之际，后汉崔寔四民月令之属，则别为农庶而作。凡此诸书，均见于台卿书中，其间有述已见者，亦有注今案二字者。又每卷之末有正说，有附说，正说为商订前闻疑误者，附说则杂载今俗琐事，皆博雅可喜。附说颇涉闾巷俗习，尤多他书所未道。论中国民俗者固非必探源于此，盖中国上世之俗，礼记月令篇书之，宋以后近世之俗可征之于岁时广记以下诸方志。独魏晋南北朝之俗，上承秦汉，下启宋元，舍此书无由求之，此其所以尤为贵。非仅其记事可供欣赏也，其议论亦有足以窥世风者。如四月孟夏卷正说曰：春秋庄公七年经谓夏四月辛卯夜，恒星不见，夜中星陨如雨，乃遥记佛诞之异者。以释说儒，以儒说释，于今足以骇俗，于当时则未必然也。
　　此书之可贵处别有二端。唐以前旧籍，全书早亡者，此书或载其佚文，一也；虽全书尚存，赖此书所引之文可校正今本，二也。
　　全书既亡而佚文存于此者，以蔡邕月令章句为最。蔡氏汉末大儒，后人所宗仰，前清之世，汉学大行，诸儒乃争作蔡氏月令辑本，而观览不周，东鳞西爪，仅足以成卷，不知此书所引裒然章列，几得其全也。崔寔四民月令亦类此。其余断圭零璧，亦殊堪捃拾，备见于吾友新美宽君之研究，兹不赘言。
　　此书所引足以校正文字者，以礼记月令为最。今试言其一端：孟春之月曰鱼上负冰。今本礼记均无负字，作鱼上冰，然毛诗匏有苦叶正义所引有负字，此书独与之合。又曰宿离不忒，无失经纪，以初为常，今本礼记无字多作毋，独足利学校遗迹图书馆所藏旧写本作无。案唐孔颖达正义所引无失经纪者云云，宝典之本又与之合。又律中大簇，郑注曰于藏值脾，独足利本同此书，今本值作直，而孔氏正义所见者为值，非直。又季春之月，具曲植籧筐，郑注曰皆所以养蚕器也，兵革并起之注曰金气胜也，独足利本同此，余本皆字作时，金字作阴，观其文义，当以作皆，作金为胜。类此者尚多，以烦琐不复举。且非仅限于月令篇，其余经史亦比比然，但在好学之士善用之耳。
　　此书在中国未知佚于何时。隋书经籍志子部杂家类收之，旧唐书经籍志亦然。唐时颇盛行于世，徐坚初学记引玉烛宝典之文凡十条，其中九月九日条曰：
　　玉烛宝典曰：食饵者其时黍秫并收，以因黏米佳味，触类尝新，遂成积习。
　　周官笾人职曰：羞笾之实，糗饵粉餈。干宝注曰：糗饵者，豆米屑米而蒸之以枣豆之味，今饵??追也。方言：饵谓之餻，或谓之餈。
　　盖今本所阙卷九之佚文也。新唐书艺文志收入子部农家。尤袤遂初堂书目同唐志，陈氏直斋书录解题收入史部时令类，是南宋之世全书当具存；然宋末陈元靓岁时广记所引此书，其为曾覩原书？抑钞诸类书所引？则颇为可疑。宋史艺文志复收入子部农家。元以后流传渐稀。明万历时，陈第世善堂书目列于诸子百家类各家传世名书中，余未闻见。至于清，而此书遂绝不可覩。及光绪初，扬守敬氏随公使何如璋来我国，始知此书尚存，遂劝公使黎庶昌刻于古逸丛书中。古逸丛书者，集镌我国所传而彼土早亡之书也，中以此书为白眉，于是彼土人士皆惊为稀世之珍。
　　此书何时传入我国乎？藤原佐世日本国现在书目已著录于杂家，然则清和天皇御宇时即有传本矣。又藤原赖长之日记台记中康治三年五月五日条曰：
　　依敦任玉烛宝典之意，杀蟾蜍，以血着方尺之布，令蒙侍宗广首头，居庭前 【东面】 无动矣。是见百鬼之术也；而无其验。
　　乃见本书五月之卷引淮南万毕术所记而试之。康治以后，显晦不详。今复制之尊经阁本乃现存最古本，卷六尾署贞和四年八月八日书写毕，贞和为光明院天皇年号，实当后村上天皇正平三年也。卷五尾有嘉保三年六月七日书写了并校（上巳下廾）等字，盖录旧跋，非书写之年月也。此本纸背连缀若干文书以成，其中所见年号有卷三纸背所见：贞和二年三年，卷六纸背所见：贞和三年，卷七纸背所见：建武三年历应二年贞和四年，其为贞和时所钞愈益着明，实距今五百九十余年矣。再者：此书宫内省图书寮亦藏一本，为旧幕时佐伯侯毛利高翰影钞此前田侯尊经阁本而献于幕府者，涩江全善于经籍访古志中所谓枫山官库本者即是。但图书寮本卷三尾云贞和五年四月十三日面山叟，又卷八尾云贞和四年十月十六日校合了面山叟，尊经阁本反无之。其故不明。古逸丛书底本则又为图书寮本之转写。世间诸本皆出于此，则读玉烛宝典者当以此本为依归可勿论矣。岛田翰氏古文旧书考谓别有一写本，卷七阙半，然他人均未得见。
　　予草此解题，得友人新美寮君助力最多，见于台记之记载又承新村重山先生示教，记之以表谢意。
　　昭和十八年六月
　　写于京都东方研究所
　　吉川幸次郎
　　
　　
