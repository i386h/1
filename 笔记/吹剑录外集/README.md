<!-- { "loadSidebar": true } -->
　　钦定四库全书　　　　　子部十
　　吹剑録外集　　　　　　　杂家类三【杂説之属】提要
　　【臣】等谨案吹剑録外集一卷宋俞文豹撰文豹先有吹剑録故此曰外集然卷首有淳祐庚戌序称续三为四以騐其学之进否则中间尚有二编今已佚矣吹剑録持论偏驳多不中理此集巻末载二诗诗前题词有絶笔斯録之语盖其晚年之所作故学问既深言多醇正其记道学党禁始末甚详所称韩范欧马张吕诸公无道学之名有道学之实故人无间言伊川晦葊二先生言为世法行为世师道非不宏学非不粹而动輙得咎由于以道统自任以师严自居别白是非分毫不贷与安定角与东坡角与龙川象山辨求必胜而后已亦未始非平心之论也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　吹剑録外集
　　宋　俞文豹　撰
　　始余作此编盖即前言往事辨证发明以寓劝戒之意而好髙者以人微而嘲好竒者以文多而阁束虽余亦自病其繁芜宋景文曰每见旧作文憎之欲焚弃欧公曰著述须老后精勤宜少时二公之言不我欺也因续三为四以验其学之进否淳祐庚戌中秋日
　　绍兴戊辰王佐为状元庆元丙辰谅隂榜莫子纯以省魁为状元皆越人嘉定丁丑状元吴履斋潜淳祐辛丑状元徐公望俨夫至己酉年履斋帅越徐在别榻防鹿鸣宴僚属作乐语皆不惬意履斋乃自草之末云对丁丑辛丑之状元座中盛事继戊辰丙辰之举首乡曲美谈绍兴二年张无垢九成为状元次举省元樊光逺状元汪应辰上语九成曰二魁皆卿门人深用嘉叹对曰夏侯胜以明经取青紫语门人臣常鄙之何敢复以此耸诱其徒文豹谓三代而后言学者与汉唐汉尚传注唐尚词章虽所尚不同要皆有利禄之心醇如仲舒未免科目之累贤如昌黎而喜功名慕富贵至以卿相潭潭之说夸诱其子则其诲馆下诸生者可知己惟我朝诸公为义理之学髣髴圣门气象尔
　　桞子厚送章秀才序曰今进士嵗数百人咸多为文词道古今角夸丽务富厚有司一朝而受者不知几千万言读不能十一即偃仰疲耗目而不欲视心废而不欲营　余见贡院誊录人说毎日各抛下卷子若干限以时刻迟则刑责随之日夜不得休息饥困交攻眼目赤澁见试巻有文省字大涂注少则心开目明自觉笔健乐为好写又尝见时文册子遇太学公私试一题辄印三二十篇读至五十篇加至十数便已困倦为考官者可知己故凡程文以简洁为上大字楷书次之后汉翟酺将试攻事文学道术而忌太史令孙懿乃往之涕泗流连曰图书有汉贼孙登将以材智见害观君表相似当应之故怆君之祸尔懿惧乃不试酺遂为第一　晦庵省试经题出刚中而应连案者云此句凡七出先生嘿数止五出乃据所记对义及出院检视果只五出乃悟同经者相忌是年先生登科　东莱与唐悦斋同试宏词问唐路鼔在寝门里在寝门外曰在门里及试出检视始知为其所绐既而悦斋中选东莱语之曰只縁一个路鼓被君掇在门里　吾乡解试孟轲勇于义赋一人欲以过孟贲者逺矣为第四聨而未得其对忽友人来问若荆轲则盗诸何以对其人隠而不言竟以此联魁取故晦庵因此每戒人自为实学累举殿试以蜀士故迟至五六月淳祐十年以盛暑非临轩之时改用三月初省试中秋日廷对九月六日唱名状元严州方梦魁赐名逢辰右足跋左目瞽第四名川人杨潮南省元泉州陈应雷皆瞽一目夫糊名考校固以文取然周进士必辨官材汉弟子员必仪状端正唐文武选必体貌丰伟卢仝诗孰谓人面上一目偏可去方魁及同榜方登方吉皆唐诗人缺唇处士方干之后与严子陵范文正为钓台三贤
　　祥符八年状元蔡齐真宗喜其秀诏金吾给驺从传呼自是为例　乐天同元稹编制科防林七十五门即懐挟也淳祐七年殿试上讶士人入迟左右言尚书郑岂潜建议捜懐挟上曰非所以待士诏勿搜后半入者幸而免
　　吾州赵和仲顺孙童科免举淳祐九年再以春秋魁荐考官罗教授世用监试韵批其巻云汗牛试卷浩无涯刬尽雷同别一家氷鉴不容心老草风檐宁复眼昏花嘉文似织鲛人组健笔如轮虎士挝收拾真材报天子此行端不负皇华次年复以春秋魁南省然其经义承题云善察天下之势者不贵乎得定之似而贵乎得定之真六经语孟无真字凡经义皆不用真字
　　蔡尚书幼学师陈止斋乾道壬辰同赴省试止斋知其必魁取乃自下赋巻已而师生经赋俱为第一赋塲先试出圣人之于天道论次塲天地之性人为贵其文意歩骤全仿止斋盖有所授也宋玉作招魂屈原作大招其机轴段数一切相似不知孰先传焉孰后效焉
　　婺女倪君泽普淳祐十年廷对为第三名其族弟伯骥之祖素奉五圣有林檎园二百亩于内剏书院其师初授书骥辄坐树上及下即背诵由是日以为常其师但自诵二十遍不二年骥尽通九经以童科免解而家遂陵替今年二十七貌寝材劣竟未省试然以童科显者百不二三聪慧长昏懵者十常八九
　　庄子云游无联朕直忍反兆也朕字直稔反吾州解试赋家以朕字作兆朕押韵者皆见黜又广夏口仁圣之风赋广字少一画者皆不考胚浑字浑胡本反曹试存心养性以事天赋以浑字作平声者皆不取近有押韵大全辨之甚详圣人乆于道而化成人多拟为省试赋题淳祐七年考官供此题知举云字讳如何写出处自是此题人不复拟
　　上蔡谢先生良佐字显道学于伊川忽请归试曰蔡人罕习礼记易于取觧伊川曰子贡髙识安肯规规于货利但于丰约之间未能忘情故谓之货殖富贵有命而留情于此故孔子以为不受命志于道者必去此而后可先生自是不复计较且教人曰知命之说虽浅近亦可为进徳之基故平生未尝干人未尝谒执政人或劝之则曰有命渠安能陶铸我夫命固不必问然上逹之士能安时处顺由行于天理之中故不屑屑于占推测中人以下逐逐利欲使其不知命分之所止则猖狂妄行将无所不至矣
　　韩文公三试宏词三见黜崔立之书谓不必以此仕进犹之献玉必良工见知虽两刖足不为害无使勍者再克公答云余之玉固未尝献足固未尝刖勍者为谁再克之刑若何　严州钱融堂时绍定己丑再以免解到省门人劝其不必为此行而乃潜身就试复见黜端平间以乔平章荐授迪功郎甫到选而论罢
　　易诸卦大象皆言卦名乾坤类也坤曰地势坤干亦当曰天行干而乃曰天行健何也説者谓干不可以象求然说卦谓干为天为君为父为金玉非象而何李子美云集韵曰健字即干字以干为健传写悮尔此说差近之而师训相承不能阙疑至以为赋题盖未之思也王文正公之父见破旧文籍必加整缉片言一字不敢委弃一夕梦孔子曰汝敬吾书如此吾遣曽参为汝子因名曰曽甫弱冠省殿试俱第一建昌张刚叔介绍定二年登科其子渊防丁未年大魁及为正字见其仆每聚故字纸焚之曰恐为人践踏余母氏临终诵曰万般诸文字即与藏经同安在不浄处堕作厠中虫盖自开辟至今扶持人极纲理世故悉惟斯文其可慢乎
　　绍兴初复制科给舎侍从三人举一人进其文业考入上次等则召试六论于九经十七史国语论孟管荀杨文中子正文或注疏中出通四题入四等即试防一道中第三等比状元第四等比榜眼第五等同进士　是科本求直言今乃专取记问李泰伯试六题不得其一东坡形势不如徳论不知出处礼义信足以成徳论知子由记不得乃厉声索砚水曰小人哉子由始悟出樊迟学稼注乾道间李垕汤法三圣论出功臣表悮作诸侯王表淳熙间垕弟塾复召试巨珰恐其防攻已故难其题仅得二通赐束帛遣之开禧间召试永康何致防同试者丁艰致防内批独试为中书易祓谏议邓友龙所缴论再以吴猎侍郎荐正言郑景绍奏勒归本乡自复此科百余年仅得一李垕而论题尚记不全今一妄男子欲欺世盗名辄假此学以贤良自称所谓吾不试故艺尔
