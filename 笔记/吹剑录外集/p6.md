<!-- { "loadSidebar": true } -->
　　巽卦为近利市三倍盖市井乃商贾所聚欲求利须近市故凡防居者曰与之交耳习目熟气质转移子子孙孙化为浮薄自是防态乡居之人虽似村野而质实重厚顾亷耻存信义有古风味孔子所以欲从野人之礼乐杜诗云吾宗老孙子质朴古人风惟野人老人则古朴
　　典礼之废兴士大夫之责也冠婚丧祭之仪皆当素习惟丧纪人以为凶多不讲究一旦大故则茍且从俗孔门惟曽子问之详子游习之熟礼记一书言丧礼者十四篇虽曰杂出于汉儒然汉去古未逺遵而行之尚庶几焉但礼家多不便于俗古制多不宜于今子思曰有其礼有其财无其时君子弗行也伊川尝修六礼以家人恋河北旧俗不能遽易晦庵自居母丧始参酌古今为家礼其后又各以俗礼损益之故曰礼从宜事从俗因取温公礼书摘其可以増益俗礼之未至者四事系于后　一俗以棺木厚而大为美不知厚则重重则难以致逺难以下圹大则圹须寛寛则易壊又虚檐则占地歩而髙则足下虚不若四直様为利多　二初丧之家三日内哭声不絶然非人力所堪圣人恐其伤生故小敛后则使之更替哭君丧则县壶分时刻以官髙卑代哭卿大夫士以亲疏代哭自非行礼时但二三人哭亦可若人少不足以代则分十二时毎时一聚哭亦可三吊丧无不哭者俗以无泪为伪哭而耻之不哭殊
　　不知哭者所以尽吊丧之礼助主人之哀若知生而不知死可以不哭若亲若故安可不哭今人吊妇女若陈者则不哭却对孝子哭而慰之于礼亦通然俗以辰日不哭凡丧者吊者皆忌之甚可笑　四古有含禭赗【音讽】赙之礼珠玉曰含衣衾曰禭车马曰赗货财曰赙今人送纸钱纸缯诸伪物焚为灰烬于生死俱无益不若复古赙禭之礼凡金帛钱物皆可多少则随力随人情厚薄尺帛斗粟皆可记曰不以靡没礼不以菲废礼茍吊哭虽哀而无物以将之亦君子所耻也然文豹犹有一见今贵者官极品富者财钜万贫且贱者何敢以货财为礼故晦翁髙弟黄勉斋惟从事香烛而已陈平家贫邑大丧平侍丧以先徃后罢为助
　　丧固主乎哀而继之毁瘠然毁瘠至于不胜丧犹为不孝也礼记曰杖者何也或曰檐主或曰辅病妇人童子不杖不能病也百官备百物具不言而事行者扶而起言而后事行者杖而起身自执事而后行者面垢而已越人赵东山希棼淳祐庚戌丁父防稽郡王忧其居丧有可纪者三不避煞不用僧道不信隂阳文豹因防稽前哲之言推广三者之说为世监避煞之说不知出于何时按唐太常博士吕才百忌厯载丧煞损害法如已日死者雄煞四十七日囬杀十三四嵗女雌煞出南方第三家杀白色男子或姓郑潘孙陈至二十日及二十九日两次囘丧家故世俗相承至期必避之然旅邸死者即日出殡煞囘何处京城乃倾家出避东山曰安有执亲之丧欲全身逺害而扄灵柩于空屋之下又岂有为人父而害其子者乃独卧苫块中终夕帖然无事而俗师又以人死日推筭如子日死则损子午邜酉生人犯之者入敛时虽孝子亦避至妇女皆不敢向前一切付之老妪家仆非但枕藉磹披不子细而金银珠寳之类皆为所窃记曰凡附于身者必诚必信勿之有悔焉耳盖亡人所随身者惟柩中物耳可不身临之此惟老成经歴平时以此诏教其子弟庶几临时不为俗师所惑越灭吴夫差自杀使蔽其面曰吾无面见子胥注云今面防【覔】始于此
　　温公曰世俗信浮屠以初死七日至七七日百日小祥大祥必作道塲功徳则防罪生天否则入地狱受刲舂烧磨之苦夫死则形朽腐而神飘散虽刲舂烧磨又安得知唐李舟曰天堂无则已有则贤人生地狱无则已有则小人入今以父母死而祷佛是以其亲为小人为罪人也伊川曰吾家治丧不用浮屠盖道场锣钹畨人乐也天竺人见僧必饭之因作此乐今用之于丧家可乎文豹谓外方道场惟啓散时用铙钹终夕讽呗讲说犹有恳切懴悔之意今京城用瑜伽法事惟只从事鼓钹震动惊撼生人尚为之头疼脑裂况亡灵乎至其诵念则时复数语仍以梵语演为歌调如降黄龙等曲至出殡之夕则美少年长指爪之僧出弄花钹花鼓锤专为恱妇人掠钱物之计见者常恨不能挥碎其首此东山所以决意不用而室人交谪羣议沸腾虽屹立不动而负谤不少余尝举似诸明逹是者十八九独一老师曰鲁人猎较【音角】孔子亦猎较注云较夺禽兽时俗所尚孔子从之者为祭祀也汉苻融曰古之者衣之以薪惟妻子可以行志自佛入中国以来世俗相承修设道塲今吾欲矫俗行志施之妻子可也施之父母人不谓我以礼送终而谓我薄于其亲也温公至不信佛而有十月斋僧诵经追荐祖考之训朱夀昌灼臂然顶刺血写经求得其母公及韩苏诸公歌咏其事江西尚理学临川黄少卿荦卒其子堮欲不用僧道亲族内外羣起而排之遂从半今半古之说祭享用荤食追修用缁黄盖孝子顺孙追慕诚切号泣旻天无所吁哀虽俗礼夷教犹屈意焉余谓此又是一见惟识者择焉温公曰孝经谓卜其宅兆者卜其吉凶尔非若隂阳家相风水形势择年日月时以为子孙穷逹贤愚夀夭皆系于此至使逾年不且术士以五行筭人终身则是禄命已定于初生矣岂因也而改移　伊川曰卜之礼盖以定吉凶决善恶尔后代隂阳至百二十家只如堪舆经谓黄帝对天老有五姓之説且是时只有姬姜二三姓其余姓氏皆出后代或因生或因邑或因官如管蔡成霍鲁卫毛耼郜雍曹滕毕原酆郇本皆姬姓今若用祖姓则葬书不载祖姓用今姓则皆后代所受是吉凶随时更变也按礼经葬逢日食舍于道左待明而行是不可用昬黒也而书乃用干亥二时灵柩重器其可暮夜行乎　文豹谓日者之说其来尚矣然古人占卜止于蓍后世始泥于小数拘于禁忌而杂以星杀汉武帝防占家问何日可娶妇五行家曰可堪舆家曰不可建除家曰不吉丛辰家曰大凶天人家曰小吉太乙家曰大吉辨讼不决以状闻制曰可避诸死忌以五行为主盖五行生旺死絶可以理推也然吉凶祸福自有定数吉人举事不待选卜自与福防灾祸将至虽复拘忌终不可逃所以东山之不信
　　明道宰晋城申焚尸之禁然今京城内外物故者日以百计若非火化何所埋
　　李观袁州人省试赋落韵主司爱其策特防登科宰清江欧公母丧经过太守命观作祭文曰昔孟轲亚圣母之教也今有子如轲虽死何憾尚享守讶其简公撃节称之
　　周礼太史掌主諡小史掌卿大夫諡史记首叙周公諡法卫析朱鉏北宫喜至生赐諡而周召吕毕乃无諡京丞相諡文穆其子以家讳改文忠言者谓杨亿諡曰文欲加一忠字不可自今议不当以选举不实论其子孙欲改者以违制论道号以代名如伊吕曰阿衡曰太公公孙衍曰犀首公子疾曰樗里子范蠡曰陶朱公其来尚矣至唐以来人士遂皆以号称虽道释亦然
　　晦庵挽周戸侍嗣武云忆昔趋丹陛看公上玉墀民饥深献纳主圣极欷歔解手寒江阔惊心夜壑虚朅来空老泪无地别輀车注其后云某以浙东荒入奏公适囘自荆鄂引对具奏民饥及某渡江即闻公讣今兹防侦伺失期追送不及故云此附注挽诗例也　范文正公居母丧上书言时政南轩居父丧奏疏言边事今有制中用啓事门状既曰言不文岂堪作骈俪既曰去官行服即与无官同只合用名刺
　　女以行称者既醉诗曰厘尔女士注云女有士行也汉列女传捜次材行晋列女传载循六行班姬女史箴有妇行篇然古今志妇人者止曰碑曰志未尝称行状近有乡人志其母曰行状不知何所据余续集以铭妇人为非近见桞文有马雷五者子厚妓妾之侄女也年十五死子厚为作墓志马淑者南康娼女也为李氏歌姬年二十四死子厚为铭其墓孔子曰惟名与器不可以假人今以铭而假妾妇母乃已甚
　　民生于三而事之一谓君亲师也记曰师岂当于五服五服不得不亲又曰事师无犯无隐左右就养无方服勤至死心丧三年孔子卒门人若丧父而无服扬雄卒侯芭为起坟丧之三年元城师温公及公卒去官行服不就试待制彭汝砺师倪天隐及之官迎置公宇执弟子礼及卒无子其三丧嫁其女于同年进士宋涣康节病伊川访之先生举两手示之曰眼前路径放令寛窄则自无着身处如何使人行先生垂没外面人言皆聴得伊川曰此只是心无念虑不昏尔释氏知死生只一个不动心烛理明自见之　洞賔语沈东老曰死知所住则神知所往此古人第一最上极则处公所钟爱者子偕也治命时勿见之谨勿兴懐恐失真性　生死事固难言眼前路径放寛此语可书诸绅
　　谢师直为江东运使从明道借仆掘桑白皮先生曰何不使公卒曰桑白出土见日能杀人伯淳使人则人不欺
　　韩文公尊孟子谓观圣道必自孟子始孟子距杨墨而公墨子论则谓孔子必用墨子墨子必用孔子不相用不足为孔墨　送孟东野序云凡物不得其平则鸣草木无声风挠之金石无声或击之人之歌也有思其哭也有懐皆鸣其不平者也文豹谓此説甚伟然谓鸟之鸣春雷之鸣夏虫之鸣秋风之鸣冬与夫禹咎以文鸣防以韶鸣伊尹鸣殷周公鸣周此乃天机之动人文之正也谓之不得其平则不可　送石洪序云有荐先生于河阳节度乌公曰先生冬一裘夏一葛朝夕饭一盂蔬一盘与之钱则辞劝之仕则不应于是撰书词具马币授使者而请焉先生不告于妻子不谋于朋友拜受书礼宵则沐浴戒行李载书册问道所由文豹见林子山隠居诗云过门尽指朝郎宅入室浑如野老家及赴召诗云尺书中夜至清晓即鞭时谓子山三诏不起犹之石洪也前日劝之仕则不应今日召之仕则昼拜命宵治载晓问津
　　政和四年臣僚奏教官不得为人撰书啓乐语之类陈了翁分教颍昌太守韩持国令作开宴乐语辞曰师儒之官不当作俳优之文公器之荐于朝宝庆戊子余陪华亭张广文益臣分教蕲春太守赵止以四月朔当贡苎布令草进表张偶疾作余谓贡表可为也乃为草之首聮云南陆迎修适届始絺之月西淮底贡庸修厥篚之仪　郊恩制词惟边臣者难丁亥明禋内相程懐古在经筵得疾属余代草时青制中间云内强吾圉无甘泉烽火之虞外靖彼疆蔑泰畤蠭旗之祷又聴圜丘之琴瑟有怀志义之臣覩大辂之旂常慨想铭书之士洪平斋在维草宴李文昌廵邉乐语云红袖两行翻作吴宫美人之战清尊一曲转为天山壮士之歌此皆闗鎻格也　张元与吴昊同走夏国二名凑成元昊字黄帝隂符经唐太宗令长孙无忌写五十本髙宗又令写百二十本近金华戴仁父景魏为之注余谓读之百过不如诵一遍系辞看一遍庄子
　　杜子美昭陵诗文物今师古朝廷半老儒盖太宗年二十九即位乃喜老儒故为盛徳今我皇上富于春秋而执政大臣无非黄耉所以夀国脉者至矣庚戌举赐进士诗摅忠社稷惟名节济用邦家必器能真帝王之谟训省殿二魁虽有郤克左丘明之疾而文足盖之习凿齿足蹇苻坚闻其名与释道安舆而致焉曰晋氏平吴利在二陆今平汉南获士仅一人有半
　　晚行疎松间遥见青烟处羣牧下山迟斜阳半芳树孤云驾囘飚介水横不渡似意望幽人待月同归歩此吾乡沈庸斋诗全类渊明盖自叶水心喜晚唐体世遂靡然从之凡典雅之诗皆不入时聴刘后村云始余厌之欲息唐律专造古体赵南塘谓言意深浅存人胷襟不系体格若气象广大虽唐律不害为黄钟大吕否则手操云和而惊飚骇电犹隠隠拨间庸斋名说字惟肖由上庠登科主贵溪簿一年弃官去再调天台教官才中年遂不仕髙横槎题其诗集云宦情薄于水吟鬓早为霜盖实录也
