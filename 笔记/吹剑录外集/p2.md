<!-- { "loadSidebar": true } -->
　　李子美谓成王未尝以天子礼乐赐周公明堂位乃汉儒防莽之作平王元年秦襄公作西畤祠白帝三年鲁惠公立亦请郊禘之礼于王孔子作春秋则书四卜郊以讥之既又明言鲁之郊禘非礼也周公其衰矣至于赐礼乐事何无一谈及之召陵之防祝鮀语苌歴举成王赐鲁公分物及六族土田卜宗祝史典防备物官司彛器使当时有礼乐之赐叔象何不并及之文豹考之明堂位曰成王以周公为有勲劳于天下命鲁公世世祀周公以天子之礼乐又祭统曰周公既没成王康王追念周公欲尊鲁故赐以重祭外祭则郊社内祭则大尝禘也大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也如此则是成王命鲁以此礼乐祀周公以此礼乐康周公耳犹今祀先圣祀亲王祀勲臣皆假太常乐器也伊川谓成王过赐伯禽受之非也文豹谓使周公在而有此赐则周公当辞周公没命伯禽以此祀之孝莫大于严父伯禽其何辞但其后世子孙用之非也人但见其宴赋湛露彤弓享有昌歜白黒形盐韩宣子惊见周礼之尽在季札纵观六代之声乐閟宫颂白牡骍刚享帝之盛仪论语记适齐适蔡适楚之乐工三家以雍彻季氏得舞八佾旅泰山遂谓此礼乐皆成王所赐不知乃其君臣并縁僭用也隠公问羽数于众仲盖亦知僭礼之非故特于仲子之宫减用六羽其余仍旧用八佾虽然语孟诗书左传皆不及赐礼乐事独礼记言之或者杂出于汉儒之手则子美之言不为无稽但生于千载之下创为此论而无所按证人谁我信子美名隆临安人其学与吴凖斋伯仲而心事过之四明攻愧先生之客道学党禁始于元祐间伊川出入吕申公之门东坡道谏议孔文仲奏頥为吕门五鬼之魁编管涪州　崇宁二年范致虚言程頥邪说惑众虽正典刑今复著书非毁朝政追毁出身以来文字　绍兴初秦桧引伊川门人胡康侯入经筵一时善类多位于朝及桧罢吕相朱相尽逐之　明年赵忠简为相尹和靖以布衣入讲士大夫多托称伊川门人进用桐庐喻樗自选人除正字中书王居正行诰词时号伊川三魂鼎为尊魂居正为强魂杨时为还魂言时死而道犹行也鼎去国司諌陈公辅言程氏之学狂怪榜郡国禁之　淳熈九年晦庵为浙东提举按台州唐仲友不法丞相王淮与唐姻故使察院陈贾弹之侍郎郑丙目为伪学遂以祠去太学诗曰周公大圣独遭谤元晦真贤亦被讥堪叹古今两陈贾如何都把圣贤非　十五年除兵部郎中侍林栗就问所着易解及论西铭先生歴攻其失栗意不平奏頥偏说欺谩出为江西提刑　绍兴五年赵丞相汝愚起晦庵侍经筵防忠定有辅立之议使韩侂胄通意东朝遂居中用事诬忠定贬永州殿院刘徳秀何澹交章攻道学榜于朝堂晦翁奉祠草封事欲明忠定之寃门人蔡元定卜之遇遯之同人乃止　庆元二年张贵谟指论太极圗之非知举叶翥倪思奏道学之魁鼔惑天下乞毁语录之类是科所取稍渉义理之说皆黜之六经语孟中庸大学为世大禁朝论汹汹争以晦翁为竒货胡纮草疏欲上而迁以授察官沈继祖上之晦庵禠职蔡元定编置道州卒　侍郎刘珏目为逆党请置伪学逆党籍凡五十九人宰执则汝愚留正王蔺周必大待制以上则朱熹徐谊彭龟年陈傅良薛叔似章頴郑湜楼钥林大中黄由黄黼何异孙逢吉余官则刘光祖吕祖俭叶适杨方项安世沈有开曽三聘游仲鸿吴猎李祥杨简汝铛汝谈陈岘范仲黼汪逵孙元卿袁燮陈武田澹黄度张体仁蔡防学黄灏周南吴柔胜李埴王厚之孟浩赵巩白炎震武臣则皇甫斌范仲壬张致逺太学生则杨宏中周端朝林仲麟张衜蒋伸徐范士人则蔡元定吕祖泰至嘉定初党禁始解夫道学者学士大夫所当讲明岂以时尚为兴废由体认而践履由践履而设施如韩范欧马张吕诸公无道学之名有道学之实而人无间言今伊川晦庵二先生言为世法行为世师道非不学非不粹而动辄得咎何也盖人心不同所见各异虽圣人不能律天下之人尽弃其学而学焉此孔子所以毋固毋必无可无不可甚至欲无言不得已而应答则片言数语而止其不足于列国公卿大夫也则未尝轻出诸口是非褒贬隠然寓于春秋之笔其不足于由求予赐樊迟也则未尝必其从已忠告而善诱之不从则已进互乡见南子从佛肸之公山削圭角去崖岸油油然与众偕而犹不免于鄹人武叔荷蒉者之讥匡人桓魋阳虎之害今二先生以道统自任以师严自居别白是否分毫不贷与安定角与东坡争与龙川象山辩必胜而后已浙学固非矣贻书潘吕等既深斥之又语人曰天下学术之不过两端永康事功江西頴悟若不极力争辩此道何由得明盖指龙川象山也程端谓如市人争小不平辄至喧竞当时如明道梭山二先生同此学也而未尝与人忤以其雍容和易有圣门气象也夫道固常在而时则有不同上之人崇尚此学者谓其可以扶世而立教可以美政而善俗也然时非其时人非其人上意所向从风而靡士大夫欲追逐时好纵非所学亦将矫入此门愚恐开物成务之事业废而为格物致知之谈尽心职业之工夫舍而为存心养性之说矣故孝宗皇帝恐其流为晋人之清谈吕尚书祉云今为伊川学者皆非有守之士是小人之中庸而无忌惮者也最是今京城有一等赝儒素以钻刺为生见时尚道学旋取近思录性学源流等书剽窃其语置牙颊间以诳惑人聴外示雍容内实急于进取口谈道义心实巧于逢迎此正陈贾所谓假此名以济其伪者
　　学党五十九人无非端人正士尽入刘珏一网侂胄既诛史卫王当国一切擢用悉至显官无一人遗者天地闭塞之气至此一舒四方忿郁之情至此一快其于国脉岂小补哉汉党锢之后惟不知出此遂有黄巾之变而促汉于亡所恨卫王晚节不竞故此盛美为过所掩然在相位者二十六年岂偶然哉
　　天之说有定未定方其未定也智术常可使机械常可用势力常可施及天理一囘人事乖剌智穷力屈祸至灾生虽有良平之智贲育之勇不能免焉侂胄诬赵忠定为不轨陷道学五十九人为逆党虽天地为之易位越十年侂胄戕于锋刃而天者定
　　易辨君子小人惟隂与阳论语别君子小人惟义与利曰君子喻于义小人喻于利此其要指也曰女为君子儒毋为小人儒君子之学为己为义也小人之学为人为利也曰君子和而不同小人同而不和君子惟义与比安能茍同小人见利必争安能乆和曰君子泰而不骄小人骄而不泰君子安于义无入而不自得小人逞于利得志则洋洋然曰君子易事而难悦小人难事而易悦君子平易稍合于义则已小人奸险但有所利则喜曰君子求诸已小人求诸人义根于心故求诸已利生于欲故求诸人曰君子坦荡荡小人长戚戚由于义则心地常坦夷役于利则心中常不足曰君子上逹小人下逹义则刚毅特立故能上行利则柔行巽入故愈趋而下曰君子固穷小人穷斯滥矣君子见得则思义小人见利则忘义曰君子周而不比小人比而不周义交则淡以成利合则甘以壊曰君子不可小知而可大受小人不可大受而可小知眀大义则识髙见逺见小利则浅中狭量曰君子成人之美不成人之恶小人仄是义则与人为善利则同恶相济曰君子懐徳小人懐土君子懐刑小人懐惠徇义者安于义徇利者安于利曰君子哉蘧伯玉以其有道则仕无道则卷而懐之所守惟义也曰小人哉樊须也以其请学稼请学圃所趋惟利也
　　子思言喜怒哀乐未发谓之中而不言所以处喜怒哀乐者何也盖子思之意固在言前矣由率性而下至谨其独凡四节然后入于喜怒哀乐能率性能修道能不离道能戒谨恐惧慎独则喜怒哀乐之发无不中矣此杨诚斋之说也恐子思之意未必然
　　孟子曰伯夷圣之清伊尹圣之任桞下惠圣之和孔子圣之时云云智譬则巧也圣譬则力也诚斋曰说者每谓圣犹力贤犹巧巧或有不能力无有不至是不以巧为悦也而不知其意正以巧为恱也孟子不云乎犹射于百步之外也其至尔力也其中非尔力也则是恱于中矣至而不中者有之未有中而不至者中非力则至非巧矣然则圣之尚乎智犹射之尚乎巧智所以运夫圣也惟三子者圣而未智故任则不能清清则不能和和则不能清而任不离夫清和任孔子之所以圣能离夫清和任孔子之所以智也曰始条理者非序也用也始犹门也终犹室也无门以出入则室亦虚设也
　　余防读黄黼道者古今之正权论喜其间架整齐句语警拔近方见次名乃陆象山文虽不及而理致过之谓权者道之用也道之所在则权之所在乌有不正者犹之权衡也铢两斤钧石虽具于衡而进退抑惟权是任至于铢两斤钧石之不得其当则不善用权者之罪也非权之有正不正也
　　杨慈湖夫子言性与天道论闻之固所以不闻不闻乃所以真闻又云可以知则可以闻不可以知则不可以闻又云有所闻焉必有动焉有所闻焉必有实焉有所闻焉必有彼焉此全是禅家葛藤语又云鉴之虚明本无一物尘或汨之则鉴非其鉴性天之真本无一物又有闻焉是加一物也此即六祖云本来无一物何处惹尘埃盖慈湖之学出于象山象山于禅学固尝经意于内典固尝贯穿观其答王顺伯第二书可见近太学私试再出此题魁者谓道之妙者不容言也此亦慈湖意尔不知慈湖论中自有一语云举夫子一身皆性与天道只此语自可包尽此一段意盖圣人一身举措云为无非性与天道之发见何待于言
