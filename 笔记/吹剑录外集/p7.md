<!-- { "loadSidebar": true } -->
　　琴士以药煮鹳羽代银甲属令赋之峄阳孤桐鸣素丝玉为轸兮金为徽四珍合就已竒絶尚嫌指声未清彻负金羽管长且尖剪成爪様鸾胶粘轻入手剰超越却笑弹筝侈银甲要知妙处岂在声一抚一拍如渊明劝君防此不须话世不宜真只宜假
　　东坡云作诗必此诗定知非诗人宋莒公诗汉臯佩解临江失金谷楼危到地香一似非落花诗近来体格又别不用事不着相而意在言外吾乡王雅林琮与髙横槎同寮横槎为处守雅林诗曰公向疎中元自密我于熟处放教生言彼不忘旧我不恃熟也雅林是斋先生夕郎孙也宰清江公车交荐贾制置似道举辞云有学有政不扰不欺任守棠云律已廉洁持心公平赵帅希瀞云平淡疏通政清讼理吴漕使子良云持身廉正事明敏却合归私帑之例劵除倚辨乡司之圭组尹漕使焕云汉彭城令桥梁邮置不治过者知其不能本司近令诸处修葺驿路独清江王知县申未凖帖间已创立堠石仍缴连到仪制墨本部内惟清江之政卓冠诸县设施不扰和籴有方书司发陞陟并发特荐奏状他如洪仓使薿姚宪使希得金守文刚皆以廉平荐只如接送人从往囘路费悉自支给应祭祠宴防兴造等悉从官买不科乡司吏案此亦难事向惟见东莱子延年主绩溪簿如此虽糊窓纸亦自买张籍劝退之著书排佛老公请待五六十后盖恐年少望轻人未信服也士大夫之制行亦然括苍山水明秀人物如之淳祐己酉郡守史贰卿宅之梦处州出三魁明年赵顺孙春秋魁南省张元孙赋魁别头陈景行以书都魁监补
　　近时诗学盛兴然难得全美聊随所见摘录一二赵东山邮亭诗风雨送迎地别离多少人刘云岫钥喜晴诗云影犹湿日光初漏明顾秋鹤梦日夜游诗路转歌声杳夜深衣露浓美人行月下秋水泛芙蓉其他平淡中有理趣有警发如赵竹所崇滋事才有意终须失人到无求始是髙贫悟交游秋后叶老看富贵雾中花从来尽説天堪问天到如今亦厌烦杨兰坡頴士傥来轩冕何须问分定功名不在忙吾乡余梅檐洪道世上声名无买处人间官职有来时须知凡卉空千万不似寒花只两三着心计较般般错退步思量事事寛余和之云脚根须管虚中实眼界当于窄处寛乂萧兰臯日孜喜麦呈邑宰民得食天全命脉令从心地起根芽又朱梅居见谢人送苦菜以京城所无物态却从无处有世情偏向苦中甜
　　余有三恨一无子二无助三无成抱兹苦心娱以文字既絶笔于斯录复长吟以系之
　　可笑春蚕有许痴年年辛苦为他谁恰如贫女飞梭了挂体何曽有一丝
　　天不奈何无可问世皆如此有谁聴为侬指防春知处惟有垂杨眼独青

　　吹剑录外集
