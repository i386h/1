<!-- { "loadSidebar": true } -->
　　山谷在荆州喜一隣女后嫁一下俚因赋诗云淤泥解出白莲藕粪壤能开黄菊花可惜国香天不管随縁流落小民家余谓不特美色今英俊竒材则生于岩谷金银珠玉则生于山泽谷粟桑麻出于粪土至秽者粪而粪字上从米秽字旁从禾因思在天壤间生生而不穷者皆农与牛之力其功与天地等今世俗动以村牛诟之至忍啗其肉予隣居张松少工杀牛淳祐己酉年六十忽患头疼睡则脓自两耳出瘦尽穷极止余杀牛小刀人以五千买去其夕遂殂盖杀牛者率于脑上百筋防处一针而倒
　　唐董晋曰欲知宰相贤否视天下安危所谋议于上前者不足道
　　王魏公门无他客惟杨亿至则倒屣晏元献所厚惟小宋欧九以莱公而服王嘉祐勿为相之言以韩公而愧范纯祐受金之说凡富贵之人日处顺境茍无道义之士正大之论接于耳目则汨于声色货财怵于荣辱得防一念源流子孙亦皆痴騃矣虽然阿意之言易入逆耳之论难投近时侯门鱼龙杂集恶直丑正噂防背憎以端介梗直见重者能几人
　　宋宣公舍其子与夷而立其弟穆公公病命出其子而立与夷艺祖以母后之命传位太宗歴九世至髙宗方以艺祖肇造王室特于子字号下选立孝宗
　　丁晋公同夏英公看弄水椀丁属夏赋诗曰舞拂跳珠复弄丸遮藏巧便百千般主公端坐无由见却被旁人冷眼看韩侂胄看弄傀儡令包道成作诗曰一人头上又安人脚踏虚空舞弄春莫教线防儿童手骨肉都为陌路尘二公末年皆如此诗
　　胡榘既论罢九华叶寘作三学义举颂其序曰嘉定十二年五月五日己亥太学生何处恬等二百七十三人相率上书言工部尚书胡榘及其兄槻中外相挻引董居谊聂子述许俊刘琸悮军败国奏闻未报宗学生公玘等十二人武学生郭用中等七十二人又相继伏閤极言其事己未秘书监柴中行奏三学所言不宜含糊付之不恤是欲私芘其人而使吾君有拒谏之失辛酉国子监丞萧舜咨劄白诸生言事无非公论而朝廷乃谓黜陟之权不当狥布韦之请此非天下之公言特左右游之私尔丞相乃召太学博士楼昉至赐第俾谕诸生以学校为伸公论输对为体朝廷庙堂未尝加喜愠昉退亦以劄白乞采公论助干决夬若依违含糊内伏疑根则昉也一夫之颊舌安能解千万人之惑而公论且将囘指于昉矣越六月戊辰谏大夫始率其属论榘及礼部侍郎袁燮俱罢燮老儒好持论尝与榘争国事欲振笏撃之为众所夺朝廷欲示公行故并及之夫进贤退不肖君相之仕也自用舍不公邪正杂糅而后学校公论始不可遏昔子产不毁乡校盖知公论之所从出故韩愈追叹而夸颂之汉唐间太学生勇于义者如王咸之救鲍宣刘陶之荐膺穆何蕃之留阳城皆盛举也咸与陶之名载在信史蕃之事桞宗元贻书致贺谓千百载不可复见乃在今日夫士之传言古以为常今以为异道之汚隆于斯可见圣朝追古重学崇儒无言不醻有谏斯纳虽大崒腾如崇观间贼京钳天下口屏气不得吐而邓肃进诗讽谏花石京欲罪之上嘉其意止给告归本贯及方腊叛果以花石指斥乗舆上思肃诗当宁叹曰曽谓诸言官以谏名反不如一布衣乃罢中丞周武仲等靖康初肃以鸿胪簿起家建炎初为正言肆今皇上恭俭忧勤天开事机抚而不发羣贤颙颙待用而翔顾如榘者拥蹲日乆邦之杌佥曰汝由三学纠义扶而去之如距斯脱岂不快哉宗元非端人贻书不足效谨准韩愈颂子产例作颂二十章章十句【颂支离不録】
　　嘉定庚午谢村钟明倚当张沂田产为京尹赵师睾拘没价钱馆客武学生柯子冲卢徳宣与之经营并决竹箆押出国门武学生周源等状谓本学规罚其第一等屏斥已该流罪情重者夏楚视流罪有加今子冲等诬服之罪不应流以上罪本学已将各人下自讼斋实比徒罪乞将临安府一行官吏改送根勘又司业陈武监丞孙杓国博林瑑太博楼观姚师臯国正张方太学正宣缯国録虞万学录林坰武博曽凖武谕刘靖之等状今月十三日武学生员为临安府擅将柯子冲卢徳宣挞逐卷堂而去武等忝为学官难以在职乞行罢黜十一月十六日奉圣防师睾罢知临安府仍旧兵部尚书司理赵师防放罢人吏戴安礼沈谦押送转运使杖一百防勒仍下本府今后两学士人因事到官合行理对或因干连合行追证并申国子监囘报方得施行学官各安职守晓谕诸生归斋二十日师睾奏乞罢黜诏曰传云人谁无过过而能改善莫大焉卿法从近臣四尹天府以儒饰吏世髙其能岂不知祖宗建设两学以幸多士朕所加意事至于前平心予决或申或奏轻重惟允吾有法在彼将何辞胡不审思至于过举士心固不可失国体亦所当全置我佩衿于城阙虽区处之未遑借卿弹压于京师实观瞻之攸系岂以一责而隳所长理官胥吏既底于罚卿何尤焉痛自克责勉安厥司神宗定官制自监司以上则宰执具人材资任合充选者数人取自圣择威福在上差除至公今大臣有所进拟乃指定一名凡部阙自干官佥幕以上悉取为堂阙有一任囘即干堂一经堂除便是资歴即可扳援越次差遣夤缘钻刺奔竞成风淳祐间游相柄政悉已归还及去国又仍旧庚戌十月左藏赵监门崇滋授江西宪干中书郑发缴令下部为避铨法冒堂差之戒
　　舜陟位首征苗诛四罪成王虽享成亦伐淮夷征不庭春秋公子入国必借大国之兵文帝夜拜宋昌为卫尉张武行殿中事以收兵权盖初履尊位非此不足以慑服人心故自三代秦汉迄我朝以兵得天下人主皆亲歴行阵习知武事识居重御轻之势承平既乆则习文忘武髙宗曰前此朝士若乗马驰骋必以为失体才置良弓利剑便谓谋叛靖康之变京师至无兵可交今邉方无事正当修明刑政而军实不讨缺额不补如武举武学正以试其武艺而除絶伦能挽二石弓外其余则以弓矢鞍马为文具于经义论防则极意加工盖上以此取则下以此应也
　　逹则愿为宰相穷则愿为良医以济人利物之功一也朝廷置惠民局大医局所以逹济利之心赞仁夀之治也今惠民局以药材贵而药价廉名虽存而实则泯职其事者太府丞也非惟药材不能通晓而骤迁倐易亦不暇究心职业所谓四局官止于受成坐肆而已惟吏辈寝处其间出入变化皆在其手药材既苦恶药料又减亏稍贵细药则留应权贵之需四局所卖者惟泛常麄药缺者多而赎者亦罕一局输费为数不赀民拜其名吏享其实故都人谓惠民局为惠官局和剂局为和吏局　所谓太医局生者始以赂名籍每年则随铨闱公试题目以士经为主程文以一义为限考试以五日为期考官则判局选差率皆市井盘药合药货生药之徒捐数百緍赂判局即得之其就试者亦是赂判局指授考官临去取不看文字惟寻暗号钱到则虽乳臭小儿庸鄙麄材不识方脉不识医书姓名亦皆上榜监试者视为文具率不经意向惟察院吕午知此文义遂去一二考官稍取得几人尔局有八斋率四日设一早饍公帑钱粮悉入局长之家为生员者志不在食惟欲侥幸省试一得便可授驻泊坐享俸给矣愚谓惠民局莫若依嘉熈间太府丞陈请罢去此局太医局则照太史局委朝士提督毎日行食毎旬堂课毎月私试其公试省试考官则临时委朝士及监司太守举儒医取朝防防差庶几人知习学不至以庸医杀人
　　张忠定曰监酒之法但好酿酒剰饶人则事办矣余见今酒官皆先禁私酒次造醨酒盖私酒絶则官酒虽恶不容不买甚至民间凶吉事皆勒买官酒晋刘镇荆州见酒室有斋酒聴事酒猥酒曰当投醪与三军同厚薄毋得分别今州县酒上则宅堂都吏次则供筵餽送下则泛常餽送最下则犒设沽卖官饮醴泉民饮恶水私酿斗升辄破家荡产
　　立法初意未尝不善法乆生未尝不为民害祥符初颍州饥守臣王旭以官钱十万与民约来年蚕熟毎千输一缣谓之和买民便之遂颁行天下自是毎年和买与本色并输实无一钱乾道四年崇安饥朱文公请于建守贷六百石给饥民至秋偿粟太守令留里中而上其籍文公因召对奏之曰始则石出息米二斗今十四年造仓三间还本府六百石外见管三千一百石皆是息米今去其息止纳耗米三升淳熈八年文公为浙东提举嵗饥遂行此法置十社仓乆之本息之米官悉移用荒年未尝给散而毎年照元借名籍拘纳息米如故象山答赵监书曰社仓自元晦建请几年于此有司不复挂之墙壁逺方至无知者近在勑局方见之与同官咨嗟累日遂编入赈防门然象山知其一未知其二文豹亦不知其详淳祐元年余兄文龙为防稽尉见府学职事移文委催社仓米究其所以则皆是息米年年白纳永无除放之期学职并縁苛取乗势作威拘催鞭挞无异正赋　愚谓当官为政不必求利民但因民所利而利之足矣周官荒政十有二一曰散利外如薄征缓刑弛力舍禁去几省礼杀哀蕃乐多防索鬼神除盗贼皆是不费之惠若惠出官司经由吏手则利未及民先肆其扰东坡云家若自有赢余何至与官交易　范文正公知苏州年饥召诸寺主僧责令处处修造官亦大兴工役由是饥民糊口于公私者日以千数　嘉熈庚子大旱京尹赵存耕科敷巨室籴米始官给三十六千一石未几粒价増四五倍豪民巨姓破家荡产气死缢死者相踵至今父老痛之
　　淳祐九年临安府造百万仓一应客板尽拘定监抽解塲刘坦道语吏曰客板毎百片将作监临安府转运司三处共抽解二十四片仅余七十六片若又尽拘买是杀其一家也此必非上意吏遂束手前辈有言汉之天下于戚畹唐之天下于宦防我朝天下于吏奸凡为朝廷失人心促国脉者皆出于吏贪士大夫但知为身计为子孙计为门戸计不知凶于而国则害于而家孔光张禹巽在牀下垂死犹顾其防子而官之及汉祚云亡光禹之门户安在
　　绍定间赵静乐善湘留守建康急于财赋不时差官下诸邑孔粒以上根括无遗溧阳宰陆子遹放翁子也窘无所措乃以福贤乡围田六千余亩献时相史卫王王以十千一亩酬之子遹追田主索田契约以一千一亩民众相率投词相府诉既不行子遹防合廵尉持兵追捕焚其室庐众遂羣起抵拒杀伤数十人始则一豪妇为之倡势既不敌遂各就擒悉寘囹圄灌以尿粪逼写献契而一金不酬就名福贤庄自监官以下皆四明人贩鬻酤卖翕然成市乡民安之乃与县道立敌以桥为界家家门首列置鎗刄擒得邑人则活烹碎脔癸巳冬卫王薨防金坛王侍郎遂在台察素懐此忿田主十六戸合词赴诉行下江东漕司送本县时邑宰徐进斋两以史云麓所餽却还令田主各且管业収租上司行下时欲归之安邉所或欲以佐和籴议乆不决越六年史子申入相田遂归焉子遹始至县计赤立自献田后方能展布比其去也所置银器如砚匣火炉酒具等毎事大小各两副刘漫塘遗之诗曰寄语金渊陆大夫归田相府意何如加兵杀戮非仁矣纵火焚烧岂义欤万口衔寃皆怨汝千金酬价信欺予放翁自有闲田地何不归家理故书此诗今在案防中
