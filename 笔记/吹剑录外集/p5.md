<!-- { "loadSidebar": true } -->
　　淳祐八年史宅之以佥书枢宻院事领财计建议括浙西围田及湖荡为公田置田事所选差官属其嗜利亡耻者经营争往州县乡镇所在置局官吏四出奔走阡陌间凡濒湖田亩虽非围田一例抄括各务虚张数目以为功能又追集里正供俱数十年前絶戸及废寺观废庵舍产去而名存者悉行追究连逮承买之家而窘拾之或倍价以偿或重赂以免一路骚动怨嗟沸腾及次年结局一水渰没颗粒不収是年科举平江府出人情圣王之田赋有榜于帘前曰民怨已极圣主不知括天下之田也咈人情而宅之又有诗曰朝廷结局収虚数官吏归装载实钱传语佥书史云麓阎王来括尔心田其冬宅之死年四十五昔宇文融以括田稔天宝之祸崇政间李彦以括田基靖康之变而二人皆不得其死众怒岂可犯众怨岂可结
　　州县苛取之门非一姑述纳米之斗斛系文思院给下乃于鐡叶下增加板木复以鐡叶盖之甚者辄自创置所増尤不恕其一也斛面所带已六七升又有加耗又有呈様修仓名色又有头脚钱支俵等费而耗米则又用斗量斗面赢余又倍斛面故率三石方纳得一石至于总数既足则尽令折纳价钱其二也受纳之官必防强敏之人至有经营差委者百端巧取先献出剰然后累其赢余印打虚钞与胥吏及揽戸通同分受其三也人戸赍米到仓不与及时交纳至于暴露累日闗节未通贿赂未足即行打退往来搬运倍有消折其四也县官初到典吏必以追催畸零试其亷贪绢则二尺三尺米则三升五升累而计之则千万数民戸虽有朱钞存照以所输不多亦不与较其五也建康溧阳县苗米嵗六万石様米例有千五百石端平元年徐进斋宰是邑连三年稔并不抽様米任法不如任人茍非其人虽法令昭昭视如不见诏防切切聴如不闻牙契钱者民间买田宅则投印契书嘉祐末毎千输四十宣和末陈亨伯经制増为六十绍兴初孟富文总制又増为一百以三十五入经制三十二钱半入总制三十二钱半留州乾道末户部曽懐又取留州之半入总制先是牙税外毎千収勘同钱千文后又増三钱并入总制后于牙契勘同外毎千又収五十六钱分诸司大率买产百千输官者十千有畸而买契纸赂吏案之费不与焉故人多隠藏白契有以白契告首者追赏及种种费用外又倍税焉惟京城卖买田宅多而人亦不事告讦官司欲招诱其来授印故有放倍之令又有减半之令毎千止税五十淳祐九年提领户部奏令诸州纳牙契钱上州百万中州八十万下州四十万嵗杪差京局官分郡催督惟建康留守吴退庵以制府不输绍兴府已解四十万适吴履斋起帅越申朝廷追囘版帐钱者自渡江军兴后诸邑皆有惟浙中尤甚率皆无名凿空取办余顷寓华亭华亭大邑也版帐三倍他邑毎日无所从出例是典押科抑见禁罪囚及词诉者或从疏放或从末减公然取令尹之判令亦幸其如此欣然落笔绍定戊子临川黄崖宰是邑谓此钱出于讼狱之人恐惹词诉乃召募前后罢役公吏及羣不逞者百余人充斥吏案人给一牌至晚各输五千诸胥则于县市乡村富家等户寺观庵舍毎日轮投一牌牌到立输无敢违者　余毎见士大夫诉作县之难则首以版帐为言盖出于无名也朝廷若以民力为念损上益下除去甚易姑以一节言之中兴初凡宫禁营缮皆浙漕与天府共为之绍兴末漕臣赵子防奏以其事归修内司本司嵗输二十万其后节次増至六十万及嘉熈淳祐间曽頴秀赵崇贺魏峻相继领漕事前后效尤倍献其数遂至一百六十万而修内司又逐时于左帑闗拨数尤不少又不时行下天府以某殿当修某柱当换京尹则照例进奉三十万或四十万年终以文厯赴比部驱磨不过斧斤锹等若干尔一孔一粒并不登载又有合同凭由司者宫禁所由取索也仁宗朝叶清臣为三司使以内东门御厨凡所取索有司不敢问乃为合同检其出入令凭此取金银钱帛于戸部而嵗取动百万计年终驱磨则比部郎中赴内东门具位端坐但数官数吏从旁筭毕令郎中佥尾而已淳熈六年太社令叶大亷乞内省取索给凭由二本一付传宣使一付本省封付本库务官验支讫缴奏合同下户部除破绍熈二年又诏何澹等稽考内诸司所给赐及营造约为中制竟不果裁节因思周以宰制国用如工事刍秣之式亦与焉其虑深矣周公为后世凭藉维持之计者尽在三百六十官之所掌然冡宰之尊而所率之属惟阉寺嫔妇医幕食饮缝染等人盖三百六十官虽众而一卿得人各率其属有不职者易以法绳惟从事内廷者人主朝夕与居非但投其好移其心者易为力而城狐社鼠制之尤难惟太宰位尊权重使之属焉而后可得而制御汉初此意犹存髙帝枕宦者樊哙排闼直入邓通戏殿上申屠嘉召而责之自武帝欲杀丞相之权宠任宦孺始有侍中中常侍给事中之号唐宪宗欲相李绛则先黜吐突承璀欲罢绛则先召承璀极而至于党锢之祸宫市之皆出于宰相之无权也　真宗欲以某氏为贵妃夜遣中使问李丞相公引烛焚手诏曰但道沆以为不可　髙宗时内侍黄彦节移竹栽入内丞相赵鼎见之呼彦节责军令状日下罢役
　　国初赃吏皆斩张希永止盗二百四十千亦死绍圣后方立三免法不死不黥不杖髙宗曰若不尽追物虽得罪犹不失为富人无所惮也今日正坐此患浙右根本之地十室九空聚敛愈急髙宗曰缪吏害民甚于赃吏赃吏一身取钱缪吏则一州县胥吏皆取文豹谓赃吏取钱必与胥吏交通官取十吏取五其害一也汉有酷吏无贪吏郅都董宣辈虽酷而公亷刚直贵戚权奸畏之者畏其亷正也今之酷者乃以济其贪尔
　　又曰闻作县者云一年立威信二年収人情三年为去计文豹谓今为州县者急于取偿徃徃下车便为去计故有一年半年或数月辄罢去盖利欲之念胶固胷中以儒者之言为迂阔殊不知为政以人心为元气得人心全在初政初政一善众誉翕然少迟嵗月所取愈大所获愈多所谓先声后实也若先声一防人心一失终不可收救一旦罢去所防多矣留中书守永嘉语僚属曰朝廷用汝便是钱真有味之言也
　　淳熈间吏部郎中傅自得言县尉获强盗七人以上与改合入官比年仕者偶获一二真盗即妄捕愚民以充数擒至尉司毒以棰楚濒死而后送之县上之州贿赂相防竟成真盗愚谓速仕之心人皆有之孤寒小尉望脱选如登天幸而有此防径故宁冒法以经营扶合以成事然冒此赏者多不振其有知命与义辞而不受者皆至大官盖迟速自有时也
　　真宗东封还大酺见都城士女欢洽归功宰辅枢宻马知节言贫儿乞丐尽被开封府赶在城外矣　今所至州县罪囚充斥监司巡歴恩赦疏决则移寄他所上下相非一日矣
　　武帝问宦者赵王子淖子如何曰多欲上曰多欲不宜居国子民问武始侯曰无咎无誉上曰可也汲黯讥帝多欲而帝识见如此易取无咎无誉者盖坤既纯隂六四又以隂居隂位天地闭贤人隐故以此保身若得时得位得君得志而以此自将则持禄固宠摸棱人也杜预镇江陵数饷洛中贵要曰吾以免害非求益也富郑公生日韩魏公不以逺近嵗致书币富公但答以老病无书韩公终老不替　陈帅应求知福州亲故防至公设防置五伯千于前曰有一联能对者即席奉送曰三山出守应求何以应其求独一后生者对云千里重来公使尽由公所使
　　晋羊曼尹丹阳毎日馔客早者得佳设晏则渐罄不及精随客早晚不问贵贱羊固守临海竟日皆美晚亦盛馔夫饰厨传以事过客为酒食以待朋友人情世法不容已者晋文公过曹曹不礼焉僖负羁餽盘飱寘璧焉故文公伐国自曹始令母僖负羁之宫范逵过陶侃侃母截发易酒肴劝饮逵乃荐侃为庐江督邮后以侍中都督七州故伐木诗云有酒湑我无酒酤我宁适不来微我弗顾
　　晋梁桞为城阳太守皇甫谧不饯之曰桞布衣时吾送迎不出门食不过盐菜贫者不以酒食为礼今送之是贵城阳太守贱梁桞也李挺之任孟州司戸太守范忠献不恱之及移镇延安皆送至境外挺之但别于郊曰情贵称范公不我知而逺送之是不情也未几责守安陆过洛三城无一人徃独挺之防檄见之
　　尧定四时既以中星又以鸟兽毛色验之月令及七月诗占节气皆然盖天象隠而难窥物理显而易见近来有厯差之说余尝验之今到晦日定是五更残月方出至朔日则未昏黄新月已生又其定日月蚀日分及所蚀分数则一毫不差何也尝因是思之授时重事也然自昔帝王皆付之厯家虽周孔大圣不敢与能今场屋輙以天文星厯为防问徐节孝于天文造妙门人问之则曰昔有学天文于谯周者周曰天下事可学者多何必天文
　　子云太张揆温公为注解莹中谓知厯之理元城谓于数深惟老泉非之后周卫元嵩作元包唐苏源明为之传李江为之注时谓是隂阳者流温公潜虚行状墓志不载康节经世书先天易欲授二程答以无工夫莹中目为考数书余谓五书皆本于易而易则经纬三才用之卜筮用之理学性学无施不可康节讳人言其为数学温公种牡丹先生曰某日午时马践死至日廐马絶繮奔赴之此非数学而何
　　伯乐姓孙名阳伯乐星掌天马阳善御故名焉同时九方歅亦善相马列子谓之九方臯
　　唐文宗问食野之苹苹是何草李珏曰藾萧上曰诗疏云叶圆花白恐非藾萧　陆玑云叶青白色茎似芸香而轻肥可生食及蒸食余谓次章云食野之蒿蒿即萧艾也不应苹又谓之萧陆徳明注作水藻尤错盖诗称鸟兽草木俗各异呼非周行天下岂能尽详如苹者生水濵茎叶差似木芙蓉而弱小花白韩诗乃云沉者曰苹浮者曰藻陈藏器及白氏六帖遂以萍苹为一种诗不云乎于以采苹南涧之濵宋玉云风起于青苹之末若沉水中安能起风
　　唐桞元度年八十而强力人问之曰但不以气海暖冷物熟生物不以元气佐喜怒尔余伯父录参云不食鲊酱亦养生之一端王夕郎诚之书于莲花寺壁盖不经烟火乃生物也
　　梁武帝谓俞药曰俞氏无先贤世言俞钱非君子所宜改姓喻谢曰当使喻姓始于臣按姓苑云喻氏出汝南左传郑公子渝弥为周司徒别族为渝氏汉景帝后名志字阿渝避之改水为口曰喻晋有喻归撰西河记十卷
　　太祖用樊若氷防造浮桥平江南擢侍御以若氷类弱兵改名知古徐节孝以父名石一生不用石器遇石则避之蜀士李知几名石乾道中守眉州姓石者改名为右教官命书题以予撃石拊石百兽率舞知几曰君欲棰石使畜辈笑邪韩子师名彦古有同名者通刺曰石琢皮绷赵文昌名范弟丞相名葵凡姓范者皆曰花因此易姓者号花范有属官范骙者称花癸唐李銮欲以女妻戎昱令其改姓昱谢以诗曰千金未必能移姓一诺从来许杀身宪宗时大臣议与北地和亲上诵此诗而问其姓名为谁盖嘉其有守也
　　伊川云枘凿者榫邜也榫与邜圆则俱圆方则俱方若一方一圆则不相入　纵防【音勇】言奬劝也出西汉衡山王传陆沉出庄子如无水而沉太宗问孔承恭曰令文中既说贱避贵少避长轻避重矣何必又言去避来对曰戒去来者互相避尔上曰憧憧往来密如交蚁安得一一相避恐别有意义文豹谓此正教人逊路逊畔之意承恭之说是矣嘉定乙亥章宗卿良肱以浙漕摄京尹有士人为贩夫摘破背裾公曰轻盍避重令贩夫拜之士人曰贱合避贵必欲偿背公曰背直几钱曰元制十千公曰我偿汝十千汝还他八拜士人语塞而去
