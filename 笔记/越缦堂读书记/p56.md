<!-- { "loadSidebar": true } -->
　　夜阅《隋书》。《隋书》之《诚节传》，即《忠节传》也。此必本王劭《隋书》因避文帝父忠之讳而立此目，唐代不应仍避隋讳，此魏徵辈之失检。其中如《皇甫诞传》云，以无逸诚义之后，诚义即忠义也。《何妥传》云：若信有此言，则威不从训，是其不孝；若无此言，面欺陛下，是其不诚。不诚不孝，何以事君？不诚皆即不忠也。此类甚多，不可枚举。
　　宋子京《新唐书》荆┋诏令表奏骈俪之作，诚为过当，然自晋宋齐梁以下诸史，繁文浮恬，叠矩重规，饰伪崇诬，良为可厌。《隋书》稍加简择，较有体裁。其传论诸篇，虽承用偶俪，而辞意质直，杀而不繁，此房魏诸公浮华渐扫，其功不可没也。如《文四子传论》云：慎子有言曰，一兔走街，百人逐之。积兔于市，过者不顾，岂其无欲哉？分定故也。房陵分定久矣，高祖一朝易之，开逆乱之源，长觊觎之望。又云：自古废嫡立庶，覆族倾宗者多矣，考其乱亡之祸，未若有隋之酷。《诗》曰：殷鉴不远，在夏后之世，后之有国有家者，可不深戒哉。此等名言法戒，不愧良史。自宋以后，奉敕修史之臣，不敢为此言矣。又杨玄感等传论，发挥隋氏兴亡之由，其辞甚美。又云：隋之得失存亡，大较与秦相类。始皇并吞六国，高祖统一九州；二世虐用威刑，炀帝肆行猜毒；皆祸起于群盗，而身殒于匹夫，原始要终，若合符契矣。亦名论也。
　　同治壬申（一八七二）十月初十日
　　校《隋书》、《音乐志》及牛宏郑译何妥传。据《音乐志》下卷，牛里仁等议乐，引《东观书》马防得，大予丞（案今本误作太子丞。）鲍邺等上作乐事，凡一百八十二言。（一字为一言。）今《东观记》辑本，止防上言圣人作乐云云五十四言，而《后汉书》、《马防傅》，惟是冬始施行十二月迎气乐防所上也一语。又引《顺帝纪》云，阳嘉二年冬十月庚午至作乐器如旧典，共四十九言，而今本《东观记》乃无一字，知掇拾遣落，盖亦多矣。《马防传》云云，《续汉书》、《律历志注》引作薛莹书，其文牧《隋志》尤详而微异，知里仁等所引实出《东观记》也。薛莹晋散骑常侍，撰《后汉记》一百卷，见《隋唐志》。
　　光绪己卯（一八七九）九月二十日
　　两日校《隋书》、《地理志》一卷。此志于小注分述梁陈齐周四代沿革，谒脱弥甚。钱竹汀氏《隋书考异》，于此志订正最多，然尚不及十之四。余复参考各书，为之补订，计两卷中不下三十余条，亦未能尽正也。
　　光绪庚辰（一八八○）二月初六日
　　校《隋书》、《礼仪志》。其《礼仪》一，言隋代夏全之日祭皂地只，从祀有神州迎州冀州戎州拾州柱州营州咸州阳州九州，又云神州东南方，迎州南方，冀州戎州西南方，拾州西方，柱州西北方，营州北方，咸州东北方，阳州东方。按《淮南子》、《坠形训》云，何谓九州？东南神州曰农土，正南次州曰沃土，西南戎州曰滔土，正西州曰并土，正中冀州曰中土，西北台州曰肥土，正北沸州曰成土，东北薄州曰隐土，正东阳州曰申土。《隋志》所言，大略本此，即邹衍所谓大九州也，而其中州名不同者五，拾州盖即台州，《周礼》、《夏官》职方氏《疏》云，自神农以上有大九州柱州迎州神州之等，至黄帝以来，德不及远，惟于神州之内分为九州，此等皆出纬书，其从祀地只实始隋代。（北周始于方丘之外别有神州之坛，以当古之北郊。）《旧唐书》、《礼仪志》一云太宗初，房玄龄等议礼有益于人则祀之，神州者国之所托，余八州则义不相及，近代通祭九州，今除八州等八座，惟祭皇地只及神州，以正祀典。是八州之位，唐初尚存，至高宗永徽中并废神州之祀矣。
　　又《礼仪》二云，春迎灵威仰者，三春之始，万物禀之而生，莫不仰其灵德，服而畏之也。夏迎赤嫖怒者，火色嫖怒，其灵炎，至明盛也。秋迎白招拒者，招集、拒大也，言秋时集成万物，其功大也。冬迎叶光纪者，叶拾、光华，纪法也，言冬时收拾光华之色，伏而藏之，皆有法也。中迎含枢纽者，含容也，枢机有开阖之义，纽者结也，言士德之帝，能含容万物，开阖有时、纽结有法也。此五帝之号，皆以其德而名焉。案五帝之名，出《春秋纬》、《文惧钩》，郑君《周礼》、《小宗伯》注首称之，惟叶字作汁。此云叶拾也，叶汁皆从十得声，古音本同，故以拾为训。拒训为大，则拒乃钜之借。《礼记》、《曲礼正义》引作矩，亦借字也。《曲礼正义》、《周礼》、《天官》掌次《疏》及《大宗伯疏》，皆云本《文耀钩》。惟隋萧吉《五行大义》谓出《河圆》，盖《易纬》、《河图》、《括地象》亦有此文，其义训则惟此志有之，虽所释亦近望文生义，要之五帝之名不过如《尔雅》岁阳岁名月阳月名之比，有此古称，非同名号，故掌次疏赤嫖怒作赤奋若，尤为显证。宋以后人不知古义，以纬书为怪诞，妄诋郑君，亦夏虫之见矣。
　　二月初八日
　　◎南史（唐李延寿）
　　阅《南史》齐豫章文献王嶷等诸王传。自来宗藩之祸，无过于萧齐，而贤王之多，亦无过于萧齐，天道瞢昧，殊不可解。顾文献尤朱邸之表率，而身极富贵，殁备哀荣，子孙多才俊，皆见免危世，显用异代，虽以子恪之疑，犹被原赦，是亦为善之报矣。竟陵文宣王于武帝诸子，最称贤哲，以王融事见疑郁林，忧愤早卒，读史者咸以为惜。顾竟陵文弱，使稍假以年，必不能止宣城之篡，其优柔寡决，必将与鄱阳同败，得以先时令终，可谓天幸。明帝之肆虐，皆竞陵成之，太阿授人，自湛其族。史讥其当断不断，信哉。（按此段书眉补记：《齐书》成于萧子显，子显即豫章王之子，故为其父传，备极美辞，而诸王亦多致褒饰。《南史》则皆本《齐书》耳。）
　　咸丰庚申（一八六○）九月二十四日
　　阅《南史》、《陈郡袁氏传》一卷。袁氏虽以忠节名，然淑之死，殊不足重。ダ之起事虽正，原心可诛。直以妄庸，自取夷灭，与孔觊不可同年语矣。昂初为齐守而尽诚梁世，宪身劝后主而受官隋朝，皆不得云岁寒之节。泌至先降侯景而终委身陈氏，乃文帝亦深义之，盖六朝人固不识有纲常者矣。当日王谢至望易姓以迁阶级，故袁氏遂为世所希。以人物论，粲与昂庶其杰也。
　　咸丰庚申（一八六○）九月二十五日
　　偶阅《南史》，记三事：
　　李氏好述神怪，自是史家一病。即如吴兴项羽神据郡厅事一事，自《孔季恭传》载之以后，而萧惠明萧惠基及从子琛三人传中，皆言其为吴兴太守项羽神事，琛传所载罢祠牛及著履登厅事，又与季恭传相同。疑有一事分载两人之误。此等琐诡，偶一见之，以广异闻，未为不可，乃屡出迭见，述之不已，殊属可厌。
　　自晋武帝徙扬州刺史治所于建业，元帝东渡即建康为都，（以愍帝讳业，改为建康，南史皆称建邺，不知何据？）遂以扬州刺史为诸州统帅，多以上相领之，六朝皆然。惟宋孝武大明二年，以荧惑守南斗，乃移扬州于会稽，废西州，依古制立王畿，刺史徙镇浙东，见沈怀文等传。此乃都会改易一大事，未数年罢。后梁武帝复升会稽为东扬州，则建邺仍置扬州，故加东字以别之，与此不同。《颜竣传》出为东扬州刺史，正大明时新移会稽之扬州，其时别无扬州，本无东扬之称，史家欲别于建邺，故亦加东字耳。自来读史者多不明晓，特表出之。
　　六朝建业既置扬州刺史，复置丹阳尹，此犹东汉之既置司隶校尉，部河南河内河东弘农京兆冯翊扶风七郡，复置河南尹，皆治雒阳也。
　　咸丰辛酉（一八六一）五月十九日
　　加朱《齐高帝武帝纪》一卷。《齐高帝纪》后缕述符瑞凡一千一百三十四字，附会无理，甚为可厌，此皆萧子显本书所无者。又《海陵王纪》后，言先是武帝立禅灵寺于都下，当世以为壮观，天意若曰：禅者禅也，灵者神明之目，汉文帝晏驾而鼎业倾移也云云。殊不可解。钱竹汀《廿二史考异》曰：汉字误，文帝谓文惠太子。按此语终与上文不贯。且文惠未尝为天子，不宜称晏驾，《南史》他处未有以文帝称文惠者。况文惠卒于武帝之前，亦不得谓晏驾而鼎业倾移。考《南齐书》、《五行志》云：“世祖起禅灵寺初成，百姓纵观。或曰禅者授也，灵非美名，所授必不得其人。后太孙立见废也。”语甚明晰，延寿殆本此而妄改者。北雍板虽较南雍及汲板为优，然讹夺尚不少，惜未得官本校之。
　　同治癸亥（一八六三）二月二十日
　　《南齐书》及《南史》、《东昏侯纪》，“帝于殿内骑马，从凤庄门入微明门，马被银莲叶，具装皑杂羽孔翠，寄生，逐马左右卫从”云云，寄生二字殊不可解。按前有云教黄门五六十人为骑客，义选营署无赖小人善走者为逐马，左右数百人常以自随。（南史逐马下有鹰犬二字，南齐书无之。案此乃南史涉下有鹰犬队主媒翳队宇而误。）疑此处寄生为骑客之误。具装钟杂羽孔翠七字，指东昏衣饰而言。
　　二月二十二日
　　加朱《南史》、《梁武帝纪》上卷，复正得《宋武帝纪》误三条，别有稿。兹录其一云：宋武九锡文末云：置宋国侍中黄门侍郎尚书左丞相大使奉迎。九文历代大略相同，惟此数语他处所无。王氏《十七史商榷》云：“左丞相大使奉迎七字不可解。《宋书》作左丞郎随大使奉迎，亦可疑。”案上文已有宋国置丞相以下之语，此处不当复言所置官。况霸府不设尚书，若左丞相左丞郎尤为不伦，当作置宋国侍中、黄门侍郎，尚书左丞，即随大使奉迎。盖是时刘裕方伐姚泓入洛阳，故晋帝为先置侍中黄门侍郎尚书左丞三官，令随大使奉迎。大使者，即所遣持节往授策命之袁湛范太二使也。国相任重，必以私人最亲者为之，非朝廷所敢预命；而侍中等三官，皆传宣近密之职，霸府所必有，而其位不尊。时刘穆之以裕之亲信掌太尉留府事，故可先择人充之，即令随使往迎宋公也。《宋书》既误即为郎，《南史》又转讹为相，又少一随字，遂不可解耳。
　　二月二十四日
　　加朱《南史》王镇恶朱龄石（弟超石。）毛修之（孙惠素。）傅弘之朱修之王玄谟（子瞻，从弟玄象玄载玄貌。）传一卷。毛修之传末叙在魏与朱修之问答事，全学《汉书》、《李陵传》，而笔力衰茶，全无生气，可谓寿光之步。玄谟虽自宋武霸府入仕，而生平建坚，俱在元嘉以后，与镇恶等同列，殊为不伦。
　　二月二十五日
