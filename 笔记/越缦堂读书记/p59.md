<!-- { "loadSidebar": true } -->
　　《北史》、《阳休之传》，神武幸汾阳之天池，池边得一石，上有隐起字，文曰六王三川。问休之曰：此文字何义？对曰六者大王之字，河洛伊为三川，大王若受天命，终应统有关右。案《北齐书》作六者是大王之字，下有王者当王有天下一句，河洛伊为三川，句下有云亦云泾渭洛为三川，河洛伊洛阳也，泾渭洛今雍州也，以下方接大王云云。六是大王之字者，以高欢小字贺六浑也，王者一句是释石文王字之义，以三川亦包泾渭洛，故云终应统有关右。《南史》节去数语，文义便不可通。天池在今山西甯武府西南管涔山上，为汾水之上源，河洛伊之洛，本当作雒。
　　《北史》、《文苑传》序奉车都尉陆道闲。案《北齐书》陆作睦。钱竹汀《廿二史考异》云，《北齐书》、《文苑》、《颜之推传》附睦豫字道闲，赵郡高邑人。《广韵》睦下不言是姓，它书亦未见有睦姓者，而诸本皆从目旁。慈铭案，睦当作眭字之误也。《睦豫传》下云宗人仲让，天保时尚书左丞。《北史》、《崔暹传》有赵郡（今本误作同郡，北齐书不误。）眭仲让，当魏武定末为司徒中郎，即豫传之后为尚书左丞者也。王氏应麟《姓氏急就篇注》，眭氏，汉眭宏后，魏眭夸、北齐眭道闲，是其明证矣。《魏书》、《隐逸传》，眭夸赵郡安邑人，《北史》同。眭音息随反，读若睢，因眭误睦，遂因睦误陆，《北齐书》、《崔暹传》亦误作睦。（广韵眭睦下均不言是姓，元和姓纂谓睦是赵大夫食采眭邑，因以为氏。姓氏急就篇有睦氏西胡姓。）
　　《北史》、《文苑》、《樊逊传》，杨惜以孝谦兼员外将军。（孝谦即逊字，此传前半称名，后半称字，自来无此史体。孜其中有魏收作库狄干碑序，孝谦作铭，陆印不能辨等事，为北齐书所无。盖延寿据他传记补入，其原文称字，因亦仍之，遂并其后半皆改名为字，其疏缪甚矣。）孝谦辞曰：门族寒陋，访第必不成，乞补员外司马督。惜曰：才高不依常例，特奏用之。案《北齐书》左仆射杨倍辟逊为其府佐，逊辞云云，是所辞者惜之府佐，若长史谘议之类也。（南北朝三公及都督置府佐，开府仪同三司及诸将军加大字者，位皆从公。杨惜是时已拜开府仪同三司，故得开府置佐，是乃情之府佐，非仆射有府佐也。）特奏用之者，即奏用为府佐也。其下始云九年诏除员外将军。（时在天保八年。）盖南北朝以府佐为上选，称曰上佐，故逊自以门卑不敢当。其先魏襄城王元旭欲以为参军，而逊亦云家无荫第，不敢当此。其所云访第者，自曹魏设中正，下有访问主其事，（见晋书刘卞等传。）第即九品之第。《隋书》及《北史》、《刘焯》、《刘炫传》皆云除太学博士，以品甲去职，品卑即第卑也。若员外将军，魏齐以后所授，至为猥杂，如流外将军之比，（魏制员外将军从八品，梁陈有流外将军。）逊何必辞之？《北史》误从省并官品，便尔茫昧。
　　《北史》、《温子升》传元仅（当作瑾。）刘思逸荀济等作乱，文襄疑子升知其谋；又云子升内深险，事故之际，好豫其间，所以终致祸败。案华山王大器及元瑾等与孝静帝谋诛高澄，事泄被烹，是千古痛心之事，诸人虽死，自是魏之忠臣。延寿于子升传后附荀济事，亦极写其忠烈，安得谓之作乱，又以子升为深险？此皆仍《魏书》元文，乃魏收党齐之言，失于刊正。凡《北史》中如称文襄崩之类，皆史之驳文。
　　《王传》备言与孝昭往复谋诛杨倍等及劝即帝位之事，一若仗义讨罪，正名定分，而于孝昭之谦逊，文饰尤至。此盖本于王氏家传，皆非实录。高齐一代，惟济南为令主，其嗣位数月，倍等辅政，亦最号清明。孝昭忌逼谋篡，以夙被恩遇，又衔文宣文暴；毕力以劝成之。史家沿其诬辞，无识甚矣。阳休之于齐世号为名德，而首附会石文，献媚神武；文宣之篡，亦与其事。夙称恬静，始欲隐居，而劝进是谋，助叔夺侄，尔时文章儒学之士，谁复知有名节哉！
　　二月十四日
　　《北史》、《魏收传》，收撰《魏书》顿丘李氏家传，称其本是梁国家人，庶因诉史书不直。（北齐书即用北史文。）案家人当作蒙人，李庶为魏文成元皇后兄嶷之曾孙，《魏书》、《元皇后传》云，梁国蒙县人；又《外戚》、《李峻传》亦同，峻即《嶷》之兄也。而李平李崇传皆云顿丘人，平即庶之祖，崇乃平之从兄也。《北史》无峻传，而《元后传》、《崇传》皆同《魏书》作梁国蒙人。乃《北齐书》《李构传》又作黎阳人，构即庶之从兄也，其下即附庶传，叙庶讼《魏书》事，而又云李平为陈留人，云其家贫贱，今《魏书》实无此语。倘以为魏收日后所改，则收传但云改杨惜卢同崔绰等传，不云更改李传。且收于《李峻传》云，父方叔，刘骏济阴太守，刘骏即宋孝武，则固以为床之仕族矣。而《北史》列传专用谱学，类叙祖孙苗叶，乃《李崇传》既不载其祖方叔，亦不言其父诞之官爵，但云文成元皇后第二兄诞之子，其下附平传，但云崇从父弟，不言其父嶷。（魏书云，梁郡王嶷之子。）又峻封顿丘王，位太宰，《北史》、《外戚传序》云，峻附其家传，而家传中无其人。《魏书》《酷吏李洪之传》，言洪之本名文通，因与元后宗人结为兄弟，颇得其南中兄弟名字，乃改名洪之。后珍之等兄弟至京，遂叙长幼为昆季，数延携之宴饮，携之时或言及本末。据峻传言峻字珍之，与五弟诞嶷雅白（此先有一李白。）永，先后由南归京师，皆封公位显，而携之不知为何人之字？《魏书》洪之传所叙本不明哲，《北史》既无峻传，而洪之传又删去别云云，令人益无可考。《北齐书》、《李构传》又止言其祖平，不言其父奖，且传文止一行余，绝无一事，自来立传，未有此体。又《魏书》、《北齐书》、《北史》各传皆称顿丘李庶，即《北齐》此卷《裴谳之传》亦明有顿丘李构之文，而构传忽作黎阳。盖《北齐》此卷已亡，后人按其目录，从《北史》诸书任便钞最，加以改窜，故同卷中如裴让之张宴之陆印王松年，皆不著其为何地人，亦可笑矣。崇平皆为名臣，谐与庶构皆一时名士，风流所归，崇庶之名尤著，而诸书叙其世系纷，郡县差互，故为理而董之。《魏书》、《元后传》云，梁国蒙县人，母顿丘王李峻之妹也，母字衍，《北史》亦同，盖八书脱佚已甚，而《北史》亦有缺误，展转补缀，往往不可究诘耳。（魏书地形志顿丘郡黎阳郡皆隶司州，所属皆有顿丘县。陈留郡梁郡皆隶南兖州，而蒙县隶谯郡。魏收作志，据武定时制为言，其实自西汉至东魏以前，蒙县皆属梁郡，即今安徽寿州之南蒙城之北。考魏书北史元后传及李洪之传，皆言世祖南伐，永安王仁军出寿春，至后宅，得后姊妹二人，遂入仁第。及仁被诛，后没宫，得幸于高宗，生献文，则庶光世本为梁郡蒙县人无疑。而庶讼史不实者，以当时甚重族望，庶家或本出顿丘，以顿丘为姓望，不欲复蒙梁郡之名，故当日皆称顿丘李氏，以史为不直也。）
　　中国人别称汉人，起于魏末北齐，以高氏虽云勃海人，而欢之祖徙居怀朔镇，已同胡俗，故《北史》、《神武纪》云，神武既累世居边，故习其俗，遂同鲜卑。及执魏政，其姻戚同起者，如娄昭尉景刘贵等，皆非中国种族，遂目中原人曰汉人。如《文宣皇后李氏传》云，帝将建中宫，高隆之高德正言，汉妇人不可为天下母，以李后为赵郡李希宗女也。《杨惜传》太皇太后曰，岂可使我母子受汉老妪斟酌，以时惜等议欲处娄后于北宫，政归李后，故娄后为此言。《废帝纪》云，文宣每言太子得汉家性质，以废帝李后所生也。惜《传》，废帝曰：天子亦不敢与叔惜，岂敢惜此汉辈？指惜及燕子献宋钦道郑子默也。《斛律金传》，神武重其古质，每诫文襄曰，尔所使多汉，有谗此人者，勿信之。《北齐书》、《高昂传》，高祖曰，高都督纯将汉兵，恐不济事，今当割鲜卑兵千余人，共相参杂。《高德政传》，显祖谓群臣曰：高德政常言宜用汉人，（北史无人字。）除鲜卑，此即合死。《北史》、《高昂传》，刘贵与昂坐外白治河，役夫多溺死，贵曰，一钱价汉，随之死。昂怒，拔刀斫贵。《薛修义》（北齐作循义。）传，斛律金曰：还仰汉小儿守收家口为质。此类甚多，皆分别汉人之始。
　　《北史》、《王劭传》，劭解隋文帝梦见崔彭李盛二人，曰彭犹彭祖，李犹李老，此用郑君《论语注》老彭义。
　　二月二十日
　　《尔朱荣传》，称其妻北乡郡长公主，然传中无荣尚主之文。考《魏书》及《北史》、《东平王略传》云，尔朱荣，略之姑夫。又《魏书》、《章武王融传》云，融弟凝，姑尔朱荣妻，庄帝初，封东安王。略为景穆子，南安惠王植之孙，而融之父彬，亦惠王第二子，为章武敬王太洛后，是长公主乃桢之女也。桢子中山献武王英，既有大功，为魏名臣，彬亦有武勇，而其女复配骛，亦可快矣。
　　三月十二日
　　◎旧唐书（后晋刘晌）
　　亭乍坐窗下看《唐书》、《元德秀传》，风来修然，秋气满怀，觉紫芝高行，冥若有会，一时尘襟，洗涤殆尽。旋阅《张巡传》，又觉凄然以厉，庭柯振动，有金戈铁马之思，境生情耶？情生景耶？终年读书，此境殊不多遇。
　　咸丰丙辰（一八五六）八月初十日
