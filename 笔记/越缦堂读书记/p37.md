<!-- { "loadSidebar": true } -->
　　阅《汉学谐声》，吾浙太平戚学标鹤泉著。取《说文》之字，白一至旦，条系其谐声偏旁，以次相附，为二十二卷。其声无所附者，别为《杂字》一卷。又《总论》一卷。附以《说文补孜》一卷，《又孜》一卷，共二十六卷，成于嘉庆八年鹤泉官河南涉县知县时。前有黄氏河清序及自序，后有洪氏颐煊跋、临海宋氏世荦跋及自跋。其书务明许君古音，辨正二徐及孙唐韵之误，徵引经籍传注，精确为多，于古人通转借之法，言之尤悉。惟过疑今本《说文》，以为后人窜乱，全非许君之旧。谓原本必以声相附，后人尽改附于形，故今《说文》有只存部首一字，而下无所从者，则何以云凡某之属皆从某？又何以谓之建首？又谓转注者，考老字皆从产，为建类一首。考老互训，为同意相受，由老而考，如挹彼注兹，故谓之转注。推此而尔与爽转注也，（殁为建首，尔爽同意。）裘与衰转注也，（衣为建首，裘衰同意。）苟与美善转注也。（羊为建首，苟美善同意。）许所言勺与包同意，皿与豆同意，巫与工同意，置与罢同意，奥与同意，皆转注之字，而讥戴氏以《尔雅释诂》证转注之非，论皆偏驳。许书固形声垃重，然既为文字，取义则自当以形统部，而不以声。转注与借，皆六书之用，而非六书之本体，戴氏之说，确不可易者也。鹤泉又谓古人不知有韵，犹汉人不知有反切，今取韵以言诗，已不可，取韵以言《易》，则更慎矣。顾氏之《音韵五书》，江氏之《古韵标准》，皆论韵之书，不可以言音，尤不可以言经，亦可谓独辟之论。
　　同治辛未（一八七一）十月二十四日
　　◎切韵考（陈澧）
　　阅陈兰浦《切韵考》，共六卷，据《广韵》切语以考陆法言《切韵》，取上一字为双声，下一字为叠韵，分类为表以明之，又为论其得失。其外篇三卷，则考宋以后字母等韵之学也。
　　光绪壬午（一八八二）八月二十八日
　　◎古韵通说（清龙启瑞）
　　阅《古韵通说》，临桂龙启瑞翰臣著。启瑞以道光辛丑进士第一人，历官通政司副使江西布政使，卒于官。书凡二十卷。前有自序，言自交汉阳刘菽云（名传莹，官国子监学正，卒时年仅三十有一。）始为声韵之学。道光庚戌为湖北学政，乃参孜姚氏《说文声系》张氏《说文谐声谱》苗氏《说文声读表》，折衷其说，为《音论》十篇。辛亥丁父艰归，始成此书。分冬东支脂质之歌真谆元鱼侯幽宵阳耕蒸侵谈缉二十部，每部首列平上去入之目，先以《诗》韵，次群经韵，附《骚》韵，次《说文》本音，次通韵，次转音，后系以论赞，部为一卷。其经韵取裁于段氏，本音取裁于姚氏张氏，谓段氏之分之脂支三部，张氏及高邮王氏之言通转流变，武进刘氏之论入声同部异用及异部同用，皆至当不易。又谓顾氏古无入声之说，不为无见。然平上去入四声，始于永明而定于梁陈之世，当日沈约诸人，精通音律，制为四声，以括天下之字，必有不可缺一者。又谓诗及群经用韵，用龃龉不合者，段氏以为合韵，其说较顾氏江氏以为方音者为近理。然古人之韵，既不得而见，又安知何者之为合？盖合韵不外转声，转声不外双声，双声即汉儒所谓声相近也。凡声近者皆可转，而不近者不能，故言韵则有一定之限，言声则递转而无穷。转声之说，自钱竹汀氏发之，其《声类》一书，实开字学音学之奥窒。又谓《说文》谐声之字，往往有取诸转声者，小徐旁纽之说，略发其端。如曼冒声也，冒音如帽，又读如墨，帽墨皆曼双声。茬萑声也。荏读若和而茬读如桓，桓与和双声。推之从古双声，叭从八双声，丛从取双声，牡从土双声，苋（读者丸。）从苜（读者末。）双声，竣从卧双声，汨从冥省双声，宪从害省双声，充从育省双声，怍从作省双声。又或体中所从之字，多与小篆双声递变，如和本日声也，而或从刀作韧，则刀与日双声矣。葩本肥声也，而或从贲作<麻贲>，则肥与贲双声矣。砒本比声也，而《夏书》从宾作实，则宾与比双声矣。又谓入声古所谓急语，又所谓短言，其字多由平声矢口而得，不经过上去二声枢纽，如登为得、州为祝之类；（皆见公羊。）即由上去转者亦然，如去之为促，害之为曷，恶恶度度之类，皆以两字相切而成。其辨析声韵，致为精确。
　　同治甲戌（一八七四）八月二十三日

　　●史部 正史类
　　◎史记（汉司马迁）
　　周密《齐东野语》摘《史记》、《司马相如传赞》中有扬雄以为靡丽之赋，劝百而讽一语；又《公孙弘传》，有平帝元始中诏赐弘子孙爵语。又焦《笔乘》摘《史记》、《贾谊传》中有贾嘉最好学，至孝昭时列为九卿语。
　　《史记》谊《传》，当以贾嘉者最好学能世其家与余通书句结，而末一句乃后人所加，故《汉书》亦惟云嘉好学世其家，无孝昭时为九卿语也。
　　今本《史记》、《平津侯主父偃传》后，另行低一格载元后此诏，徐广注以为后人所写附者。且此诏突然以太皇太后诏大司徒大司空起头，亦不详其为何时何代，惟《汉书》有元始中诏修功臣后云云。至相如赞及《贾谊传》，则本文痕迹宛然，显系后人羼入。
　　咸丰丙辰（一八五六）三月初一日
　　偕莲士观宋椠《史记》，纸墨极古，字画亦不类明人影本。卷首有宁河王邓氏藏书印，乃邓愈后人。又有景濂二字印，或即是宋金华，惟书中殷字俱缺笔，而胤字顼字俱不缺，殊不可解。又细阅其每册均有方印二寸许，皆剜去之，其迹宛然，疑是内府官书窃出而灭其图志者。然书被补抄，大是恨事，收藏家亦当品之中驷也。
　　咸丰丙辰（一八五六）五月初三日
　　《史记》、《司马相如传赞》末有扬雄语，《贾谊传》末有孙嘉孝昭时官九卿，《公孙弘传》末提行载元始中太皇太后诏一节，自南宋人王周密辈已疑之，固是后人羼入。予又读《楚元王传》，末叙文王子孙，直至地节二年，王纯谋反自杀国除，此事尚未经人指出。而王纯实未尝谋反。据《汉书》纯立十六年薨，谥节王，子延寿嗣。宣帝即位，与武帝子广陵王胥谋反，立三十二年国除。《诸侯王表》亦同。明是《史记》乖谬，皆褚少孙所补者也。
　　咸丰辛酉（一八六一）八月初二日
　　因校《贾子》，遂并校《史记秦始皇本纪》。王氏鸣盛谓赞中所载《过秦论》上篇秦孝公据ゾ函之固至攻守之势异也，为后人所羼入，此徐广注可据，其说是也。谓赞末所附周历已移仁不代母一篇，其向使婴有庸主之才句，上贾谊司马迁曰，司马迁三字是衍文，其秦之积衰句上当有司马迁曰四字，非也。周历已移一篇，上冠以孝明皇帝十七年十月十五日乙丑曰，乃明帝问班固论贾谊司马迁所言是非之文后人所附入者，徐广注及《索隐》言之甚明。班固以贾谊责子婴而司马迁取其说，故先列贾谊司马迁曰云云。秦之积衰以下，乃班驳贾马语也。
　　同治癸酉（一八七三）十二月初一日
　　钱竹汀《养新录》论张守节《史记正义》合汜泛为一字，遂列汜字有四音之误。臧拜经《日记》以王观国《学林》知汜水当音祀，而不知南汜之当音凡。又以汜泽城相混，因为分而疏之。《左传》成四年晋伐郑，取汜祭之，汜音祀，汉河南郡成皋之汜水也。孔氏《左传正义》颜氏《汉书注》皆辨之甚，今河南开封府汜水县西有汜水者是。《左传》僖二十四年王出适郑处于汜之汜，音凡，汉颍川郡之汜城，所谓南汜也。陆氏《左传释文》苏林《汉书注》皆音之甚明，今河南许州襄城县南一里汜城者是。《左传》僖三十年晋侯秦伯围郑秦军汜南之汜亦音凡，汉河南郡中牟之圃田泽，杜元凯所谓东汜也，《释文》亦音凡，今河南开封府中牟县西圃田泽者是（成七年楚子重伐郑师于汜。襄二十六年涉于汜而归，皆襄城之南汜也。襄九年诸侯伐郑，甲戌师于汜，此中牟之东汜也。惟昭五年郑伯劳子荡于汜，杜注及释例皆不言南汜东汜。以子荡自楚归推之，亦当是南泛，盖郑之南竟近楚也。故臧氏系之汜城。）《史记》、《高祖本纪》即皇帝位汜水之阳之汜，音敷剑反，在汉济阴郡定陶，今山东曹州府曹县北四十里有汜水与定陶分界者是。《春秋》隐七年天王使凡伯来聘，注汲郡共县东南有凡城，《释文》作城，亦音凡，汉河内郡共之亭也。今河南卫辉府辉县西南凡城者是。（左传昭二十二年王师军于汜，杜氏无注，释文音凡。臧氏以下文于解注洛阳西南有大解小解推之，则此泛亦周地，当即凡伯之在。）臧氏之学，颇嫌，繁而寡要，此数条折衷诸说，剖断详明，极有功于经学史学。汜水之汜，今河南公私皆读如祀，而经籍反致葛者，则由陆氏《释文》误音凡始。予案《山海经中山经》浮戏之山，汜水出焉。北流注于河，其东有谷，因名曰蛇谷。浮戏山者，《水经注》谓即方山，方山今在汜水县东南。汜从巳，《说文》已为它（即蛇字。）象形，因汜水出于此谷，故名曰蛇谷，可证汜之字从巳音同，已无疑矣。郭注蛇谷，言此中出蛇，望文生义，实为附会。至汜泽杜氏《释例》以为在中牟县，而僖三十三年郑有原圃注云：中牟县有圃田泽。两汉《志》中牟县皆有圃田泽，而不言有汜泽，臧氏谓圃田亦作甫田，甫巳一声之转，疑汜泽即圃田泽，其说近理。而洪北江《乾隆府》、《厅州县志》云，新郑县东北有东汜水，今涸。洪氏自当有所本，俟再考。
　　十二月初七日
