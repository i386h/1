<!-- { "loadSidebar": true } -->
　　阅焦袁熹《春秋阙如编》，犹困学楼旧藏物也。值乱，弟辈偶携出，遂以得存。是书凡七卷，止于成公八年，而后附以《读春秋》十一则，共为八卷。《四库书目》极称之，谓近代说《春秋》者，以此为最。然《春秋》舍左氏《传》，则无从下手。袁熹欲一空附会穿凿之说，而不信《左传》，谓其多诬，概以圣人修《春秋》，不过仍旧史之文，直书而义自见，无所褒贬，则当日亦何所容其笔削？又何以游夏莫赞一辞乎？子曰：吾犹及史之阙文者，谓于事本阙者则阙之耳，非谓史必以阙为美也。故曰于其所不知，盖阙如也。袁熹以此命名，便为不知《春秋》之义。其中议论，多景（俗作影）附迁就，自相凿枘。于三传之说，忽信忽疑，进退无据，盖凭私自用，而又济以学究迂腐之识。观其孙锺璜之跋，谓袁熹尝言《春秋》以啖助赵匡陆质三家为最优，则其识趣可知矣。袁熹本以时文小题名家，其书固无足取。《四库书目》虽纪河间总其事，然为之者非一人。河间于经学本疏，今提要所论三礼极精，皆出于戴东原氏之手，余经馆臣分纂。如此书提要，尽由不学之人所为，不足为定论也。
　　同治丁卯（一八六七）六月二十六日
　　◎三正考（清吴鼐）
　　阅吴大年《三正孜》，分上下两卷，大约据元儒张氏以宁、明儒李氏濂之说，参取诸家，以驳胡武夷蔡九峰之谬论。而于元儒则引赵氏访，国朝则引顾氏炎武、陈氏廷敬、蔡氏德晋说为多。上卷条列三代以前建朔及改时改月之证，冬可为春之辨，商周分至不系时之辨，三正通于民俗之说，下卷条驳何邵公程伊川胡康候蔡季陈止齐程敬叔（端学）吕泾野说之误，皆疏通证明，言简而，诚如《四库提要》所言，篇帙无多，而引证详明，判百年纷纭□曷之论，于经学深有功焉。惟信《伪古文尚书伊训》、《大甲篇》，申明其两十二月之说，而反以李川父疑之为非。又以唐虞为皆建寅，而以郑康成谓尧正建子，舜正建丑为无据。案《尚书正义》引郑注尧正建丑，舜正建子，盖三正为寅丑子迭嬗，故孔冲远推郑意，以为女娲建丑，神农建子，黄帝建寅，少嗥建丑，颛顼建子，帝兽建寅；而马融注《甘誓》怠弃三正，云建子建丑建寅，则以尧为建子，舜为建丑，似违其次，不若郑说为惬。吴氏既误以马说为郑说，又以唐虞夏为皆不改朔，殊为失孜耳。吴名鼐，无锡人，乾隆丙辰进士，官工部主事，顾栋高序。
　　同治壬申（一八七二）正月二十一日
　　◎春秋说略（清郝懿行）
　　阅郝氏《春秋说略》。郝氏书以《尔雅义疏》为最精，其用力亦最久，儒者推为此书绝学，几出邵氏《正义》之上。其书阮仪徵先刻入《学海堂经解》，至咸丰辛亥故两江总督陆建瀛始刊版单行于江宁。癸丑陷城，遂毁焉，故流传绝少。《春秋说略》多主左氏《传》，而时有所匡正。其持议在涵泳经文，自得其旨，不必强立义例，一洗自来以法家解经之蔽，亦可谓卓然独立者矣。
　　咸丰辛西（一八六一）正月十八日
　　◎春秋朔闰表发覆（清施彦士著）
　　游厂阅市，见有崇明施彦士朴斋所著《春秋朔闰表发覆》四卷，首有与张丹邮太守（作楠）往复书数通。（按书眉有附记：张丹祁吾浙金华人，嘉庆戊辰进士，朴斋，道光辛巳举人，出吾乡汤文端之门。）其书多正陈厚耀之误，固专门学也。又《历代编年大事表》一卷、《推春秋日食法》二卷，买之不成，因倚椟观逾时而罢。
　　同治癸亥（一八六三）正月二十一日
　　◎春秋古经说（清侯康）
　　阅番禺侯君谟孝廉（康）《春秋古经说》共二卷。经文以左氏古文为主，而辨公谷之异文。谓公谷得于口授，远不若左氏明箸竹帛之可信，而公羊又出于谷梁之后，尤多臆说，人名地名之误，皆乖事实，条系而辨之，说经铿铿，皆有坚据，较趟氏坦之《异文笺》、臧氏寿恭之《左氏古义》更为守之笃而论之精，世之左袒《公羊》者无容置喙矣。
　　光绪甲申（一八八四）十一月二十五日
　　◎春秋三传异文释（清李富孙）
　　阅李香子《三传异文释》，凡《左传》十卷，《公羊》、《谷梁》各一卷。其书龋ō典注疏及子史诸书所引文字异同，附以石经旧椠，皆折衷是非，证明其义，大要以《说文》为主，以雅训为辅，专于形声通假，求其指归，采掇近儒，颇为赅密。书成于赵氏《春秋异文笺》之后，故于君氏尹氏等大端之异，皆置而不论，盖可为读《左》氏者小学之助矣。蒋氏别下斋所刻诸书，惟李氏兄弟所著三种，有功经学，其余皆短书小集，无甚重轻。如《石门碑晔》，乃嘉庆中诸城王春林（森文）署陕西略阳县知县时于褒城县石门道中摸拓摩崖石刻，自汉杨孟文《石门颂》以汔宋人题名，凡二十五种；或别写释文，或缩临真迹，而附以《游石门记》及略杨白崖之《甫阝阁颂碑考》，写刻精工，足为清玩。其曰酵者，汉碑以当释字也。又《箕田考》，乃朝鲜人西原韩久庵（百谦）所著，以朝鲜平壤城外田分四区，区皆七十亩，为田字形，谓是箕子遗法，合乎殷人井田七十而助之制。《峡石山水志》乃雍正中海宁蒋担斯《宏仁》记其峡石镇西山之胜，前有于越陈梓序，谓由吴门及海昌，中间数百里原野平敞，而巍然隆起，乃有峡川两山，独高于横殳，骚人墨客，遂借以游憩。又谓尝于秋霁登智标浮图，望吾越中诸山，澹烟一抹，白鸟双去，其语题目佳境，颇有小品胜致，盖亦能文之士，惜其字里颠末，不可考矣。两山者，审山（亦名沈山。）紫微山也。
　　光绪乙亥（一八七五）十一月二十日
　　◎春秋异文笺（清赵坦）
　　阅赵宽夫《春秋异文笺》。其说多主左氏，于古人文字借通用，考证颇博。
　　同治丙寅（一八六六）三月十五日
　　◎春秋述义拾遗（清陈熙晋）
　　阅陈熙晋《春秋述义拾遗》。其首一卷辨杜氏《集解》序注疏之说，自卷一至卷八依传文之次，共一百四十三条，末一卷为河间刘氏《书目考》，又缀以《隋书》、《儒林传》。其每事先标举经文，附以杜注，然后顶格录刘氏《述义》语，皆采自《正义》，又低一格列《正义》说及古今诸家说，后加案曰，以折衷之，亦间有驳刘氏说者。论颇平允，而考证未博，颇有空言，文义近于批抹家者。其为鲁夫人一条，不知传文本无曰字，为即曰也。每条下多附监利龚绍仁评语，尤为非体。
　　光绪乙酉（一八八五）七月初四日
　　◎春秋繁露（汉董仲舒）
　　阅《春秋繁露》，抱经堂本，凡十七卷八十二篇，最为足本。近儒赵敬夫钱溉堂卢召弓等校之者十三家，然尚有讹错不可读者。《玉杯》、《竹林》、《玉英》三篇，名皆与其文不类，《俞序》篇名，尤不可解，自由后人掇拾分裂所致。又全阙者三篇，并其名亦失之。董子之学，由《公羊》、《春秋》根极理要，旁通五行，可以见之施用。此书所载如《求雨》、《止雨》两篇，盖三代相传古法，非同术数，后儒昧于阴阳，遂轻议之。岂知圣人之言天道，多以事之近者求之。如《周礼》、《月令》所称，皆有至义，固不可为少见多怪者道也。其说《春秋》，尤独得精意，何氏《公羊》之诂，多出于此。欧阳永叔讥其王者大一元之说，惑于改朔；黄东发讥其以王正月之王为文王，及宋襄公由其道而败之语，于理不驯；此皆《公羊》家语，非董子所瓶。至程文简讥其辞意浅薄，则猖狂之言，更不足论矣。
　　同治丙寅（一八六六）三月初九日
　　读《春秋繁露》第七十七《循天之道篇》，校正数条，坩记于此：
　　是故东方生而西方成，东方和生北方之所起，而西方和成，南方之所养长，起之不至于和之所不能生养，长之不至于和之所不能成。案两长字本皆养字下校者旁记字，盖一本作长也，上云北方之中，用合阴而物始动于下，南方之中，用合阳而养始美于上，谓冬至物动于下，夏至物所养美于上。此云东方和生北方之所起者，谓至春分而物之动者始发生也；云西方和成南方之所养者，谓至秋分而物之长者始成就也，故下云起之不至于和之所不能生，谓不至春分中和之处，物虽起不能生也。云长之不至于和之所不能成，谓不至秋分中和之处，物虽长不能成也。以文义论，两养字皆作长字为胜。故校者记之，而后人误并连写，遂不可读矣。
　　高台多阳，广室多阴，远天地之和也，故人弗为适中而已矣。法人八尺，四尺，其中也。案法人八尺上有脱文，《尚书大传多士》曰士堂广三雉三分，广以二为内五分内以一为高。郑注雉长三丈，高穹高也，然则古人宫室以士制言之，高一丈二尺，此云法人八尺、四尺其中也，谓宫室高于人四尺，仅一身之中，使不远天也。
　　是故君子甚爱气而游于房，以体天也，气不伤于以盛通，而伤于不时天，并不与阴阳俱往来，谓之不时，恣其欲而不顾天数，谓之天并。案盛通上当有时字，以时盛通，与下不时天并句对。天并当作夭逆，夭逆与盛通反对为文，以形近谒作天并。
　　光绪壬午（一八八二）二月十六日
　　◎春秋元命包（明孙毂）
　　《春秋元命包》说刑字曰，荆刀守井也，饮水之人，入井争水，陷于泉，刀守之，割其情也。段氏谓其说不经。《说文》荆在井部，易说井者法也，以视《元命包》说，如摧枯拉朽。慈铭案，纬说自有所本。昔隋《天文志》皆云东井八星，法令所取平也，王者用法平，则井星明。钺一星，附井之前，主伺淫奢而斩之，故不欲其明，明与井齐，则用钺于大臣。此即《元命包》说荆之意也。盖陷入于泉，非专指水言，凡溺于名位货利皆是也。井所以养人，无刀以守之则争，便利而不知止，遂陷于荆，此制字之本谊也。
　　光绪辛巳（一八八一）八月三十日
　　◎左传
