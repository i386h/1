<!-- { "loadSidebar": true } -->
　　《旧唐书》、《庐质传》云：同光中，质为翰林学士承旨，会覆试进士。质以后从谏则圣为赋题，以尧舜禹汤倾心求过为韵。旧例赋韵四平四侧，质所出韵乃五平三侧，由是大为识者所诮。案此事《容斋五笔》中尝论之，谓韵拘平仄不知起于何世。然律赋本以铿锵声病为主，平仄相间，诵之流美，亦应制者不得不然；而通人往往不拘。吴县吴姓舫先生（钟骏）馆阁耆宿，博综经史，两任浙江学政。余两应其古学试，一次赋题晋荀息以璧马假道，以辅车相依唇亡齿寒为韵，六平二侧也；一次赋题汲古得修绠，以学于古训乃有获为韵，一平六侧也。
　　光绪甲申（一八八四）十一月十三日
　　◎旧唐书校勘记（清陈立、刘文淇、刘毓崧、罗嗣林）
　　阅《旧唐书校勘记》六十六卷，道光癸卯甘泉岑建功绍周刻《旧唐书》，属句容陈卓人（立）仪徵刘孟瞻（文淇）及其子伯山（毓崧）江都罗茗香（嗣琳）据沈东甫合钞本、张登封（宗太）《旧唐书考正》及《册府元龟》、《太平御览》、《文苑英华唐六典唐会要》、《通监》、《通典》、《通考》、《太平寰宇记》诸书参互成之，建功又取《御览》诸书所载有与今本不相附属者，别为逸文十二卷，阮文达为之序，刻于道光戊申。今此本乃同治壬申定远方浚颐所补刻者也。
　　光绪庚辰（一八八○）十一月廿七日
　　阅《旧唐书逸文》，其所辑以《御览》为主，而附注诸书异同于下。然《御览》误字最多，凡与《唐会要》、《册府元龟》互异者，皆以两书为长，自宜取其详当者为主，而附注它本异同，不必执定一书也。至其字之笔划异同，如并作垃，骐麟作麒麟，帕作把之类，亦不必一一悉出。
　　十二月初二日
　　◎新唐书（宋欧阳修、宋祁）
　　阅《新唐书》、《隐逸》王绩朱桃椎孙思邈贺知章秦系张志和陆羽陆龟蒙诸传。宋子京文好为古涩，昔贤病之，然以传高隐诸公，则笔墨简洁，肖其为人，殊可尚也。《朱桃椎传》尝织十芒置道上，见者曰居士层也，为鬻米茗易之，置其处，辄取去。而《南史》、《朱百年传》云：百年以蘖若置道头，辄为行人所取，明旦己复如此，积久方知是朱隐士所卖。须者随其所堪多少，留钱取蘖若而去。二朱事殊相类。又《桃椎传》上云被裘曳索，下云夏则赢，冬缉木皮叶自蔽，亦未免矛盾。此传仅八行寥寥百七十二字，尚不能无误，是其疏处。自《晋书》以下，往往有此病，《旧唐书》、《宋史》尤多，不胜指驳矣。又阅《儒学传》一卷，不及《旧唐书》之详赡也。
　　咸丰庚申（一八六○）七月初六日
　　夜读《新唐书》韦皋张建封严震韩宏传一卷。子京赞以为皋建封宏本诸生，震兴田亩间，未有以异人，不遭遇，与庸夫泪汨并箭而腐可也云云。夫自来贤杰，孰不兴于卑微，而子京独有感于之数公者，以唐代重进士制科，数公皆书生不由科第，因时自奋，为中兴名臣，身备将相，以福寿终，故特有慨于科目之限人。使当日者，南康无楚琳之难，徐州无希烈之衅，许国无其舅刘玄佐之凭藉，即得一官，亦浮湛僚裨间耳。严忠穆臣节最著，德宗奉天兴元之变，最为有功；而其入官，以农家子数出资助边，得为州长史，稍用才能，至节镇阔国公。然非遭时险，首倡迎跸，亦安能功施竹帛如此哉！故国家屯蹇之际，诚志士屈抑自信之时也，要不能不阶尺寸，白为风云。如韦以陇州，张以马燧之荐，严以韦稹之治状，韩以外家，否则山泽终槁，若数公者，正未可凄指矣。呜呼，可感也夫！
　　子京《赞》又以为皋宏虽阴慝，卒能以言自解，长没天年。此论大谬，忠武岂得与隐公并称？其始陇州之节，诚贯神人，至治蜀二十一年，史虽有侈横之讥，然平云南蛮，通南诏，大破吐蕃，擒其元帅论莽热，其功烈为西南剧，岂隐公区区保宣武者可同年语？史所指厚赏以结士，务私其民，列州互除租，凡三岁一复，僚掾难显，不使还朝，谓非纯臣。顾忠武屡出师，非赏不济，互复以苏民，不得云私。且于正供无阙，库藏无亏，即过为惠施，奚病于国？署用僚掾为属刺史，亦取其习于民俗，周于利害，故用以收指臂，皆不得为咎。若其遣刘辟谒王叔文，请尽领剑南，此乃辟之妄，非忠武之意。夫当德宗播在奉天，朱Г据京师称帝，忠武僻守一州，贼又以猛将精兵，戍监其地，本道大帅已遭屠害，翻城应贼，逆势滔天，不于此时觊便游移，而出万死一生，密谋诛叛，间道自通。既已势极侯王，任崇将相，反为私计，以冀非分，不待智者而决矣。史又谓刘辟阶其厉，卒以叛，此尤不然。关之狂易，殆无人理，岂必有所据依，然后出此。观其起事，仅能袭取梓州，一遇王师，覆败无地，易于如此，何厉之阶？史但见忠武卒后，辟即构逆，以为贻患朝廷。不知当日杜豳公已言辟妄书生，可鼓而俘。故所名之帅，仅高崇文李元奕等一二不知名之边将；所遣之兵，仅神策诸军，其轻之不以为意，固可知也。使忠武素所训练百胜之士，有肯为辟用者，辟又能稍因忠武之规模，恐两川不复为唐有矣！史官无识，轻著贬辞，至以功节郁茂三代而下不数觏之臣，加以暖昧之罪，惜战。彼韩隐公者，其所表表，惟斩吴少诚之使，及诛宣武骄兵三百入耳。都统淮西，逗挠危国，至于闻捷不怡，拜诏骛侮，齐楚尽灭，势屈入朝，跋扈彰明，卒得恶谥。幸有肃公为弟，恭忪为子，或忠勤以继节，或谦逊以干蛊，阀阅显荣，得全身名，而竟媲肩南康，同科阴慝，不几老韩合传，胡黄并颂与！
　　九月初九日
　　阅《新唐书》马植杨收路岩卢携郑畋王铎王徽韦昭度张周宝王处存赵匡凝及王重荣王珂父子、杨守亮守信顾彦朗彦晖兄弟、杨晟等传。忆丙辰岁读郑畋王铎王重荣父子传三过。戊午岁读《旧书》杨收路岩王处存及畋等传，至五六过。以诸人皆关系唐季甚重，故特留意，而过辄茫然。今日读诸传复数过，明日不知复何处去矣！至杨守亮等人本无取，事尤难记，更不必言。惟爱《顾彦晖传》云：所佩剑号疥痨宾。尝语诸将曰：与公等生死同之，违者先齿疥痨宾。三字颇生新。子京诸传叙事皆支离，其王处存赵匡凝一赞尤迂冗。《杨收传》中论琴均一事，前后春，盖于音律之学，未曾留心者。郑畋王铎杨收诸传，又皆不如旧书之详尽也。
　　七月十三日
　　夜风雨更稠，窗外落叶相搅，檐溜紧续，客怀愈伤，秉烛读郑余庆及子辩、擀子处晦、从谠传，又郑传，又郑殉瑜及子覃朗、覃子裔绰传，又贾耽传，又杜佑及子式方从郁、式方子淙、从郁子牧传，又高郢及子定传，又令狐楚及子绚、绚子漓传。唐之世家，自以郑氏及河东裴氏、京兆韦氏、赵郡李氏、兰陵萧氏，博陵催氏，六族为最；而郑李人物尤著。如余庆从谠畋殉瑜覃朗七宰相，文忠文昭司空（覃以此官致仕，卒于武宗时。李德裕方柄政，与覃素厚，而史不言赠谥，盖记载之阙。唐代名臣以禄位终，有赠官而无谥者甚多，虽或失书。然郑畋以宰相建大功，卒赠太尉，僖宗思其忠力，又赠太傅，而无谥。李茂贞为请，始谥文昭，又似不尽为史阙。然覃以名德元老，卒于盛时，而史并不言赠者，必有阙文也。）固为名臣，若贞公之叱主书滑涣，争医工崔环，授五品官，宣公之奏止中尉除制用白麻，文献之诘李实进寿，司空（朗卒亦赠此官，而无谥，覃朗兄弟皆称司空也。）之不肯令文宗观起居注，劾中人李敬定不避道，皆有风力。贞公重厚有文，文献志节终始，宣公相业稍次，而史称其笃实，可谓不愧世家矣。传但载其孙颢尚万寿公主，而《通监》载颢父祗德官江西观察使，（江西二字记未真。）闻颢营作相，寄书曰：闻汝已为户部，是我必死之年，今又营作相，是我必死之日也。颢惧而止。祗德固辞疾，以太子宾客分司，后复为浙东观察使，值裘甫乱，不能抗，以王式代之，是亦谨厚长者，而《唐书》不及，乃采掇之疏。高贞公初节，忠孝备著，及晚为相，以不敢忤王慨文，获讥于世。夫当安禄山陷京师，毅然解衣，请代父死，时方童骏耳。至第进士，则极谏代宗营章敬寺；为郭子仪掌书记，则力救判官张昙；佐李怀光府，则力抗凶焰，圆反正，谋泄引诘，正辞不挠。而后乃依违于一书史幸臣，既不能执正其罪，复不能洁身去位，其所谓爵禄盛而忠孝衰耶！贾元靖之待樊泽，可谓大臣之度。不纳张献甫言，恐其为变，挈以从行，弭乱效节，公忠达权，可谓大臣之心。推诚李纳，馆其兵不疑，猎其境不惧，使自畏服，不敢有谋，可谓大臣之才。及正揆席，乃亦箝于叔文，虽病诸心，不能有异，乞退不得，汨汨以终。呜呼，若二公者，皆一代之杰，而晚节少刷，名德遂减，史册蒙议，千载合然，可不戒哉！史称叔文非有枭杰之恶，磐石之势，徒藉久侍东宫之故，乘顺宗风痦，乃倚王坯，结李忠言，以通牛昭容，辗转为奸，遂据势要。后日宦官一怒，太子监国，叔文就死，如磔孤雏。而其始以贾高二公之宿德，郑文献杜文简之重望，同时在位，皆侥颜承顺，得非叔文之才，固有以异人，而其任八司马，所行多善政，诸公亦心服之耶！然则史之目以奸回者，殆以其起小吏，不为流品所容，又多得罪正人，败不旋跬，唐世重门户，遂群附以恶名。而《顺宗实录》，又出韩退之手。退之深嫉怀文者，史遂因而用之，殆非信辞矣。
