<!-- { "loadSidebar": true } -->
　　钦定四库全书　　　　　子部十二
　　朝野佥载　　　　　　　小説家一【杂事之属】提要
　　【臣】等谨案朝野佥载六卷旧本题唐张鷟撰鷟有龙筋鳯髓判已着録此书新唐书艺文志作三十卷宋史艺文志作佥载二十卷又佥载补遗三卷文献通考则但有佥载遗三卷此本六卷防考诸书皆不合晁公武读书志又谓其分三十五门而今本乃逐条聫缀不分门目亦与晁氏所纪不同又莫休符桂林风土记载鷟在开元中姚崇诬其奉使江南受遗赐死其子上表请代减死流岭南数年起为长史而卒计其时尚在天寳之前而书中有寳厯元年资阳石走事寳厯乃敬宗年号又有孟宏微对宣宗事时代皆不相及案尤袤遂初堂书目亦分朝野佥载及佥载补遗为二书疑佥载乃鷟所作补遗则为后人附益凡阑入中唐后事者皆应为补遗之文而陈振孙所谓书本三十卷此其节畧者当即此本葢尝经宋人摘録合佥载补遗为一删并门已非原书又不知何时析三卷为六卷也其书皆纪唐代故事而于谐噱怪纎悉胪载未免失于杂故洪迈容斋随笔讥其记事屑擿裂且多媟语然耳目所接可据者多故司马光作通鉴亦引用之兼收博采固未尝无稗于见闻也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　朝野佥载卷一
　　唐　张鷟　撰
　　贞观年中定州鼓城县人魏全家富母忽然失明问卜者王子贞子贞为卜之曰明年有人从东来青衣者三月一日来疗必愈至时候见一人着青防襦遂邀为设饮食其人曰仆不解医但解作犁耳为主人作之持斧绕舎求犁辕见桑曲枝临井上遂斫下其母两眼焕然见物此曲桑葢井之所致也
　　周郎中裴珪妾赵氏有美色曽就张璟藏卜年命藏曰夫人目长而慢视准相书猪视者淫妇人目有四白五夫守宅夫人终以奸废宜慎之赵笑而去后果与人奸没入掖庭
　　杜景佺信都人也本名元方垂拱中更为景佺刚直严正进士擢第后为鸾台侍郎平章事时内史李昭徳以刚直下狱景佺廷诤其公清正直则天怒以为面欺左授溱州刺史初任溱州防善筮者于路言其当重入相得三品而不着紫袍至是夏中服紫衫而终
　　瀛州人安县令张怀礼沧州弓高令晋行忠就蔡微逺卜转式讫谓礼曰公大亲近位至方伯谓忠曰公得京官今年禄尽宜致仕可也二人皆应举怀礼授左补阙后至和复二州刺史行忠授城门郎至秋而卒
　　开元二年梁州道士梁虚州以九宫推算张鷟云五加年天罡临命一生之大厄以周易筮之遇观之涣主惊恐后风水行上事即散安国观道士李虚不告姓名暗使推之云此人今年身在天牢大辟之罪乃可以免不然病当死无救法果被御史李全交致其罪勅令处尽而刑部尚书李知白左丞张廷珪崔升侍郎程行谋咸请之乃免死配流岭南二道士之言信有征矣
　　泉州有客卢元钦染大疯惟鼻根未倒属五月五日官取蚺蛇胆欲进或言肉可治疯遂取一截蛇肉食之三五日后渐可百日平复又商州有人患大疯家人恶之山中为起茅舎有乌蛇坠酒罂中病人不知饮酒渐差罂底见蛇骨方知其由也
　　则天时凤阁侍郎周允元朝罢入阁太平公主唤一医人自光政门入见一撮允元头二持棒随其后直入景运门医白公主公主奏之上令给使觇问在阁无事食讫还房午后如厠长参典怪其久私往候之允元踣面于厠上目直视不语口中涎落给使奏之上问医曰此可得防时对曰缓者三日急者一日上与锦被覆之幷牀舁送宅止夜半而卒上自为诗以悼之
　　久视年中襄州人杨元亮年二十余于防州汶山观佣力昼梦见天尊云我堂舎破坏汝为我脩造遣汝能医一切病悟而説之试疗无不愈者贑县里正背有肿大如拳亮以刀割之数日平复疗病日获十千造天尊堂成疗病渐无效
　　如意年中洛州人赵景病卒五日而苏云见一僧与一木长尺余教曰人有病者汝以此木拄之即愈景后见机上尺乃是僧所与者试将疗病拄之立差门庭每日数百人御史马知己以其聚众追之禁左台病者满于台门则天闻之追入内宫人病拄之即愈放出任救百姓病数月以后得钱七百余贯后渐无验遂絶
　　洛州有人患应语病语即喉中应之以问善医张文仲经夜思之乃得一法即取本草令读之皆应至其所畏者即不言仲乃録取药合和为丸服之应时而愈一云问医苏澄云
　　郝公景于泰山采药经市过有见者怪羣见公景皆走避之遂取药和为杀丸有病患者服之差
　　定州人崔务坠马折足医令取铜末和酒服之遂痊平及亡后十余年改视其胫骨折处有铜末束之
　　岭南风俗多为毒药令奴食冶葛死埋之土中蕈生正当腹上食之立死手足额上生者当日死旁自外者数日死渐逺者或一月或两月全逺者一年二年三年亦即死惟陈怀卿家药能解之或以涂马鞭头控上拂着手即毒拭着口即死
　　赵延禧云遭恶蛇虺所螫处贴之艾炷其上灸之立差不然即死凡蛇囓即当囓处灸之引去毒气即止
　　冶葛食之立死有冶葛处即有白藤花能解冶葛毒鸩鸟食水之处即有犀牛不濯角其水物食之必死为鸩食蛇之故
　　医书言虎中药箭食清泥野猪中药箭豗荠苨而食雉被鹰伤以地黄叶帖之又礜石可以害鼠张鷟曾试之鼠中毒如醉亦不识人犹知取泥汁饮之须臾平复鸟兽虫物解毒何况人乎被蠭齧者以甲虫末傅之被马咬者以烧鞭鞘灰涂之葢取其相服也蜘蛛齧者雄黄末傅之筋断须续者取旋复根绞取汁以筋相对以汁涂而封之即相续如故蜀儿奴逃走多刻筋以此续之百不失一
　　永徽中有崔爽者每食生鱼三斗乃足于后饥作鲙未成爽忍饥不禁遂吐一物状如虾蟇自此之后不复能食鲙矣
　　国子司业知制诰崔融病百余日腹中虫蚀极痛不可忍有一物如守宫从下部出须防而卒
　　后魏孝文帝定四姓陇西李氏大姓恐不入星夜乗鸣駞倍程至洛时四姓已定讫故至今谓之駞李焉
　　张文成曰干封以前选人每年不越数千垂拱以后每嵗常至五万人不加众选人益繁者葢有由矣尝试论之秪如明经进士十周三卫勲散杂色国官直司妙简实材堪入流者十分不过一二选司考练总是假手冒名势家嘱请手不把笔即送东司眼不识文被举南馆正员不足权补试摄检校之官贿货纵横汚狼籍流外行署钱多即留或帖司助曹或员外行案更有挽郎辇脚营田当屯无尺寸工夫并优与处分皆不事学问唯求财贿是以选人冗冗甚于羊羣吏部喧喧多于蚁聚若铨实用百无一人积薪化薪所从来逺矣
　　郑愔为吏部侍郎掌选汚狼籍引铨有选人系百钱于靴带上愔问其故答曰当今之选非钱不行愔黙而不言时崔湜亦为吏部侍郎掌选有铨人引过分疏云某能翘闗负米湜曰君壮何不兵部选答曰外边人皆云崔侍郎下有气力者即存
　　景龙年中斜封得官者三百人从屠贩而践高位景云践祚尚书宋璟御史大夫毕构奏停斜封人官璟构出后见人彭卿受斜封人贿赂奏云见孝和怒曰我与人官何因夺却于是斜封皆复旧职伪周革命之际十道使人天下选残明经进士及下邨教童博士皆被搜不曾试练并与美职尘黩士人之品诱悦愚夫之心庸才者得官以为荣有才者得官以为辱昔赵王伦之篡也天下孝亷秀才茂异并不简试雷同与官市道屠沽亡命不轨皆封侯略尽太府之铜不供铸印至有白版侯者朝防之服貂者大半故謡云貂不足狗尾续小人多幸君子耻之无道之朝一何连也惜哉
　　天后中契丹李尽忠万荣之破营府也以地牢囚汉俘数百人闻麻仁节等诸君欲至乃令守囚霫等绐之曰家口饥寒不能存活求待国家兵到吾等即降其囚日别与一顿粥引出安慰曰吾此无饮食养汝又不忍杀汝总放归何众皆拜伏乞命乃绐放去至幽州具说饥冻逗遛兵士闻之争欲先入至黄麞峪贼又令老者投官军送遗老牛瘦马于道侧仁节等三军弃步卒将马先争入被贼设伏横截军将被索防之生擒节等死者填山谷罕有一遗
　　景龙四年洛州凌空观失火万物并尽惟有一真人岿然独存乃泥塑为之后改为圣真观
　　西京朝堂北头有大槐树隋曰唐兴材门首文皇帝移长安城将作大匠高颎常坐此树下检校后栽树行不正欲去之帝曰颎坐此树下不须杀之至今先天一百三十年其树尚在柯叶森竦株根盘礴与诸树不同承天门正当唐兴材门首今唐家居焉
　　永徽年以后人唱桑条歌有桑条韦女韦也乐至神龙年中逆韦应之谄佞者郑愔作桑条乐词十余首进之逆韦大喜擢之为吏部侍郎赏缣百疋
　　龙朔已来人唱歌名突厥盐后周圣厯年中差阎知防和匈奴授三品春官尚书送武延秀往娶黙啜女送金银器物锦防衣裳以为礼聘不可胜纪突厥翻动汉使并没立知微为可汗乃突厥盐之应
　　调露中大帝欲封中岳属突厥而止后又欲封土番入寇遂停止永淳年又驾幸嵩岳謡曰嵩山凡防层不畏登不得只畏不得登三度征兵马傍道打腾腾岳下遘疾不愈回至宫而崩
　　永淳之后天下皆唱杨栁杨栁漫头駞后徐敬业犯事出栁州司马遂作伪勅自授州司马杀长史陈敬之据江淮反使李孝逸讨之斩业首驿马防入洛阳杨栁杨栁漫头駞后此其应也
　　周如意年中已来始唱黄麞歌其词曰黄麞黄麞草里藏弯弓射你伤俄而契丹反叛杀都督赵翽营府陷没差总管曹仁师张遇麻仁节王孝杰前后百万众被贼败于黄麞谷诸军并没罔有孑遗黄麞之歌斯为验矣
　　周垂拱已来苾拏儿歌词皆是邪曲后张易之小名苾拏
　　景龙年安乐公主洛州道光坊造安乐寺用钱数百万童謡曰可怜安乐寺了了树头悬后诛逆韦并杀安乐斩首悬于竿上改为悖逆庶人
　　神龙以后謡曰山南乌鹊窠山北金骆駞鎌柯不凿孔斧子不施柯此突厥彊盛百姓不得斫桑养蚕种木刈谷之应也
　　景龙中谣曰可怜圣善寺身着緑毛衣牵来河里饮踏杀鲤鱼儿至景云中谯王从均州入都作乱败走投洛州而死
　　景云中謡曰一条麻线挽天枢絶去也神武即位敕令推倒天枢收铜并入尚方此其应兆
　　景龙中謡曰黄栢犊子挽纼断两脚地鞋绳断六月平王诛逆韦欲作乱鞋绳断者事不成阿韦是黄犊之后也
　　明堂主簿骆宾王帝京篇曰倐忽风生羽翼须臾失浪委泥沙宾王后与徐敬业兴兵州大败投江而死此其防也
　　麟徳已来百姓饮酒唱歌曲终而不尽者号为族盐后阎知微从突厥领贼破赵定后知微来则天大怒磔于西市命百官射之河内王武懿宗去七步射三发皆不中其怯懦也如此知微身上箭如猬毛剉其骨肉夷其九族疎亲及不相识者皆斩之小儿年七八嵗驱抱向西市百姓哀之掷饼果与者相争夺以为戏笑监刑御史不忍害奏舎之其族盐之言于斯应也
　　赵公长孙无忌以乌羊毛为浑脱毡帽天下慕之其帽为赵公浑脱后坐事长流岭南浑脱之言于是效焉
　　魏王为巾子向前踏天下欣欣慕之名为魏王踣后坐死至孝和时陆颂亦为巾子同此様时人又名为陆颂踣未一年而陆颂殒
　　永徽后天下唱武媚娘歌后立武氏为皇后大帝崩则天临朝改号大周二十余年武后彊盛武三王梁魏定等并开府自余郡王十余人防迁鼎矣
