<!-- { "loadSidebar": true } -->
　　张鷟曽梦一大鸟紫色五彩成文飞下至庭前不去以告祖父云此吉祥也昔蔡衡云鳯之类有五其色赤者文章鳯也青者鸾也黄者鹓雏也白者鸿鹄也紫者鸑鷟也此鸟为鳯皇之左汝当为帝辅也遂以为名字焉鷟初举进士至懐州梦庆云覆其身其年对防考功员外骞味道以为天下第一又初为岐王属夜梦着绯乗驴睡中自怪我緑衣当乗马何为衣绯却乗驴其年应举及第授鸿胪丞未经考而授五品此其应也
　　河东裴元质初举进士明朝唱防夜梦一狗从窦出挽射之其箭遂撆以为不祥问曹良史曰吾往唱防之夜亦为此梦梦神为吾解之曰狗者第字头也第字身也箭者第竖也有撆为第也寻而唱第果如梦焉
　　右丞相卢藏用中书令崔湜太平党被流岭南至荆州湜夜梦讲坐下听法而照镜问善占梦张猷谓卢右丞曰崔令公大恶梦座下听讲法从上来也镜字金傍竟也其竟于今日乎寻有御史陆遗勉赍敕令湜自尽
　　洛州杜有牛一头甚怜之夜梦见其牛有两尾以问占者李仙药曰牛字有两尾失字也经数月果失之
　　载初年中来俊臣罗织告故庶人贤二子夜遣巫祈祷星月呪咀不道栲楚酸痛奴婢妄证二子自诬并鞭杀之朝野伤痛浮休子张鷟曰下里庸人多信厌祷小儿妇女甚重符书蕴慝崇奸搆虚实土用血诚伊戾之故为掘地埋桐乃江充之擅造也
　　韦庶人之全盛日好厌祷并将昏镜以照人令其速乱与崇仁坊邢俗师婆阿来专行厌魅平王诛之后往往于殿上掘得巫蛊皆逆韦之辈为之也
　　韦庶人葬其父韦贞号酆王葬毕宫人路见师雍文智诈宣酆王教曰常作宫人甚大艰苦宜与赏着緑者与绯韦庶人悲恸欲依教与之未处分间有告文智诈受赂贿騐遂斩之
　　中宗之时有见师彭君卿被御史所辱他日对百官总集诈宣孝和敕曰御史不检校去却巾带即去之曰有敕与一顿杖大使曰御史不奉正敕不合决杖君卿曰若不合有敕且放却御史裹头仍舞蹈拜谢而去观者骇之
　　浮休子张鷟为德州平昌令大旱郡符下令以师婆师僧祈之二十余日无效浮休子乃推土龙倒其夜雨足江淮南好多邪俗病即祀之无医人浮休子曽于江南洪州停数日遂闻土人何婆善琵琶卜与同行人郭司法质焉其何婆士女填门饷遗满道颜色充恱心气殊髙郭再拜下钱问其品秩何婆乃调柱和声气曰个丈夫富贵今年得一品明年得二品后年得三品更后年得四品郭曰阿婆错品少者官髙品多者官小何婆曰今年减一品明年减二品后年减三品更后年减四品更得五六年总没品郭大骂而起
　　崇仁方阿来婆弹琵琶卜朱紫填门浮休子张鷟曽往观之见一将军紫袍玉带甚伟下一疋细绫请一局卜来婆鸣柱烧香合眼而唱东告东方朔西告西方朔南告南方朔北告北方朔上告上方朔下告下方朔将军顶礼既告请甚多必望细看以决疑惑遂即随意支配
　　咸亨中赵州祖珍俭有妖术悬水瓮于梁上以刀斫之防断而瓮不落又于空房内密闭门置一瓮水横刀其上人良久入看见俭支解五叚水瓮皆是血人去之后平复如初冬月极寒石臼水冻呪之防出卖卜于信都市日取百钱盖君平之法也后被人糺告引向市斩之颜色自若了无惧命纸笔作词精神不挠
　　陵空观叶道士呪刀尽力斩病人肚横桃栁于腹上桃栁断而内不伤后将双刀斫一女子应手两断血流遍地家人大哭道士取续之喷水而呪须臾平复如故
　　河南府立徳坊及南市西坊皆有胡祅神庙每嵗商胡祈福烹猪羊琵琶鼓笛酣歌醉舞酹神之后募一胡为祅主看者施钱并与之其祅主取一横刀利同霜雪吹毛不过以刀刺腹刄出于背仍乱扰膓肚流血食顷喷水呪之平复如故此西域之幻法也
　　凉州祅神祠至祈祷日祅主以铁钉从额上钉之直洞腋下即出门身轻若飞须臾数百里至西祅神前舞一曲即却至旧祅所乃防钉无所损卧十余日平复如故莫知其所以然也
　　明崇俨有术法大帝试之为地窖遣妓奏乐引俨至谓曰此地常闻管是何祥也卿能止之乎俨曰诺遂书二桃符于其上钉之其声寂然上笑唤妓人问云见二龙头张口向上遂怖惧不敢奏乐也上大恱
　　罗县令刘静妻患疾正谏议大夫明崇俨诊之曰须得生龙肝食之必愈静以为不可得俨乃画符乗风放之上天须臾有龙下入瓮水中剔取食之而差大帝盛夏须雪及枇杷龙眼俨坐顷间往隂山取雪岭南取果子并到食之无别时四月未熟上思之俨索百钱将去须臾得一大云缑氏老人园内得之上追老人至问之云土埋一拟进适卖唯得百钱耳俨独坐堂中夜被刺死刀子仍在心上敕求贼甚急竟无踪绪或以为俨役劳苦被杀之孔子曰攻乎异端斯害也已信哉
　　则天朝有鼎师者瀛州博野人有竒行大平公主进则天试之以银瓮盛酒三斗一举而饮尽又曰臣能食酱即令以银瓮盛酱一斗鼎师以匙抄之须臾即竭则天欲与官鼎曰情愿出家即与剃头后则天之复辟也鼎曰如来螺髻菩萨寳首若能修道何必剃除遂长发使张濳决一百不废行动亦无疮疾时人莫测
　　大足中李慈德有祅妄人李慈徳自云能行符书厌则天于内安置布豆成兵马画地为江河与给使相知削竹为枪纒被为甲三更于内反宫人扰乱相杀者十二三羽林将军杨基闻内里声呌领兵斩闗而入杀慈徳阉竖数十人惜哉慈德以厌为客以厌而丧
　　孝和帝令内道埸僧与道士各述所能久而不决都观叶法善取胡桃二升并殻食之并尽僧仍不伏法善烧一铁鉢赫赤两手欲合老僧头上僧唱贼袈裟掩头而走孝和抚掌大笑
　　道士罗公逺幼时不慧入梁山数年忽有异见言事皆中敕追入京先天中皇太子设斋逺从太子乞金银器物太子靳固不与逺曰少时自取太子自封署房门须臾开视器物一无所见东房先封闭往视之器物并在其中又借太子所乗马太子怒不与逺曰已取得来见于后园中放在太子急往枥上检看马在如故侍御史守一将食器数枚就罗公逺看年命奴擎衣襆在门外不觉须臾在逺公衣箱中诸人大惊莫知其然
　　欧阳通询之子善书瘦怯于父常自矜能书必以牙犀角为笔管狸毛为心覆以秋兎毫松烟为墨末以麝香纸必须坚薄白滑者乃书之盖自重其书薛纯陀亦效欧阳草伤于肥钝亦通之亚也
　　孟知俭并州人少时病忽亡见衙府如平生时不知其死逢故人为吏谓曰因何得来具报之乃知是防途吏为检寻曰君平生无修福处何以得还俭曰一生诵多心经及髙王经虽不记数亦三四万遍重检获之遂还吏问欲知官乎曰甚要遂以簿示之云孟知俭合运出身为曹州参军转邓州司佥即掩却不许看遂至荒榛入一黑坑遂活不知运是何事寻有敕募运粮因放选授曹州参军乃悟曰此州吾不见小书耳满授邓州司佥去任又选唱晋州判司未过而卒
　　贞观年中顿丘县有一贤者于黄河渚上拾菜得一树栽子大如指持归莳之三年乃结子五颗味状如柰又似林檎多汁异常酸美送县县上州以其味竒乃进之赐绫一十疋后树长成渐至三百颗每年进之号曰朱柰至今存德贝博等州取其枝接所在丰足人以为从西域来碍渚而往矣
　　西晋末有旌阳县令许逊者得道于豫章西山江中有蛟为患旌阳没水劔斩之后不知所在顷渔人网得一石甚鸣击之声闻数十里唐朝赵王为洪州刺史破之得劔一双视其铭一有许旌阳字一有万仭字遂有万仭师出焉
　　上元年中令九品已上佩刀砺等袋彩帨为鱼形结帛作之取鱼之象强之兆也至天后朝乃絶景云之后又复前结白鱼为饼
　　中宗令杨州造方丈镜铸铜为桂树金花银叶帝每骑马自照人马并在镜中专知官髙邮县令防临也
　　睿宗先天二年正月十五十六夜于京师安福门外作灯轮髙二十丈衣以锦绮饰以金玉燃五万盏灯簇之如花树宫女千数衣罗绮曳锦绣耀珠翠施香粉一花冠一巾帔皆万钱装束一妓女皆至三百贯妙简长安万年少女妇千余人衣服花钗媚子亦称是于灯轮下踏歌三日夜欢乐之极未始有之
　　张易之为母阿臧造七寳帐金银珠玉寳贝之类罔不毕萃旷古以来未曽闻见铺象牙牀织犀角簟貂之褥蛩蟁之氊汾晋之龙须河中之鳯翮以为席凤阁侍郎李逈秀通逼之也同饮以鸳盏一双取其常相逐逈秀畏其盛嫌其老乃荒饮无度昏醉是常频唤不觉出为恒州刺史易之败阿臧入官逈秀被坐降为衡州刺史
　　宗楚客造一宅新成皆是文栢为梁沈香和红粉以泥壁开门则香气蓬勃磨文石为阶砌及地着告莫鞾者行则仰仆楚客被建昌王推得赃万余贯兄弟配流太平公主就其宅看叹曰看他行坐处我等虚生浪死一年追入为凤阁侍郎景龙中为中书令韦氏之败斩之
　　洛州昭成佛寺有安乐公主造百寳香炉髙三尺开四门绛桥勾栏花草飞禽走兽诸天妓乐麒麟鸾鳯白鹤飞仙丝来线去出神入居钑镂窈窕便娟真珠玛瑙瑠璃琥珀玻瓈珊瑚璖琬琰一切寳贝用钱三万府库之物尽于是矣
　　隋帝巡狩北边作大行殿七寳帐容数百人餙以珍寳光辉洞彻引匈奴啓民可汗宴会其中可汗恍然疑非人世之有识者云大行殿者示不祥也亦是王莽轻车之比天心其闗人事也欤
　　安乐公主改为悖逆庶人夺百姓庄园造定昆池四十九里直抵南山拟昆明池累石为山以象华岳引水为涧以象天津飞阁步檐叙桥磴道衣以锦绣画以丹青饰以金银莹以珠玉又为九曲流杯池作石莲花台泉于台中涌出穷天下之壮丽悖逆之败配入司农每日士女游观车马填噎奉敕辄到者官人解见任凡人决一顿乃止
　　安乐公主造百鸟毛裙以后百官百姓家效之山林竒禽异兽捜山满谷扫地无遗至于网罗杀获无数开元中禁寳器于殿前禁人服珠玉金银罗绮之物于是采捕乃止
　　髙宗时有刘龙子妖言惑众作一金龙头藏袖中以羊膓盛水绕系之毎相聚出龙头言圣龙吐水饮之百病皆差遂转羊肠水于龙口中出与人饮之皆罔云病愈施舍无数遂起逆谋事发逃走捕访久之擒获斩之于市并其党十余人
　　东海孝子郭纯丧母毎哭则羣鸟大集使騐有实旌表门闾后访乃是孝子毎哭即散饼食于地羣鸟争来食之后如此鸟闻哭声以为度莫不竞凑非有灵也
　　河东孝子王燧家猫犬互乳其子州县上言遂旌表乃是猫犬同时产子取猫儿置狗窠中狗子置猫窠内惯食其乳遂以为常殆不可以异论也自连理木合欢麦分岐禾同穗触类而长寔繁有徒并是人作不足怪也
　　同泰于洛水得白石紫文云圣母临水永昌帝业进之授五品果毅置永昌县乃是白石凿作字以紫石末和药嵌之后并州汶水县于谷中得一石还如此有武兴字改汶水为武兴县自是往往作之后知其伪不复采用乃止
　　襄州胡延庆得一龟以丹漆书其腹曰天子万万年以进之凤阁侍郎李昭德以刀刮之并尽奏请付法则天曰此非恶心也舍而勿问
　　则天好祯祥拾遗朱前疑说梦云则天发白更黑齿落更生即授都官郎中司刑事囚三百余人秋分后无计可作乃于圜狱外罗墙角边作圣人迹长五尺至夜半三百人一时大呌内使推问云昨夜有圣人见身长三丈面作金色云汝等并寃枉不须怕惧天子万年即有恩赦放汝把火照之见有巨迹即大赦天下改为大足元年
