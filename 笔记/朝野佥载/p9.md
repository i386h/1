<!-- { "loadSidebar": true } -->
　　裴炎为中书令时徐敬业欲反令骆宾王画计取裴炎同起事宾王足踏壁静思食顷乃为謡曰一片火两片火绯衣小儿当殿坐教炎庄上小儿诵之幷都下童子皆唱炎乃访学者令解之召宾王至数啖以宝物锦绮皆不言又赂以音乐女妓骏马亦不语乃对古忠臣烈士圗共观之见司马宣王宾王歘然起曰此英雄丈夫也即说自古大臣执政多移社稷炎大喜宾王曰但不知謡防何如耳炎以謡言片火绯衣之事白宾王即下北靣而拜曰此真人矣遂与敬业等合谋杨州兵起炎从内应书与敬业等合谋惟有青鵞人【阙】有告者朝廷莫之能则天曰此青字者十二月鵞字者我自与也遂诛炎敬业等寻败
　　逆韦之妹妈太和之妻号七姨信邪见豹头枕以辟邪白泽枕以去魅作伏熊枕以为宜男太和死嗣虢王娶之韦之败也虢王斫七姨头送朝堂则知辟邪之枕无効矣
　　后魏高流之为除州刺史决滹沱河水绕城破一古墓得铭曰吾死后三百年背底生流泉赖逢高流之迁吾上高原流为造棺椁衣物取其柩而改之
　　东都丰都市在长夀市之东北初筑市垣掘得古冢土藏无砧甓棺木陈朽触之便散尸上着平上帻朱衣得铭云筮道居朝言近市五百年间于斯见矣当时达者参验是魏黄初二年所也
　　寇天师谦之后魏时得道者也常刻石为记藏于嵩山上元初有洛州郜城县民因采药于山得之以献县令樊文言于州州以上闻高宣皇帝诏藏于内府其铭记又甚多奥不可解畧曰木子当天下又曰止戈龙又曰李代代不移宗又曰中鼎显真容又曰基千万歳所谓木子当天下者葢言唐氏受命也止戈龙者言太后临朝也止戈为武武天后氏也李代代不移宗者谓中宗中兴再新天地中鼎显真容者实中宗之庙讳真为濬圣之征諡得不信乎基千万嵗者基宗名也千万嵗葢厯数久长也后中宗御位樊文男钦贲以石记本上献上命编于国史
　　辰州东有三山鼎足直上各数千丈古老传曰邓夸父与日竞走至此煮饭此三山者夸父支鼎之石也
　　宝厯元年乙巳嵗资州资阳县清弓邨山有大石可三间屋大从此山下忽然吼踊下山越涧却上坡可百步其石走时有锄禾人见之各手把锄趂至所止其石高二丈
　　赵州石桥甚工磨礲密致如削焉望之如初日出云长虹饮涧上有勾栏皆石也勾栏并有石狮子龙朔年中高丽谍者盗二狮子去后复募匠修之莫能相类者至天后大足年黙啜破赵定州复欲南过至石桥马跪地不进但见一青龙卧桥上奋迅而怒已乃遁去
　　永昌年太州敷水店南西坡白日飞四五里直塞赤水坡上桑畦麦陇依然仍旧
　　邹骆驼长安人先贫常以小车推蒸饼卖之每胜业坊角有伏砖车触之即翻尘土涴其饼驼苦之乃将镢劚去十余砖下有瓷瓮容五斛许开看有金数斗于是巨富其子昉与萧佺交厚时人语曰萧佺驸马子邹昉骆驼儿非闗道徳合只为钱相知
　　先天年洛下人牵一牛奔腋下有一人手长尺余巡坊而乞
　　隋文皇帝时大宛国献千里马曵地号曰师子骢上置之马羣陆梁人莫能制上令幷羣驱来谓左右曰谁能驭之郎将裴仁基曰臣能制之遂攘袂向前去十余步踊身腾上一手撮耳一手抠目马战不敢动乃鞴乗之朝发西京暮至东洛后隋末不知所在唐文武圣皇帝勅天下访之同州刺史宇文士及访得其马老于朝邑市麺家挠硙尾焦秃皮内穿穴及见之悲泣帝自出长乐坡马到新丰向西鸣跃帝得之甚喜齿口并平饲以钟乳仍生五驹皆千里足也后不知所在矣
　　徳州刺史张纳之一白马其色如练父雄为荆州刺史常乗雄薨子敬之为考功郎中改夀州刺史又乗此马敬之薨弟讷之从给事中相府司马改徳州刺史入为国子祭酒出为常州刺史至今犹在计八十余年极肥徤行骤脚不散
　　广平宋察娶同郡游昌女察先代胡人也归汉三世矣忽生一子深目而高鼻疑其非嗣将不举须臾赤草马生一白驹察悟曰我家先有白马种絶已二十五年今又复生吾曾祖貌胡今此子复其先也遂养之故曰白马活胡儿此其谓也
　　东海有蛇丘地险多渐洳众蛇居之无人民蛇或有人头而蛇身
　　岭南有报寃蛇人触之即三五里随身即至若打杀一蛇则百蛇相集将蜈蚣自防乃免
　　顾渚山頳石洞有緑蛇长可三尺余大类小指好栖树杪视之若鞶带纒于柯叶间无螫毒见人则空中飞
　　山南五溪黔中皆有毒蛇乌而反鼻蟠于草中其牙倒勾去人数步直来疾如缴箭螫人立死中手即断手中足即断足不然则全身肿烂百无一活谓蝮蛇也有黄喉蛇好在舎上无毒不害人唯善食毒蛇食饱垂头直下滴沬地喷起变为沙虱中人为疾额上有大王字众蛇之长常食蝮蛇
　　种黍来蛇烧羖羊角及头发则蛇不敢来
　　隋绛州夏县树提家新造宅欲移之忽有蛇无数从室中流出门外其稠如箔上葢地皆遍时有行客云解符镇取桃枝四枝书符绕宅四面钉之蛇渐退符亦移就之蛇入堂中心有一孔大如盆口蛇入并尽令煎汤一百斛濯之经宿以鍫掘之深尺得古铜钱二十万贯因陈破铸新钱遂巨富蛇乃是古铜之精
　　开元四年六月郴州马岭山侧有白蛇长六七尺黑蛇长丈余须臾二蛇鬭白者吞黑蛇到粗处口两嗌皆裂血流滂沛黑蛇头入啮白蛇肋上作孔头出二尺余俄而两蛇并死后十余日大雨山水暴涨漂破五百余家失三百余人
　　左补阙毕干泰瀛州任丘人父母年五十自营生藏讫至父年八十五又自造棺稍高大嫌藏小更加砖二万口开藏欲修之有蛇无数时正月尚寒蛰未能动取蛇投一空井中仍受蛇不尽其蛇金色泰自与奴开之寻病而卒月余父母俱亡此开之不得其所也
　　沧州东光县宝观寺常有苍鹘集重阁每有鸽数千鹘冬中每夕取一鸽以暖足至晓放之而不杀自余鹰鹘不敢侮之
　　太宗养一白鹘号曰将军取鸟常驱至于殿前然后击杀故名落鴈殿上恒令送书从京至东都与魏王仍取报日往反数回亦陆机黄耳之徒欤
　　上元中华容县有象入庄家中庭卧其足下有槎人为出之象乃伏令人骑入深山以鼻豗土得象牙数十以报之
　　吏部侍郎郑愔初托附来俊臣俊臣诛即托张易之易之被戮托韦庶人后附谯王竟被斩
　　太子少保薛稷雍州长史李晋中书令崔湜萧志忠岑羲等并外饰忠鯾内藏谄媚翕肩屛气防痔折肢附太平公主并腾迁云路咸自以为得志保泰山之安七月三日破家身斩何异鹓鸯栖于苇苕大风忽起巢折卵破后之君子可不鍳哉
　　赵履温为司农卿谄事安乐公主气势回山海呼吸变霜雪客谓张文成曰赵司农何如人曰猖獗小人心佞而险行僻而骄折支势族防痔权门谄于事上傲于接下猛若饥虎贪如饿狼性爱食人终为人所食为公主夺百姓田园造定昆池言定天子昆明池也用库钱百万亿斜褰紫衫为公主背挽金犊车险防皆此类诛逆韦之际上御承天门履温诈喜舞蹈称万嵗上令斩之刀劎乱下与男同戮人割一脔肉骨俱尽
　　天后时张岌谄事薛师掌擎黄幞随薛师后于马傍伏地承薛师马镫侍御史郭霸尝来俊臣粪宋之问捧张易之溺器并偷媚取容实名教之大也
　　天后时太常博士吉顼父晢易州刺史以赃坐死顼于天津桥南要内史魏王承嗣拜伏称死罪承嗣问之曰有二妹堪事大王承嗣然之遂犊车载入三日不语承嗣怪问之二人曰儿父犯国法忧之无复聊赖承嗣既幸免其父极刑遂进顼笼马监俄迁中丞吏部侍郎不以才升二妹请求承嗣故也
　　天后内史宗楚客性谄佞时薛师有嫪毒之宠遂为作传二卷论薛师之圣从天而降不知何代人也释迦重出观音再生期年之间位至内史
　　天武梁王武三思为张易之作传云是王子晋后身于缑氏山立庙词人才子佞者为诗以咏之舎人崔融为最周年易之族佞者并流于岭南
　　崔湜谄事张易之与韦庶人及韦氏诛附太平有冯子都董偃之宠妻美与二女并进储闱为中书侍郎平事或有人牓之曰托庸才于主第进艳妇于春宫
　　燕国公张说幸佞人也前为幷州刺史谄事特进王毛仲饷致金宝不可胜数后毛仲巡边防说于天雄军大设酒酣恩敕忽降授兵部尚书同中书门下三品说谢讫便把毛仲手起舞嗅其鞾鼻
　　将军高力士特承宗恩宠遭母丧左金吾大将军程伯献少府监冯绍正二人直就力士母丧前披发哭甚于己亲朝野闻之不胜耻笑
　　前侍御史王景融瀛州平野人也迁父灵柩就洛州于隧道掘着龙窟大如瓮口景融俯而观之有气如烟直上冲损其目遂失明旬日而暴卒

　　朝野佥载卷五
　　钦定四库全书
　　朝野佥载卷六
　　唐　张鷟　撰
　　天宝中万年主簿韩朝宗尝追一人来迟决五下将过县令令又决十下其人患天行病而卒后于防司下状言朝宗遂被追至入乌头门极大至中门前一双桐树门边一閤垂幕窥见故御史洪子舆坐子舆曰韩大何为得此来朝宗云被追来不知何事子舆令早过大使入屛墙见故刑部尚书李乂朝宗叅见云何为决杀人朝宗诉云不是朝宗打杀县令重决由患天行病自卒非朝宗过又问县令决汝何牵他主簿朝宗无事然亦县丞悉见例皆受行杖木决二十放还朝宗至晚始苏脊上青肿疼痛不复可言一月已后始可于后巡检坊曲遂至京城南罗城有一坊中一宅门向南开宛然记得追来及乞杖处其宅中无人居问人云此是公主凶宅人不敢居乃知大凶宅皆神所处信之
　　神鼎师不肯剃头食酱一防每巡门乞物得麄布破衣亦着得防锦罗绮亦着于利贞师座前防问贞师曰万物定否贞曰定鼎曰阇梨言若定何因高岸为谷深为陵有死即生有生即死万物相纠六道轮回何得为定贞曰万物不定鼎曰若不定何不唤天为地唤地为天唤月为星唤星为月何得为不定贞无以应之时张文成见之谓曰观法师即是菩萨行人也鼎曰菩萨得之不喜失之不悲打之不怒骂之不嗔此乃菩萨行人也鼎今乞得即喜不得即悲打之即怒骂之即嗔以此论之去菩萨逺矣
　　空如禅师者不知何许人也少慕修道父母抑婚以刀割其势乃止后成丁征庸课遂以麻蜡裹臂以火之遂成废疾入陆浑山坐兰若虎不为暴山中偶见野猪与虎鬭以藜杖挥之曰檀越不须相争即弭耳分散人皆敬之无敢议者
　　司刑司陈希闵以非才任官庶事凝滞司刑府史目之为高手笔言秉笔支额半日不下故名高手笔又号按孔子言窜削至多面穿穴故名按孔子
　　衢州龙游县令李凝道性褊姊男年七嵗故恼之即往逐之不及遂饼诱得之齩其胸背流血姊救之得免又乗驴于市中有骑马人靴鼻拨其膝遂怒大骂将殴之马走遂无所及忍恶不得遂嚼路傍子流血
　　贞观中冀州武彊县丞尧君卿失马既得贼枷禁未决君卿指贼面而骂曰老贼吃虎胆来敢偷我物贼举枷击之应时脑碎而死
　　开元中萧頴士年十九擢进士至二十余该博三教其赋性躁忿浮戾举无其比常使一仆杜亮每一决责皆由非义平复其指使如故或劝亮曰子佣夫也何不择其善主而受苦若是乎亮曰愚岂不知但爱其才学博奥以此恋恋不能去卒至于死
　　敬宗时高崔巍喜防痴大帝令给使撩头向水下良久出而笑之帝问曰见屈原云我逢楚怀王无道乃沈汨罗水汝逢圣明主何为来帝大笑赐物百段
