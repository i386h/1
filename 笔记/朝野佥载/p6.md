<!-- { "loadSidebar": true } -->
　　白铁余者延州羁胡也左道惑众先于深山中埋一金铜像于栢树之下经数年草生其上绐乡人曰吾昨夜山下过毎见佛光大设斋卜吉日以出圣佛及期集数百人命于非所藏处斸不得乃劝曰诸公不至诚布施佛不可见由是男女争布施者百余万更于埋处斸之得金铜像乡人以圣逺近传之莫能见乃宣言曰见圣佛者百病即愈左侧数百里老小士女皆就之乃以绯紫红黄绫为袋数十重盛像人聚观者去一重一回布施千端乃见像如此狡伪一二年乡人归伏遂作乱自号光王署置官职杀长吏数年为患命将军程务挺斩之
　　中郎李庆逺狡诈倾险初事皇太子颇得出入暂令出外即恃威权宰相以下咸谓之要人宰执方食即来诸人命坐常遣一人门外急唤云殿下须使令吐饭而去诸司皆如此请谒嘱事卖官鬻狱所求必遂东宫后稍稍疎之仍潜入伏内食侍官饭晚出外腹痛犹诈云太子赐予食太多须臾霍出卫士所食米饭黄臭并虀菜狼籍凡是小人得宠多为此状也
　　春官尚书阎知微和黙啜司賔丞田归道副焉至牙帐下知微舞蹈宛转抱黙啜鞾而鼻臭之田归道长揖不拜黙啜大怒倒悬之经一宿明日将杀元珍谏大国和亲使若杀之不祥乃放之后与知微争于殿庭言黙啜必不和知微坚执以为和黙啜果反陷赵定天后乃诛知微九族拜归道夏官侍郎
　　张利涉性多忘解褐懐州参军每聚会被召必于笏上记之时河内令耿仁惠邀之怪其不至亲就门刺请涉看笏曰公何见顾笏上无名又一时昼寝惊索入州扣刺史邓恽门拜谢曰闻公欲赐责死罪邓恽曰无此事涉曰司功某甲言之恽大怒乃呼州官董以甲问搆将杖之甲苦诉初无此语涉前请曰望公舍之涉恐是梦中见说耳时人是知其性理昏惑矣
　　五原县令阎一为人多忘尝至州于主人舍坐州佐史前过以为县典也呼欲杖之典曰某是州佐也一慙谢而止须臾县典至一疑其州佐也执手引坐典曰某是县佐也又愧而止曽有人传其兄书者止于阶下俄而里胥白録人到一索杖遂鞭送书人数下其人不知所以讯之一曰吾大错顾直典回宅取杯酒暖瘉良久典持酒至一既忘其取酒复忘其被杖者因便赐直典饮之
　　沧州南皮县丞郭务静初上典王庆通判禀静曰尔何姓庆曰姓王须臾庆又来又问何姓庆又曰姓王静怪愕良久仰看庆曰南皮佐史总姓王
　　定州何名逺大富主官中三驿每于驿边起居停商専以袭胡为业赀财巨万家有绫机五百张逺年老惑不从戎即家贫破及如故即复盛
　　长安富民罗会以剔粪为业里中谓之鸡肆言若鸡之因剔粪而有所得也会世副其业家财巨万有士人陆景旸会邀过所止馆舍甚丽入内梳洗衫衣极鲜屛风毡褥烹宰无所不有景旸问曰主人即如此快活何为不罢恶事会曰吾中间停废一二年奴婢死亡牛马散失复业已来家图稍遂非情愿也分合如此
　　滕王婴蒋王晖皆不能亷慎大帝赐诸王名五王不及二王敕曰滕叔蒋兄自解经纪不劳赐物与之以为钱贯二王大慙朝官莫不自励皆以取受为赃汚有终身为累莫敢犯者
　　瀛州饶阳县令窦知范贪汚有一里正死范令门内一人为里正造像各出钱一贯范自纳之谓曰里正有过罪先须急捄范先造得一像且以与之结钱二千百【阙】五寸半其贪皆类此范惟一男放鹰马惊桑枝打破其脑百姓快之皆曰千金之子易一兎之命
　　益州新昌县令夏侯彪之初下车问里正曰鸡卵一钱几颗曰三颗彪之乃遣取十千钱买三万颗谓里正曰未须要且寄母鸡抱之遂成三万头鸡经数月长成令县吏与我卖一鸡三十钱半年之间成三十万又问竹笋一钱几茎曰五茎又取十千钱付之买得五万茎谓里正曰吾未须要笋且向林中养之至秋竹成一茎十钱成五十万其贪鄙不道皆类此
　　汴州刺史王志愔饮食精细对賔下脱粟饭商客有一骡日行三百里曽三十年不卖市人报价云十四千愔曰四千金少更増一千又令买单丝罗疋至三千愔问用几两丝对曰五两愔令竖子取五两丝来每两别与十钱手功之直
　　深州刺史段崇简性贪暴到任令里正括客云不得称无上戸每取两人下戸取一人以刑脇之人惧皆妄通通讫简云不用唤客来但须见主人主人到处分每客索绢一疋约一月之内纳三十车罢任发至鹿城县有一车装绢未满载欠六百疋即唤里正令满之里正许无所出遂于县令丞尉家一倍举送至都拜栁州刺史
　　安南都防崔信命女婿裴惟岳摄受州刺史贪暴取金银财物向万贯有首领取妇裴郎要障车绫索一千疋得八百疋仍不肯放捉新妇归戏之三日乃放还首领更不复纳裴即领物至州安南及问至擒之物并纳官裴亦锁项至安南以谢百姓及海口会赦而免
　　洛州司佥严升期摄侍御史于江南巡察性嗜牛肉所至州县烹宰极多事无大小入金则弭凡到处金银为之踊贵故江南人谓为金牛刺史
　　张昌仪为洛阳令借易之权势属官无不允者风声鼔动有一人姓薛赍金五十两遮而奉之仪领金受其状至朝堂付天官侍郎张锡数日失状以问仪仪曰我亦不记得有姓薛者即与锡检业内姓薛者六十余人并令与官其蠧政也如此

　　朝野佥载卷三
　　钦定四库全书
　　朝野佥载卷四
　　唐　张鷟　撰
　　隋辛亶为吏部侍郎选人为之牓略曰州枉抑县屈滞乡不申里衔恨先生问隋吏部侍郎辛亶曰当今天子圣明羣僚用令外拓四方内齐七政而子位处权衡职当水镜居进退之首握褒贬之柄理应识是识非知滞知微使无才者泥伏有用者云飞柰何尸禄素餐滥处上官黜陟失所选补伤残小人在位君子駮弹莫不代子战灼而子独何以安辛亶曰百姓之子万国之人不可皆识谁厚谁亲为桀赏者不可不喜被尧责者宁有不嗔得官者见喜失官者见疾细而论之非亶之失先生曰是何疾欤是何疾欤不识何不访其名官少何不简其精细寻状迹足识法家细寻判騐足识文华宁不知石中出玉黄金出沙量子之才度子之智秪可投之四裔以御魑魅怨嗟不少实伤和气辛亶再拜而谢曰辛先生见责实觉多违谨当刮肌贯骨改过惩非请先生纵亶自修舍亶之罚如更有违甘从斧钺先生曰如子之辈车载斗量朝廷多少立须相代那得久旷天官侍子自作急去急去不得久住唤取师巫却行无处亶掩泣而言曰罪过自招自灭自消岂敢更将面目来汚圣朝先生曵杖而歌曰辛亶去吏部开贤路遇太平今年定知不可得后歳依期更入京
　　隋牛为吏部侍郎有选人马敞者形貌最陋轻之侧卧食果子嘲敞曰尝闻扶风马谓言天上下今见扶风马得驴亦不假敞应声曰当闻陇西牛千石不用軥今见陇西牛卧地打草头惊起遂与官
　　陈朝尝令人聘隋不知其使机辩深浅乃宻令侯白变形貌着故衣为贱人供承客谓是微贱甚轻之乃傍卧放气与之言白心颇不平问白曰汝国马价贵贱报云马有数等贵贱不同若从伎俩筋脚好形容不恶堪得乗骑者直二十千已上若形容麤壮虽无伎俩堪防物直四五千已上弥【音十浩反】尾燥蹄絶无伎俩傍卧放气一钱不直使者大惊问其姓名知是侯白方始愧谢
　　唐髙士亷选其人齿髙有选人自云解嘲谑士亷时着木履令嘲之应声云刺鼻何曾踏面不知瞠髙生两个齿自谓得胜人士亷笑而引之
　　周则天朝蕃人上封事多加官赏有为右台御史者因则天尝问郎中张元一曰在外有何可笑事元一曰朱前疑着緑逯仁杰着朱阎知微骑马马吉甫骑驴将名作姓李千里将姓作名呉栖梧左台胡御史右台御史胡胡御史胡元礼也御史胡蕃人为御史者寻改他官周革命举人贝州赵廓眇小起家监察御史时人谓之台秽李昭德詈之为中霜谷束元一目为枭坐鹰架时同州鲁孔丘为拾遗有武夫气时人谓之外军主帅元一目为鹙入凤池苏味道才学识度物望攸归王方庆体质鄙陋言词鲁钝智不逾俗才不出凡俱为凤阁侍郎或问元一曰苏王孰贤答曰苏九月得霜鹰王十月被冻蝇或问其故答曰得霜鹰伎防被冻蝇顽怯时人谓能体物也契丹之孙万荣之寇幽河内王武懿宗为元帅引兵至赵州闻敌骆务整从此数千骑来王乃弃兵甲南走荆州军资器械遗于道路闻敌已退方更向前军回至都置酒髙会元一于御前嘲懿宗曰长短度箭蜀马临堦骗去敌七百里隈墙独自战甲仗纵抛却骑猪正南掾上曰懿宗有马何因骑猪对曰骑猪豕走也上大笑懿宗曰元一宿搆不是卒辞上曰尔叶韵与之懿宗曰请以菶韵元一应声曰裹头极草草掠不菶菶未见桃花面皮漫作杏子眼孔则天大悦王极有慙色懿宗形貌短丑故曰长短度箭周静乐县主河内王懿宗妹短丑武氏最长时号大歌县主与则天并马行命元一咏曰马带桃花锦裙拖緑草罗定知纱帽底形容似大歌则天大笑县主极慙纳言娄师德长大而黒一足蹇元一目为行辙方相亦号为卫灵公言防灵柩方相也天官侍郎吉顼长大好昻头行视髙而望逺目为望栁骆驼殿中侍御史元本竦体伛身黑而且瘦目为领南考典驾部郎中朱前疑粗黑肥短身体垢腻目为光禄掌膳东方虬身长衫短骨面麤眉目为外军校尉唐波若矮短目为鬰屈蜀马目李昭德卒【子锐反】岁猢狲修文学士马吉甫眇一目为端箭师郎中长孺子视望阳目为呷醋汉泥水令苏徴举止轻薄目为失孔老鼠
　　周张元一腹麤而脚短项缩而眼跌吉顼目为逆流虾蟆
　　周韶州曲江令朱随侯女夫李逖游客尔朱九并姿相少媚广州人号为三樵【七肖反】人歌曰奉敕追三樵随侯傍道走回头语李郎唤取尔朱九张鷟目随侯为臛乱土袅
　　周李详河内人气侠刚劲初为梓州监示尉主书考曰刺史问平已否详独曰不平刺史曰不平君把笔考详曰请考使君即下笔曰怯断大事好勾小稽自不清疑人总浊考中下刺史黙然而罢
　　则天革命举人不试皆与官起家至御史评事拾遗补阙者不可胜数张鷟谓谣曰补阙连车载拾遗平斗量把推侍御史腕脱校书郎时有沈全交者傲诞自纵露才己髙巾子长布衫南院吟之续四句曰评事不读律博士不寻章面糊存抚使眯目圣神皇遂被把推御史纪先知捉向左台对仗弹劾以为谤朝政败国风请于朝堂决杖然后付法则天笑曰但使卿等不滥何虑天下人语不须与罪即宜放却先知于是乎面无色
　　唐豫章令贺若瑾眼皮急项辕麤鷟号为饱乳犊子唐郑愔曽骂选人为痴汉选人曰仆是呉痴汉即是公愔令咏痴呉人曰榆儿复榆妇造屋兼造车十七八九夜还书复借书愔本姓鄚改姓郑时人号为鄚郑
　　唐中书令李敬为元帅讨吐蕃至树墩城闻刘尚书没蕃着鞾不得狼狈而走时将军王杲副总管曹懐舜等惊退遗却麦饭及首尾千里地上尺余时军中謡曰姚河李阿婆鄯州王伯母见贼不能闘总由曹新妇
　　唐礼部尚书祝钦明颇涉经史不关时务博硕肥腯顽滞多疑台中小吏号之为媪媪者肉块无七窍秦穆公时野人得之
　　唐先天中姜师度于长安城中穿渠绕朝堂坊市无所不至上登西楼望之师度堰水陇柴栰而下遂授司农卿于后水涨则奔突水缩则竭涸又前开黄河引水向棣州费亿兆功百姓苦其淹渍又役夫塞河开元六年水泛溢河口堰破棣州百姓一槩没尽师度以为功官品益进又有傅孝忠为太史令自言明象専行矫谲京中语曰姜师度一心看地傅孝忠两眼相天神武即位知其矫并斩之
