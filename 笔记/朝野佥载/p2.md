<!-- { "loadSidebar": true } -->
　　咸亨已后人皆云莫浪语阿婆嗔三叔闻时笑杀人后果则天即位至孝和嗣之阿婆者则天也三叔者孝和为第三也
　　魏仆射子名叔麟防者曰叔麟反语身戮也后果被罗织而诛
　　梁王武三思唐神龙初改封徳靖王防者言徳靖鼎贼也果有窥鼎之志被郑克等斩之
　　天后时謡言曰张公吃酒李公醉张公者斥易之兄弟也李公者言李氏大盛也
　　孙佺为幽州都督五月北征时军师李处郁谏五月南方火北方水火入水必灭佺不从果没八万人昔窦建徳救王世充于牛口谷时谓窦入牛口岂有还期果被秦王所擒其孙佺之北也处郁曰飧若入咽百无一全山东人谓温饭为飱幽州以北并为燕地故云
　　龙朔年已来百姓饮酒作令云子母相去离连台拗倒子母者盏与盘也连台者连盘拗倒盏也及天后永昌中罗织事起有宿卫十余人于清化坊饮为此令此席人进状告之十人皆弃市自后庐陵徙均州则子母相去离也连台拗倒者则天被废诸武迁放之兆
　　神武皇帝七月即位东都白马寺铁像头无故自落于殿门外自后捉搦僧尼严急令拜父母等未成者并停革后出者科决还俗者十八九焉
　　开元五年春司天奏象有眚见其灾甚重宗震惊问曰何祲对曰当有名士三十人同日寃死今新及第进士正应其数其年及第李者贵主家婿上不言其事宻戒主曰每有大游宴汝爱婿可闲留其家主居昭国里时大合乐音曲逺畅曲江涨水聨舟数艘进士毕集闻乃逾垣奔走羣众惬望才登舟移就水中画舸平沉声妓篙工不知纪极三十进士无一生者
　　夏侯处信为荆州长史有宾过之处信命仆作食仆附耳语曰溲防许麺信曰两人二升即可矣仆入久不出宾以事告去信遽呼仆仆曰已溲讫信鸣指曰大异事良久乃曰可总燔作饼吾公退食之信又尝以一小瓶贮醯一升自食家人不霑余沥仆云醋尽信取瓶合于掌上余数滴因以口吸之乃授直去凡市易必经手识者鄙之
　　广州録事参军栁庆独居一室器用食物并致卧内奴有私取盐一撮者庆鞭之见血
　　夏侯彪夏月食饮生虫在下未曽沥口尝送客出门奴盗食脔肉及彪还觉之大怒乃捉蝇与食令呕出之
　　郑仁凯为密州刺史有小奴告以履穿凯曰阿翁为汝经营鞋有顷门夫着鞋者至凯防前树上有防窠防啄木也遣门夫上树取其子门夫脱鞋而縁之凯令奴着鞋而去门夫竟至徒跣凯有徳色
　　安南都防邓祐韶州人家巨富奴婢千人恒课口腹自供未曾设客孙子将一鸭私用祐以擅破家资鞭二十
　　韦庄颇读书数米而炊秤薪而防炙少一脔即觉之一子八嵗而卒妻敛以时服庄剥取以故席裹尸殡讫擎其席而归其忆念也呜咽不自胜惟悭吝耳
　　怀州录事参军路敬潜遭綦连辉事于新开推鞫免死配流后诉雪授睦州遂安县令前邑宰皆卒于官潜欲不赴其妻曰君若合死新开之难早已无身今得县令岂非命乎遂至州去县水路数百里上寝堂两间有三殡坑皆埋旧县令潜命坊夫填之有枭鸣于屛风又鸣于承尘上并不以为事每与妻对食有鼠数十头或黄或白或青或黑以杖驱之则抱杖而叫自余妖怪不可具言至四考满一无所失选授卫令除卫州司马入为郎中位至中书舎人
　　周甘子布博学有才年十七为左卫长史不入五品登封年病以驴轝彊至岳下天恩加两阶合入五品竟不能起乡里亲戚来贺衣冠不得遂以绯覆其上帖然而终
　　太常卿卢崇道坐女壻中书令崔湜反羽林郎将张仙坐与薛介然口陈欲反之状俱流岭南经年无日不悲号两目皆肿不胜凄楚遂并逃归崇道至都宅藏为男娶崔氏女未成有内给使来取充贵人崇道乃赂给使别取一崔氏女去入内事败给使具承掩崇道幷男三人亦被糺捉敕杖各决一百俱至丧命
　　青州刺史刘仁轨知海运失船极多除名为民遂辽东效力遇病卧平壤城下搴幕看兵士攻城有一卒直来前头背坐叱之不去仍恶骂曰你欲看我亦欲看何预汝事不肯去须臾城头放箭正中心而死微此兵仁轨防为矢所中
　　任之选与张说同时应举后説为中书令之选竟不及第来谒张公公遗绢一束以充粮用之选将归至舎不经一两月疾大作将绢市药绢尽疾自损非但此度余处亦然何薄命之甚也
　　杭州刺史裴有敞疾甚令钱塘县主簿夏荣看之荣曰使君百无一虑夫人早须崇福以禳之崔夫人曰禳须何物荣曰使君娶二姬以压之出三年则危过矣夫人怒曰此獠狂语儿在身无病荣退曰夫人不信荣不敢言使君命合有三妇不更娶于夫人不祥夫人曰乍可死此事不相当也其年夫人暴亡敞更娶二姓荣言信矣
　　广平王诛逆韦崔日用将兵杜曲诛诸韦略尽绷子中婴孩亦捏杀之诸杜滥及者非一浮休子曰此逆韦之罪疎族何辜亦如冉闵杀畨高鼻者横死董卓诛阉人无须者枉戮死生命也
　　逆韦之变吏部尚书张嘉福河北道存抚使至怀州武涉驿有勅所至处斩之寻有敕矜放使人马上昏睡迟行一驿比至已斩讫岂非天乎
　　沈君亮见防道事上元年中吏部员外张仁祎延生问曰明公看祎何当迁亮曰台郎坐不暖席何虑不迁俄而祎如厠亮谓诸人曰张员外总十余日活何暇忧官职乎后七日而祎卒
　　防州司士刘知元摄判司仓大酺时司马杨舜臣谓之曰买肉必须胎肥脆可食余瘦不堪知元乃防取怀孕牛犊及猪羊驴等杀之其胎仍动良久乃絶无何舜臣一奴无病而死心上乃暖七日而苏云见一水犊白额幷子随之见王诉云怀胎五个月扛杀母子须臾又见猪羊驴等皆领子来诉见刘司士答欵引杨司马处分如此居三日而知元卒亡又五日而舜臣死
　　率更令张文成枭晨鸣于庭树其妻以为不祥连唾之文成云急洒扫吾当改官言未毕贺客已在门矣又一说文成景云二年为鸿胪寺丞帽带及緑袍并被鼠额有神灵逓相诬告京都及郡县被诛戮者数千余家蜀王秀皆坐之隋室既亡其事亦寝矣
　　仪凤年中有长星半天出东方三十余日乃灭自是土畨叛匈奴反徐敬业乱白铁余作逆博豫骚动忠万强梁契丹翻营府突厥破赵定麻仁节张遇王孝杰等皆没百万众三十余年兵革不息
　　调露之后有鸟大如鸠色如乌鹊飞风声千万为队时人谓之鵽雀亦名突厥雀若来突厥必至后至无差
　　天授中则天好改新字又多忌讳有幽州人寻如意上封云国字中或或乱天象请囗中安武以镇之则天大喜下制即依月余有上封者云武退在囗中与囚字无异不祥之甚则天愕然遽追制改令中为八方字后孝和即位果幽则天于上阳宫
　　长安二年九月一日太阳蚀尽黙啜贼到幷州至十五日夜月蚀尽贼并退尽俗谚云枣子塞鼻孔悬楼阁却种又云蝉鸣蛁蟟唤黍种餻糜断又谚云春雨甲子赤地千里夏雨甲子垂船入市秋雨甲子禾头生耳冬雨甲子鹊巢下地其年大水
　　长安四年十月隂雨雪一百余日不见星正月诛逆贼张易之昌宗等则天废
　　幽州都督孙俭之入贼也薛讷与之书曰季月不可入贼大凶也俭曰六月宣王北伐讷何所知有敢言兵出不复者斩出军之日有白虹垂头于军门其夜大星落于营内兵将无敢言者军行后幽州界内鵶鸟防鸢等并失皆随军去经二旬而军没乌鸢食其肉焉
　　延和初七日太白昼见经天其月太上皇逊帝位此易主之应也至八月九日太白仍昼见改元先天至二月七日太上皇废诛中书令萧至忠侍中岑羲流崔湜寻诛之
　　开元二年五月二十九日夜大流星如瓮或如盆大者贯北斗并西北小者随之无数天星尽揺至晓乃止七月襄王崩諡帝十月土蕃入陇右掠羊马杀伤无数其年六月大风拔树发屋长安街中树连根出者十七八长安城初建隋将作大匠高颎所植槐树殆三百余年至是拔出终南山竹开花结子绵亘山谷大小如麦其嵗大饥其竹并枯死岭南亦然人取而食之醴泉雨麺如米颗人可食之后汉裴楷云国中竹栢枯者不出三年主当之人家竹结实枯死者家长当之终南竹花枯死者开元四年而太上皇崩
　　开元五年洪潭二州复有火灾昼日人见火精赤炖炖所诣即火起东晋时王为吴郡太守亦有此灾挞部人将为不慎后坐防事见一物赤如信幡飞向人家舎上俄而火起方知变不复由人遭人家遂免刺罚
　　开元八年契丹叛闗中兵救营府至渑池缺门营于谷水侧夜半水涨漂二万余人惟有人夜摴蒱不睡据高获免村店并没尽上阳宫中水溢宫人死者十七八其年京兴道坊一夜陷为池没五百家初邓州三鵶口见二小儿以水相泼须防有大蛇十围已上张口向天人或有斫射者俄而云雨晦防雨水漂二百家小儿及蛇不知所在
　　洛阳县令宋之逊性好唱歌出为连州参军刺史陈希古者庸人也令之逊教婢歌每日端笏立于庭中而唱其婢隔窻从而和之闻者无不大笑
　　朝野佥载卷一
　　钦定四库全书
　　朝野佥载卷二
　　唐　张鷟　撰
　　北齐南阳王入朝上问何以为乐王曰致蝎最乐遂收蝎一宿得五防置大浴斛中一人脱衣而入被蝎螫死宛转号呌苦痛不可言食顷而死帝与王看之
　　隋末荒乱狂贼朱粲起于襄邓间嵗饥米斛万钱亦无得处人民相食粲乃驱男女小大仰一大铜钟可二伯石煮人肉以餧贼生灵殱于此矣
　　周恩州刺史陈承亲岭南大首领也专使子弟兵刼江有一县令从安南来承亲凭买二婢令有难色承亲每日重设邀屈甚殷勤送别江亭即遣子弟兵寻复劫杀尽取财物将其妻女至州妻叩头求作婢不许亦缢杀之取其女前后官人家过亲礼遇厚者必随后刼杀无人得免
　　周杭州临安尉薛震好食人肉有债主及奴诣临安于客舎遂饮之醉杀而脔之以水银和煎幷骨销尽之后又欲食其妇妇觉而遁之县令诘具得其情申州録事奏奉敕杖一百而死
　　周岭南首领陈元光设客令一袍袴行酒光怒令曳出遂杀之须防烂煮以食客后呈其二手客惧攫喉而吐
　　周瀛州刺史独孤庄酷虐有贼问不承庄引前曰若健儿一一具吐放汝遂还巾带贼并吐之诸官以为必放顷庄曰将我作具来乃一铁钩长丈余甚铦利以绳挂于树间谓贼曰汝不闻健儿钩下死今以胲钩之遣壮士掣其绳则钩出于脑矣谓司法曰此法何似答曰吊民伐罪深得其宜庄大笑后庄左降施州刺史染病惟忆人肉部下有奴婢死者遣人割肋下肉食之嵗余卒
　　周推事使索元礼时人号为索使讯囚作铁笼头【呼角反】其头仍加揳焉多至脑裂髓出又为凤晒翅狝猴鑚火等以椽闗手足而转之并斫骨至碎又悬囚于梁下以石缒头其酷法如此元礼外域人薛师之假父后坐贿流死岭南
　　周来俊臣罗织人罪皆先进状敕依奏即籍没徐有功出死囚亦先进状某人罪合免敕依然后断雪有功好出罪皆先奉进止非是自专张汤探人主之情葢为此也
　　羽林将军元楷三代告密得官男彦玮告刘诚之破家彦玮处侍御史二年七月三日楷以反逆诛家口配流可谓积恶之家殃有余也
