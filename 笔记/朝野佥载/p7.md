<!-- { "loadSidebar": true } -->
　　唐姜晦为吏部侍郎眼不识字手不解书滥掌铨衡曽无分别选人歌曰今年选数恰相当都由座主无文章案后一腔冻猪肉所以名为姜侍郎
　　唐兵部尚书姚元崇长大行急魏光乗目为赶蛇鹳鹊黄门侍郎卢懐慎好视地目为观鼠猫儿殿中监姜皎肥而黒目为饱椹母猪紫微舍人倪若水黒而无须目为醉部落精舍人齐处冲好眇目视目为暗烛防覔虱老母舍人吕延嗣长大少发目为日本国使人又有舍人郑勉为醉髙丽目拾遗蔡孚小州医博士诈谙药性又有殿中侍御史短而丑黒目为烟熏地木目御史张孝嵩为小村方相目舍人杨伸嗣为熟上猢狲目补阙辉为王门下弹琴博士目员外郎魏恬为祈雨婆罗门目李全交为品官给使目黄门侍郎李广为饱水虾蟇由是坐此品题朝士自左拾遗贬新州新与县尉
　　唐贞观中桂杨令阮嵩妻阎氏极妬嵩在防防客饮召女奴歌阎披发跣足袒臂拔刀至席诸客惊散嵩伏牀下女奴狼狈而奔刺史崔邈为嵩作考词云妇强夫弱内刚外柔一妻不能禁止百姓如何整肃妻既礼教不修夫又精神何在考下省符解见任
　　唐郝象贤侍郎处俊之孙顿丘令南容之子也弱冠诸友生为之字曰宠之每于父前称字父绐之曰汝朋友极贤吾为汝设馔可命之也翼日象贤因邀致十数人南容引生与之饮谓曰谚云三公后出死狗小儿诚愚劳诸君制字损南容之身尚可岂可波及侍中也因涕泣众慙而退宠之者反语为痴种也
　　朱前疑浅钝无识容貌极丑上书云臣梦见陛下八百歳即授拾遗俄迁郎中出使回又上书云闻嵩山唱万嵗声即赐绯鱼袋未入五品于緑衫上带之朝野莫不怪笑后契丹反有敕京官出马一匹供军者即酧五品前疑买马纳讫表索绯上怒批其状即放归丘园愤恚而卒
　　唐王及善才行庸猥风神钝浊为内史时人号为鸠集凤池俄迁文昌右相无他政但不许令史双驴入台终日迫逐无时蹔舎时人号为驱驴宰相
　　周有逯仁杰河阳人自地官令史出尚书改天下帐式颇甚繁细法令滋章每邨立社官仍置平甚老三员掌簿案设鏁钥十羊九牧人皆逃散而宰相浅识以为万代可行授仁杰地官郎中数年百姓苦之其法遂寝
　　周考功令史袁琰国忌众人聚防充録事勾当遂判曰曹司繁閙无时蹔闻不因国忌之辰无以展其欢笑合坐嗤之
　　周夏官侍郎侯知一年老敕放致仕上表不伏于朝堂踊跃驰走以示轻便张悰丁忧自请起复吏部主事高筠母丧亲戚为举哀筠曰我不能作孝员外郎张栖贞被讼诈遭母忧不肯起对时台中为之语曰侯知一不伏致仕张琮自请起复高筠不肯作孝张栖贞情愿遭忧皆非名教中人并是王化外物兽心人靣不其然乎
　　周天官选人沈子荣诵判二百道试日不下笔人问之荣曰无非命也今日诵判无一相当有一道颇同人名又别至来年选判水硙又不下笔人问之曰我诵水硙乃是蓝田今问富平如何下笔闻者莫不抚掌焉
　　周则天内宴甚乐河内王懿宗忽然起奏曰臣告君子告父则天大惊引问之对曰臣封物承前府家自征近敕州县征送太有损折则天大怒仰观屋椽良久曰朕诸亲饮正乐汝是亲王为三二百户封防惊杀我不堪作王令曳下懿宗免冠拜伏诸王救之曰懿宗愚钝无意之失上乃释之
　　周张衡令史出身位至四品加一阶合入三品已团甲因退朝路旁见蒸餠新熟遂市其一马上食之被御史弹奏则天降敕流外出身不许入三品遂落甲
　　周右拾遗李良弼自矜唇颊好谈理请使北蕃说骨笃禄匈奴以木盘盛粪饲之临以白刄弼惧食一盘并尽乃放还人讥之曰李拾遗能拾突厥之遗出为真源令秩满还瀛州遇契丹之孙万荣使何阿小取沧瀛粪具良弼谓鹿城令李怀璧曰孙者胡孙即是狝猴难可当也万字者有草即是草中藏劝怀璧降何阿小授怀璧五品将军阿小败怀璧及良弼父子四人并为河内王武懿宗斩之
　　周春官尚书阎知微庸琐驽怯使入蕃受黙啜封为汉可汗贼入怕定遣知防先往赵州招慰将军陈令英等守城西面知微谓令英曰陈将军何不早降下可汗兵到然后降者剪土无遗令英不荅知微城下连手歌称万嵗乐令英曰尚书国家八座受委非轻翻为敌踏歌无惭也知防乃唱曰万歳乐万歳年不自由万嵗乐时人鄙之
　　唐崔湜为吏部侍郎贪纵兄凭弟力父挟子威咸受嘱求汚狼籍父挹为司业受选人钱湜不知之也长名放之其人诉曰公亲将赂去何为不与官湜曰所亲为谁吾捉取鞭杀曰鞭即遭忧湜大慙主上以湜父年老初熟赐一颗湜以瓜遗妾不及其父朝野讥之时崔岑郑愔并为吏部京中謡曰岑羲獠子俊崔湜令公孙三人相比接莫贺咄最浑
　　唐左卫将军权龙襄性褊常自矜能诗通天年中为沧州刺史初到乃为诗呈州官曰遥看沧州城杨栁郁青青中央一羣汉聚坐打杯觥诸公谢曰公有逸才襄曰不敢趁韵而已又秋日述怀曰檐前飞七百雪白后园彊饱食房里侧家粪集野蜋参军不晓请释襄曰鹞子檐前飞直七百文洗衫挂笈园干白如雪饱食房中侧卧家粪便转集得野泽蜋谈者嗤之皇太子宴夏日赋诗严霜白浩浩明月赤团团太子援笔为讃曰龙襄才子秦州人士明月昼耀严霜夏起如此诗章趁韵而已襄以张易之事出为容山府折冲神龙中追入乃上诗曰无事向容山今日向东都陛下敕进来今作右金吾又为喜雨诗曰暗去也没雨明来也没云日头赫赤赤地上丝氲氲为瀛州刺史日新过嵗京中数人附书曰改年多感敬想同之正新唤官人集云有诏改年号为多感元年将书呈判司已下众人大笑龙襄复侧聴怪赦书来迟高阳博野两县竞地陈牒龙襄乃判曰两县竞地非州不裁既是两县于理无妨付司权龙襄示典曰比来长官判事皆不着姓龙襄曰余人不解若不着姓知我是谁家浪驴也龙襄不知忌日谓府史曰何名私忌对曰父母忌日请假独坐房中不出襄至日于房中静坐有青狗突入龙襄大怒曰冲破我忌更陈牒改作明日好作忌日谈者笑之
　　李宜得本贱人背主逃匿当宗起义兵与王毛仲等立功宜得官至武卫将军旧主遇诸途趋而避之不敢仰视宜得令左右命之主甚惶惧至宅舎请居上坐宜得自捧酒食旧主流汗辞之流连数日遂奏云臣国恩荣禄过分臣旧主卑曾无寸禄臣请割半俸解官以荣之愿陛下遂臣愚欵上嘉其志擢主为郎将宜得复其秩朝廷以此多之
　　苏颋年五嵗裴谈过其父颋方在乃试诵庾信枯树赋将及终篇避谈字因易其韵曰昔年移树依依汉隂今看揺落凄凄江浔树犹如此人何以任谈骇叹久之知其他日必主文章也
　　唐娄师徳荥阳人也为纳言客问浮休子曰娄纳言何如答曰纳言而温寛而栗外愚而内敏表晦而里明万顷之波浑而不浊百炼之质磨而不磷可谓淑人君子近代之名公者焉客曰狄仁杰为纳言何如浮休子曰粗览经史薄阅文华箴规切諌有古人之风剪伐淫词有烈士之操心神耿直湼而不缁胆气坚刚明而能断晚途钱癖和峤之徒与客曰凤阁侍郎李昭徳可谓名相乎答曰李昭徳志大而器小气高而智薄假权制物扼险小人刚愎有余而恭寛不足非谋身之道也俄伏法焉又问洛阳令来俊臣雍容美貌忠赤之士乎答曰俊臣靣柔心狠行险徳薄巧辨似智巧谀似忠倾覆家诬陷良善其江充之徒欤蜂虿害人终为人所害无何为太仆卿戮于西市又问武三思可谓名王哉答曰三思慿借国亲位超衮职貌象恭敬心极残忍外示公直内结隂谋弄王法以复讐假朝权而害物晚封为徳静王乃鼎贼也不可以夀终竟为节愍太子所杀又问中书令魏元忠耿耿正直近代之名臣也答曰元忠文武双阙名实两空外示贞刚内怀趋附面折张食其之党勇若熊罴谄事武士开之俦怯同驽犬首鼠之士进退两端虺蜥之夫曾无一志乱朝败政莫非斯人附三思之徒斥五王之族以吾熟察终不得其死然果坐事长流思州忧恚而卒又问中书令李峤何如答曰李公有三戾性好荣迁憎人升进性好文章憎人才笔性好贪浊憎人受赂亦如古者有女君性嗜肥鲜禁人食肉性爱绮罗防人衣锦性好淫纵憎人畜声色此亦李公之徒也又问司刑卿徐有功何如荅曰有功耿直之士也明而有胆刚而能防处陵夷之运不偷媚以取容居板荡之朝不逊辞以茍免来俊臣罗织者有功出之袁智锻錬者有功寛之蹑虎尾而不惊触龙鳞而不惧凤跱防枭之内直以全身豹变豺狼之间忠以逺害值清平之代则张释之于定国岂可同年而语哉又问司农卿赵履温何如答曰履温心不涉学眼不识文貌恭而性狠智小而谋大趦趄狗盗突忽猪贪晨羊诱外不觉其死夜蛾覆烛不觉其毙头寄于项其能久乎后从事韦氏为逆夷其三族又问郑愔为选部侍郎何如答曰愔猖獗小子狡猾庸人浅学浮词轻才薄徳狐蹲贵介雉伏权门前托俊臣后附张易折支徳静之室防痔安乐之庭鸋鳷栖于苇苕魦鲿游于沸鼎既无雅量终是凡材以此求荣得死为幸果谋反伏诛
　　贞观末南康景逸居于空青山常有鹊巢其侧每饭食以喂之后隣近失布者诬景逸盗之系南康狱月余劾不承欲讯之其鹊止于狱楼向景逸欢喜似传语之状其日传有赦官司诘其来云路逢衣素衿人所说三日而赦至景逸还山乃知衣素衿者鹊之所传也
　　汝州刺史张昌期易之弟也恃宠骄贵酷暴羣僚梁县有人白云有白鹊见昌期令司户杨楚玉捕之部人有鹞子七十笼令以蜡涂爪至林见白鹊有羣鹊随之见鹞迸散惟白者存焉鹞竦身取之一无损伤而笼送之昌期笑曰此鹊赎君命也玉叩头曰此天活玉不然投河赴海不敢见公拜谢而去
　　渤海高嶷巨富忽患月余日帖然而卒心上仍暖经日而苏云有一白衣人眇目把牒防司讼杀其妻子嶷对元不识此老人防官云君命未尽且放归遂悟白衣人乃是家中老瞎麻鸡也令射杀魅遂絶
　　文明以后天下诸州进雌鸡变为雄者多或半已化半未化乃则天正位之兆
　　卫镐为县官下乡至里人王幸在家方假寐梦一乌衣妇人引十数小儿着黄衣咸言乞命叩头再三斯须又至镐甚恶其事遂催食欲前适所亲有报曰王幸在家穷无物设馔有一鸡见抱儿已得十余日将欲杀之镐方悟鸟衣妇人果乌鸡也遂市解放是夜复梦咸欣然而去
　　久视年中越州有祖録事不得名早出见担鵞向市中者鵞见録事频顾而鸣祖乃以钱赎之至僧寺令放为长生鵞竟不肯入寺但走逐祖后经坊歴市稠人广众之处一步不放祖收养之左丞张锡亲见说也
　　汉时鄢县南门两扇忽开忽一声称鸳一声称央晨夕开闭声闻京师汉末恶之令毁其门两扇化为鸳鸯相随飞去后改鄢县为晏城县
　　天后时左卫兵曹刘景阳使岭南得秦吉了鸟雌雄各一解人语至都进之留其雌者雄者烦然不食则天问曰何无聊也鸟为言曰其配为使者所得今颇思之乃呼景阳曰卿何故藏一鸟不进景阳叩头谢罪乃进之则天不罪也
　　峯州有一道水从吐蕃中来夏冷如冰雪有鱼长一二寸来去有时并水上如粥人取烹之而食千万家取不可尽不知所从来
　　通州界内多獭各有主养之并在河侧岸间獭若入穴插雉尾于獭穴前獭即不敢出去却尾即出取得鱼必须上岸人便夺之取得多然后放令自吃吃饱即鸣杖以驱之还插雉尾更不敢出
