<!-- { "loadSidebar": true } -->
　　钦定四库全书　　　　　子部十二
　　墨客挥犀　　　　　　　小说家一【杂事之属】提要
　　【臣】等谨案墨客挥犀十卷宋彭乗撰案北宋时有两彭乗一为华阳人真宗时进士官至翰林学士宋史有传其作此书者则筠州髙安人史不载其仕履故始末无可考见书中称尝为中书检正又称至和中赴任邕州而不书其为何官又自称尝至儋耳其议论大抵推重苏黄疑亦党籍中人也陈振孙书录解题载此书十卷续十卷称不知撰人名氏今本为商濬刻入稗海者卷首直题彭乗姓名盖以书中所自称名为据而止有十卷与书录解题卷目不合又书中如陈莹中言后苑牧豭防潘大临作满城风雨近重阳诗彭渊材游兴国寺诸条惠洪所作冷斋夜话亦载之皆全同其文不易一字惠洪本髙安彭氏子与乗同族同时不应显相蹈袭若此又如魏舒诣野店张华博物傅融有二子诸条皆全录晋书北魏书原文别无考证亦不相疑所谓正续二十卷者久经阙佚此本已为后人窜乱非复振孙所见之旧特其于宋代遗闻轶事以及诗话文评征引详洽颇有足资参订者故存之以为考证之一助焉乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　墨客挥犀巻一　　　　　宋　彭乗　撰
　　包拯自御史直谏院危言正议倾动朝野仁庙常温顔优纳近侍以为难帝曰忠鲠之言固苦口而逆耳葢有所益也设或无益亦无所害又何必拒而责之大圣之度慈厚若此
　　张相升为御史数上封章论及两府仁庙因谓曰卿夲孤寒何故屡言近臣公奏曰臣安得谓之孤寒臣自布衣不数年致身清近曳朱腰金如陛下乃孤寒也帝曰何为孤寒曰陛下内无贤相外无名将官冗而失黜陟兵多而少教习孤立朝廷之上此所以孤寒也帝喜而优容之近侍皆为之惧自此名重朝野
　　孙资政沔出帅环庆宿管城值夏州进奉使至或曰当避驿者公曰使夏国王自入朝亦外臣也犹当在某下况陪臣乎羌使遂宿白沙仁庙闻而嘉之
　　冦莱公卒于海康诏许归塟道出荆南之公安县邑人迎祭于道断竹插地以挂钱竹遂不根而生滋茂殆一畆邑人神之立庙于侧祠宇严洁祀奉甚谨今侍读王公乐道文其事于石
　　王延政据建州令大将章某守建州城尝遣部将某于军前后期当斩惜其材未有以处归语其妻其妻连氏有贤智使人谓部将曰汝法当死急逃乃免与之银数十两曰径行毋顾家也部将得以活去投江南居程以疑查文徽麾下文徽攻延政部将为主是夜城将陷先喻城中能全连氏一门者有重赏连氏使人谓之曰建民无罪将军幸赦之妾夫妇罪当死不敢图生若将军不惜建民妾愿先百姓死誓不独生也词气感慨发于至诚不得已为之戢兵而入一城获全至今连氏为建安大族官至卿相者相踵皆连氏之后也○又李景使大将胡则守江州江南未下曹翰以兵围之三年城坚不可破一日则怒一饔人鲙鱼不精欲杀之其妻遽止之曰士卒守城多年矣尸骨满地奈何以一食杀士卒耶则乃舍之比夜卒缒城走投曹翰具言城之虚实先是城西南倚险素不设备卒乃引三帅自西南攻之是夜城陷胡则一门无遗二人者其为徳一也何其报効之不同哉
　　王文正太尉局量寛厚未尝见其怒饮食有不精洁者但不食而已家人欲试其量以少埃墨投中公但啖饭而已问其何以不食曰我偶不喜肉一日又墨其饭公视之曰吾今日不喜饭可具粥其子弟愬于公曰庖肉为饔人所私食肉不饱乞治之公曰汝辈人料肉几何曰一斤今但得半斤其半为饔人所廋公曰尽一斤可得饱乎曰尽一斤固当饱曰此后人料一斤半可也其不发人过皆此尝宅门壊主者撤屋新之暂于廊庑下起一门以出入公至侧门门低据鞍俯伏而过都不问门毕复行正门亦不问有控马卒嵗满辞公公问汝控马几时曰五年矣公曰吾不省汝既去复呼囘曰汝乃某人乎于是厚赠之乃是逐日控马但见其背未尝视其面因去见其背方知也
　　诗人多用方言南人谓象牙为白暗犀为黒暗故老杜诗曰黒暗通蛮货又谓睡美为黒甜饮酒为软饱故东坡诗曰三杯软饱后一枕黒甜余
　　左传晋使子员谓郑人曰君有楚命亦不使一介行李告于寡人注行李谓行人也今人乃谓行装为行李非也
　　郑希仲云凡仕官有三难一谓统十万之众而为帅二谓翰林学士三谓宰剧邑三者茍非其材则事必隳废除是三者虽宰相犹可以常才处之
　　冦忠愍初登第授大理评事知归州巴东县时唐郎中谓方为郡夕梦有人告云宰相至唐思之不闻朝廷有宰相出镇者晨兴视事而疆吏报冦廷评入界唐公惊喜出郡迓劳见其风神秀伟便以左辅待之且出诸子罗拜唐新饰勒鞯置防之左冦既归船其子极白其父曰适者冦屡目此宜即送之冦果询牙校何人知吾欲此对以十四秀才既而力为延誉极于孙汉榜中第由是成名
　　世人画韩退之小面而美髯着纱帽此乃江南韩熈载耳尚有当时所画题志甚明熈载谥文靖江南人谓之韩文公因此遂谬以为退之退之肥而寡髯元丰中以退之从享文宣王庙郡县所画皆是熈载后世不复可辩退之遂为熈载矣
　　今人于榜下择壻号脔壻其语葢夲诸袁崧尤无义理其间或有意不愿而为贵势豪族拥逼不得辞者有一新后辈少年有风姿为贵族之有势力者所慕命十数仆拥致其第少年欣然而行畧不辞避既至观者如堵须臾有衣金紫者出曰某惟一女亦不至丑陋愿配君子可乎少年鞠躬谢曰寒防得托迹髙门固幸将更归家试与妻子商量看如何众皆大笑而散
　　旧制三班奉职月俸钱七百驿劵肉半斤祥符中有人为题诗所在驿舍门曰三班奉职实堪悲卑贱孤寒即可知七百料钱何日富半斤羊肉几时肥朝廷闻之曰如此何以责防隅遂议増月俸
　　尝有一名公初任县尉有举人投书索米戏为诗荅之曰五贯五百九十俸虚钱请作足钱用妻儿尚未厌糟糠僮仆岂免遭饥冻赎典赎解不曽休吃酒吃肉何曽梦为报江南痴秀才更来谒索覔甚瓮熈宁中例増选人俸钱不复有五贯九百俸者此实养廉隅之本也
　　潘阆字逍遥咸平间有诗名与钱易许洞为友狂放不羁常为诗曰散拽禅师来蹴踘乱拖游女上秋千此其自序之实也后坐卢多逊党间命捕购甚急阆乃变姓名僧服入中条山许洞宻赠之诗曰潘逍遥平生志气如天髙倚天大笑无所惧天公嗔尔口呶呶罚教临老头补衲归中条我愿中条山神镇常在驱雷叱电依前赶出这老怪后防赦以助教授之官阆乃自归送信州安置仍不惩艾复为扫市舞词曰出秋霜价钱可嬴得拨灰兼弄火畅杀我以此为士人不齿投弃终身
　　藏书画者多取空名偶传为钟王顾陆之笔见者争售此所谓耳鉴又观画而以手摸之相传以谓色不印指者为佳画此又在耳鉴之下谓之揣骨听声欧阳公尝得一古画牡丹樷其下有一猫永叔未知其精妙丞相正肃吴公与欧公家相近一见曰此正午牡丹也何以明之其花披哆而色燥此日中时花也猫眼黒精如线此正午猫眼也有带露花则房敛而色泽猫眼早暮则精圆正午则如一线耳此亦善求古人之意也
　　司马温公诗话曰魏野诗曰烧叶炉中无宿火读书窻下有残灯而俗人易叶为药不止不佳亦和下句无气味鲁直曰老杜诗曰黄独无苖山雪盛黄独者芋魁小者耳江南名曰土卯南州多食之而俗人易曰黄精子美流离亦未至作道人剑客食黄精也如渊明诗曰采菊东篱下悠然见南山其浑成风味句法如生成而俗人易曰望南山一字之差遂失古人情状学者不可不知
　　州芍药名著天下郡国最其盛处仁宗朝韩魏公以副枢出镇维初夏芍药盛开忽于丛中得黄縁棱者四朶土人呼为金腰带云数十年间或有一二朶不常见也魏公开宴召二人者同赏时王禹玉作监郡王荆公为幕官陈秀公初校尉卫寺丞为过客其后四人者皆相继登台辅葢花瑞也
　　御史台仪凡御史上事一百日不言罢为外官有侍御史王平拜命垂满百日而未言事同寮皆讶云或曰王端公有待而发茍言之必大事也一日闻入劄子众共侦之乃弹御膳中有髪其弹词云是何穆若之容忽覩鬈如之状

　　墨客挥犀卷一
　　钦定四库全书
　　墨客挥犀卷二　　　　　　宋　彭乗　撰
　　倪彦及朝奉尝为太原府幕官云太原人喜食枣无贵贱老少常置枣于怀防间等闲探取食之则人之齿皆黄缘食枣故乃验嵇叔夜齿居晋而黄之说
　　福州雪峯有应潮泉其广不过二三尺水才数寸而进退浅深与潮候无差然四傍皆顽石惟当中有数沙眼毎潮上则涓涓而出潮退复竭故老相传以为海眼但其处髙当山脊不知何以能与水泽相通也又汤院有泉凡四五其一当中独冷如氷余鼎沸引入浴室冷暖正得其中余涧导以灌田为利甚博颖叔留题诗所谓及物孰为多灌田一万顷是也
　　蒲阳壶公山有蟹泉在嵌嵓之侧一窦大可容臂其源常竭求涓滴不可得州县遇旱暵即遣吏斋沐置浄器于前以茅接之泉乃徐徐引出满器而止有一蟹大如钱色红可爱缘茅入器中戏泳俄顷乃去若遇蟹出雨必霑足此亦应天寺鳗井之也
　　王圣美为县令时尚未知名谒一达官主人方与客谈孟子殊不顾圣美窃哂其所论久之忽顾圣美曰尝读孟子否圣美对曰生平爱之但都不晓其义主人问不晓何义圣美曰从头不晓主人曰何如不晓试言之圣美曰孟子见梁惠王不晓此语达官深讶之曰此有何奥义圣美曰既云孟子不见诸侯因何见梁惠王其人愕然无对
　　往嵗士人多尚对偶为文穆修张景辈始为平文当时谓之古文穆张尝同造朝待旦于东华门方论文次适见有奔马践死一犬二人各记其事以较工拙穆修曰马逸有黄犬遇蹄而毙张景曰有犬死奔马之下时文体新变二人之语皆拙涩当时已谓之工传之至今
　　桂州妇人产男者取其胞衣浄濯细切五味煎调之召至亲者合宴置酒而啖若不与者必致怒争
　　绍圣初曽子宣在西府渊材往谒之论邉事极言官军不可用用士人为良子宣喜之既罢与余过兴国寺和尚食素分茶甚美将毕问奴杨照取钱奴曰忘持钱来奈何渊材色窘余戏曰兵计将安出渊材以手持须良久曰余趋自后门出若将便旋然余迫之渊材以手挈帽搴衣走如飞余与奴杨照过二相公庙渊材乃敢囘顾喘立面无人色曰编虎头撩虎几不免虎口哉余又戏曰在兵法何计渊材曰三十六计走为上计
　　湖南之俗好事妖神杀人以祭之凡得儒生为上祀僧为次余人为下有儒生行郴连道中日将暮遇耕者问秀才欲何往生告之故耕者曰前有猛兽为暴不冝夜行此村下有民居可以托宿生信之趋而前始入一荒迳诘屈行者甚少忽见髙门大第主人出见客甚喜延入一室供帐赫然肴馔丰美既夕有妇人出问生所闚其色甚妍生戏一言挑之欣然而就生由是留连数日妇人亦比夜而至情意欲昵乃私谓生曰是家将谋杀子以祭宜早自为计我亦良家子为其所刼至此所以遣妾侍君者欲以缀君留耳生闻大骇乃夜穴壁与妇人同出比明行四十里投近县县遣吏卒捕之尽得奸状前后被杀者数十人前所见指途耕者亦其党也于是一家尽抵极法生用赏得官遂与妇人偕老焉
