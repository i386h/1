<!-- { "loadSidebar": true } -->
　　有人説李寰建节晋州表兄武恭性诞妄又称好道及蓄古物遇寰生日无饷乃遗箱挈一故皂袄子与寰云此是李令公收复京师时所服愿尚书功业一似西平寰以书谢后闻知恭生日箱挈一破腻脂幞头饷恭曰知兄深慕髙真求得一洪崖先生初得仙时幞头愿兄得道一如洪崖賔寮无不大笑
　　李侍郎性清介简重知杭州恶其俗轻靡不事游燕一日防雪遽命出郊众谓当召賔朋为髙防乃独访林逋处士清谈至暮而归任中未尝买物及去惟市白乐天集一部而已
　　丞相厐公初登第为郡掾防郡守性褊急好责人小礼常令掾属罗拜庭下而已坐受之众皆忿耻窃骂公独处之自公曽以疾在告月余方出例当庭叅偶是日大雨守乃命张伞布茅于庭下使公设拜起唯谨此亦公逺到之量也
　　少保欧阳公永叔在政府将求引去先一诗寄颍隂隐士常秩其畧曰笑杀汝隂常处士十年骑马听朝鸡及公致仕还颍有诗赠秩曰赖有东邻常处士披蓑戴笠伴春锄既而王丞相介甫秉政遂以右正言直史馆召秩而秩遂起先是欧公既致政凡有賔客上谒率以道服华阳巾便坐延见至是秩授官来谢公乃披衣束带正寝见之明年秩拜侍讲判国子监寻有无名子改前诗作秩寄欧公诗曰笑杀汝隂欧少保新来处士听朝鸡又曰昔日颍隂常处士却来马上听朝鸡
　　有僧法名无梦自云鄂州人多化府畿村落间手持木牌一面正书诗二首云身为车兮心为轼车动轼随何计息交梨火枣是谁无自是不除荆与棘又云身为客兮心为主主人平和客安堵若还主客不康寜精神管定辞君去后至封丘县富固村曰此一片地可以寄吾身乃坐化乡人共盖堂以庇之其发每月生一二寸则人为剃之后为一妇人以手摸而触之即不复生人有疾者徃请药即有药堕噐中服之多愈其真身俨然面色红润必有道者也
　　退之有诗赠同游者唤起窻全曙催归日未西无心花里鸟更与尽情啼鲁直曰余儿时每哦此诗而了不解其意自出陜右吾年五十八矣时春晩偶忆此诗方悟唤起催归二禽名也名不虚设人故不觉耳古人于小诗用意精深如此况其大者乎盖其学问渊源有五石六鹢之防催归子防也唤起声如络纬圆转清亮偏于春晚鸣江南谓之春唤
　　海州士人李慎言尝梦至一处水殿中观宫女戏毬山阳蔡绳为之传说其事甚详有抛毬曲十余阕词皆清丽今独记两阕侍燕黄昏晩未休玉阶夜色月如流朝来自览承恩醉笑倩旁人认绣毬堪恨隋家几帝王舞防揉尽绣鸳鸯如今重到抛毬处不是金炉旧日香
　　常秩旧好治春秋凡著书讲解仅数十卷自谓圣人之意皆在是矣及诏起而王丞相介甫不好春秋遂尽讳所学熙寜六年两河荒歉有防令所在散苖本钱权行倚閤三年人戏秩曰公之春秋亦权倚閤乎秩色颇赭
　　滑州韦城县有庙曰龙王庙中有井曰豢龙井其澄人莫敢汲汲则井有怪不然水且沸汲者病圗经曰春秋时周侯治滑病日久不愈医者曰当得龙肝治之乃平复舍此不可治周侯询左右皆曰龙蟠韦城池中嵗旱民祷皆有应屠而取其肝可矣侯下令俾人取之是日惊雷怒风化作龙由南而去冲其城缺补之复坏如故庆厯年有知县门客马存秀才因醉入庙乃以砾投井试其灵异俄有金雀自井底飞出至井口化为烈焰存须发俱尽无孑遗卧病嵗余方愈
　　谢谏议名知人喜引荐下吏知襄州日待邓城知县张逸特厚将荐之朝乃先设几案庭中置章其上望阙焚香再拜曰老臣为朝廷得一能吏乃封上之逸后官至枢宻直学士累典大郡皆有能名公性端直奉道及病盥沐衣逸士服怡然坐逝
　　国朝置天文院于禁中说漏刻观天台铜浑仪皆如司天监与司天监互相检察每夜天文院具有无谪见云物祯祥及当交星次须令于皇城门未发前到禁中门发后司天占状方到以两司奏状对勘以防虚伪近嵗皆是隂相计防符同写奏习以为常其来已久中外具知之不以为怪其日月五星行次皆只据小厯所筭度誊奏不曾占有司但备员安禄而已熙寜子领太史尝按发其欺官者六人未几其弊复如故
　　东坡在惠州尽和渊明诗时鲁直在黔南闻之作偈云子瞻谪海南时宰欲杀之饱吃惠州饭细和渊明诗渊明千载人子瞻百世士出处固不同风味亦相似寻又迁儋州久之天下传闻子瞻已仙去矣后七年北归时章丞相方贬雷州东坡至南昌府太守叶公祖洽问曰世传端明已归道山今尚尔游戏人间邪坡曰途中见章子厚乃回反耳






　　墨客挥犀卷七
　　钦定四库全书
　　墨客挥犀卷八　　　　　宋　彭乗　撰
　　许怀德为殿帅尝有一举人因怀德乳姥求为门客怀德许之举子曵襕拜于庭下怀德据坐受之人谓怀德武人不知事体宻谓之曰举人无没堦之礼只少降接也怀德应之曰我得打乳姥关节秀才只消如此待之
　　唐诗有曰长因送人处忆得别家时又曰旧国别多日故人无少年而舒王东坡用其意作古今不经人道语舒王诗曰木末北山烟冉冉草根南涧水泠泠缲成白雪桑重緑割尽黄云稻正青东坡曰春畦雨过罗纨腻夏陇风来饼饵香如华严经举果知因譬如莲华方其吐花而果具蘂中造语之工至于舒王东坡山谷尽古今之变舒王曰江水转空为白昼岭云分瞑与黄昏又曰一水护田将緑绕两山排闼送青来东坡海棠诗曰只恐夜深花睡去髙烧银烛照红妆又曰我携此石归袖中有东海山谷曰此皆谓之句中眼学者不知此妙韵终不胜
　　古之石刻存于今者惟石鼓也本露出于野司马池待制知凤翔府日辇置于府学之门庑下外以木櫺护之其石质坚顽今人马碓硙者古篆刻缺辨者几希
　　范文正公幼孤随母再适朱氏公性至孝以母在时方贫及显非賔客不重味妻子仅能自充然好施与所得俸禄尽置义庄以赡宗属泛爱乐善故虽里巷之人亦知公之姓字
　　蔡君谟议茶者莫敢对公发言建茶所以名重天下由公也后公制小团其品尤精于大团一日福唐蔡叶丞秘教召公啜小团坐久复有一客至公啜而味之曰非独小团必有大团杂之丞惊呼童曰本碾造二人茶继有一客至造不及乃以大团兼之丞神服公之明审
　　石曼卿居蔡河下曲邻有一豪家日闻歌钟之声其家僮仆数十人常徃来曼卿之门曼卿呼一仆问豪为何人对曰姓李氏主人方二十嵗并无昆弟家妾曵罗绮者数十人曼卿求欲见之其人曰郎君素未尝接士大夫他人必不可见然喜饮酒屡言闻学士能饮酒意亦似欲相见待试之一日果使人延曼卿曼卿即着帽徃见之坐于堂上久之方出主人着头巾系勒帛不具衣冠见曼卿全不知拱揖之礼引曼卿入一别馆供帐赫然坐良久有二鬟妾各持一小槃至曼卿前槃中红牙牌十余其一槃是酒凡十余品令曼卿择一牌其一槃肴馔各令择五品既而二鬟去有羣妓十余人各执肴果乐噐妆服人品皆艳丽粲然一妓酌酒以进酒罢羣妓执果肴者萃立其前食罢则分列其左右京师人谓之软盘酒五行羣妓皆退主人者亦翩然而去畧不揖客曼卿独步而出曼卿言豪者之情状懵然愚痴不分菽麦而奉养如此极可怪也他日试使人通郑重则闭门不纳亦无应门者问其近邻云其人未尝与人徃还虽邻家亦不识面古人谓之钱痴信有之
　　杜德俗呼为杜麻胡送铺中卒也附邮筒物至重者他卒莫当之德即荷而去曾不倦怠一日醉牵一虎卧于铺前居人大惊德即枕而寐食久方起解防纵虎而去试诃之曰复归旧山不得害人虎瞑目伏者乃去人始以此异之数日后典衣召等辈环坐共饮曰德性根好道宿业所牵未能脱去乃此拘留近因引虎几泄神妙吾非久去矣汝等善勤王事无生怠忽各宜保育翌日德果死德惟一身乃塟路傍治平年大雨水泛滥横流德墓坏浮其尸出外为耕夫立其尸于路傍爪发须眉皆不堕叩之蓬蓬若空革有识者复塟之亦是异人也
　　程丞相性严毅无所推下出镇大名毎晨起据案决事左右皆惴恐无敢喘息及开宴召寮佐饮酒则笑歌欢谑释然无间于是人畏其刚果而乐其旷逹
　　桑赞以旄节镇邢城张文节居幕下例以幕职每月料入十五千以文节家贫食甚众命倍给之文节亦止取其半或不得已过有所用即其所用之因闻于桑归其余于帑藏桑赞虽武人尝谓文节曰公异日必大用恨吾老不得见也祥符中文节为京东转运使奏称昔在桑赞幕下知臣长厚今赞死塟洪州子弟悉官于外臣乞毎遇寒食节至赞墓拜扫诏可之是后嵗一徃祭奉之礼如在日在相府凡桑氏子孙来见者待之有如骨肉
　　解叔谦母有疾叔谦夜于庭中稽颡祈福闻空中语云此病得丁公藤为酒即瘥即访医及本草注皆无识者乃求访至宜都郡遇见山中一老翁伐木问其所用答云此丁公藤疗风尤验叔谦便拜伏流涕具言来意此公怆然以四段与之并示以渍酒法叔谦受之顾视此人不复知处依法为酒母病即瘥
　　魏舒尝诣野店主人妻夜产俄而闻车马之声相问者男也女也曰男年之十五以兵死复问寝者为谁曰魏公舒后十五载诣主人问所生儿何在曰因条桑为斧伤而死舒自知当为公矣后果为三公
　　萧叡明母病风积年沈卧叡明昼夜祈祷时寒叡明下泪为之氷如筯额上叩头血亦氷不溜忽有一人以小石函授之曰此疗夫人病叡明跪受之忽不见以函奉母函中唯有三寸绢丹书为日月字母服之即平复于时秣陵朱绪无行母病积年忽思菰绪妻到市买菰为欲奉母绪曰病后安能食先尝之遂并食尽母怒曰我病欲此汝何必并啖尽天有知当令汝哽死绪便闻心中介介然即痢血明日而死叡明闻之欲手自戮其尸既而曰汚吾刀乃止
　　李预得古人餐玉法乃采访蓝田躬徃攻掘得若环璧杂噐形者大小百余预乃椎七十枚为屑食之及疾笃谓妻子曰吾尸体必当有异勿速殡令后人知餐法之妙时七月中旬长安毒预停尸四宿而体色不变其妻常氏以玉珠二枚含之口闭常谓曰君自云餐玉有神验何不受含言讫齿启纳珠因嘘其口都无气举殓于棺坚直不倾委预叔祖皎为冦谦之弟子遂服气絶粒数十年隐于常山年九十余顔如小童一旦沐浴冠带家人异之俄而坐卒道士咸称其得尸解仙道
　　李格非善论文章尝曰诸葛孔明出师表李令伯陈情表陶渊明归来引皆沛然如肝肺中流出殊不见有斧凿防是数君子在后汉之末两晋之间初未尝以文章名世而其词意超迈如此吾是以知文章以气为主气以诚为主故老杜谓之诗史者其大过人在诚实耳诚实着见学者多不晓如玉川子醉归诗曰昨夜村饮归健倒三四五摩挲青莓苔莫嗔惊着汝舒王用其意作扇子诗曰玉斧修成宝月团月邉仍有女乗鸾青冥风露非人世乱钗横特地寒
　　仁庙朝皇族中太尉夫人一日入内再拜告帝曰臣妾有夫不幸为婢妾所惑帝怒流婢于千里夫人亦得罪居于瑶华宫太尉罚俸而不得朝经嵗方春暮夫人为词曲名极相思令云栁烟霁色方春花露逼金茎秋千院落海棠渐老才过清明嫩玉腕托香脂脸相傅粉更与谁情秋波绽处相思泪迸天阻深诚
　　丁晋公为昭王宫使夏英公时以翰林学士为判官一日防宴斋宫伶人有杂手伎号藏擫者在焉丁顾夏曰古无咏藏擫诗内翰可作一首英公即席献诗曰舞拂桃珠复吐丸遮藏巧伎百千般主公端坐无由见却被傍人冷眼看
　　薛尚书歴典大郡其治严明每五鼓冠带黎明据案决事虽寒暑无一日异也其精强如此
