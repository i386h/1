<!-- { "loadSidebar": true } -->
　　江南陈彭年博学书史扵礼文尤所详练归朝日侍从朝廷郊庙礼仪多委彭年裁定援引故事颇为详洽尝摄太常卿驾悮行黄道上有司止之彭年正色回顾曰自有典故礼曹素畏其该洽不复敢诘问
　　李献臣好为雅言曽知郑州时孙次公为陜漕罢赴阙先遣一使召入京所遣乃献臣故吏到郑廷防献臣甚喜欲令左右延饭乃问之曰餐来未使臣误意餐者谓次公也遽对曰离长安日都运待制已治装献臣曰不问孙待制官人餐来未其人慙沮而言曰不敢仰昧为三司军日曽乞却十三盖鄙语谓杖为餐献臣掩口曰官人误也问曽与未曽餐正欲奉留一食耳
　　至和中余赴任邕至金城驿邮置早膳闻如以手荅腰鼓者问邮卒曰何处作乐曰非也乃鸩鸟禁虵
　　凌霄花金钱花渠那异花皆有毒不可近眼有人仰视凌霄花露滴眼中后遂失明
　　杨梅皂角木皆有雌雄雄者不实凿木榦作方寸穴取雌木填之乃实银杏叶如鸭脚独窠者不实偶生及樷生者乃实











　　墨客挥犀卷五
<子部,小说家类,杂事之属,墨客挥犀>
　　钦定四库全书
　　墨客挥犀卷六　　　　　　宋　彭乗　撰
　　郭朏字景初泉州人少有才学而性甚轻脱尝夜出为醉人所诬太守诘其情状朏笑曰谚所谓张公吃酒李公醉者乃朏是也太守怪其言不屈命取笔使作张公吃酒李公醉赋一首朏操立就其畧云事有不可测人当防未然何张公之饮也乃李老之醉焉清河丈人方肆酒盘之乐陇西公子俄遭酩酊之愆太守见而大笑乃释之
　　或传得一诗谜云佳人佯醉索人扶露出胸前似雪肤走入帐中寻不见任他风水满江湖乃贾岛李白罗隐潘阆四诗人名也或以为王丞相所撰
　　李璋太尉罢郢州入朝至襄阳疾病止驿舍两月余璋尝命蜀人费孝先作卦影先画一凤止于林下有关焉又画一凤立于台又画衣紫而哭者五人盖襄州南数里有凤林关传舍名凤台驿始璋止二子时三子守官于外闻璋病甚悉来奔视至之翊日璋乃卒果临其丧者五人
　　岭南僻逺之地有驿名翠岚徃来宿者多饲马于堂上驿吏谏谕不听乃题小诗于壁以讥之曰犬马本非堂上物莫言驿舍暂经过大都人畜须分别不禁鸎声可奈何鸎声之喻盖昔人曾有为驴吃牡丹赋云展似铁之双蹄惊回蝶梦耸如船之两耳不听鸎声驿吏之意出于此
　　熙寜中巩大卿申者善事权贵王丞相生日即饭僧具防笼雀鸽造相府以献丞相方家防即于客宴开笼搢笏手取雀鸽跪而一一放之毎放一鸟且祝曰愿相公一百二十嵗
　　曽有秀才因盗绢被执亦以试赋获免其警对云窥其户而閴其无人心乎爱矣见其利而忘其有义卷而怀之
　　王平甫熙寜癸丑嵗直宿崇文馆梦有人邀之至海上见海中央宫殿甚盛其中作乐笙箫鼓吹之伎甚众题其宫曰灵芝宫平甫欲与俱徃有人在宫侧隔水谓曰时未至且令去他日当迎之至此恍然梦觉时禁中已钟鸣平甫自是颇习不凡为诗曰万顷波涛木叶飞笙箫宫殿号灵芝挥毫不似人间世长乐钟来梦觉时
　　世有竒疾者吕缙叔以知制诰知颍州忽得疾但缩小临终仅如小儿古人不曽有此疾终无人识○有松滋令姜愚无他疾忽不识字数年方稍稍复旧○又有一人家妾视直物皆曲弓界尺之视之皆如钩医僧奉真亲见之○江南逆旅中一老妇啖物不知饱徐德占过逆旅老妇愬以饥其子耻之对德占以蒸饼啖之尽一竹篑约有百饼犹称饥不已日饭一石米随即痢之饥复如故○京兆醴泉主簿蔡绳余友人也亦得饥疾每饥立须啖物稍迟则顿仆闷絶怀中常置饼饵虽对贵官遇饥亦便龁啖绳有美行博学有文为时闻人终以此不幸无人识其疾每为之哀伤
　　蒲传正知杭州有术士请谒盖年逾九十而犹有婴儿之色传正接之甚欢因访以长年之术答曰其术甚简而易行他无所忌惟当絶色欲耳传正俛思良久曰然则夀虽千嵗何益
　　有一郎官年六十余置媵妾数人须已班白令其妻妾互镊之妻忌其少恐为羣妾所悦乃去其黑者妾欲其少乃去其白者不逾月頥颔遂空○又进士李居仁与郑辉为友居仁年逾耳顺须尽白辉少年轻侮乃呼之为李公居仁于是尽摘其须去之辉一日见居仁阳惊曰数日不见而风彩顿异何也居仁整容喜曰如何曰昔日皤然一公今日公然一婆矣
　　王中令既平蜀捕逐余冦与部伍相逺饥甚入一村寺中主僧醉甚箕踞公怒欲斩之僧应对不惧公竒而赦之问求蔬食僧曰有肉无蔬公异之餽以蒸猪头食之甚美公喜问僧止能饮酒食肉邪为有伎也僧自言能诗公令赋食蒸豚操笔立成曰觜长毛短浅含臕久住山中食药苗蒸处已将蕉叶裹熟时兼用杏浆浇红鲜雅称金盘饤软熟真堪玉筯挑若把羶根来比并羶根只合吃藤条公大喜与紫衣师号东坡元祐初见公之云孙讷夜话及此为记之
　　余在中书检正时阅雷州奏牍有人为乡民诅死问其状乡民能以熟食呪之俄顷脍炙之悉复为完肉又呪之则熟肉复为生肉又呪之则生肉能动复使之能活牛者复为牛羊者复为羊但小耳更呪之则渐大既而复呪之则还为熟食人有食其肉觉腹痛淫淫而动必以金帛求解金帛不至则腹裂而死所食牛羊自裂中出狱具案事观其语呪但曰东方王母桃西方王母桃两句而已其他但道其所欲更无他术庆厯中有焉
　　叔渊材好谈兵晓大乐通知诸国音语尝咤曰行师顿营毋患乏水近闻开井法甚妙时馆太清宫于是日相其地而掘之无水又迁掘数尺观之四旁遭其掘凿孔穴棊布道士月夜登楼之际颦额曰吾观为败殻乎何四望孔穴之多也渊材不怿又尝从郭太尉游园咤曰吾比传禁蛇方甚妙但呪语耳而蛇听约束如使稚子俄有蛇甚猛太尉呼曰渊材可施其术蛇举首来奔渊材无所施其术及走汗流脱其冠巾曰此太尉宅神不可禁也太尉为之一笑尝献乐书得协律郎使余跋其书曰子落笔当公不可以叔侄故溢美也余曰渊材在布衣有经纶志善谈兵晓大乐文章盖其余事独禁蛇开井非其所长渊材观之怒曰司马子长以郦生所为事事竒独説髙祖封六国为失故于本传不言者着人之美为完传也又于子房传载之者不隐实也奈何言禁蛇开井乎闻者絶倒【渊材姓彭名儿即乗之叔也】
　　镇阳于诸节中尤重寒食是日不问贫富皆制新衣焕然满目云一嵗中惟此日易衣虽甚弊不复易至来嵗是日复圗一新也余素知北人重此节然不闻有易衣之俗自闽岭已南视此节则不闻矣故沈佺期谪岭表日有诗云岭外逢寒食春来不见饧镇阳新甲子何日是清明则南北异俗可知矣
　　岭南无雪闽中无雪建剑汀邵四州有之故北人嘲云南人不识雪向道似杨花然南方杨栁实无花是南人非止不识雪兼亦不识杨花也大元庚寅季冬二十二日余时在长乐雨雪数寸遍山皆白土人莫不相顾惊叹盖未尝见也公是日召友人吴述正同赏时南轩梅一株盛开述正笑曰如此景致亦恐北人所未识是嵗茘枝木皆冻死遍山连野弥望尽成枯朽后年春始于旧根株渐抽芽蘖又数年始复繁盛谱云茘枝木坚理难老至今有三百嵗者生结不息今去君谟殁又五十年矣是三百五十年间未有此寒也
　　浙人喜食蛙沈文通在钱塘日切禁之自是池沼之蛙遂不复生文通去州人食蛙如故而蛙亦盛人因谓天生是物将以资人食也食蛙益甚
　　陜西凤州伎女虽不尽妖丽然手皆纤白州境内所生栁翠色尤可爱与他处不同又公库多美醖故世言凤州有三出谓手栁酒也宣州士人李愈云吾乡有四出问何物答云漆栗笔蜜
　　王雱字光泽数嵗时客有以一麞一鹿同笼以问雱何者是麞何者是鹿雱实未识良久对曰獐边者是鹿鹿边者是獐客大竒之
　　欧阳文忠常爱林逋诗草泥行郭索云木呌钩辀之句文忠以谓语新而属对亲切钩辀鹧鸪声也李羣玉诗云方穿诘曲﨑岖路又听钩辀格磔声郭索蟹行貌也雄太经曰蟹之郭索用心躁也
　　鄜州东百里有水名相思河岸有邮置亦曰相思铺令狐挺题壁以诗曰谁把相思号此河塞垣车马徃来多只应自古征人泪洒向空川作浪波
　　黄鲁直使予对句曰呵镜云遮月对曰啼糚露着花鲁直罪余于诗深刻见骨不务含蓄余竟不晓此论当有知之者耳











　　墨客挥犀卷六
　　钦定四库全书
　　墨客挥犀卷七　　　　　　宋　彭乗　撰
　　礼部贡院试进士日设香案于阶前主司与举人对拜此唐故事也所坐设位供帐甚盛有司具茶汤饮浆至试学究则悉彻帐幕氊席之亦无茶汤渴则饮砚水人人皆黔其吻非故欲困之乃防氊幕供应人私传所试经义盖尝有败者故事为之防欧阳文忠有诗焚香礼进士撤幕待经生以为礼数轻重如此其实自有为
　　杨大年内翰七嵗对客谈论有老成风年十一太宗皇帝闻其名召对便殿授秘书省正字且谓曰卿久离乡里得无念父母乎对曰臣见陛下一如臣父母上叹赏久之
　　杜学士镐博闻强记凡有捡阅先戒小吏某事在某书第几行取视无差士大夫有所着撰多以古事询之无不知者虽晚学卑品亦应答不勌时人号为杜万卷性和易有懿行士君子推之
　　西洛有五相宅常有五相邻居诗赓相继和乃文潞公富相王相二张相也伊洛山水之秀士风之厚自昔卿相间出故谚云吾乡有宰相坊侍郎里
　　华亭船子和尚有偈曰千尺丝纶直下垂一波才动万波随夜尽水寒鱼不食满船空载月明归丛林盛传想见其为人山谷倚曲音歌成长短句曰一波才动万波随蓑笠一钩丝金鳞正在深深处千尺也须垂吞又吐信还疑上钩迟水寒江静满目青山载月归
　　崔刑部枢夫人太尉西平王女也西平生日中堂大宴方食有小婢附崔氏女耳语久之崔女颔之而去有顷复至王问曰何事女对曰大家昨夜小不安适使人徃王掷箸怒曰我不幸有此女大竒事汝为人妇岂有阿家体不安不检校汤药而与父作生日吾有此女何用作生日为遽遣走檐子归身亦续至崔氏家问疾且拜谢教训子女不至婣族闻之无不媿赧故李夫人妇德克备治家整肃贵贱皆不许时世妆梳勲臣之家特数西平礼法
　　叅政赵侍郎宅在东京丽景门内后致政归睢阳旧第东门之宅更以为客邸而材植雄壮非他可比时谓之无比店李给事师保厘西京时驼马市有人新构酒楼李乗马过其下悦其壮丽忽大言曰有巴时人对曰酒苑叔平无比店洛中君锡有巴楼
　　除拜官职谓除拜旧籍不然也除犹易也以新易旧曰除如新旧嵗之交谓之嵗除易除戎噐戒不虞以新易弊所以备不虞也阶谓之进以自下而上亦更易之义
　　崔坚白侍郎口不谈人之过澹于势利祥符中掌右史者几十年毎立殿墀上常自退匿虑上见之精易善鼓琴所僦舍有小閤手植竹数竿朝退黙坐其上翛然独酌以自适
　　韩魏公知北都有中外亲献玉盏一云耕者入坏塜而得表里无纎瑕可指真絶宝也公以百金答之尤为宝玩乃开醇召漕使显官特设一卓覆以绣衣致玉盏其上且将用之将酒遍劝坐客俄为吏将误触台倒玉盏俱碎坐客皆愕然吏将伏地待罪公神色不动笑谓坐客曰物破亦自有时谓吏将曰汝误也非故也何罪之有公之量寛大重厚如此
