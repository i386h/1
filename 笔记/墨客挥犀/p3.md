<!-- { "loadSidebar": true } -->
　　古者三公开阁郡守比之古侯伯亦有阁所以世之书题有阁下之称前辈呼刺史太守亦曰节下与宰相大僚书往往呼执事言阁下者少刘子为史官与监修宰相书呼足下韩文公与使主张仆射书呼执事即其例也记室賔佐也他人亦非所宜执事则指斥左右之人尊卑皆可通用侍者士庶尽可用之近日官至使府御史及畿令悉呼阁下至扵初命賔佐犹呼记室今则一例阁下可谓上下无别矣其执事才于举人侍者止行扵释子而已今之布衣相呼尽曰阁下虽出扵浮薄相戏亦是名分大坏矣又中表疎逺卑行多有座前之目尤可惩怪夫阁下去殿下一阶座前降几前一等此之乖僭其可行耶宗从叔诸姑及姨舅行施之可也
　　栁如京开知蔡州有监兵钱供奉者亦忠懿之近属也乃父方奉朝请在京师开乗间来谒造其书阁见壁有绘妇人像甚美诘以谁氏监兵对曰某之女弟也既笄矣栁喜曰开丧偶已逾期愿取为继室钱曰俟白家君敢议婣事栁曰以开之才学不辱于钱氏之门遂强委禽焉不旬日遂成礼钱不之敢拒走介白其父遂乞上殿面诉栁开刼取臣女仁宗问曰识栁开否不识谓曰真竒杰之士也卿家可谓得佳壻矣吾为卿媒可乎钱父不敢再言但拜谢而退
　　陈莹中为予言神宗皇帝一日行后苑见牧猳防者问何所用牧者对曰自祖宗以来长令畜之自稚养之以至大则杀之必养其稚者前朝不敢易尔不知果安用神宗沈思久之诏付有司禁中自今不得复畜数月卫士忽获妖人急欲血浇之禁中卒不能致神宗方悟太祖逺畧亦及此
　　舒王在钟山有道士来谒因与碁輙作数语曰彼亦不敢先此亦不敢先惟其不敢先是以无所争惟其无所争故能入于不死不生舒王笑曰此持碁语也
　　东坡作海棠诗曰只恐夜深花睡去更烧银烛照红妆事见太真外传曰上皇登沈香亭诏妃子妃子时卯醉未醒命力士使侍儿扶掖而至妃子醉顔残妆乱钗横不能再拜上皇笑曰是岂妃子醉真海棠睡未足耳作仙童诗曰故将白练作仙衣不许红膏汚天质事见则天长夀二年诏书曰应天下尼用白练为衣作橄榄诗曰待得防甘回齿颊已输崖蜜十分甜崖蜜事见谷子曰照夜清萤也百花醴蜜也崖樱桃也作僧峯子诗曰平生万事足所欠惟一死事见梁僧史曰世祖宴东府王公毕集诏防陀罗至跋陀罗皓然清癯世祖望见谓谢庄曰摩诃衍有机辩当戏之跋陀罗趋外陛世祖曰摩诃衍不负逺来唯有一死在即应曰贫道客食陛下三十载恩徳厚矣无所欠所欠者只一死耳
　　蜀路泥溪驿天圣中有女郎卢氏者随父往汉州作县令替归题扵驿舎之壁其序略云登山临水不废扵讴吟易羽移商聊舒于羇思因成凤栖梧曲子一阕聊书扵壁后之君子览之者毋以妇人窃弄翰墨为罪词曰蜀道青天烟霭翳帝里繁华迢逓何时至回望锦川挥粉泪凤钗斜軃乌云腻细双垂金镂细玉佩玎珰露滴寒如水从此鸾妆添逺意画眉学得遥山翠
　　大庾岭上有佛祠岭外往来题壁者鳞比有妇人题云妾幼年侍父任吴州司防既代归父以大庾本曰梅岭之号今荡然无一株遂市三十夲植于道之左右因留诗于寺壁今随夫任端溪复至此寺诗已为杇镘者所覆即命墨于故处诗曰滇江今日掌刑回上得梅山不见梅辍俸买栽三十树清香留与雪中开好事者因此夹道植梅多矣
　　杜牧华清宫诗云长安回望绣成堆山顶千门次第开一骑红尘妃子笑无人知道荔枝来尤脍炙人口据唐纪明皇以十月幸骊山至春即还宫是未尝六月在骊山也然荔枝盛暑才熟词意虽美而失事实矣
　　李翰林作襄阳歌云清风明月不用一钱买玉山自倒非人推人皆推为佳句至欧阳文忠公题苏子美沧浪亭诗乃云清风明月本无价可惜只卖四万钱二人致词虽异然皆善谈风月者也
　　张端公伯玉大科成名篇什豪迈尤为清脱过姑孰见李太白十咏叹美久之周流泉石间后见一水清激询地人曰此水名明月泉公曰太白不题此泉留以待我也公有诗曰至今千丈松犹伴数岩雪不见纎尘飞寒泉皜明月
　　子瞻常自言平生有三不如人谓着碁吃酒唱曲也然三者亦何用如人子瞻之词虽工而多不入腔正以不能唱曲耳
　　蔡君谟善别茶后人莫及建安能仁院有茶生石缝间寺僧采造得茶八饼号石嵓白以四饼遗君谟以四饼宻遣人走京师遗王内翰禹玉嵗余君谟被召还阙访禹玉禹玉命子弟扵茶笥中选取茶之精品者碾待君谟君谟捧瓯未尝輙曰此茶极似能仁石嵓白公何从得之禹玉未信索茶贴验之乃服王荆公为小学士时尝访君谟君谟闻公至喜甚自取絶品茶亲涤器烹防以待公兾公称赏公于夹袋中取消风散一撮投茶瓯中并食之君谟失色公徐曰大好茶味君谟大笑且叹公之真率也
　　有小儿夜戏溪傍见星坠视之得一石圆如鸡卵因携以归是夕其家大火明日弃于道上为一士人所得经数夕又火遂还弃溪中夜半复化为流星而去
　　荆公禹玉熙宁中同在相府一日同侍朝忽有虱自荆公襦领而上直縁其须上顾之笑公不自知也朝退禹玉指以告公公命从者去之禹玉曰未可轻去輙献一言以颂虱之功公曰如何禹玉笑而应曰屡逰相曽经御览荆公亦为之颐
　　馆阁新书浄本有悮书处以雌黄涂之尝校改字之法刮洗则伤贴之又易脱粉涂则字不没涂数遍方能漫灭惟雌黄一漫则灭仍久而不脱古人谓之铅黄盖用之有素矣
　　贾魏公为相日有方士姓许对人未尝称名无贵贱皆称我时人谓之许我言谈颇有可采然傲诞视公卿蔑如也公欲见使人邀之数四卒不至又使门人苦邀致之许骑驴迳欲造丞相防事门吏止之不可吏曰此丞相防门虽丞郎亦须下许曰我无所求扵丞相丞相召我来若如此但须我去耳不下驴而去门吏急追之不还以白丞相魏公又使人谢而召之终不至公叹曰许市井人耳惟其无所求扵人尚不可以势屈况其以道义自任者乎



　　墨客挥犀卷四
　　钦定四库全书
　　墨客挥犀卷五　　　　　　宋　彭乗　撰
　　诗云螟蛉有子蜾臝负之陶居以谓蜾臝自生子如粟粒捕取螟蛉者所以饲其子非以螟蛉为子也余童稚时屡验之陶説诚不妄其类有三衔泥营巢扵室壁间者名蜾臝穴地为巢者名蠮螉窠扵书卷或笔管中者名蒲卢名既不同其质状小大亦异蜾臝蒲卢即捕桑蠖及小蜘蛛之类蠮螉唯捕蟏蛸与蟋蟀耳捕得皆螫杀去其足尽寘穴中生子其上旋以泥隔之旬日子大成蜂能飞而诸虫尽矣
　　蝗一生九十九子皆聮缀而下入地常深寸许至春暖始生初出如五日而跃十日而能飞喜旱而畏雪雪多则入地愈深不复出蝗为人掩捕飞起蔽天或坠陂湖间多化为鱼虾有渔人扵湖侧置网蝗坠压网至没渔輙有喜色明日举网得虾数斗
　　水蛭性难死予同官林承奉常言少时曽取大水蛭曝为干数月后投水椀中复生又以为末散水中悉化为小水蛭有人夜临溪而溷蛭入其尻中数年瘦病而死其家殓蛭自亡者口中拥出至数升而止
　　东南之美有防稽之竹箭竹为竹箭为箭盖二物也今采箭以为矢而通谓矢为箭者因其材名之也至于用木为箭而谓之箭则谬矣
　　丁晋公之逐士大夫逺嫌莫敢与之通声问一日忽有一书与执政执政得之不敢发立具上闻洎发之乃表也深自叙致词颇哀切其间两句曰虽陵之罪大念立主之功多遂有北还命谓多智变以流人无因达章奏遂托为执政书度以上闻因寛宥
　　唐华清宫今灵泉观也七圣殿之西南隅十数步间有皂荚一株合数人抱枝榦颇瘁相传云明皇洎贵妃共植于此毎嵗结实必有十数荚合懽者京兆尹命老卒数人守视之移接于他枝则不复合懽也
　　虫之类能入耳者不独蚰蜒如壁虱萤火叩头虫皂荚虫皆能入耳为害余有外亲曽为虫入耳自谓必死乃极其家所有恣情耗荡凡数年家业遂破虫出疾愈验之乃叩头虫也又余从祖多患腹痛类为虫所食或教之以桃叶为枕一夕虫自鼻出形如鹰觜人莫识其名者有人为蚰蜒入耳遇其极时不觉以头撞柱至血流不知云痒甚不可忍蚰蜒入耳往往食髓至冬又能滋生凡虫入耳者惟用生油灌之为妙
　　有虫状如蝉形小而匾好扵屋壁及书防中前有两长足如蟹螯触后则旁行触前则却行有郑房秀才因掲防见之不知其有毒也戏以手指再三拨之欲观其行或为所螫痛卧数日遇良医治之得愈医云此名恶虱不治杀人
　　凡夜食必以烛余一夕大醉渇甚取水饮闻水中有声急呼烛观之得一虫状如蚯蚓细而长问左右曰水蛊虫也入腹中食人肠胃
　　段成式酉阳杂爼记事多诞其间叙草木异物尤多谬妄率记异国所出欲无根柢如云一木五香根旃檀节沈香花鸡舌叶藿胶熏陆此甚谬旃檀与沈水两木无异鸡舌即今丁香耳今药品中所用者亦非藿香自是草叶南方多有熏陆小木而大叶海南亦有熏陆乃其谬也今谓之乳头香五物迥殊元非同类也
　　黄宗旦晩年病目毎奏事先具奏自成诵于口至上前展奏自诵之其实不见也同列害之宻以他书易其奏目宗旦不知也至上前所诵与奏目不同归方觉之遂乞致仕
　　蔡子正久在边任晩年以龙图阁直学士再守平凉作喜莺辞一阕以自广曰霜天清晓望紫塞古木寒云衰草溪马嘶风边鸿翻月陇上铁衣寒早欲歌倚曲悲壮尽道君恩湏报塞垣乐尽路鞬锦领山西年少谈笑刁斗静烽火一把长报平安耗圣主忧边威懐遐方关塞且寛天讨嵗华向晩愁思谁念玉闗人老太平也且欢娱湏把金樽频倒此曲成大传都下
　　岭南有异虫如蚯蚓长尺余觜利如锥多夜出半身着地半指空而行或有误触之者直入人心腹食人至死乃出土人目之为夜虎甚畏避之
　　蜣蜋夜飞宜避之撞入胸腹或臂股间輙遗子而去人或不悟子渐隐入肉中为患生股臂间者犹可传疗若入心腹则不可治也
　　长安道中有行人倦息古松之下回视巨蟒蛇长丈余宛转荆间若伤病者行者怪而谛视之但见脑门上虫大如粟粒色红如丹因取置地以足之逡巡蛇遂能去行者渐觉足间微痒湏臾愈剧毒气俄升扵股旬日之间血肉溃烂遂坠股而死细微之物其毒至是人终莫知其名
　　李溥为江淮发运使毎嵗奏计则以大船载东南美货结纳当途莫知纪极章献太后垂帘时溥因奏事盛称浙茶之美云自来进御惟建州饼茶而浙茶未尝修贡夲司以羡余钱买到数千斤乞进入内自国门挽船而入称进奉茶纲有司不敢问所贡余者悉入私室溥晩年以贿败窜谪海州然自此遂为发运司嵗例毎发运使入奏舶舻蔽江自泗州七日至京余出使淮南时见有重载入汴者购得其籍言两浙牋三船他物称是
　　汉以宫殿多灾术者言天上有鱼尾星宜为其冠于室以禳之今自有唐以来寺观旧殿宇尚有为飞鱼形尾指上者不知何时易名为鸱吻状亦不类鱼尾
　　苏伯材奉议云凡欲松偃盖极不难栽时当去松中大根惟留四旁根则无不偃盖
　　壶山有栢木一株长数尺半化为石半犹是坚木蔡君谟见而异焉因运置私第余莆阳日亲见之
　　菌不可妄食建寜县山石间忽生一菌大如车盖乡民异之取以为食者輙死凡菌为羮照人无影者不可食食杀人又有菌樷生扵朽木或粪壤上其形如瑞芝洁白可爱夜则有光可以鉴物
