<!-- { "loadSidebar": true } -->
　　墨子者名翟宋人也仕宋为大夫外治经典内修道术著书十篇号为墨子世多学者与儒家分途务尚俭约颇毁孔子有公输般者为楚造云梯之械以攻宋墨子闻之往诣楚脚壊裂裳裹足七日七夜到见公输般而説之曰子为云梯以攻宋宋何罪之有余于地而不足于民杀所不足而争所有余不可谓智宋无罪而攻之不可谓仁知而不争不可谓忠争而不得不可谓强公输般曰吾不可以巳言于王矣墨子见王曰于今有人舍其文轩隣有一弊舆而欲窃之舍其锦绣隣有短褐而欲窃之舍其粱肉隣有糟糠而欲窃之此为何若人也王曰若然者必有狂疾翟曰楚有云梦之麋鹿江汉之鱼为天下富宋无雉鲋鱼犹梁肉与糟糠也楚有杞梓豫章宋无数丈之木此犹锦绣之与短褐也臣闻大王更议攻宋有与此同王曰善哉然公输般已为云梯谓必取宋于是见公输般墨子解带为城以幞为械公输般乃设攻城之机九变而墨子九拒之公输之攻城械尽而墨子之守有余也公输般曰吾知所以攻子矣吾不言墨子曰吾知子所以攻我我亦不言王问其故墨子曰公输之意不过杀臣谓宋莫能守耳然臣之弟子禽滑厘等三百人早已操臣守御之器在宋城上而待楚防矣虽杀臣不能絶也楚乃止不复攻宋墨子年八十有二乃叹曰世事已可知荣位非常保将委流俗以从赤松子游耳乃入周狄山精思道法想像神仙于是数闻左右山间有诵书声者墨子卧后又有人来以衣覆足墨子乃伺之忽见一人乃起问之曰君岂非山岳之气乎将度世之神仙乎愿且少留诲以道要神人曰知子有志好道故来相子欲何求墨子曰愿得长生与天地相毕耳于是神人授以素书朱英九方道教戒五行变化凡二十五篇告墨子曰子有仙骨又聪明得此便成不复须师墨子拜受合作遂得其騐乃撰集其要以为五行记乃得地仙居以避战国至汉武帝时遣使者杨违束帛加璧以聘墨子墨子不出视其顔色常如五十许人周游五岳不止一处【出神仙传】
　　刘政
　　刘政者沛人也髙才博物学无不览以为世之荣贵乃须臾耳不如学道可得长生乃絶进趋之路求飬生之术勤寻异闻不逺千里茍有胜已虽奴客必师事之复治墨子五行记兼服朱英丸年百八十余嵗色如童子能变化形以一人分作百人百人作千人千人作万人又能三军之众使成一丛林木亦能使成鸟兽试取他人器物易置其处人不知觉又能种五果立使华实可食坐致行厨饭膳供数百人又能吹气为风飞砂扬石以手指屋宇山陵壶器便欲頽壊复指之即还如故又能化生美女之形及作水火又能一日之中行数千里能水兴云奋手起雾聚土成山刺地成渊能忽老忽少乍大乍小入水不沾歩行水上召江海中鱼鼈蛟龙鼋鼍即皆登岸又口吐五色之气方广十里直上连天又能跃上下去地数百丈后去不知所在【出神仙传】
　　孙博
　　孙博者河东人也有清才能属文著书百余篇诵经数十万言晚乃好道治墨子之术能令草木金石皆为火光照数里亦能使身成火口中吐火指大树生草则焦枯更指还如故又有人亡奴藏匿军中者捕之不得博语奴主曰吾为卿烧其营舎奴必走出卿但谛伺捉之于是博以一赤丸子掷军门须臾火起烛天奴果走出乃得之博乃复以一青丸子掷之火即灭屋舎百物如故不损博每作火有所烧他人以水灌之终不可灭须臾自止之方止行水火中不沾灼亦能使千百人从已蹈之俱不沾灼又与人往水上布席而坐饮食作乐使众人舞于水上又山间石壁地上盘石博入其中渐见背及两耳良乆都没又能吞刀剑数十枚及壁中出入如有孔穴也能引镜为刀屈刀为镜可积时不改须博指之乃复如故后入林滤山服神丹而仙去【出神仙传】
　　天门子
　　天门子者姓王名刚尤明补飬之要故其经曰阳生立于寅纯木之精隂生立于申纯金之精夫以木投金无往不伤故隂能疲阳也隂人所以着脂粉者法金之白也是以真人道士莫不留心注意精其微妙审其盛衰我行青龙彼行白虎取彼朱雀前我武不死之道也又隂人之情也毎急于求阳然而外自收抑不肯请阳者明金不为木屈也阳性气刚燥志节踈畧至于游宴言和气柔辞语卑下明木之畏于金也天门子既行此道年二百八十嵗犹有童子之色乃服珠醴得仙入洲山去也【出神仙传】
　　玉子
　　玉子者姓章名震南郡人也少好学众经周幽王征之不出乃叹曰人生世间日失一日去生转逺去死转近而但贪富贵不知飬性命命尽气絶则死位为王侯金玉如山何益于灰土乎独有神仙度世可以无穷耳乃师长桑子具受众术乃别造一家之法着道书百余篇其术以务魁为主而精于五行之意演其微妙以飬性治病消灾散祸能起飘风发屋折木作雷雨云雾能以木瓦石为六畜龙虎立成能分形为百千人能渉江海含水喷之皆成珠玉亦不变或时闭气不息举之不起推之不动屈之不曲伸之不直或百日数十日乃起每与弟子行各丸泥为马与之皆令闭目须臾成大马乗之日行千里又能吐气五色起数丈见飞鸟过指之即堕临渊投符召鱼鼈之属悉来上岸能令弟子举眼见千里外物亦不能乆也其务魁时以器盛水着两肘之间之水上立有赤光辉辉起一丈以此水治病病在内饮之在外者洗之皆立愈后入崆峒山合丹白日升天而去【出神仙传】
　　茅蒙
　　茅蒙字初成咸阳南闗人也即东卿司命君盈之髙祖也蒙性慈悯好行隂徳防静博学逆覩周室之衰不求进于诸侯常叹人生若电流出处宜及其时于是师北郭谷先生受长生之术神丹之方后入华山静斋絶尘修道合药乗龙驾云白日升天先是其邑歌謡曰神仙得者茅初成驾龙上升入太清时下洲戏赤城继世而往在我盈帝若学之腊嘉平秦始皇闻之因改腊为嘉平【出洞仙传】
　　沈羲
　　沈羲者吴郡人学道于蜀中但能消灾治病济救百姓不知服药物功徳感天神识之羲与妻贾氏共载诣子妇卓孔宁家还逢白鹿车一乗青龙车一乗白虎车一乗从者皆数十骑皆朱衣仗矛带剑辉赫满道问羲曰君是沈羲否羲愕然不知何等答曰是也何为问之骑人曰羲有功于民心不忘道自少小以来履行无过夀命不长年夀将尽黄老今遣仙官来下迎之侍郎薄延之乗白鹿车是也度世君司马生青龙车是也迎使者徐福白虎车是也须臾有三仙人羽衣持节以白玉简青玉界丹玉字授羲羲不能识遂载羲升天升天之时道间鉏耘人皆共见不知何等斯须大雾雾觧失其所在但见羲所乗车牛在田食苗或有识是羲车牛以语羲家子弟恐是邪魅将羲藏山谷间乃分布于百里之内求之不得四百余年忽还鄊里推求得数十世孙名懐喜懐喜告曰闻先人説家有先人仙去久不归也留数十日説初上天时云不得见帝但见老君东向而坐左右勑羲不得谢但黙坐而已宫殿郁郁如云气五色黄不可名状侍者数百人多女少男庭中有珠玉之树众芝丛生龙虎成羣游戏其间闻琅琅如铜铁之声不知何等四壁熠熠有符书着之老君身形畧长一丈被发文衣身体有光辉须臾数玉女持金案玉杯来赐羲曰此是神丹饮者不死夫妻各一杯夀万歳乃吿言饮服毕拜而勿谢服药后赐二枚大如鸡子脯五寸遗羲曰暂还人间治百姓疾病如欲上来书此符悬之竿杪吾当迎汝乃以一符及仙方一首赐羲羲奄忽如寐已在地上多得其符验也【出神仙传】
　　陈安世
　　陈安世京兆人也为权叔本家佣赁禀性慈仁行见禽兽常下道避之不欲惊之不践生虫未尝杀物年十三四叔本好道思神有二仙人托为书生从叔本游以观试之而叔本不其仙人也乆而意转怠叔本在内方作美食而二仙人复来诣门问安世曰叔本在否答曰在耳入白叔本叔本即欲出其妇引还而止曰饿书生辈复欲求饱腹耳于是叔本使安世出答言不在二人曰前者云在旋言不在何也答曰大家君教我云耳二人善其诚实乃谓叔本勤苦有年今适值我二人而乃懈怠是其不遇防成而败乃问安世曰汝好游戏答曰不好也又曰汝好道乎答曰好而无由知之二人曰汝审好道明日早防道北大下安世承言早往期处到日西不见一人乃起欲去曰书生定欺我耳二人已在其侧呼曰安世汝来何晚也答曰早来但不见君耳二人曰吾端坐在汝邉耳频三期之而安世辄早至知可教乃以药二丸与安世诫之曰汝归勿复饮食别止于一处安世承诫二人常来往其处叔本怪之安世处空室何得有人语往辄不见叔本曰向闻多人语声今不见一人何也答曰我独语耳叔本见安世不复食但饮水止息别位疑非常人自知失贤乃叹曰夫道尊徳贵不在年齿父母生我然非师则莫能使我长生先闻道者即为师矣乃执弟子之礼朝夕拜事之为之洒扫安世道成白日升天临去遂以要道术授叔本叔本后亦仙去矣【出神仙传】

　　太平广记卷五
　　钦定四库全书
　　太平广记卷六
　　神仙六
　　张子房　　　东方朔　　　王乔
　　周遥　　　刘商
　　张子房
　　张子房名良韩国人也避地于南阳徙居于沛后为沛国人焉童幼时过下邳圯桥风雪方甚遇一老叟着乌巾黄单衣坠履于桥下目子房曰孺子为我取之子房无倦色下桥取履以进老叟引足以纳之子房神意愈恭叟笑曰孺子可教也明旦来此当有所教子房昧爽至叟已在矣曰期而后至未可传道如是者三子房先至亦无倦怠老叟喜以书授之曰读此当为帝王师若复求吾乃谷城山下黄石也子房读其书能应机权变佐汉祖定天下后人谓其书为黄石公书修之于身能炼气絶力轻身羽化与绮里季东园公甪里先生夏黄公为云霞之交汉初遇四五小児路上羣戏一児曰着青裙入天门揖金母拜木公时人莫知之子房知之往拜之曰此东王公之玉童也所谓金母者西王母也木公者东王公也此二元尊乃隂阳之父母天地之本源化生万育飬羣品木公为男仙之主金母为女仙之宗长生飞化之士升天之初先觐金母后谒木公然后升三清朝太上矣此歌乃玉童教世人拜王公而揖王母也子房佐汉封留侯为大司徒觧形于世葬于龙首原赤眉之乱人发其墓但见黄石枕化而飞去若流星焉不见其尸形衣冠得素书一篇兵畧数章子房登仙位为太童子常从老君于太清之中其孙道陵得道朝昆仑之夕子房往焉【出仙传拾遗】
　　东方朔
