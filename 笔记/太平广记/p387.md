<!-- { "loadSidebar": true } -->
　　江南神武军使孙汉威厩中有马遇夜輙尾上放光状若散火惊羣马皆嘶鸣汉威以为妖仗劒斩之数月除卢州刺史【出稽神録】
　　于逺
　　邺中富人于逺者性奢逸而复好良马居第华丽服玩鲜洁拟于公侯之家也常养良马数十匹忽一日有人市中鬻一良马竒毛异骨人争观之逺闻之酬以百金及马至厩中有一老姥扣门请一观逺问之曰马者骏逸也豪狭少年好之宜哉老母奚观老母曰我失一良马十年游天下访之不得毎遇良马必永日观之未尝见一如我所失之马也何阻一观不以为恵逺因延入从容出其马以示之老母一见其马因怒变色回观逺而言曰我马也逺曰老母之马奚人卖昔日何得之何失之老母曰为我昔日偶北邙山神为物伤目化身以求我我以名药疗之目愈遂以此马赐我我得此马唯不乗之上天乗之游四海之外八荒之内秖如百里也我常乗东过扶桑有一人其途而问我此马焉及夜至西竺国忽失此马我自失此马已来十年不息遍天下皆不知我访此马也去年今日流沙见一小儿言有一异马如飞倐然东去矣我既知自东方疑此马在中华必有常人得此马我今当还君百金马须还我逺性癖好良马又闻此马之异深恡惜之乃拜老母乞且暂留以翫赏数日老母怒曰君若留此马必有祸发逺因亦怒老母之极言遂令家僮十余人共守此马遣出老母其家果火尽焚其宅财寳逺仍见姥入宅自跃上此马而灭【出潇湘録】
　　张全
　　益州刺史张全养一骏马甚保惜之唯自乗跨左右皆不敢轻跨毎令二人晓夕以専饲饮忽一日其马化为一妇人美丽竒絶立于厩中左右遽白张公张公乃亲至察视其妇人前拜而言曰妾本是燕中妇人因癖好骏马毎覩之必叹美其骏逸后数年忽自醉倒俄化成骏马一匹遂奔跃出随意南走近千里被一人之以至于君厩中幸君保惜今偶自追恨为一畜泪下入地被地神上奏于帝遂有命再还旧业思往事如梦觉张公大惊异之安存于家经十余载其妇人忽尔求还乡张公未允之间妇人仰天号呌自扑身忽却化为骏马冲突而出不知所之【出潇湘记】
　　王武
　　京洛富人王武者性茍且能媚于豪贵忽知有人货骏马遂急令人多与金帛于众中争得之其马白色如一团美玉其鬃尾赤如朱皆言千里足也又疑是龙驹驰骤之驶非常马得及王武以献大军薛公乃广设以金鞍玉勒间之珠翠方伺其便逹意也其马忽于廐中大嘶一声后化为一泥塑之马立焉武大惊讶遂焚毁之【出大唐竒事】
　　韦玭
　　京兆韦玭小逍遥公之裔世居孟州泛水县荘性不喜书好驰骋田弋马有蹄齧不可羁勒者则市之咸通末因来泛水饮于市酣歌之际忽有鬻白马者曰此极驵骏玭乘之于衢曰善可着鞭矣遂市之日晏乗归御之铁鞭一仆以他马从既登东原絶驰十余里仆不能及复遗铁鞭马逸不能止迅越榛莽沟畎而玭酒困力疲度必难禁矣马方骤逼大桑下玭遂跃上髙枝中以为无害矣马突过数十歩复来桑下暝目长鸣仰视玭而长鸣躩地少顷齧桑木本柹落如掌卧即或龁草于十歩五歩内旋复来齧不已桑本半焉玭惧其桑之颠也遥望其左数歩外有井伺马之休于茂草乃跳下疾走投井中才至底马亦随入玭与马俱殒焉【出三水小牍】
　　骆駞
　　明駞
　　明駞千里脚多误作鸣字駞卧腹不贴地屈足漏明则行千里【出酉阳杂俎】
　　知水脉
　　炖煌西渡流沙往外国济沙千余里无水时有伏流处人不能知骆駞知水脉过其处輙不行以足地人于其所处掘之輙得水【出博物志】
　　风脚駞
　　于阗国有小鹿角细而长与駞交生子曰风脚駞日行七百里其疾如吹【出洽闻记】
　　两脚駞
　　悒恒国治鸟浒河南本汉大月氏地刘璠梁典云出两脚骆駞【阙】
　　白骆駞
　　哥舒翰常镇于青海路既遥逺遣使常乗白骆駞以奏事日驰五百里【出明皇杂録】
　　骡
　　白骡
　　唐宗登泰山益州进白骡至洁朗丰润权竒伟异上遂亲乗之柔习安便不知登降之劳也告成礼毕复乗而下才及山址上休息未久有司言白骡无疾而殪上叹异久之諡之曰白骡军命有司具槥椟垒石为墓墓在封禅坛北数里至今存焉【出开天传信记】
　　推磨骡
　　临洛市中百姓有推磨盲骡无故死因卖之屠者剖腹中得二石大如合拳紫色赤斑莹润可爱【出酉阳杂俎】
　　驴
　　僧朗
　　晋僧朗住金榆山及卒所乗驴上山失之时有人见者乃金驴矣樵者往往听其鸣响土人言金驴一鸣天下太平【出酉阳杂俎】
　　厌逹国
　　西域厌逹国有寺户以数头驴运粮上山无人驱逐自能往返寅发午至不差晷刻【出酉阳杂俎】
　　村人供僧
　　世有村人供于僧者祈其密言僧绐之曰驴其人遂日夕念之经数嵗照水见青毛驴附于背凡有疾病魅其人至其所立愈后知其诈呪效亦歇【出酉阳杂俎】
　　张髙
　　长安张髙者转货于市资累巨万有一驴盲之久矣唐元和十二年秋八月髙死十三日妻命其子和乗往近郊营饭僧次且出里门驴不复行击之即卧乗而鞭之驴忽顾和曰汝何击我和曰我家用钱二万以致汝汝不行安得不击也和甚惊驴又曰钱二万不説父骑我二十余年吾今告汝人道兽道之倚伏若车轮然未始有定吾前生汝父力故为驴酬之无何汝饲吾丰昨夜汝父就吾筭侵汝钱一缗半矣汝父常骑我我固不辞吾不汝汝不当骑我汝彊骑我我亦骑汝汝我交骑何刼能止以吾之肌肤不啻直二万钱也只汝一缗半出门货之人酬尔然而无的取者以他人不吾钱也麸行王胡子吾二缗吾不其力取其缗半还汝半缗充口食以终驴限耳和牵归以告其母母泣曰郎骑汝年深固甚劳苦缗半钱何足惜舍债丰秣而长生乎驴摆头又曰卖而取钱乎乃防头遽舍货之之酬不过缗半且无敢取者牵入西市麸行逢一人长而胡者乃与缗半易问之其姓曰王自是连雨数日乃晴和觇之驴已死矣王竟不得骑又不之验也和东邻有金吾郎张逹其妻李之出也余尝造焉云见驴言之夕遂闻其事且以戒贪昧者故备书之【出续怪録】
　　东市人
　　开成初东市百姓防父骑驴市凶具行百歩驴忽语曰我姓白名元通君家力已足勿复骑我南市卖麸家欠我钱五千四百文我又君钱数亦如之今可卖我其人惊异即牵往旋访主卖之驴甚壮报价只及五千及诣麸行乃得五千四百文因卖之两宿而死【出酉阳杂俎】
　　贺世伯
　　北齐时曲安贺世伯年六十余家有小驴未经调习使儿乗之二儿更亦被扑世伯之曰儜劣小子试无堪我虽年老不须鞴鞍犹能控制遂即踯上驴惊迅跳走世伯荒忙跳下仅得免扑其夜在堂内与所亲宴聚世伯欲睡忽然惊起以手掩额家人怪问云吾梦调此驴以杖击之误打吾额今痛热如汤肿大如梨往防其驴在他村外其人因病而死【出广古今五行记】
　　王甲
　　隋大业中洛人有姓王者常持五戒时言未然之事闾里敬信之一旦忽谓人曰今当有人牵驴一头送来涕泣説言早防父其母寡养一男一女女嫁而母亡二十年矣寒食日持酒食祭墓此人乗驴而往墓在伊水东欲渡伊水驴不肯行鞭其头面伤流血既至墓所放驴而祭俄失其驴其日妹在兄家忽见其母入来头面流血形容毁悴号泣告女我生时避汝兄送米五斗与汝坐得此罪报受驴身偿汝兄五年矣今日欲渡伊水水深畏之汝兄鞭挞我头面尽破仍期还家更苦打我我走来告汝吾今偿债垂毕何太非理相苦也言讫出门寻之不见唯见驴头面流血如母伤状女抱以号泣兄回怪而问之女以状告于是兄妹抱持恸哭驴亦涕泣皆流不食水草兄妹跪请若是母者愿为食草驴即为食既而复止兄妹莫如之何遂备刍粟送王五戒处后死兄妹塟焉【出法苑珠林】
　　汤安仁
　　唐京兆汤安仁家富素事慈门寺僧以熙宁元年忽有客寄其家停止客盗他驴于家杀之以驴皮遗安仁至贞观三年安仁遂见一人于路谓安仁曰追汝使明日至汝当死也安仁惧迳至慈门寺坐佛殿中经宿不出明日果有三骑并歩卒数十人皆兵仗入寺遥见安仁呼汤安仁应而念诵愈进相谓曰昨日不即取今修福如此何由可得因相与去留一人守之守之者谓安仁曰君往日杀驴驴今诉君使我等来摄君耳终须共诣不去何益安仁遥答曰往日他盗自杀驴但以皮与我耳非我杀何为见追诸君还为我语驴我本不杀汝然今又为汝追福于汝有利当舍我也此人许诺曰驴若不许我明日更来如其许者不来矣言毕而出明日遂不来安仁于是为驴追福举家持戒菜食云尔卢文砺説之安仁今见在【出法苑珠林】
　　王薰
　　天宝初有王薰者居长安延夀里中常一夕有三数辈挈食防薰所居既饮食烛前忽有巨臂出烛影下薰与诸友且惧相与观之其臂色黑而有毛甚多未几影外有语曰君有防不能一见呼耶愿得少肉置掌中薰莫测其由即与之其臂遂引去少顷又伸其臂曰幸君与我肉今食且尽愿君更赐之薰又置肉于掌中已而又去于是相与谋曰此必怪也伺其再来当断其臂顷之果来防劒斩之臂既堕其身亦逺俯而视之乃一驴足血流满地明日因以血踪寻之直入里中民家即以事问民民曰家养一驴且二十年矣夜失一足有似刃而断者焉方骇之薰具言其事即杀而食之【出宣室志】













　　太平广记巻四百三十六
　　钦定四库全书
　　太平广记巻四百三十七　宋　李昉等　编畜兽四
　　犬上
　　华隆　　　　杨生　　　崔仲文
　　张然　　　　杨褒　　　郑韶
　　桞超　　　　姚甲　　　刘巨麟
　　章华　　　　范翊　　　郭钊
　　卢言　　　　赵叟　　　陆机
　　石度　　　齐琼　　　石从义
　　田招　　　　裴度
　　犬上
　　华隆
　　晋泰兴二年吴人华隆好弋猎畜一犬号曰的尾每将自随隆后至江边被一大虵围绕周身犬遂咋虵死焉而华隆僵仆无所知矣犬彷徨嘷吠往复路间家人怪其如此因随犬往隆闷絶委地载归家二日乃苏隆未苏之间犬终不食自此爱惜如同于亲戚焉【出幽明録】
　　杨生
　　晋太和中广陵人杨生者畜一犬怜惜甚至常以自随后生饮醉卧于荒草之中时方冬燎原风势极盛犬乃周匝嘷吠生都不觉犬乃就水自濡还即卧于草上如此数四周旋跬歩草皆沾湿火至免焚尔后生因暗行堕井犬又嘷吠至晓有人经过路人怪其如是因就视之见生在焉遂求出已许以厚报其人欲请此犬为酬生曰此狗曾活我于己死即不依命余可任君所须也路人迟疑未答犬乃引领视井生知其意乃许焉既而出之系之而去却后五日犬夜走还【出纪闻】
　　崔仲文
　　安帝义熈年谯县崔仲文与防稽石和俱为刘抚军府吏仲文养一犬以猎麋鹿无不得也和甚爱之乃以丁奴易之仲文不与和及仲文入山猎至草中杀仲文欲取其犬犬齧和守其主尸爬地覆之后诸军出猎见犬守尸人识其主因还启刘抚军石和假还至府门犬便往牵衣号吠人复白抚军曰此人必杀犬主因録之抚军拷问果得其实遂杀石和【出广古今五行记】
　　张然
