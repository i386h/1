<!-- { "loadSidebar": true } -->
　　河中少尹郑复礼始应进士举十上不第困厄且甚千福寺僧道者人言昼闭闗以寐夕则视事于阴府十祈叩者八九拒之复礼方蹇踬愤惋乃择日斋沐候焉道颇温容之且曰某未尝妄泄于人今茂才抱积薪之叹且久不能忍耳勉旃进取终成美名然其事异不可言也郑拜请其期道曰唯君期须四事相就然后遂志四缺其一则复寃如是者骨肉相继三牓三牓之前犹梯天之难三牓之后则反掌之易也郑愕视不可喻则又拜请四事之目道持疑良久则曰慎勿言于人君之成名其事有四亦可以为异矣其一须国家改元之第二年其二须是礼部侍郎再知贡举其三须是第二人姓张其四同年须有郭八郎四者阙一则功亏一篑矣如是者贤弟侄三牓率须依此郑虽大疑其説欝欝不乐以为无复望也敬谢而退长庆二年人有导其名姓于主文者郑以且非再知贡举意甚疑之果不中第直至改元宝厯二年新昌杨公再司文柄乃私喜其事未敢泄言来春果登第第二人姓张名知实同年郭八郎名言扬郑竒叹且久因纪于小书之抄私自谓曰道言三牓率须如此一之已异其可至于再乎至于三乎次至故尚书右丞韩宪应举太和二年颇有籍甚之誉以主文非再知举试日果有朞周之恤尔后应大和九年举败于垂成直至改元开成二年高锴再司文柄右辖私异事明年果登上第二人姓张名棠同年郭八郎名植因又附于小书之末三牓虽欠其一两牓且无小差闺门之内私相谓曰岂其然乎时僧道已不知所往矣次至故驸马都尉颢应举时誉转洽至改元会昌之二年礼部柳侍郎璟再司文柄都尉以状头及第第二人姓张名潜同年郭八郎名京道所说无差焉【出野史】
　　张宣
　　杭州临安县令张宣宝厯中自越府戸曹掾调授本官以家在浙东意求萧山宰去唱已前三日忽梦一女子年二十余修刺来谒宣素贞介梦中不与女子见女子云某是明年邑中之客安得不相见耶宣遂见之礼貌甚肃曰妾有十一口依在贵境有年数矣今闻明府将至故来拜谒宣因问县名竟不对宣告其族人曰且志之及后补湖州安吉县令宣以家事不便将退之其族人曰不然前夕所梦女子非安字乎十一口非吉字乎此阴隲已定退亦何益宣悟且笑曰若然固应有定遂受之及秩满数年又将时江淮水歉宣移家河南固求宋亳一官将引家往又梦前时女子顔貌如旧曰明府又当宰邑妾之邑也宣曰某前已为夫人之邑今岂再授乎女子曰妾自明府罢秩当即迁之居今之所止非旧地然往者家属凋丧略尽今唯三口为累耳明府到后数月亦当辞去言讫似若凄怆宣亦未谕及唱官乃得杭州临安县令宣叹曰三口临字也数月而去吾其忧乎到任半年而卒【出前定录】
　　韩臮
　　昌黎韩臮故晋公滉之支孙博通经史太和五年自大理丞调平判入第名第既不絶髙又非驰逐而致为后辈所谑时太常丞冯芫除岳州刺史因説人事固有前定德皇之末芫任太常寺奉礼于时与臮同官其年前进士时元佐任协律郎三人同约上丁日释奠武成王庙行事芫任常乐臮任亲仁元佐任安邑芫皷动拉二官同之太平兴道西南角元佐忽云某适马上与二贤作一善梦足下二人皆判入等何也请记之芫固书之纪于箧中宪宗六年芫判入等授兴平县尉臮实无心望于科第此后二十七八年臮方判入等皆不差忒芫临发岳阳召臮特説当时之事并取箧中所记以示之曰诸公何足为谑命使之然臮亦去未尝暂忘则仆与公何前后相悬如此臮其年授大理正【出续定命录】

　　太平广记卷一百五十五
　　钦定四库全书
　　太平广记卷一百五十六
　　定数十一
　　厐严　　　　张正矩　　　刘遵古
　　舒元舆　　　李德裕　　　李言
　　王沐　　　　舒守谦　　　杜悰外生
　　石雄　　　　贾岛　　　　崔洁
　　厐严
　　唐京兆尹厐严为衢州刺史到郡数月忽梦二僧入寝门严不信释氏梦中呵之僧曰使君莫怒余有先知故来相告耳严喜闻之乃问曰余为相乎曰无有节制乎曰无曰然则当为何官曰亷察而无兵权有土地而不出畿内过此已往非吾所知也曰然寿几何曰惜哉所之者寿向使有寿则何求不可曰何日当去此曰来年五月二十二日及明年春有除替先以状请于亷使元稹素与严善必就谓得请行有日矣其月晦日因宴元公复书云请俟交割严发书曰吾固知未可以去具言其梦于座中竟以五月二十二日发其后为京兆尹而卒【出前定录】
　　张正矩
　　秘书监刘禹锡其子咸允久在举场无成禹锡愤惋宧途又爱咸允甚切比归阙以情诉于朝贤太和四年故吏部崔羣与禹锡深于素分见禹锡蹭蹬如此尤欲推挽咸允其秋羣门生张正謩充京兆府试官羣特为禹锡召正謩面以咸允托之觊首焉及牓出咸允名甚居下羣怒之戒门人曰张正謩来更不要通正謩兄正矩前河中叅军应书判拔萃其时羣总科目人考官糊名考讫羣读正矩判心窃推许又谓是故工部尚书正甫之弟断意便与奏及敕下正矩与科目人谢主司独正矩啓叙前致词曰某杀身无地以报相公深恩一门之内兄弟二人俱受科名拔擢粉骨脔肉无以上答方泣下语未终羣忽悟是正謩之兄弟勃然曰公是张正謩之兄尔贤弟大无良把羣贩名岂有如此事与贼何异公之登科命也非某本意更谢何为【出续命定录】
　　刘遵古
　　故刑部尚书沛国刘遵古太和四年节度东蜀军先是蜀人有富蓄羣书刘既至尝假其数百篇然未尽详阅明年夏涪江大汛突入壁垒溃里中庐舍厯数日水势始平而刘之图书器玩尽为暴水濡汚刘始命列于庭以曝之后数日刘于羣书中得周易正义一轴笔势奇妙字体稍古葢非近代之书也其卷末有题云上元二年三月十一日因读周易着此正义从兹易号十二三歳至一人八千口当有大水漂溺因得舒转晒曝衡阳道士李徳初刘阅其题叹且久穷其所自乃蜀人所蓄之书也于是召賔掾以视之所谓易号十二三歳至一人八千口者一人八千口葢大和字也自上元厯宝应广徳永泰大厯建中兴元贞元永贞元和长庆宝厯至大和凡更号十有三矣与其记果相契然不知李徳初何人耳抑非假其名以示于后乎【出宣室志】
　　舒元舆
　　李太尉在中书舒元舆自侍御史辞归东都迁太尉言近有僧自东来云有一地葬之必至极位何妨取此元舆辞以家贫不办别覔遂归啓防他日僧又经过复谓太尉曰前时地已有人用之矣询之乃元舆也元舆自刑部侍郎平章事【出感定录】
　　李德裕
　　李德裕自润州年五十四除州五十八再入相皆及吉甫之年缙绅荣之【出感定录】德裕为太子少傅分司东都时尝闻一僧善知人祸福因召之僧曰公灾未已当南行万里德裕甚不乐明日复召之僧且曰虑言之未审请结坛三日又曰公南行之期定矣德裕曰师言以何为验僧即指其地此下有石函即命发之果得焉然啓无所覩德裕重之且问南行还乎曰公食羊万口有五百未满必当还矣德裕叹曰师实至人我于元和中为北都从事尝梦行至晋山尽目皆羊有牧者数十谓我曰此侍御食羊也尝志此梦不泄于人今知防数固不诬矣后旬余灵武帅送米暨馈羊五百大惊召僧告其事且欲还之僧曰羊至此是已为相国有矣还之无益南行其不返乎俄相次贬降至崖州掾竟终于贬所时年六十三【出补录纪传】
　　李言
　　有进士李岳连举不第夜梦人谓曰头上有山何以得上第及觉不可名狱遂更名言果中第【出感定录】
　　王沐
　　王沐者涯之再从弟也家于江南老且穷以涯执相权遂跨蹇驴而至京师索米僦舍住三十日始得一见涯于门屏所望不过一簿一尉耳而涯见沐潦倒无雁序情太和九年秋沐方説涯之嬖奴以导所欲涯始一召见拟许以微官处焉自是旦夕造涯之门以俟其命及涯就诛仇士良收捕家人时沐方在涯私第谓其王氏之党遂不免于腰领【出杜阳杂编】
　　舒守谦
　　舒守谦元舆之族聪敏慧悟富有春秋元舆礼遇颇至十年元舆处之犹子荐取明经第官厯校书郎及持相印许为曹郎命之无何忽以非过怒谦至朔旦伏谒顿不能见由是日加谴责为僮仆轻易谦既不自安遂置书于门下辞往江表而元舆亦不问翌日办装出长安咨嗟蹇分惆怅自失即驻马望涕泗涟如及昭应闻元舆之祸方始释然【是时于宰相宅收捕家口不问亲疎并皆诛戮之】当时论者以王舒祸福之异定分焉【出杜阳杂编】
　　杜悰外生
　　杜悰与李德裕同在中书他日德裕谓悰曰公家有异人何不遣一相访悰曰无德裕曰试思之曰但有外生自远来求官尔德裕曰此是也及归遣谒德裕德裕问之对曰太尉位极人臣何须问也凡人细微尚有定分况功勲爵禄乎且明日午时有白兽自南逾屋而来有小童丱角衣紫年七岁执竹竿长五尺九节驱兽兽复南往小童非宅内人也试伺之翌日及午果有白猫自南逾屋而来有丱角小童衣紫逐之猫复南去乃召问之曰年七岁数其所执竹长五尺而九节童乃宅外元从之子也畧无毫髪差谬事无大小皆前定矣【出闻竒录】
　　石雄
　　石雄初与康诜同为徐州帅王智兴首校王公忌二人骁勇奏守本官雄则许州司马也寻授石州刺史有李约者以石使君许下之日曽约资货累自窘索后诣石州求其本物既入石州境约迟疑恐石怒遇里有神祠祈享皆谓其灵约乃防啓于神神祝父子俱称神下索纸笔命约书之约不识文字求得村童口占之曰石使君此去当有重臣抽擢而立武功合为河阳鳯翔节度复有一官失望所以此事须秘密不得异耳闻之约以巫祝之言先白石君石君相见甚悦寻以潞州刘从谏背叛朝廷议欲讨伐李德裕为宰相而亟用雄雄奋武力夺得天井闗后共刘振文破黑山诸蕃部落走南单于迎公主归国皆雄之効也然是鹰犬之功非良宰不能驱驰者及李公以太子少保分洛石仆射诣中书论官曰雄立天井闗及黑山之功以两地之劳更希一镇养老相府曰仆射潞州之功国家已酬河阳节度使西塞之绩又拜鳯翔在两镇之重岂不为酬赏也石乃复为左右綂军不惬其望悉如巫者之言德裕谪潮州有客复陈石雄神只之验明其盛衰有数稍抑其噎欝矣【出云溪友议】
　　又
　　会昌四年刘稹败当从谏时有一人称石雄七千人至从谏戮之至是石雄果七千人入潞州【出感定录】
　　贾岛
　　贾岛字浪仙元和中元白尚轻浅岛独变格入僻以矫艶虽行坐寝食吟咏不辍尝跨驴张盖横截天街时秋风正厉黄叶可扫岛忽吟曰落叶满长安求聨句不可得因搪突大京兆刘栖楚被系一夕而释之又尝遇武宗皇帝于定水精舍岛尤肆侮慢上讶之他日有中防令与一官谪去特授长江县尉稍迁普州司仓而终【出摭言】
　　崔洁
