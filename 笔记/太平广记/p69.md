<!-- { "loadSidebar": true } -->
　　赵尊师者本遂州人飞符救人疾病于乡里间年深矣又善役使山魈令挈书囊席帽故所居前后百里内絶有妖怪物为人患者有民阮琼女为精怪所惑每临夜别梳妆似有所伺必迎接忻喜言笑自若召人医疗即先知姓名琼廼奔诣尊师救解赵曰不劳亲去但将吾符贴于户牖间自有所验乃白绢朱书大符与之琼贴于户至一更闻有巨物中击之声如冰坠地遂攅烛照之廼一巨鼍宛转在地逡巡而死符即不见女乃醒然自悟惊骇涕泣琼遂碎鼍之首弃于壑间却诣尊师备陈其事赵慰劳之又与小符令女吞之自后无恙大符即却归于桉上【出野人闲话】
　　权师
　　唐长道县山野间有巫曰权师善死卜至于邪魅怪隐伏逃亡地秘山藏生期死限罔不预知之或人请命则焚香呼请神僵仆于茵褥上奄然而逝移时方喘息瞑目而言其事奏师之亲曰郭九舅豪侠强梁积金甚广妻卧病数年将不济召令卜之闭目而言曰君堂屋后有伏尸其数九遂令斸之依其尺寸获之不差其一旋遣去除之妻立愈赠钱百万却而不受强之方受一二万云神不令多取又一日卧于民家瞑目轮十指云天下死簿数其遐迩州县死数甚多次及本州村乡亦十余人合死者内有豪士张夫子名行儒与焉人有急告行儒者闻而惧遂命之至谓张曰可以奉为牒阎罗王免之于是闭目于纸上书之半如篆籀祝焚之既讫张以含胎马奔奉之巫曰神只许其母子即奉还以俟异日所言本州十余人尽者应期而殁惟张行儒免之及牝诞驹遂还其主其牝呼为和尚云此马曽为僧不了有是报自尔为人延者不少为人掘取地下隐伏者亦多言人尽者不差晷刻以至其家大富取民家牛马资财遍山盈室【出玉堂间话】






　　太平广记卷七十九
　　钦定四库全书
　　太平广记卷八十
　　方士五
　　周隐克　　　张士政　　　陈休复
　　费鸡师　　　岳麓僧　　　强绅
　　彭钉防　　　崔无斁　　　蜀士
　　陈岷　　　　郑山古　　　马处谦
　　赵圣人　　　黄万户　　　何奎
　　孙雄　　　　李汉雄
　　周隐克
　　唐道士周隐克有术数将相大僚咸敬如神明宰相李宗闵修弟子礼手状皆云然前宰相段文昌镇淮南染疾曰尊师去年云我有疾须卧六日段公与賔客博戏饮茶周生连吃数椀段起旋溺不已良久惊语尊师曰乞且放虚惫交下不自持笑曰与相公为戏也盖饮茶慵起遣段公代之【出逸史】
　　张士政
　　唐王潜在荆州百姓张士政善治伤折有军人损胫求张治之张饮以一药酒破肉取碎骨一片大如两指涂膏封之数日如旧经二年余胫忽痛复问于张张曰前君所出骨寒则痛可遽覔也果获于牀下令以汤洗贮于絮中其痛即愈王子弟与之狎尝祈其戏术张取草一掬再三揉之悉成灯蛾飞去又画一妇女于壁酌满杯饮之酒无遗滴逡廵画妇人面赤半日许其术终不传人【出逸史】
　　陈休复
　　唐李当镇兴元褒城县处士陈休复号陈七子狎于博徒行止非常李以其妖诞械之而市井中又有一休复无何殒于狴牢遽都腐败所司收而瘗之尔后宛在褒城李惊异不敢复问一旦爱女暴亡妻追悼成疾无能疗者幕客白曰陈处士真道者必有少君之术能祈之乎李然之因敬而延召陈曰此小事尔于初夜帷裳设灯炬画作一门请夫人下屏气至夜分亡者自画门入堂中行数遭夫人愊臆失声而哭亡魂倐然灭矣然后戒勉令其抑割李由是敬之【出北梦琐言】
　　费鸡师
　　唐蜀有费鸡师目赤无黑睛本濮人段成式长庆初见之已年七十余或为人解灾必用一鸡设祭于庭又取江石如鸡卵令疾者握之乃踏步作气嘘叱鸡旋转而死石亦四破成式旧家人永安初不信尝谓曰尔有大厄因丸符逼令吞之复去其左足鞋及袜符展在足心矣又谓奴沧海尔将病令袒而负户以笔再三画于外大言曰过过墨迹遂透着背焉【出酉阳杂爼】
　　岳麓僧
　　唐广南节度下元随军将钟大夫忘其名晩年流落旅寓陵州多止佛寺仁寿县主簿欧阳衎愍其衰老常延待之三伏间患腹疾卧于欧阳舍逾月不食虑其旦夕溘然欲陈牒州衙希取钟公一状以明行止钟曰病即病矣死即未也既此奉烦何妨申报于是闻官尔后疾愈孙光宪时为郡倅钟惠然来访因问所苦之由乃曰曽在湘潭遇干戈不进与同行商人数辈就岳麓寺设斋寺僧有新合知命丹者且云服此药后要退即饮海藻汤或大期将至即肋下微痛此丹自下便须指挥家事以俟终焉遂各与一缗吞一丸他日入蜀至乐温县遇同服丹者商人寄寓乐温得与话旧且説所服之效无何此公来报肋下痛不日其药果下急区分家事后凡二十日卒某方神其药用海藻汤下之香水洗沐却吞之昨来所苦药且未下所以知未死兼出药相示然钟公面色红润强饮防似得药力也他日不知其所终以其知命有验故记之焉【出北梦琐言】
　　强绅
　　唐鳯州东谷有山人强绅妙于三戒尤精云气属王氏初并秦鳯张黄于通衢强公指而谓孙光宪曰更十年天子数员又曰并汾而来悠悠梁蜀后何为哉于时蜀兵初攻岐山谓其旦夕屠之强曰秦王乆思妄动非四海之主虽然死于牖下乃其分也蜀人终不能克秦而秦川亦成丘墟矣尔后大卤与王鳯翔不羁秦王令终王氏絶祚果叶强生言有鹿卢蹻术自云老夫耄矣无人可传其书藏在深隠处古杉树中因与孙光宪偕诣开树皮发蜡缄取出一通绢书选吉辰以授为强妪止之谓孙少年矣虑致发狂俾服膺三年方议可否【出北梦琐言】
　　彭钉防
　　唐彭濮间有相者彭克明号彭钉防言事多验人以其必中是有钉防之名九陇村民唐氏子家富谷食彭谓曰唐郎即世不挂一缕唐氏曰我家粗有田陇衣食且丰可能裸露而终哉后一日江水泛涨潭上有一兔在水中央唐谓必致之乃脱衣泅水无何为泛波漂没而卒所谓一缕不挂也其他皆此繁而不载【出北梦琐言】
　　崔无斁
　　伪王蜀先主时有道士李暠亦唐之宗室生于徐州而游三蜀词辩敏捷麤有文章因栖阳平化为妖人扶持上有紫气乃聚众举事而败妖辈星散而暠独罹其祸先是李暠有书召玉局仙杨徳辉赴斋有老道士崔无斁自言患聋有道而托术徃徃预知吉凶杨徳辉问曰将欲北行如何令崔书地作字乃书北千两割字崔公以千挿北成乖字曰去即乖觉杨坐不果去而暠斋日就擒道士多罹其祸杨之幸免由崔之力也【出北梦琐言】
　　蜀士
　　伪王蜀有王氏子承协幼承廕有文武才性聪明通于音律门下常养一术士潜授战阵之法人莫知之术士缕衣亦不受承协之资镪承协后因蜀主讲武于星宿山下忽于主前呈一铁鎗重三十余斤请试之由是介马盘鎗星飞电转万人观之咸服其神异及入城又请盘城门下铁闗五十余斤两人舁致马上当街驰之亦如电闪大赏之擢为龙防指挥使其诸家兵法三令五申悬之口吻以其年幼终不付大兵柄竒异之术信而有之【出王氏见闻】
　　陈岷
　　后唐庄宗世子魏王继岌伐蜀回军在道而有邺都之变庄宗与刘后命内臣张汉賔赍急诏所在催魏王归阙张汉賔乗驿倍道急行至兴元西县逢魏王宣传诏防王以本军方讨汉州康延孝相次继来欲之出山以陈凯歌汉賔督之有军谋陈岷比事梁与汉賔熟宻问张曰天子改换且是何人张色庄曰我当面奉宣诏魏王况大军在行谈何容易陈岷曰久忝知闻故敢谘问两日来有一信风新人已即位矣复何形迹张乃説来时闻李嗣源过河未知近事岷曰魏王且请盘桓以观其势未可前迈张以庄宗命严不敢迁延督令进发魏王至渭南遇害【出王氏见闻】
　　郑山古
　　伪蜀王先主时有军校黄承真就粮于广汉绵竹县遇一叟曰郑山古谓黄曰此国于五行中少金气有剥金之号曰金炀此年蜀宫大火至甲申乙酉则杀人无数我授汝秘术诣朝堂陈之傥行吾教以禳镇庶几减于杀伐救活之功道家所重延生试于我而取之然三陈此术如不允行则止亦不免盖泄于隂机也子能从我乎黄亦好竒乃曰茍禀至言死生以之乃赍秘文诣蜀三上不达乃呕血而死其大火与乙酉亡国杀戮之事果验孙光宪与承真相识窃得窥其秘纬题云黄帝隂符与今隂符不同凡五六千言黄云受于郑叟一画一防皆以五行属配通畅亹亹实竒书也然汉代数言生于绵竹妙于谶记之学所云郑叟岂黄扶之流乎【出北梦琐言】
　　马处谦
　　伪王蜀叶逢少明悟以词笔求知常与孙光宪偕诣术士马处谦问命通塞马曰四十已后方可图之未晚茍或先得于寿不永于时州府交辟以多故参差不成其事后充湖南通判官未除官之前梦见乘船赴任江上吏旁午而至迎入石窟觉后话于广成先生杜光庭次忽报敕下授检校水部员外郎广成曰昨宵之梦岂小川之谓乎自是解维覆舟于犍为郡青衣滩而死即处谦之生知叶逢之凶梦何其效哉光宪自蜀防流一夕梦叶生云子于青衣亦不得免觉而异之泊发嘉州取阳山路乗小舟以避青衣之险无何篙折为汛流吸入青衣幸而获济岂神尚能相戏哉【出北梦琐言】
　　赵圣人
　　伪蜀有赵温圭善袁许术占人灾祥无不神中蜀谓之赵圣人武将王晖事蜀先主累有军功为性凶悍至后主时为一二贵人挤抑久沈下位王深衔之尝一日于朝门逢赵公见之惊愕乃屏人告之曰今日见君面有杀气懐兵刃欲行隂谋但君将来当为三任郡守一任节制自是晚达不宜害人以取殃祸王大骇乃于懐中探一匕首掷于地泣而言曰今日比欲刺杀此子便自引决不期逢君为开释请从此而止勤勤拜谢而退王寻为郡迁秦州节度蜀亡老于咸阳宰相范质亲见王话其事【出玉堂闲话】
　　黄万户
　　伪王蜀时巫山高唐观道士黄万户本巴东万户村民学白虎七变术又云学六丁法于道士张君常持一铁鞭疗疾不以财物介懐然好与乡人争讼州县不之重也戎州刺史文思辂亦有戏术曽剪纸鱼投于盆内而活万户投符化獭而食之其铁鞭为文思辂收之归至涪州亡其鞭而却归黄矣有杨希古欲传其术坐未安忽云子家中已有丧秽不果传俄得家讣母亡又蜀先主召入宫列示诸子俾认储后万户乃指后主其术他皆仿此唯一女为巫山民妻有男传授秘诀将卒家人勿殓经七八日再活不乆却殒也青城县旧有马和尚宴坐三十五年道徳甚高万户将卒谓家人曰青城马和尚来我遂长逝也是年马师亦迁化【出北梦琐言】
　　何奎
　　伪王蜀时阆州人何奎不知何术而言事甚效既非卜相人号何见蜀之近贵咸神之鬻银肆有患白癞者传于两世矣何见之谓曰尔所苦我知之矣我为嫁聘少镮钏钗箆之属尔能致之乎即所苦立愈矣癞者欣然许之因谓曰尔家必有他人旧功徳或供养之具在焉亡者之魂所依故遣为此祟但去之必瘳也患者归视功徳堂内本无他物忖思乆之老母曰佛前纱窗乃重围时他人之物曾取而置之得非此乎遽彻去仍修斋忏疾遂痊竟受其镮钏之赠何生未遇不汲汲于官宦末年祈于大官自布衣除兴元少尹金紫兼妻邑号子亦赐绯不之任便归阆州而卒显知死期也虽术数通神而名器逾分识者知后主政悉此也【出北梦琐言】
　　孙雄
