<!-- { "loadSidebar": true } -->
　　圆观
　　羊祜
　　晋羊祜三嵗时乳母抱行乃令于东邻树孔中探得金环东邻之人云吾儿七嵗堕井死曽弄金环失其处所乃验祜前身东邻子也【出独异记】
　　王练
　　王练字明琅琊人也宋侍中父珉字季琰晋中书令相识有一胡沙门每瞻珉风采甚敬悦之輙语同学云若我后生得为此人作子于近愿亦足矣珉闻而戏之曰法师才行正可为弟子耳顷之沙门病亡亡后嵗余而练生焉始能言便解外国语及絶国竒珍铜器珠贝生所不见未闻其名即而名之识其产出又自然亲爱诸胡过于汉人咸谓沙门审其先身故珉字之曰阿练遂为大名云【出防祥记】
　　向靖女
　　向靖字奉仁河内人也在呉兴郡有一女数嵗而亡女始病时弄小刀子母夺取不与伤母手丧后一年母又产一女女年四嵗谓母曰前时刀子何在母曰无也女曰昔争刀子故伤母手云何无耶母甚惊怪具以告靖靖曰先刀子犹在否母曰痛念前女故不録之靖曰可更取数个刀子合置一处令女自识女见大喜即取先者【出防祥记】
　　崔彦武
　　隋开皇中魏州刺史博陵崔彦武因行部至一邑愕然惊喜谓从者曰吾昔常在此邑中为妇人今知家处因乗马入修巷屈曲至一家命叩门主人公年老走出拜谒彦武入家先升其堂视东壁上去地六七尺有髙隆处客谓主人曰吾昔所读法华经并金钗五藏此壁中髙处是也其经第七卷尾后火烧失文字吾今每诵此经至第七卷尾恒忘失不能记得因令左右凿壁果得经函开第七卷尾及金钗并如其言主人涕泣曰亡妻存日常诵此经钗亦是其处彦武指庭前槐树吾欲产时自解髪置此树空中试令人探树中果得髪于是主人悲喜彦光留衣物厚给主人而去【出防杂録】
　　岐王范
　　开元初岐王范以无子求叶道士净能为奏天曹闻天曹报答云范业无子净能又牒天曹为范求子天曹令二人取敬爱寺僧为岐王子误至善慧寺大徳房大徳云此故应误我修兠率天业不当为贵人作子当敬爱寺僧某乙耳遂不见竟以此亡经一年岐王生子年六七嵗恒求敬爱寺礼拜王亦知其事任意游厯至本院若有素及年十余竟不行善唯好持弹弹寺院诸鸽迨尽耳【出广异记】
　　太华公主
　　世传太华公主者髙宗王皇后后身虽为武妃所生而未尝欢顔见妃辄嗔年数嵗忽求念珠左右问何得此物恒言有但诸人不知始皇后虽恶终然其所居之殿及平素玩弄俱在后保母抱公主从殿所过因回指云我珠在殿寳帐东北角使人求之果得焉【出广异记】
　　马家儿
　　相州滏阳县智力寺僧髙俗姓赵氏其兄子先身于同村马家为儿至贞观末死临死之际顾谓母曰儿于赵宗家有宿因縁死后当与赵宗家为孙宗即与其同村也其母弗信乃以墨防儿右肘赵家妻又梦此儿来云当与娘为息因而有娠梦中所见宛然马家之子产讫验其黒子还在旧处及儿年三嵗无人导引乃自向马家云此是儿旧舍也【出法苑珠林】
　　采娘
　　郑氏肃宗时为润州刺史兄偘嫂张氏女年十六名采娘淑慎有仪七夕夜陈香筵祈于织女是夜梦云舆羽盖蔽空驻车命采娘曰吾织女汝求何福曰愿工巧耳乃遗一金针长寸余缀于上置裙带中令三日勿语汝当竒巧不尔化成男子经二日以告其母母异而观之则空以其针迹犹在张数女皆卒采娘忽病而不言张氏有娠叹曰男女五人矣皆防复懐何为将服药以损之药至将服采娘昏奄之内忽称杀人母惊而问之曰某之身终当为男子母之所懐是也闻药至情急是以呼耳母异之乃不服药采娘寻卒既葬母悲念乃常所戏之物而匿之未逾月遂生一男人有动所匿之物儿啼哭张氏哭女其儿亦哭罢即止及能言常戏弄之物官至柱史【出史遗】
　　刘三复
　　刘三复者以文章见知于李徳徳在浙西遣诣阙求试及登第厯任台阁三复能记三生事云曽为马马常患渇望驿而嘶伤其蹄则连心痛后三复乘马过硗确之地必为缓辔有石必去之其家不施门限虑伤马蹄也其子邺敕赐及第登廊庙上表雪徳以朱崖灵柩归葬洛中报先恩也士大夫美之【出北梦言】
　　圆观
　　圆观者大厯末洛阳恵林寺僧能事田园富有粟帛梵学之外音律贯通时人以富僧为名而莫知所自也李谏议源公卿之子当天寳之际以游宴歌酒为务父憕居守陷于贼中乃脱粟布衣止于恵林寺悉将家业为寺公财寺人日给一器食一杯饮而已不置仆使絶其知闻唯与圎观为忘言交促膝静话自旦及昏时人以清浊不伦颇拓讥诮如此三十年二公一旦约游蜀州抵青城峨嵋同访道求药圆观欲游长安出斜谷李公欲上荆州三峡争此两途半年未诀李公曰吾已絶世事岂取途两京圆观曰行固不由人请出从三峡而去遂自荆州上峡行次南洎维舟山下见妇女数人鞗达锦铛负人而汲圎观望而泣下曰某不欲至此恐见其妇人也李公惊问曰自此峡来此徒不少何独泣此妇人圎观曰其中孕妇姓王者是某托身之所逾三载尚未娩懐以某未来之故也今既见矣即命有所归释氏所谓循环也谓公曰请假以符咒遣某速生少驻行舟葬某山下浴儿三日亦访临若相顾一笑即其认公也更后十二年中秋月夜杭州天竺寺外与相见公之期也李公遂悔此行为之一恸遂召妇人告以方书其妇人喜跃还家顷之亲族毕至以枯鱼酒献于水濵李公往为授朱字圆观具汤沐新其衣装是夕圎观亡而孕妇产矣李公三日往观新儿襁褓就明果致一笑李公泣下具告于王王乃多出家财厚葬圎观明日李公回棹言归恵林询问观家方知已有理命后十二年秋八月直诣余杭赴其所约时天竺寺山雨初晴月色满川无处寻访忽闻洪川畔有牧竖歌竹枝词者乗牛叱角防髻短衣俄至寺前乃圎观也李公就谒曰观公健否却问李公曰真信士矣与公殊途慎勿相近俗縁未尽但愿勤修勤修不堕即遂相见李公以无由叙话望之然圎观又唱竹枝歩歩前去山长水逺尚闻歌声词切韵髙莫知所谓初到寺前歌曰三生石上旧精魂赏月吟风不要论惭愧情人逺相访此身虽异性长存又歌曰身前身后事茫茫欲话因縁恐断肠呉越溪山寻已遍却回烟棹上瞿塘后三年李公拜谏议大夫二年亡【出甘泽谣】

　　太平广记卷三百八十七
　　钦定四库全书
　　太平广记卷三百八十八　宋　李昉等　编悟前生二
　　顾非熊　　　齐君房　　　刘立
　　张克勤　　　孙缅家奴　　文澹
　　王鄂　　　　僧道杰　　　滋
　　崔四八　　　马思道
　　顾非熊
　　顾况有子数嵗而卒况悲伤不已为诗哭之云老人哭爱子日暮千行血心逐断猿惊迹随飞鸟灭老人年七十不作多时别其子虽卒魂神常在其家每闻父哭声听之感恸因自誓忽若作人当再为顾家子一日如被人执至一处若县吏者断令托生顾家复都无所知忽觉心醒开目认其屋宇兄弟亲爱满侧唯语不得当其生也已后又不记至年七嵗其兄戏批之忽曰我是尔兄何故批我一家惊异方叙前生事厯厯不误弟妹小名悉遍呼之即顾非熊也【出酉阳杂俎】
　　齐君房
　　齐君房者家于呉自防苦贫虽勤于学而寡记性及壮有篇咏则不甚清新常为冻馁所驱役役于呉楚间以四五六七言干谒多不遇侯伯礼接虽时所获未尝积一金贮布袋脱满一绳则必病罄而复愈元和初游钱塘时属凶年箕敛投人十不遇一乃求朝飱于天竺至孤山寺西馁甚不能前去因临流零涕悲吟数声俄尔有胡僧自西而来亦临流而坐顾君房笑曰法师谙秀才旅游滋味否君房曰旅游滋味即足矣法师之呼一何谬哉僧曰子不忆讲法华经于洛中同徳寺乎君房曰某生四十五矣盘桓呉楚间未尝渉京江又何有洛中之説乎僧曰子应为饥火所恼不暇忆前事也乃探鉢囊出一大如拳曰此吾国所产食之知过去未来事岂止于前生尔君房馁甚遂请食之食讫甚渇掬泉水饮之忽欠身枕石而寝顷刻乃寤因思讲法华经于同徳寺如昨日焉因泣涕礼僧曰震和尚安在曰专精未至再为蜀僧今则断攀縁矣神上人安在曰前愿未满又闻为法师矣悟法师焉在曰岂不忆香山寺石像前戏发大愿若不证无上菩提必愿为赳赳贵臣昨闻已得大将军当时云水五人唯吾得解脱独尔为冻馁之士耳君房泣曰某四十余年日一飱三十余年拥一褐浮俗之事决断根源何期福不圎修困于今日僧曰过由师子座上广説异端使学空之人心生疑惑戒珠曽禅味曽羶声浑响清终不可致质伛影曲报应宜然君房曰为之奈何僧曰今日之事吾无计矣他生之事庶有警于吾子焉乃探鉢囊中出一镜背面皆莹彻谓君房曰要知贵贱之分修短之限佛法兴替吾道盛衰宜一览焉君房览镜久之谢曰报应之事荣枯之理谨知之矣僧镜入囊遂挈之而去行十余歩旋失所在是夕君房至灵隐寺乃剪发具戒法名镜空太和元年李玫习业在龙门天竺寺镜空自香山敬善寺访之遂闻斯説因语玫曰我生五十有七矣僧腊方十二持鉢乞食尚九年在舍世之日佛法其衰乎诘之黙然无答乃请笔砚题数行于经藏北垣而去曰兴一沙衰恒沙兎而犬而拏牛虎相交亡角牙寳檀终不灭其华【出纂异记】
　　刘立
　　刘立者为长尉其妻杨氏忽一日泣谓立曰我以弱质托附君子深防爱重将谓琴瑟之和终以偕老何期一旦舍君长逝哽咽涕泗不能自胜立曰君素无疾恙何得如此妻言后数日沉困精思恍惚自度必不济矣且以小女美美为托又谓立曰他日美美成长望君留之三二年其夕杨氏卒及立罢官寓居长已十年矣时郑师崔公即立之表丈也立往诣之崔待之亦厚念其贫令賔幕致书于诸县将以济之有县令某者邀立往郭外看花及期而县令有故不克同往令立先去舍赵长官荘行三二里见一杏园花盛发中有妇女十数人立驻马观之有一女年可十五六亦近垣中窥立又行百许歩乃至赵长官宅入门见人物匆遽若有惊急主人移时方出曰适女子与亲族看花忽中暴疾所以不果奉迎坐未定有一青衣与赵耳语赵起入内如是数四又闻赵公嗟叹之声乃问立曰君某年某月为长尉乎曰然婚杨氏乎曰然有女名美美有仆名秋笋乎曰然仆今控马者是矣赵公叹息惊异旋有人唤秋笋入宅中见一女可十五六涕泣谓曰美美安否对曰无恙也仆拜而出莫知其由立亦讶之徐问赵曰某未省与君相识何故知其行止也赵乃以实告曰女适看花忽若暴卒既苏自言前身乃公之妻也今虽隔生而情爱未断适窥见公不觉闷絶立歔欷久之须臾县令亦至众客具集赵具白其事众咸异之立曰某今年尚未髙亦有名官愿与小娘子寻隔生之好众共成之于是成壻而美美长于母三嵗矣【出防昌颐】
　　张克勤
　　张克勤者应明经举置一妾颇爱之而无子其家世祝华岳神祷请颇有验克勤母乃祷神求子果生一男名最怜甚慧后五年克勤登第娶妻经年妻亦无子母亦祷祈之妇产一子而最怜日羸弱更祷神求祐是夕母见一人紫绶金章谓母曰郎君分少子前子乃我所致耳今妇复生子前子必不全矣非我之力所能救也但谢其祭享而去后最怜果卒乃以朱涂右膊黛记眉上埋之明年克勤为利州葭萌令罢任居利州至録事参军韦副家见一女至前再拜克勤视之颇最怜归告其母母取视之女便欣然谓家人曰彼我家也及至验其涂记宛然具在其家使人取女犹眷眷不忍去焉
