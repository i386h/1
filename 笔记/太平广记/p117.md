<!-- { "loadSidebar": true } -->
　　魏帅侍中马全节尝有侍婢偶不惬意自击杀之后累年染重病忽见其婢立于前家人但讶全节之独语如相问答初云尔来有何意又云与尔钱财复曰为尔造像书经哀祈移时其亡婢不受但索命而已不旬日而卒【出玉堂闲话】
　　鲁思郾女
　　内臣鲁思郾女生十七年一日临镜将妆镜中忽见一妇人披发徒跣抱一婴儿回顾则在其后因恐惧顿仆久之乃苏自是日日恒见积久其家人皆见之思郾自问其故答云已扬子县里民之女徃岁建昌县录事某以事至扬子因聘已为侧室君女即其正妻岁余生此子后录事出旁县君女因投已于井并此子以石塡之诈其夫云逃去我方讼于所司适防君女卒今虽后身固当偿命也思郾使人驰至建昌验事其录事老犹在如言发井果得骸骨其家多方以禳之皆不可其女后嫁褚氏厉愈甚旦夕惊悸以至于卒【出稽神録】
　　鄂州小将
　　鄂州小将某者本田家子既仕欲结豪族而谋其故妻因相与归宁杀之于路弃尸江侧并杀其同行婢已而奔告其家号哭云为盗所杀人不之疑也后数年奉使至广陵舍于逆旅见一妇人卖花酷其所杀婢既近乃眞是婢见已亦再拜因问为人耶鬼耶答云人也徃者为贼所击幸而不死既苏得贾人船寓载东下今在此与娘子卖花给食而已复问娘子何在曰在近可见之乎曰可即随之而去一小曲中指一贫舍曰此是也婢先入顷之其妻乃出相见悲涕备述艰苦某亦怳然莫之测也俄而设食具酒复延入内室置饮食于从者皆醉日暮不出从者稍前觇之寂若无人因入室中但见白骨一具衣服毁裂流血满地问其邻云此空宅久无居人矣【阙】
　　金巵
　　蜀青石鎭陈洪妻丁氏因妒忌打杀婢金巵潜于本家埋瘗仍牓通衢云婢金巵逃走经年迁居夹江因夏潦飘壊旧居渠岸见死婢容质不变鎭将具状报州追勘欵伏其婢尸一夕壊烂遂寘丁氏于法【出儆戒录】













　　太平广记卷一百三十
　　钦定四库全书
　　太平广记卷一百三十一
　　报应三十
　　田仓　　　　临海人　　　陈甲
　　麻姑　　　　谢盛　　　　李婴
　　许宪　　　　益州人　　　章安人
　　元稚宗　　　王昙畧　　　广州人
　　东兴人　　　陈莽　　　　沛国人
　　齐朝请　　　伍寺之　　　苏巷
　　阮倪　　　　邵文立　　　梁元帝
　　望蔡令　　　僧昙欢　　　释僧羣
　　竺法惠　　　冀州小儿
　　田仓
　　后汉溪夷田彊遣子鲁居上城次子玉居中城小子仓居下城三垒相次以拒王莽光武二十四年遣威武将军刘尚征之尚未至仓获白鼈为臛举烽请两兄兄至无事及刘尚军来仓举火鲁等以为不实仓遂战死焉【出酉阳杂俎】
　　临海人
　　呉末临海人入山射猎夜中有人长一丈着黄衣白带来谓射人曰我有讐尅明当战君可见助当有相报射人曰自可助君耳何用谢为答曰明食时君可出溪边敌从北来我南徃应白带者我黄带者彼射人许之明出果闻岸北有声状如风雨草木四靡视南亦尔唯见二大蛇长十余丈于溪中相遇便相盘绕白鳞势弱射人因引弩射之黄鳞者即死日将暮复见昨人来辞谢云住此一年猎明年以去愼勿复来来必有祸射人曰善遂停猎数年后忽思前言更徃猎复见白带人告曰我语君不能见用讐子已甚今必报君非我所知射人闻之甚怖便欲走乃见三乌衣人俱张口向之射人即死【出续捜神记】
　　陈甲
　　吴郡海盐县北乡亭里有士人陈甲本下邳人晋元帝时寓居华亭猎于东野大薮歘见大蛇长六七丈形如百斛船黄五色卧冈下士人即射杀之不敢説三年后与乡人共猎至故见蛇处语同行云昔在此杀大蛇其夜梦见一人乌衣黑帻来至其家问曰我昔昏醉汝无状杀我吾昔醉不识汝面故三年不相知今自来就死其人即惊觉明旦腹痛而卒【出捜神记】
　　麻姑
　　晋孝武大元八年富阳民麻姑者好噉脍华本者好噉鳖臛二人相善麻姑见一鳖大如釡盖头尾犹是大蛇系之经一月尽变鳖便取作臛报华本食之非常味美麻姑不肯食华本彊令食之麻姑遂噉一脔便大恶心吐逆委顿遂生病喉中有物塞喉不下开口向本本见有一蛇头开口吐舌本惊而走姑仅免本后于宅得一蛇大二围长五六尺打杀作脍唤麻姑麻姑得食甚美苦求此鱼本因醉唤家人捧蛇皮肉来麻姑见之呕血而死【出齐谐记】
　　谢盛
　　晋安帝隆安中曲阿民谢盛乗船入湖采菱见一蛟来向船船回避又从其后盛便以义杀之惧而还家至兴宁中普天亢旱盛与同旅数人步至湖中见先义在地拾取之云此是我义人问其故具以实对行数步乃得心痛还家一宿便死【出幽防録】
　　李婴
　　东晋义熈中鄱阳李婴李滔兄弟二人善于用弩尝射大麈解其四足悬着树间以脏为炙方欲共食遥见山下有人长三丈许鼓步而来手持大囊既至敛取麈头骼皮骨并火上杂肉悉内囊中径入山婴兄弟须臾俱卒【出广古今五行记】
　　许宪
　　晋义熈中余杭县有仇王庙高阳许宪为县令宪男于庙侧放火猎便秽祠前忽有三白麞从屋走出男引弓射忽失所在复以火围之风吹火反覆其面欲去莫从遂烧死而宪以事免官【出广古今五行记】
　　益州人
　　宋元嘉初益州刺史遣三人入山伐樵路迷忽见一大如车轮四足各蹑一小而行又有百余黄从其后三人叩头请示出路乃伸颈若有意焉因共随逐即得出路一人无故取小割以为臛食之须臾暴死唯不噉者无恙【出异苑】
　　章安人
　　宋元嘉中章安县人尝屠虎至海口见一蟹匡大如笠脚长三尺取食甚美其夜梦一少妪语云汝噉我肉我食汝心明日其人为虎所食【出广古今五行记】
　　元稚宗
　　宋元稚宗者河东人也元嘉十六年随钟离太守阮愔在郡愔使稚宗行至远村郡吏盖茍边定随焉行至民家恍惚如眠便不复寤民以为死舁出门外方营殡具经夕能言説初有一百许人缚稚宗去数十里至一佛图僧众供养不异于世有一僧曰汝好猎今应受报便取稚宗皮剥脔截具如治诸牲兽之法复纳于澡水钓口出之剖破解切若为脍状又镬煮炉炙初悉糜烂随以还复痛恼苦毒至三乃止问欲活否稚宗便叩头请命道人令其蹲地以水灌之云一灌除罪五百稚宗苦求多灌沙门曰唯三足矣见有蚁数头道人曰此虽微物亦不可杀无复论巨此者也鱼肉自此可噉耳斋防之日悉着新衣无新可浣也稚宗因问我行旅有三而独婴苦何也道人曰彼二人自知罪福知而无犯唯尔愚蒙不识縁报故以相戒因尔便苏数日能起由是遂断渔猎云【出祥异记】
　　王昙畧
　　宋谯国城父人王昙畧常以牛作脯为业欲杀一牛牛见刀辄跳踯欲走去昙畧怒乃先以刀刺牛目经少时其人眼无故血流出【出广古今五行记】
　　广州人
　　宋元嘉中广州有三人共在山中伐木忽见石窠有三卵大如升取煮之汤始闻林中如风雨声须臾一蛇大十围长四五丈迳来汤中衔卵而去三人无几皆死【出捜神记】
　　东兴人
　　临川东兴有人入山得猿子便将归猿母自后逐至家此人缚猿子于庭中树上以示之其母便抟颊向人欲哀乞谓口不能言耳此人既不能放竟击杀之猿母悲唤自掷而死此人破肠视之皆断裂矣未半年其人家疫一时死尽灭门【出捜神后记】
　　陈莽
　　临川陈莽少以射猎为业与人逐鹿入山有一大树可三十围莽息其下忽有白气去地十丈许莽因射之若有所中洒血布地闻空中语云正中大王俄见一大蛇挂树身有箭顷刻有羣蛇辏辐向莽莽虽驱击而来者数多盘绕莽身咂咂有声须臾散去视莽唯见一聚白骨【出广古今五行记】
　　沛国人
　　沛国有一士人同生三子年将弱冠皆有声无言忽有一人从门过因问曰此是何声答曰是仆之子皆不能言客曰君可内省何以致此主人异其言思忖良久乃谓客曰昔为小儿时当牀上有燕巢中有三子其母从外得哺三子皆出口受之积日如此试以指内巢中燕雏亦出口受之因以三蔷茨食之既而皆死昔有此事今实悔之客曰是也言讫其三子之言语忽然周稳盖能知过之故也【出续捜神记】
　　齐朝请
　　齐国有一奉朝请家甚豪侈非手杀牛则噉之不美年三十许病笃见大牛来举体如被刀刺呌呼而终又江陵高伟入齐凡数年向幽州淀中捕鱼后病每见羣鱼囓之而死【出顔氏家训】
　　伍寺之
　　南野人伍寺之见社树上有猴懐孕便登树摆杀之梦一人称神责以杀猴之罪当令重谪寺之乃化为大虫入山不知所在【出述异记】
　　苏巷
　　新野苏巷常与妇佃于野舍毎至田时辄有一物来其状似蛇长七八尺五色光鲜巷异而饷之经数载产业加焉妇后密打杀即得能食之病进三斛饭犹不为饱少时而死也【出异苑】
　　阮倪
　　阮倪者性特忍害因醉出郭见有放牛探牛舌本割之以归为炙食之其后倪生一子无舌人以为牛之报也【出述异记】
　　邵文立
　　梁小庄严寺在建业定阴里本是晋零陵王庙地天监六年度禅师起造时有邵文立者世以烹屠为业尝欲杀一鹿鹿跪而流泪以为不祥鹿懐一麑防当产育就庖哀切同被刳割因斯患疾眉须皆落身疮并壊后乃深起悔责求道度禅师发大誓愿罄舍家资回买此地为立伽蓝【出梁京寺记】
　　梁元帝
　　梁元帝讳绎母阮脩容曾失一珠元帝时絶幼吞之谓是左右所盗乃炙鱼眼以厌之信宿之间珠便出帝防一目致眇盖鱼之报也【出韵对记】
　　望蔡令
　　梁孝元在江州时有人为望蔡县令经刘敬躬乱县廨被焚寄寺而住民将牛酒作礼县令以牛击杀屏除设铺陈牀座于堂上接宾客未杀之顷牛系解径来至阶而拜县令大笑遂令左右宰之饮噉醉饱便卧于檐下及醒即觉体痒爬搔隐疹因尔成癞十许年死【出顔氏家训】
　　僧昙欢
　　后周武帝时敷州义阳寺僧昙欢有羊数百口恒遣沙弥及奴放于山谷后沙弥云频有人来驱逐此羊欢乃多将手力自徃伺之后见此人立于东岸树下遥谓欢曰汝之畜养猪羊其罪最甚不久自知何劳防惜欢骤马绕谷就之而觅不见少时灭法教资财并送官府公私牵挽并皆分散欢还俗贫病而死【出广古今五行记】
　　释僧羣
　　释僧羣清贫守节蔬食持经居罗江县之霍山搆立茅室孤在海中上有石盂水深六尺常有清流古老相传是羣仙所宅羣因絶粒其庵舍与石防隔一小涧常以木为梁由之以汲水年至一百三十忽见一折翅鸭舒翼当梁头羣将举锡拨之恐有转伤因此回归遂絶水数日而终临终谓左右曰我少时曾折一鸭翅验此以为报也【出高僧传】
　　竺法惠
　　竺法惠本关中人方有戒行行至嵩高山忽谓弟子法昭曰汝过去时折一鸭脚其殃即至俄而昭为人所掷物折脚遂永疾废焉【出高僧传】
　　冀州小儿
