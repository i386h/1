<!-- { "loadSidebar": true } -->
　　咸通四年秋洛中大水苑囿庐舍靡不淹没厥后香山寺僧某其日暮见暴雨水自龙门川北下有如决海溃江鼔怒之间殷若雷震有二黑牛于水上掉尾跃空而进众僧与居人凭髙望之谓城中悉为鱼矣俄见定鼎长夏二门隂曀间有二青牛奋勇而出相去约百歩黑牛奔走而廻向之怒浪惊澜翕然遂低【出广异记】
　　牛拜
　　桓冲
　　桓冲镇江陵正防当烹牛牛忽熟视帐下都督目中泪下都督呪之曰汝若向我跪当启活也牛应声而拜众皆异之都督复曰谓汝若须活遍拜众人牛涕泪如雨遂遍拜值冲醉不得启遂杀牛冲闻大怒都督痛加鞭罚也【出渚宫故事】
　　光禄屠者
　　太和中光禄厨欲宰牝牛牛有胎非久合生或曰既如此可换却屠者操刀直前畧不介意牛乃屈膝拜之亦不肯退此牛与子遂殒于刀下屠者忽狂惑失常毎日作牛啼食草少许身入泥水以头触物良久乃定【出原化记】
　　朱氏子
　　广陵有朱氏子家世勲贵性好食黄牛所杀无数常以暑月中欲杀一牛其母止之曰暑热如此尔已醉所食几何勿杀也子向牛言曰汝能拜我我赦汝牛应声下泪而拜朱反怒曰畜生安能防人言立杀之数日乃病恒见此牛为厉竟作牛声死【出稽神録】
　　牛偿债
　　卞士瑜
　　卞士瑜者其父以平陈功授仪同悭吝常顾人筑宅不还其价作人求钱卞父鞭之曰若实钱我死当与尔作牛须臾之间卞父死作人有牛产一黄犊腰下有黑文横给周匝如人腰带右胯有白纹斜贯大小正如笏形牛主呼之曰卞公何为我犊即屈前膝以头着地瑜以钱十万赎之牛主不许死乃塟【出法苑珠林】
　　路伯逹
　　永徽中汾州义县人路伯逹同县人钱一千文后共钱主佛前为誓曰我若未还公吾死后与公家作牛畜话讫逾年而卒钱主家牸牛生一犊子额上生白毛成路伯达三字其子侄耻之钱五千文求赎主不肯与乃施与隰成县启福寺僧真如助造十五级浮图人有见者发心止恶竞投钱物以布施焉【出法苑珠林】
　　戴文
　　贞元中苏州海盐县有戴文者家富性贪毎乡人举债必须利数倍有邻人与之交利剥刻至多乡人积恨乃曰必有神明照鉴数年后戴文病死邻人家牛生一黒犊脇下白毛字曰戴文闾里咸知文子耻之乃求邻人以物熨去其字邻人从之既而文子以牛身无騐乃讼邻人妄称牛有犊字县追邻人及牛至则白毛复出成字分明但呼戴文牛则应声而至邻人恐文子盗去则夜闭于别庑经数年方死【出原化记】
　　河内崔守
　　有崔君者贞元中为河内守崔君贪而刻河内人苦之常于佛寺中假佛像金凡数镒而竟不酧直僧以太守竟不敢言未几崔君卒于郡是日寺有牛产一犊其犊顶上有白毛若缕出文字曰崔某者寺僧相与观之且叹曰崔君常假此寺中佛像金而竟不还今日事果何如哉崔君家闻之即以他牛易其犊既至命剪去文字已而复生及至其家虽豢以刍粟卒不食崔氏且以为异竟归其寺焉【出宣室志】
　　王氏老姥
　　广陵有王氏老姥病数日忽谓其子曰我死必生西磎浩氏为牛子当寻而赎我腹下有王字是也顷之遂卒西磎者海陵之西地名也其民浩氏生牛腹有白毛成王字其子寻而得之以束帛赎之而去【出稽神録】
　　牛伤人
　　邵桃根
　　梁末邵桃根襄阳人家有一犊肥充可爱桃根恒自饲之此犊恒逐桃根游行毎往官府聚防犊虽系在家而吼唤终不住后一日桃根晨起开门犊忽从后觝根肋穿流血举家打去已复嗔目复来觝伤数日气絶【出广古今五行记】
　　牛异
　　洛下人
　　唐先天年洛下人牵一牛腋下有一人手长尺余廵坊而乞【出朝野佥载】
　　寗茵
　　大中年有寗茵秀才假大寮庄于南山下栋宇半堕墙垣又缺因夜风清月朗吟咏庭际俄闻叩门声称桃林斑特处士相访茵启闗睹处士形质瓌玮言词廓落曰某田野之士力耕之徒向畎畆而辛勤与农夫而齐巢居侧近睹风月皎洁闻君吟咏故来奉谒茵曰某山林甚僻农具为邻蓬荜既深轮蹄罕至幸此见访颇慰羁懐遂延入语曰然处士之业何如愿闻其説特曰某少年之时兄弟竞生头角毎读春秋之颍考叔挟辀以走恨不得佐辅其间读史记至田单破燕之计恨不得奋击其间读东汉至于新野之战恨不得腾跃其间此三事俱快意俱不能逢今恨恨耳今则老倒又无嗣子空懐防犊之悲况又慕徐孺子吊郭林宗言曰生刍一束其人如玉即不敢当生刍一束堪令讽咏俄又闻人扣闗曰南山斑寅军奉谒茵遂延入气貎严耸防趣刚猛及二斑相见亦甚忻慰寅曰老兄知得姓之根本否特曰昔吴太伯为荆蛮断髪文身因兹遂有斑姓寅曰老兄太妄殊不知根本且斑氏出自鬬谷于莵有文斑之像因以命氏逺祖固婕妤好词章大有称于汉朝又皆有于史其后英杰间生蝉聫不絶后汉有班超投笔从戎相者曰君当封侯万里外超诘之曰君燕颔虎头飞而食肉万里公侯相也后果守玉门闗封定逺侯某世为武贲中郎在武班因有过窜于山林昼伏夜游露迹形但偷生耳适闻松吹月髙墙外闲歩闻君吟咏因来追谒况遇当家尤増慰悦寅因覩碁局在牀谓特曰愿接老兄一局特遂欣然为之良久未有胜负茵翫之教特一两着寅曰主人莫是髙手否茵曰若管中窥豹时见一斑两斑笑曰大有微机真一发两中茵倾壶请饮及局罢而饮数廵寅请备脯修以送酒寅设鹿脯寅啮决须防而尽特即不茹茵诘曰何故不茹特曰无上齿不能咀嚼故也数廵后特称小疾便不敢过饮寅曰谈何容易有酒如渑方学纣为长夜之饮觉面已赤特曰弟大是钟鼎之户一坐耽更不动后二斑饮过语纷拏特曰弟倚是爪牙之士而苦相凌何也特曰弟夸猛毅之躯若值人如卞荘子当为粉矣寅曰兄夸壮勇之力若值人如庖丁当为头皮耳茵前有削脯刀长尺余茵怒而言曰寗老有尺刀二客不得喧竞但且饮酒二客悚然特吟曹植诗曰箕在釡下燃豆在釡中泣此一聫甚不恶寅曰鄙谚云鹁鸠树上鸣意在麻子地俱大笑茵曰无多言各请赋诗一章茵曰晓读云水静夜吟山月髙焉能履虎尾岂用学牛刀寅继之曰但得居林啸焉能当路蹲渡河何所适终是怯刘琨特曰无非悲寗戚终是怯庖丁若遇龚为守蹄涔向北溟茵览之曰大是竒才寅怒拂衣而起曰寗生何党此辈自古即有班马之才岂有斑牛之才且我生三日便欲噬人此人况偷我姓氏但未能共语者盖恶伤其而遂怒曰终不能揺尾于君门下乃长揖而去特亦怒曰古人重者白眉君今白额岂敢有人言誉耳何相怒如斯特遂告辞及明视其门外唯虎迹牛踪而已寗生方悟寻之数百歩人家废荘内有一老牛卧而犹带酒气虎即入山矣茵后更不居此而归京矣【出传竒】
　　仲小小
　　临洮之境有山民曰仲小小众号仲野牛平生以采猎为务临洮已西至于叠宕嶓岷之境数郡良田自禄山以来陷为荒徼其间多产竹牛【一名野牛】其色纯黒其一可敌六七骆驼肉重千万斤者其角二壮夫可胜其一毎饮龁之处则拱木丛竹践之成尘猎人先纵火逐之俟其奔迸则毒其矢向便射之洎中镞则挈锅釡粮糗蹑其踪缓逐之矢毒既发即毙踣之如山积肉如阜【一牛致肉数千金新鲜者甚美缕如红丝线】干宁中小小之猎遇牛羣于石家山嗾犬逐之其牛惊扰奔一深谷谷尽南抵一悬崕犬逐既急牛相排蹙居其首者失脚堕崕居次者不知其偶堕累累接迹而进三十六头皆毙于崖下积肉不知纪极秦成阶三州士民荷担之不尽【出玉堂闲话】








　　太平广记巻四百三十四
　　钦定四库全书
　　太平广记巻四百三十五　宋　李昉等　编畜兽二
　　马
　　周穆王八骏　汉文帝九逸　隋文帝狮子骢唐宗龙马　代宗九花虬　徳宗神知骢
　　曹洪　　　　司马休之　　慕容廆
　　秦叔宝　　　张纳之　　　宋蔡
　　舞马　　　　续坤　　　　杨翁佛
　　季南　　　　赵固　　　　韩晞
　　江东客马　　陈璋
　　马
　　马虏中防兰马五白马也亦曰玉面謓真马十三嵗马也以十三嵗已下可以留种马八尺戎马八尺田马七尺驽马六尺州饲马以薲草沙州以茨萁凉州以勃突浑蜀以稗草以萝卜根饲马马肥安北饲马以沙蓬狼针【出酉阳杂俎】
　　大食国解人语马【阙】
　　悉怛国怛干国出好马【出洽闻记】
　　马四嵗两齿至二十嵗齿尽平体名有输鼠外鳬乌头龙翅虎口猪槽饲马石灰泥槽汗而系门三事落驹廻毛在颈白马黒马鞍下腋下廻毛在脇白毛左右后足白白马四足黒目下横毛黄马白喙旋毛在吻后汗沟上通尾本目赤睫乱及反睫白马黒目目白却视并不可骑夜眼名附蝉户肝名县熢亦曰鸡舌绿秩方言以地黄甘草噉五十嵗生三驹【出酉阳杂俎】
　　吐火罗国波讪山阳石壁上有一孔恒有马尿流出至七月平旦石崖间有石阁道便不见至此日厌哒人取草马置池邉与集生驹皆汗血日行千里今名无数颇棃随西域中浴须臾即回
　　图记云吐火萝国北有屋数颇棃山即宋云所云波讪山者也南崖穴中神马粪流出商胡曹波比亲见焉【出洽闻记】
　　浴马港疎水流也汉时常有马数百匹出其中焉形皆小似巴滇马遂名其孔为马穴初得此马乗出沔水上浴之遂名其处曰浴马溉沔顿宿今名骑亭三国时陆逊攻襄阳又值此穴中有马十匹逊载还建业【出洽闻记】汉章帝时蜀郡王阜为益州太守治化尤异神马四匹出滇池河中
　　唐武徳五年三月景谷县治西水有龙马身长八九尺龙形有鳞甲横文五色龙身马首顶有二角白色口衔一物长可三四尺凌波廻顾百余歩而没【出洽闻记】
　　西陵北陆行三十里有石穴名马穴常有白马出此穴人逐之潜行出汉中汉中人失马亦出此穴相去数千里今马穴山在峡州夷陵【出洽闻记】
　　周穆王八骏
　　周穆王即位三十二年廵行天下驭八龙之马一名絶地足不践土二名翻羽行越飞禽三名奔霄夜行万里四名越影逐日而行五名逾辉毛色炳燿六名超光一形十影七名腾雾乗云而趋八名挟翼身有肉翅递而驾焉按辔徐行以廵天下之域穆王神智逺谋使辙迹徧于四海故絶地之物不期而自服【出王子年拾遗记】
　　汉文帝九逸
　　汉文帝自代还有良马九匹皆天下之骏一名浮云二名赤电三名絶羣四名逸骠五名紫燕骝六名緑螭骢七名龙子八名驎驹九名絶尘号为九逸有来宣能御马代王号为王良焉【出西京杂记】
　　隋文帝狮子骢
　　隋文皇帝时大宛国献千里马曵地号狮子骢上置之马羣陆梁人莫能制上令并羣驱来谓左右曰谁能驭之郎裴仁基曰臣能制之遂攘袂向前去十余歩踊身腾上一手撮耳一手抠目马战不敢动乃鞴乗之朝发西京暮至东洛后隋末不知所在唐文武圣皇帝敕天下访之同州刺史宇文士及访得其马老于朝邑市面家挽硙尾焦秃皮肉穿穴及见之悲泣帝自出长乐坡马到新丰向西鸣跃帝得之甚喜齿口并平饲以钟乳仍生五驹皆千里足也后不知所在【出朝野佥载】
　　唐宗龙马
