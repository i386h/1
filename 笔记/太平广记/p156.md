<!-- { "loadSidebar": true } -->
　　李昭德为内史师德为纳言相随入朝娄体肥行缓李屡顾待不即至乃发怒曰可耐杀人田舎汉娄闻之乃笑曰师德不是田舎汉更阿谁是师德弟拜代州刺史将行谓之曰吾以不才位居宰相汝今又得州牧叨遽过分人所嫉也将何以全先人发肤弟长跪曰自今后虽有人唾某面上某亦不敢言但拭之而已以此自勉庶不为兄忧师德曰此适为我忧也夫人唾汝者发怒也汝今拭之是恶其唾恶而拭是逆人怒也唾不拭将自干何如弟笑而受之武后年竟保宠防【出国史异纂】
　　李勣
　　唐英公李勣为司空知政事有一番官者参选被放来辞英公公曰明朝早向朝堂见我来及期而至郎中并在傍番官至辞英公嚬眉谓之曰汝长生不知事尚书侍郎我老翁不识字无可教汝何由可得留深愧汝努力好去侍郎等惶惧遽问其姓名令南院看牓湏臾引入注与吏部令史英公时为宰相有乡人尝过宅为设食客裂却饼缘英公曰君大少年此饼犂地両遍槩下种锄埘收刈打飏讫硙罗作面然后为饼少年裂却缘是何道此处犹可若对至尊前公作如此事参差斫却你头客大慙悚浮休子曰宇文朝华州刺史王罴有客裂饼缘者罴曰此饼大用功力然后入口公裂之只是未饥且擎却客愕然又台使致罴食饭使人割皮大厚投地罴就地拾起以食之使人极悚息今轻薄少年裂饼缘割侵瓤以为达官儿郎通人之所不为也【出朝野佥载】
　　李日知
　　唐刑部尚书李日知自为畿赤不曽行杖罚其事克济及为刑部尚书有令史受敕三日不行者尚书索杖剥衣唤令史总集欲决之责曰我欲笞汝一顿恐天下人称你云撩得李日知嗔吃李日知杖你亦不是人妻子亦不礼汝遂放之自是令史无敢犯者设有稽失众共责之【出朝野佥载】
　　卢承庆
　　卢尚书承庆总章初考内外官有一官督运遭风失水卢考之曰监运失粮考中下其人容止自若无一言而退卢重其雅量改注曰非力不及考中中既无喜容亦无愧词又改曰宠辱不惊可中上【出国史异纂】
　　裴冕
　　李齐物天宝初为陜州刺史开砥柱之险石中鐡犂铧有平陆字因改河北县为平陆县齐物性褊急怒陜县尉裴冕于州城大路冠冕之士鄙之后冕为宰相除齐物太子宾客时人嘉冕不报私怨【出谈宾录】
　　郭子仪
　　郭子仪为中书令观容使鱼朝恩请游章敬寺子仪许之丞相意其不相得使吏讽请君无往邠吏自中书驰告郭公军容将不利于公亦告诸将须臾朝恩使至子仪将行士衷甲请从者三百人子仪怒曰我大臣也彼非有密防安敢害我若天子之命尔曹胡为独与童仆十数人赴之朝恩候之惊曰何车骑之省也子仪以所闻对且曰恐劳思虑耳朝恩抚胷捧手呜咽挥涕曰非公长者得无疑乎【出谈宾录】子仪有功髙不赏之惧中贵人害其功遂使盗于华州掘公之先人坟墓公禆将李懐光等怒欲求尽捕其党及公入奏对扬之日但号泣自罪因奏曰臣领师徒出外征伐动经岁年害人之兄杀人之父多矣其有节夫义士刃臣于腹中者众今搆隳辱宜当其辜但臣为国之心虽死无悔由是中外翕然莫测公子广常于亲仁里大啓其第里巷贩之人上至公子簮缨之士出入不问或云王夫人赵氏爱女方妆梳对镜往往公麾下将吏出鎭去及郎吏皆被召令汲水持帨视之不异仆他日子弟羣列啓谏公三不应于是继之以泣曰大人功业已成而不自崇重以贵以贱皆游卧内某等以为虽伊霍不当如此也公笑而谓曰尔曹固非所料且吾官马粟者五百匹官饩者一千人进无所往退无所据向使崇垣扄戸不通内外一怨将搆以不臣其有贪功害能徒成就其事则九族韲粉噬脐莫追今荡荡无间四门洞开虽防毁是兴无所加也吾是以尔诸子皆伏【郭氏旧史说辛云京曾为公之吏使后除潭州都督将辞累日不获见夫人王氏及赵氏爱女乃谓云京曰汝第去吾为汝言于令公云京拜于庭夫人傅粉于内曰吾大喜且喜汝得一吃饭处赵氏女临堦濯手令云京汲水夫人曰放伊去云京始趋而去矣】永泰元年仆固懐恩卒诸蕃犯京畿子仪统众御之至泾阳而虏已合子仪率甲士二千出入虏见而问曰此何人也报曰郭令公回纥曰令公在乎懐恩谓吾天可汗已弃四海令公殂谢中国无主故某来今令公在天可汗在乎子仪报曰皇帝万寿无疆回纥皆曰懐恩欺我子仪使谕之回纥曰令公若在安得见之子仪出诸将皆曰戎狄不可信也请无往子仪曰虏有数十倍之众今力不敌奈何但至诚感神况虏乎诸将请鐡骑五百为从子仪曰此适足为害也乃传呼曰令公来初疑皆持兵注目以待之子仪乃数十骑徐出免胄劳之曰安乎乆同忠义何至于是回纥皆舍兵降马曰是吾父也子仪长六尺余貌秀杰于灵武加平章事封汾阳王加中书令图形淩烟阁加号尚父配飨代宗庙庭有子八人壻七人皆重官子暧尚升平公主诸孙数十人每诸孙问安颔之而已事上诚荩临下寛厚每降城下邑所至之处必得志前后连罹幸臣程元振鱼朝恩等谮毁百端时方握强兵或临戎敌诏命徴之未尝以危亡回顾亦遇天幸竟免患难田承嗣方跋扈狠傲无礼子仪尝遣使至魏州承嗣辄望拜指其膝谓使者曰此膝不屈于人若干岁矣今为公拜麾下老将若李懐光辈数十人皆王侯重贵子仪麾指进退如仆焉始光弼齐名虽威略不见而寛厚得人过之岁入官俸二十四万私利不预焉其宅在亲仁里居其地四分之一通永巷家人三千相出入者不知其居代宗不名呼为大臣天下以其身存亡为安危者殆二十年挍中书令考二十四年权倾天下而朝不忌功盖一代而主不疑侈穷人欲而君子不罪富贵寿考繁衍安泰终始人伦之盛无缺焉卒年八十五【出谈宾录】
　　宋则
　　宋则家奴执弩断误杀其子则不之罪【出独异志】

　　太平广记卷一百七十六
　　钦定四库全书
　　太平广记卷一百七十七
　　器量二
　　陆象先　　　元载　　　　董晋
　　裴度　　　　于頔　　　　武元衡
　　李绅　　　　卢携　　　　归崇敬
　　夏侯孜　　　陈敬瑄　　　葛从周
　　陆象先
　　唐陆兖公象先为同州刺史有家僮遇参军不下马参军欲贾其事鞭背见血曰卑吏犯公请去兖公从容谓之曰奴见官人不下马打也得不打也得官人打了去也得不去也得参军不测而退【出国史补】
　　元载
　　鱼朝恩于国子监髙坐讲易尽言鼎卦以挫元载王缙是日百官皆在缙不堪其辱载怡然朝恩退曰怒者常情笑者不可测也【出国史补】
　　董晋
　　董晋与窦参同列时政事决在窦参晋但奉诏唯诺而已既而窦参骄盈犯上德宗渐恶之参讽晋奏给事中窦申为吏部侍郎上正色曰岂不是窦参遣卿奏也晋不敢讳上因问参过失晋具奏之旬日参贬官晋累上表辞官罢相受兵部尚书防除东都留守防汴州节度李万荣疾甚其子乃为乱以晋为汴州节度使时晋既受命唯将判官傔从十数人都不召集兵马既至郑宣武将吏都无至者晋将吏及郑州官吏皆惧共劝晋云都虞候邓惟恭合来迎候乘万荣疾甚遂总领军事今相公到此尚不使人迎候其情状岂可料恐须且回避以候事势晋曰某奉诏为汴州节度使准敕赴任何可妄为逗留人皆忧其不测晋独恬然来至汴州数十里邓惟恭方来迎候晋俾其不下马既入仍委惟恭以军众惟恭探晋何如事体而未测浅深初万荣既逐刘士宁代为节度使委兵于惟恭及疾甚李乃归朝廷惟恭自以当便代居其位故不遣候吏以疑惧晋心冀其不敢进不虞晋之速至晋之速至留以近方迎然心常怏怏惟恭以骄盈慢法潜图不轨配流岭南朝廷恐晋柔懦防以汝州刺史陆长源为晋行军司马晋寛厚谦恭简俭每事因循多可兵粗安长源性滋彰云为请改易旧事务从峭刻晋初皆许之及案牍已成晋乃且罢又委钱支许于判官孟叔度轻佻好慢易军人人皆恶之晋卒于位卒后十日汴州大乱杀长源叔度军人脔食之长源轻言无威仪自到汴州不为军州所礼重及董晋疾仍令之节度晋后事长源便扬言文武将吏多弛慢不可执守宪章当尽以法绳之由是人人怨惧叔度性亦苛刻又纵恣声色数至乐营与诸妇人戏自称孟郎由是人轻而恶之【出谈宾录】
　　裴度
　　裴晋公度为门下侍郎过吏部选人官谓同过给事中曰吾徒侥幸至多此辈优一资半级何足问也一皆注定未曾限量公不信术数不好服食每语人曰鸡猪鱼蒜逢着则吃生老病死时至即行其器抱达皆此【出因话录】又晋公在中书左右忽白以印失所在闻之者莫不失色度即命张筵举乐人不晓其故窃怪之夜半宴酣左右复白印存度不答极欢而罢或问度以其故度曰此徒出于胥吏辈盗印书券耳缓之则存急之则投诣水火不复更得之矣时人伏其量临事不挠【出玉泉子】
　　于頔
　　郑太穆郎中为金州刺史致书于襄阳于司空頔郑书傲睨自若似无郡吏之礼书曰阁下为南溟之大鹏作中天之一柱骞腾则日月暗摇动则山岳頽真天子之爪牙诸侯之鉴也太穆孤幼二百余口饥冻两京小郡俸薄尚唯衣食之忧伏唯贤公赐钱一千贯绢一千疋器物一千事米一千石奴婢各十人且曰分千树一叶之影即是浓隂减四海数滴之泉便为膏泽于公览书亦不嗟讶曰郑使君所须各依来数一半以戎费之际不全副其本望也又有匡庐符戴山人遣三尺童子赍数尺之书乞买山钱百万公遂与之仍加纸墨衣服等又有崔郊秀才者寓居于汉上蕴积文艺而物产罄县无何与姑婢通每有阮咸之纵其婢端丽饶音伎之能汉南之最姝也姑贫鬻婢于连帅连帅爱之以无双给钱四十万宠盼弥深郊思慕无已即强亲府署愿一见焉其婢因寒食果出値郊立于栁隂马上连泣誓若山河崔生赠之以诗曰公子王孙逐后尘绿珠垂泪滴罗巾侯门一入深如海从此萧郎是路人或有疾郊者写诗于座于公覩诗令召崔生左右莫之测也郊甚忧悔而已无处潜遁也及见郊握手曰侯门一入深如海从此萧郎是路人便是公制作耶四百千小哉何惜一书不早相示遂命婢同归至帏幌奁匣悉为増饰之小阜崔生矣初有客自零陵来称戎昱使君席上有善歌者襄阳公遽命召焉戎使君不敢违命逾月而至及至令唱歌歌乃戎使君送伎之什也公曰丈夫不能立功业为异代之所称岂有夺人姬爱为已之嬉娱遂多以缯帛赠行手书逊谢于零陵之守焉云谿子曰王敦驱女乐以给军士杨素归德言妻临财莫贪于色不恡者罕矣时人用为雅谈厯观相国挺特英雄未有于襄阳公者也戎使君诗曰宝钿香娥翡翠裙妆成掩泣欲行云殷勤好取襄王意莫向阳台梦使君【出云溪友议】
　　武元衡
　　武黄门之西川大宴从事杨嗣复狂酒逼元衡大觥不饮遂以酒沐之元衡拱手不动沐讫徐起更衣终不令散宴【出干子】
　　李绅
