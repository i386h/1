<!-- { "loadSidebar": true } -->
　　唐昭宗时有黄贺者自云巩洛人也因避地来渉河游赵家于常山以卜筮为业而言吉凶必效时赵王镕方在幼冲而燕军防北鄙王方选将拒之有勇士陈立刘榦投刺于军门愿以五百人尝防必面缚戎首王壮而许之翌日二夫率师而出夜击燕垒大振捷音燕人骇而奔退立卒于锋刃之下榦即凯唱而还王悦赐上廐马数匹金帛称是俄为阉人所谮曰此皆陈立之功非榦之效王母何夫人闻之曰不必身死为君未若全身为国即赐锦衣银带加钱二十万擢为中坚尉初榦曾诣贺卜卦成而谓榦曰是卦也火水未济终有立也九二之动曳轮贞吉以正救难往有功也变而之晋明出地中奋发光恩泽相接子今行也利用御戎大获庆捷王当有车马之赐其间小衅不足忧之行军司马路晏曾夜适厠有盗伏焉晏忽心动取烛照之盗即告言请无惊惧某禀命有自察公正直不忍倳刃即匣劒而去晏由是昼夜警惕以备不虞召黄生筮之卦成贺曰惕号暮夜有戎勿恤察象征辞人有害公之意然难已过矣但守其中正请释忧心晏亦终无患也又赞皇县尉张师曾卧病经年日觉危殆良医不复进药请贺卜之卦就黄生告曰无妄之疾勿药有喜请停理疗五日必大瘳也师果应期而愈又数十年师梦白鸟飞翔坠于云际既觉心神恍惚召贺卜算之贺即决卦惨然而问师曰朝来寝息不有梦乎必若有梦其飞禽之象乎且雷震山上鸟堕云间声迹两消不可复见愿加保爱乐天委命而已张竟不起时年七十一也又有叚诲者任藁城镇将曾夜宿邮亭马断缰而逸数日不知所适使人诣肆而筮之贺曰据卦暌也初九动者应有亡失之事无乃防马乎勿逐自复必有絷而送之者也回未及舍已有边鄙恶少牵而还之贺所占卜皆此也时人谓之易圣公刘岩曾诣之生谓曰君他日必成伟器然勿以春日为恨初不晓其意及老悟葢迟之谓也【出耳目记】
　　邓州卜者
　　有书生住邓州尝游郡南数月不返其家诣卜者占之卜者视卦曰甚异吾未能了可重祝祝毕拂改灼复曰君所卜行人兆中如病非病如死非死逾年自至矣果半稔书生归云游某山深洞入值物蛰如中疾四支不能动昏昏若半醉见一物自明入穴中却返良乆又至直附身引颈临口鼻细视之乃巨也十息顷方去书生酌其时日其家卜时吉焉【出酉阳杂爼】



　　太平广记卷二百十七
<子部,小说家类,异闻之属,太平广记>
　　钦定四库全书
　　太平广记卷二百十八
　　医一
　　华佗　　　　张仲景　　　吴太医
　　句骊客　　　范光禄　　　徐文伯
　　徐嗣伯　　　腹瘕病　　　李子豫
　　徐之才　　　甄权　　　　孙思邈
　　许裔宗　　　秦鸣　　　卢元钦
　　周允元　　　杨亮　　　赵景
　　张文仲　　　郝公景　　　崔务
　　华佗
　　魏华佗善医尝有郡守病甚佗过之郡守令佗诊候佗退谓其子曰使君病有异于常积瘀血在腹中当极怒呕血即能去疾不尔无生矣子能尽言家君平昔之吾疏而责之其子曰若获愈何谓不言于是具以父从来所为乖误者尽示佗佗留书责骂之父大怒发吏捕佗佗不至遂呕黒血升余其疾乃平又有女子极美丽过时不嫁以右膝常患一疮脓水不絶华佗过其父问之佗曰使人乘马牵一栗色狗走三十里归而截右足柱疮上俄有一赤蛇从疮出而入犬足中其疾遂平【出独异志】
　　又后汉末有人得心腹瘕病昼夜切痛临终敕其子曰吾气絶后可剖视之其子不忍违言剖之得一铜鎗容数合许后华佗闻其病而解之因出巾箱中药以投鎗鎗即成酒焉【出志恠】
　　张仲景
　　何颙妙有知人之鉴初郡张仲景总角造颙颙谓曰君用思精宻而韵不能髙将为良医矣仲景后果有竒术王仲宣年十七时过仲景仲景谓之曰君体有病宜服五石汤不治年及三十当眉落仲宣以其赊逺不治后至三十果觉眉落其精如此世咸叹颙之知人【出小説】
　　吴太医
　　吴孙和宠邓夫人尝醉舞如意误伤邓颊血流娇惋弥苦命太医合药言得白髓杂玉与虎魄屑当灭此痕和以百金购得白乃合膏虎魄太多及差痕不灭左颊有赤防如痣【出酉阳杂爼】
　　句骊客
　　魏时有句骊客善用针取寸发斩为十余叚以针贯取之言发中虚也其妙如此【出酉阳杂爼】
　　范光禄
　　有范光禄者得病两脚并肿不能饮食忽有一人不自通名径入斋中坐于光禄之侧光禄谓曰先不识君那得见诣答云佛使我来理君病也光禄遂发衣示之因以刀针肿上倐忽之间顿针两脚及膀胱百余下出黄脓水三升许而去至明日并无针伤而患渐愈【出齐谐记】
　　徐文伯
　　宋徐文伯尝与宋少帝出乐游苑门逢妇人有娠帝亦善诊候诊之曰是女也问文伯伯曰一男一女男在左边青黒色形小于女帝性急令剖之文伯恻然曰臣请针之必落便针足太隂补手阳明胎应针而落果效如言文伯有学行不屈公卿不以医自业为张融所善歴位泰山太守文伯祖熈之好黄老于秦望山有道士过乞饮留一胡芦子曰君子孙宜以此道术救世当得二千石熈开视之乃扁鹊医经一卷因精学之遂名振海内仕至濮阳太守子秋夫为射阳令尝有鬼呻吟声甚凄苦秋夫问曰汝是鬼也何所湏鬼曰我姓斛斯家在东阳患腰痛而死虽为鬼疼痛犹不可忍闻君善术愿见救济秋夫曰汝是鬼无形云何措治鬼曰君但防刍作人按孔穴针之秋夫如其言为针四处又针肩井三处设祭而埋之明日见一人来谢曰蒙君疗疾复为设祭除饥解疾感惠实多忽然不见当代服其通灵【出谈薮】
　　又宋明帝宫人患腰疼牵心发即气絶众医以为肉症徐文伯曰此发瘕也以油灌之则吐物如发稍稍引之长三尺头已成蛇能动悬柱上水滴尽一发而已病即愈【出谈薮】
　　徐嗣伯
　　徐嗣伯字徳绍善清言精于医术曾有一妪患滞瘀积年不差嗣伯为之诊疾曰此尸注也当须死人枕煮服之可愈于是就古塜中得一枕枕已半边腐缺服之即差后秣陵人张景年十五腹胀靣黄众医不疗以问嗣伯嗣伯曰此石蚘耳当以死人枕煮服之依语煮枕以服之得大利蚘虫头坚如石者五六升许病即差后沈僧翼眼痛又多见鬼物以问之嗣伯曰邪气入肝可覔死人枕煮服之竟可埋枕于故处如其言又愈王晏知而问之曰三病不同而皆用死人枕疗之俱差何也答曰尸注者鬼气也伏而未起故令人沉滞得死人枕促之魂气飞越不复附体故尸注可差石蚘者医疗既僻蚘虫转坚世间药不能除所以须鬼物驱之然后可散也夫邪气入肝故使眼痛而见魍魉应须邪物以钓其气因而去之所以令埋于故处也晏深叹其神妙【出南史】
　　腹瘕病
　　昔有一人与奴同时得腹瘕病奴既死令剖腹视之得一白鼈乃试以诸药浇灌之并内药于腹中悉无损动乃系鼈于牀脚忽有一客来看之乘一白马既而马溺溅鼈鼈乃惶骇疾走避之既系之不得去乃缩藏头颈足焉病者察之谓其子曰吾病或可以救矣乃试以白马溺灌鼈须臾消成水焉病者遂顿服升余白马溺病即豁然除愈【出续搜神记】
　　李子豫
　　许永为豫州刺史镇歴阳其弟得疾心腹坚痛居一夜忽闻屏风后有鬼言何不速杀之明日李子豫当以赤丸打汝汝即死矣及旦遂使人迎子豫既至病者忽闻腹中有呻吟之声子豫遂于巾箱中出八毒赤丸与服之须臾腹中雷鸣彭转大利所病即愈【出续搜神记】
　　徐之才
　　北齐右仆射徐之才善医术时有人患脚跟踵痛诸医莫能识之之才曰蛤精疾也得之当由乘船入海垂脚水中疾者曰实曾如此为割之得蛤子二个如榆荚【出太原故事】
　　甄权
　　甄权精究医术为天下最年一百三嵗唐太宗幸其宅拜朝散大夫【出谭宾録】
　　孙思邈
　　唐邓王元髙祖第十八子也好学善谈名理与典籖卢照邻为布衣之交常称曰寡人之相如也照邻范阳人为新都尉因染患疾居于阳翟之具茨山着释疾文及五悲雅有骚人之风竟自沉于颍水而死照邻寓居于京城鄱阳公主之废府显庆三年诏征太白山士孙思邈亦居此府思邈华原人年九十余而视听不衰照邻自伤年才彊仕沈疾困惫乃作病梨树赋以伤其禀受之不同词甚美丽思邈既有推步导养之术照邻与当时知名之士宋令文孟诜皆执师资之礼尝问思邈曰名医愈疾其道何也思邈曰吾闻善言天者必质于人善言人者必本于天故天有四时五行日月相推寒暑迭代其转运也和而为雨怒而为风散而为露乱而为雾凝而为霜雪张而为虹霓此天之常数也人有四肢五臓一觉一寐呼吸吐纳精气往来流而为荣卫彰而为气色发而为音声此亦人之常数也阳用其精隂用其形天人之所同也及其失也蒸则为否则生寒结而为瘤赘隔而为痈疽奔而为喘乏竭而为焦枯诊发乎内而变动乎形推此以及天地亦如之故五纬盈缩星辰错行日月薄蚀彗孛流飞此天地之危诊也寒暑不时此天地之蒸否也石立土踊此天地之瘤赘也山崩地防此天地之痈疽也奔风暴雨此天地之喘乏也雨泽不降川泽涸竭此天地之焦枯也良医之以药石救之以针灸圣人和之以至徳辅之以人事故体有可消之疾天有可消之灾通乎数也照邻曰人亊如何思邈曰胆欲大而心欲小智欲圎而行欲方照邻曰何谓也思邈曰心为五臓之君君以防顺为主故心欲小胆为五臓之将将以果决为务故胆欲大智者动象天故欲圎仁者静象地故欲方诗曰如临深渊如履薄冰为小心也赳赳武夫公侯干城为大胆也传曰不为利回不为义疚仁之方也易曰见几而作不俟终日智之圆也照邻又问养性之道其要何也思邈曰天道有盈缺人事多屯厄茍不自慎而能济于厄者未之有也故养性之士先知自慎自慎者恒以忧畏为本经曰人不畏威天威至矣忧畏者死生之门存亡之由祸福之本吉凶之源故士无忧畏则仁义不立农无忧畏则稼穑不滋工无忧畏则规矩不设商无忧畏则货殖不盈子无忧畏则孝敬不笃父无忧畏则慈爱不着臣无忧畏则勲庸不建君无忧畏则社稷不安故养性者失其忧畏则心乱而不理形躁而不宁神散而气越志荡而意昏应生者死应存者亡应成者败应吉者凶夫忧畏者其犹水火不可暂忘也人无忧畏子弟为勍敌妻妾为防仇是故太上畏道其次畏天其次畏物其次畏人其次畏身忧于身者不拘于人畏于巳者不制于彼慎于小者不惧于大戒于近者不惧于逺能知此者水行蛟龙不能害陆行虎兕不能伤五兵不能及疫疠不能染防贼不能谤毒螫不加害知此则人事毕矣思邈寻授承务郎直尚药局以永淳初卒遗令薄不设防器祭祀无牲牢死经月余顔色不变举尸就木如空衣焉撰千金方三十卷行于代【出谭宾録】
　　许裔宗
　　许裔宗名医神人谓之曰何不著书以贻将来裔宗曰医乃意也在人思虑又脉候幽甚难别意之所解口莫能宣古之名手唯是别脉脉既精别然后识病病之于药有正相当者唯须用一味直攻彼病即立可愈今不能别脉莫识病原以情亿度多安药味譬之于猎不知兎处多发人马空广遮围或兾一人偶然逢也以此疗病不亦踈乎脉之深趣既不可言故不能著述【出谭宾録】
　　秦鸣
