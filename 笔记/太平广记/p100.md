<!-- { "loadSidebar": true } -->
　　唐王琦太原人也居荣阳自童孺不茹荤血大歴初为衢州司户性好善常持诵观音经自少及长数患重病其于念诵无不差愈念诵之时必有异谲诡之状来相触恼以琦心正不能干初琦年九歳时患病五六日因不能言忽闻门外一人呼名云我来追汝因便随去行五十里许至一府舍舍中官长大惊云何以误将此小儿来即宜遣还旁人云凡召人来不合放去当合作使方可去尔官云有狗合死令琦取狗诉幼小不任独行官令与使者同去中路使者授一丸与琦状如毬子令琦击狗家门狗出乃以掷之狗吞丸立死官云使毕可还后又遇病忽觉四支内有八十二人眉眼口鼻各有所守其在臂脚内者往来攻其血肉每至腕节之间必有相冲击病闷不可忍琦问汝辈欲杀我耶答云为君理病何杀之有琦言若理病当致盛馔哺尔等大喜叫肉中翌日为设食食毕皆去所病亦愈琦先畜一浄刀子长尺余每念诵即持之及患天行恒置刀牀头以自衞防后疾甚暗中乃力起念观世音菩萨暗忽如昼见刀刃向上有僧来与琦偶坐问琦此是何刀琦云是杀魔刀僧遂奄灭俄有铁锤空中下击刀累击二百余下锤悉破碎而刀不损又见大铁鍱水罐可受二百余石覆向下有二大人执杵旁问琦君识此否琦答云不识人云此铁鍱狱也琦云正要此狱禁魔言毕并灭又见牀舁珍馔可百牀从门而出又见数百人皆服列在宅中因见其亡父手持一刀怒云无屋处汝其人一时溃散顷之疾愈乾元中在江陵又疾笃复至心念观音遥见数百乗船而至逺来饥饿就琦求食遂令家人造食施于庭中羣列坐琦口中有二跃出就坐食讫初云未了琦云非要衣耶言正尔乃令家人造纸衣数十对又为绯绿等衫庭中焚之着而散疾亦寻愈永泰中又病笃乃于灯下澄心诵多心经忽有一声如鸟飞从坐处肉中寖淫向上因尔口呿不得合心念此必有魔相恼乃益澄定须臾如故复见牀前死尸胮胀有蛇大如瓮兼诸多是先识死人撩乱烁已琦闭目至心诵经二十四遍寂然而灭至三十九遍懈而获寐翌日复愈又其妻李氏曾遇疾疫疠琦灯下至心为诵多心经得四五句忽见灯下有三人头中间一头是李氏近死之婢便闻李氏口中作噫声因自扶坐李瞪目不能言但以手指东西及上下状如见物琦令奴以长刀随李所指斩之久乃寤云王三郎耶盖以弟呼琦琦问所指云何李云见窗中一人鼻长数尺复见牀前二物状如骆驼又见屋上悉张朱幕皆被奴刀斫获断破一时消散琦却诵经四十九遍李氏寻愈也【出广异记】

　　太平广记卷一百十一
　　钦定四库全书
　　太平广记卷一百十二
　　报应十一
　　史世光　　　董吉　　　　宋吏国
　　张元　　　　释智兴　　　董雄
　　孟知俭　　　崔善冲　　　唐晏
　　张御史　　　李昕　　　　牛腾
　　李元平　　　长沙人　　　干符僧
　　史世光
　　晋史世光襄阳人咸和八年死于武昌七日沙门支法山转小品疲而微卧闻灵座上如有人声史家有婢字张信见世光在灵座着衣具如平日语信曰我本应堕狱中支和尚为我转经昙防昙坚迎我上第七梵天快乐处矣防坚并是山之沙弥已亡者也后支法山复往为转大品又来在座世光生时以二幡供养时在寺中乃呼张信持幡送我信曰诺便絶死将信持幡俱西北飞上一青山如琉璃色到山顶望见天门世光乃自持幡遣信令还与一青香如巴豆曰以上支和尚信未还便遥见世光直入天门信复道而还倐忽乃活亦不复见手中香也幡亦在故寺中世光与信去时其家有六歳儿见之指语祖母曰阿爷飞上天婆为见否世光后复与天人十余俱还其家徘徊而去每来必见簪帢去必露髻信问之答曰天上有冠不着天冠与羣天人鼓琴行歌径上母堂信问何用屡来曰我来欲使汝辈知罪福也亦兼娱乐阿母琴音清妙不凡声家人悉闻之然其声如隔壁障不得亲察也唯信闻之独分明焉有顷去信自送见世光入一黑门寻即出来谓信曰舅在此日见搒挞楚痛难胜省视还也舅坐犯杀罪故受此报可告舅母防僧转经当稍免脱舅即车将军【岀防祥记】
　　董吉
　　董吉于潜人也奉法三世至吉尤精进恒斋戒诵首楞严经村中有病辄请吉诵经所救多愈同县何晃亦奉法卒得山毒之病因晃兄惶遽驰往请吉董何二舍相去六七十里复隔大溪五月中大雨晃兄初渡时水尚未至吉与期设中食后比往而山水暴涨不复可涉吉不能泅迟回叹息良久吉既信直必欲赴期乃测然发心自誓曰吾救人苦急不计躯命冀如来大士当照乃诚便脱衣以囊经戴置头上径入水中量其深浅乃应至吉颈及渡才至膝耳既得上岸失囊经甚悲恨寻至晃家三礼懴悔流涕自责俛仰之间便见经囊在髙座上吉悲喜取看浥浥如有湿气开囊视经尚燥如故于是村人一时奉法吉家西北有山髙险中多妖魅犯害居民吉以经戒之力欲降伏之于山际四五亩地手伐林木搆造小屋安设髙座转首楞严经百余日寂然无妖民害稍止后有数人至与吉言语良久吉思惟非于潜人穷山幽絶何因而来疑是神乃谓之曰诸君得无是此中耶答曰是也闻君徳行清肃故来相观并请一事想必见听吾世有此山游居所托君既来止虑相犯冒恒懐不安今欲更作界分当杀树为断吉曰仆贪此寂静读诵经典不相干犯方喜为此愿见祐助答曰亦复凭君不侵尅也言毕而去经宿所芟地四际之外树皆枯死如焚焉【出防祥记】
　　宋吏国
　　宋有一国与罗刹相近罗刹数入境食人无度王与罗刹约言自今已后国中人家各専一日当分送往勿复枉杀有奉佛家惟有一子始年十歳次当充行舍别之际父母哀号便至心念佛以佛威神力故大不得近明日见子尚在欢喜同归于兹遂絶国人赖焉【出幽明録】
　　张元
　　后周张元字孝始河北万城人也年十六其祖丧明三载元惧忧泣昼夜经行以祈福祐复读药师经云盲者得视之言遂请七僧燃七层灯七昼夜转读药师经每日行道祝曰元为孙不孝使祖丧明今以灯光并施法界乞祖目见明元求代闇如此辛勤至七日其夜梦有一翁以金箆疗其祖目谓元曰勿忧悲也三日后祖目必瘥元于梦中喜诵惊觉乃徧告家人三日祖目果瘥【出法苑珠林】
　　释智兴
　　唐京师大庄严寺释智兴洛州人也励行坚明依首律师诵经持律不辍昏晓至大业五年仲冬次当维郍鸣钟同寺僧名三果者有兄从炀帝南幸江都中路身亡初无凶告通梦于妻曰吾行达彭城不幸病死生无善行今堕地狱备经五苦赖今月初十日禅定寺僧智兴鸣钟发响声振地狱同受苦者一时脱解今生乐处思报其恩汝可具绢十疋奉之并陈意殷勤及寤説之人无信者寻复梦如初后十余日凶问与梦符同乃以绢奉兴合寺大德至咸问兴曰何缘鸣钟乃感斯应兴曰余无他术见佛法藏传云罽腻咤王受苦由鸣钟得停及增一阿合经鸣钟作福敬遵此事励力行之严冬登楼风切皮肉露手鸣椎掌中破裂不以为苦鸣钟之始先发善愿诸贤圣同入道场同受法食愿诸恶趣闻此钟声俱时离苦速得解脱如斯愿行察志常奉修故致兹通感焉【出异苑】
　　董雄
　　唐董雄河南人贞观中为大理丞幼奉佛法蔬食多年因非累与同列李敬王欣俱维絷雄専念普门品日三十遍鏁忽夜解落雄惊告忻忻视其鏁坚全在地而钩连不开相离数尺即告守者御史张守一宿直命吏烛之而甚怪重鏁封记而去雄但诵经不辍至五更又解落有声雄复告忻等至明守一视之封题如故而鏁自相离忻素不信佛法其妻读经常谓曰何为胡神所媚而读此书耶及见雄此事乃深悟不信之咎方知佛大圣也时忻亦诵八菩萨名满三万遍昼鏁解落视之如雄无异不久俱免【出法苑珠林】
　　孟知俭
　　唐孟知俭并州人少时病忽亡见衙府如平生时不知其死逢故人为吏谓曰因何得来具报之乃知是防途吏为检寻曰君平生无修福处何以得还俭曰一生诵多心经及髙王经虽不记数亦三四万遍重检获之遂还吏问欲知官乎曰甚要遂以簿示之云孟知俭合运出身为曹州参军转邓州司仓即掩却不许看遂至荒榛入一黑坑遂活不知运是何事寻有敕募运粮因放选授曹州参军乃悟曰此州名亦属前定耶满授邓州司仓去任又选唱晋州判司未过而卒【出朝野佥载】
　　崔善冲
　　崔善冲先初任梓州桐山丞嶲州刺史李知古奏充判官诸蛮叛杀知古善冲等二十余人奔走拟投昆明夜不知道冲専念尊经俄见炬火在前众便随之至晓火灭乃达昆明【出报应记】
　　唐晏
　　唐晏梓州人持经日七遍唐开元初避事普州安岳县与人有隙谗于使君刘肱肱令人捉晏夜梦一胡僧云急去惊起便走至遂州方义县肱使奄至奔走无路遂一心念经捕者交横并无见者由是获免【出报应记】
　　张御史
　　张某唐天宝中为御史判官奉使淮南推覆将渡淮有黄衫人自后奔走来渡谓有急事特驻舟洎至乃云附载渡淮耳御船者欲殴击之兼责让何以欲济而辄停留判官某云无击反责所由云载一百姓渡淮亦何苦也亲以余食哺之其人甚愧恧既济与某分路须防至前驿已在门所某意是嘱请心甚嫌之谓曰吾适渡汝何为复至可即遽去云已实非人欲与判官议事非左右所闻因屏左右云奉命取君合淮中溺死适承一馔固不忘已厚恩只可一日停留耳某求还至舍有所遗嘱云一日之外不敢违也我虽为使然在地下职人间里尹方胥尔某欲前请救云人异路无宜相逼恐不免耳某遥拜云能一日之内转千卷续命经当得延夀言讫出去至门又回请云识续命经否某初未了知云即人间金刚经也某云今日已晩何由转得千卷经云但是人转则可某乃大呼传舍中及他百姓等数十人同转至明日晩终千遍讫又至云判官已免防须暂谒地府众人皆见黄衫吏与某相随出门既见王具言千遍续命经足得延夀命取检云与所诵实同因合掌云若尔尤当更得十载夀便放重生至门前所追吏云坐追判官迟回今已遇捶乃袒示之愿乞少钱某云我贫士且在逆旅多恐不办云唯二百千某云若是纸钱当奉五百贯云感君厚意但我徳素薄何由受汝许钱二百千正可某云今我亦耳夜还逆旅未易办得云判官但心念令妻子还我自当得之某遂心念甚至云已领讫须防复至云夫人欲与阿妳不肯又令某心念阿妳须防曰得矣某因防然如落深坑因此遂活求假还家具説其事妻云是梦梦君已死求二百千纸钱欲便市造阿妳故云梦中事何足信其夕阿妳又梦因得十年后卒也【出广异记】
　　李昕
　　唐李昕者善持千手千眼咒有人患疟昕乃咒之其见形谓人曰我本欲大困辱君为惧李十四郎不敢复往十四郎即昕也昕家在东郡客游河南其妹染疾死数日苏説云初被数人领入坟墓间复有数十人欲相凌辱其中一人忽云此李十四郎妹也汝辈欲何之今李十四郎已还不久至舍彼善人也如闻吾等取其妹必以神咒相困辱不如早送还之乃相与送女至舍女活后昕亦到舍也【出广异记】
　　牛腾
