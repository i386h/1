<!-- { "loadSidebar": true } -->
　　蜀简雍少与先主有旧随从周旋为昭德将军时天旱禁酒酿者刑吏于人家索得酿具论者欲令与造酒者同罚雍从先主游观见一男子路中行告先主曰彼人欲淫何以不缚先主曰卿何以知之雍对曰彼有淫具与欲酿何殊先主大笑而原舍酿者罪【出啓顔录】
　　斛律丰乐
　　北齐髙祖尝宴羣臣酒酣各令歌乐武衞斛律丰乐歌曰朝亦饮酒醉暮亦饮酒醉日日饮酒醉国计无取次上曰丰乐不谄是好人也【出谈薮】
　　髙季辅
　　唐髙季辅切陈得失太宗特赐钟乳一剂曰卿进药石之言故以药石相报寻更赐金背镜一面以表其清鉴【出谈賔录】
　　李景伯
　　景龙中中宗游兴庆池侍宴者逓起歌舞并唱回波词方便以求官爵给事中李景伯亦唱曰波尔时酒巵微臣志在箴规侍宴已过三爵諠哗窃恐非宜于是乃罢坐【出国史异纂】
　　苏颋
　　宗时以林邑国进白鹦鹉慧利之性特异常者因暇日以金笼饰之示于三相上再三美之时苏颋初入相每以忠谠励已因前进曰礼云鹦鹉能言不离飞鸟臣为陛下深以为志【出松窻录】
　　黄幡绰
　　唐宗问黄幡绰是勿儿得人怜【是勿儿犹言何儿也】对曰自家儿得人怜【时杨妃宠极中宫号禄山为子肃宗在东宫常危上闻幡绰言俛首久之出因话录】
　　李绛
　　宪宗时中官吐突承璀有恩泽欲为上立德政碑碑屋已成磨砻石讫请宣索文时李绛为翰林学士奏曰大人者与天地合其德日月合其明无立碑纪美之事恐取笑夷夏上深然之遽命拆屋废石承璀奏碑屋用功极多难便毁拆欲坚其请上曰急索牛拽倒其纳谏如此【出卢氏杂説】













　　太平广记卷一百六十四
　　钦定四库全书
　　太平广记卷一百六十五
　　廉俭
　　陆绩　　　　齐明帝　　　甄彬
　　髙允　　　　崔光　　　　长孙道生
　　唐宗　　　肃宗　　　　卢怀慎
　　李勉　　　　杜黄裳　　　阳城
　　郑余庆　　　郑澣　　　　文宗
　　夏侯孜　　　裴坦　　　　温琏
　　仲庭预
　　吝啬
　　汉世老人　　沈峻　　　　李崇
　　南阳人　　　夏侯处信　　栁庆
　　夏侯彪　　　郑仁凯　　　邓祐
　　韦庄　　　　王叟　　　　王锷
　　裴璩　　　　归登
　　亷俭
　　陆绩
　　吴陆绩为郁林郡守罢秩泛海而归不载宝货舟轻用巨石重之人号郁林石【出载】
　　齐明帝
　　齐明帝尝饮食捉竹筯谓衞尉应昭光曰卿解我用竹筯意否答曰昔夏禹衣恶往诰流言象筯豢腴先哲垂诫今睿情冲素还风反古太平之迹唯竹筯而已【出谈薮】
　　甄彬
　　齐有甄彬者有器业尝以一束苎于荆州长沙西库质钱后赎苎于束中得金五两以手巾裹之彬得金送还西库道人大惊曰近有人以金质钱时怱遽不记録檀越乃能见归恐古今未之有也辄以金之半仰酬往复十余坚然不受因咏曰五月披羊裘薪岂拾遗者也彬后为郫令将行辞太祖时同列五人上诫以廉慎至于彬独曰卿昔有还金之美故不复以此诫也【出谈薮】
　　髙允
　　后魏髙允字伯恭燕太尉中郎韬之子早有竒度博通经史神嘉中与范阳卢赵郡李灵博陵崔鉴等以贤俊之胄同被诏征拜中书侍郎领著作与崔浩同撰书及浩遇害以允忠直不茍特见原宥性清俭虽累居显贵而志同贫贱髙宗幸其宅唯草屋数间布被緼袍厨中盐菜而已帝叹息曰古之清贫岂有此乎赐之粟帛【出谈薮】
　　崔光
　　后魏自太和迁都之后国家殷富库藏盈溢钱绢露积于廊庑间不可挍数太后赐百官绢任意自量朝臣莫不称力而去唯章武王融与陈留侯李崇绢过任蹶倒伤踝太后即不与之令其空出时人笑焉侍中崔光止取两匹太后问曰侍中何少对曰臣有两手唯堪两匹所获多矣朝贵服其清廉【出洛阳伽蓝记】
　　长孙道生
　　司空上党王长孙道生代人性忠谨俭素虽为三公而居处卑陋出镇之后子颇加修葺及还叹曰吾为宰相无以报国乘是惧昔霍去病以匈奴未灭无用宅为今彊寇尚游魂漠北吾岂可安坐华美乎乃令毁之时人比之晏婴焉【出谈薮】
　　唐宗
　　肃宗为太子时常侍膳尚食置熟俎有羊臂臑上顾使太子割肃宗既割余汚漫在手以饼洁之上熟视不怿肃宗举饼啖之上甚悦谓太子曰福当如是爱惜【出柳氏史】
　　肃宗
　　韩择木奏贺肃宗节俭妓乐无绮綉之饰饮食无珍羞之具上因出衣袖以示之曰朕此三浣矣【出谭氏史】
　　卢怀慎
　　唐卢怀慎清慎贞素不营资产器用屋室皆极俭陋既贵妻孥尚不免饥寒而于故人亲戚散施甚厚为黄门侍郎在东都掌选事奉身之具才一布囊耳后为黄门监兼吏部尚书卧病既久宋璟卢从愿常相与访焉怀慎卧于弊箦单席门无帘箔每风雨至则以席蔽焉常器重璟及从愿见之甚喜留连永日命设食有蒸豆两瓯菜数茎而已此外翛然无办因持二人手谓曰二公当出入为藩辅圣上求理甚切然享国歳久近者稍倦于勤当有小人乘此而进君其志之不数日而终疾既笃因手疏荐宋璟卢从愿李杰李朝隐上览其表益加悼惜既殁家无留储唯苍头自鬻以给丧事上因挍猎于城南望墟落间环堵卑陋其家若有所营因驰使问焉还白怀慎大祥方设斋会上因为罢猎悯其贫匮即以缣帛赠之【出明皇杂录】
　　又云卢怀慎无疾暴卒夫人崔氏止其儿女号哭曰公命未尽我得知之公清俭而洁廉蹇进而谦退四方赂遗毫发不留与张説同时为相今説纳货山积其人尚在而奢俭之报岂虚也哉及宵分公复生左右以夫人之言启陈怀慎曰理固不同防司有三十炉日夕为説鼓铸横财我无一焉恶可并哉言讫复絶【出独异志】
　　李勉
　　天宝中有书生旅次宋州时李勉少年贫苦与一书生同店而不旬日书生疾作遂至临絶语勉曰某家住洪州将于北都求官于此得疾且死其命也因出囊金百两遗勉曰某之仆使无知有此者足下为我毕死事余金奉之勉许为办事余金乃密置于墓中而同葬焉后数年勉尉开封书生兄弟赍洪州牒来而累路寻生行止至宋州知李为主丧事专诣开封诘金之所勉请假至墓所出金付焉【出尚书谭录】
　　杜黄裳
　　李师古跋扈惮杜黄裳为相未敢失礼乃命一干吏寄钱数千缗并毡车子一乘亦近千缗使者未敢遽送乃于宅门伺候累日有绿舆自宅出从婢二人皆青衣褴褛问何人曰相公夫人使者遽归以白师古师古乃折其谋终身不敢失节【出幽闲鼓吹】
　　阳城
　　阳道州城未尝有蓄积虽所服用不可阙者客称某物可佳可爱阳辄喜举而授之有陈苌者候其出始请月俸常往称其钱帛之美月有获焉【出传载】
　　城之为朝士也家苦贫常以木枕布衾质钱数万人争取之【出传载】
　　郑余庆
　　郑余庆清俭有重德一日忽召亲朋官数人会食众皆惊朝僚以故相望重皆淩晨诣之至日髙余庆方出闲话移时诸人皆枵然余庆呼左右曰处分厨家烂蒸去毛莫抝折项诸人相顾以为必蒸鹅鸭之逡巡舁台盘出酱醋亦极香新良久就餐每人前下粟米饭一椀蒸葫芦一枚相国餐美诸人强进而罢【出卢氏杂説】
　　郑澣
　　郑澣以俭素自居尹河南日有从父昆弟之孙自覃怀来谒者力农自赡未尝干谒拜揖甚野束带亦古澣之子弟仆御皆笑其疎质而澣独怜之问其所欲则曰某为本邑以民待之久矣思得承乏一尉乃锦游乡里也澣然之而澣之清誉重德为时所归或书于郡守犹臂之使指也郑孙将去前一日召甥侄与之会食有蒸饼郑孙去其皮而后食之澣大嗟怒谓曰皮之与中何以异也仆尝病浇态讹俗骄侈自奉思得以还淳反朴敦厚风俗是独怜子力田弊衣必能知艰于稼穑奈何嚣浮甚于五侯家绮纨乳臭儿邪因引手请所弃者郑孙错愕失据器而奉之澣尽食之遂揖归賔閤赠五缣而遣之【出阙史】
　　文宗
　　文宗命中使宣两军中尉及诸司使内官等不许着纱縠绫罗巾其后驸马韦处仁见巾夹罗巾以进上曰本慕卿门户清素故俯从选尚如此巾服从他诸戚为之卿不须为也【出卢氏杂説】
　　夏侯孜
　　夏侯孜为左拾遗尝着绿桂管布衫朝谒开成中文宗无忌讳好文问孜衫何太麤涩具以桂布为对此布厚可以敌寒他日上问宰臣朕察拾遗夏侯孜必贞介之士宰臣具以密行今之顔冉上嗟叹久之亦效着桂管布满朝皆仿效之此布为之贵也【出芝田录】
　　裴坦
　　杨段文昌皆以孤进贵为宰相率爱奢侈杨女适裴坦长子资装丰厚什器多用金银而坦尚俭闻之不乐一日与其妻及儿女宴饮台上用楪盛果实坦欣然既视其器内有以犀为饰者坦盛怒遽推倒茶台拂袖而出乃曰破我家也他日果以纳赂竟至不令宜哉【出北梦琐言】
　　温琏
　　幽州从事温琏燕人也以儒学著称与瀛王冯道幼相善曾经兵乱有卖漆灯椸于市者琏以为铁也遂数钱买之累日家人用然膏烛因拂拭乃知银也大小观之靡不欣喜唯琏悯然曰非义之物安可宝之遂访其卖主而还之彼曰某自不识珍竒鬻于街肆郎中厚加酬非强买也不敢复琏固还之乃拜受而去别卖四五万将其半以谢之琏终不纳遂施于僧寺用饰佛像冀祝琏之寿也当时逺近罔不推服以其有仁人之行后官至尚书侍郎卒【出刘氏耳目记】
　　仲庭预
　　旧蜀嘉王召一经业孝廉仲庭预令教授诸子庭预虽通坟典常厄饥寒至门下亦未甚礼时方凝寒正以旧火炉送学院庭预方独坐太息以筯拨灰俄灰中得一双金火筯遽求谒见王王曰贫穷之士见吾必有所求命吿庭预曰见为制衣庭预白曰非斯意嘉王素乐神仙多采方术恐其别有所长勉强而见庭预遽出金火筯陈其本末王曰吾家失此物已十年吾子得之还以相示真有古人之风赠钱十万衣一袭米麦三十石竟以賔介相遇礼待甚厚荐授荣州录事参军【出玉溪编事】
　　吝啬
　　汉世老人
　　汉世有人年老无子家富性俭啬恶衣蔬食侵晨而起侵夜而息营理产业聚敛无厌而不敢自用或人从之求丐者不得已而入内取钱十自堂而出随步辄减比至于外才余半在闭目以授乞者寻复嘱云我倾家赡君慎勿他説复相效而来老人俄死田宅没官货财充于内帑矣【出笑林】
　　沈峻
　　吴沈峻字叔山有名誉而性俭吝张温使蜀与峻别峻入内良久出语温曰向择一端布欲以送卿而无麤者温嘉其无隐又尝经太湖岸上使从者取盐水已而恨多敕令还减之寻亦自愧曰此吾天性也又説曰姚彪与张温俱至武昌遇吴兴沈珩守风粮尽遣人从彪贷盐一百斛彪性峻得书不答方与温谈论良久呼左右倒百斛盐着江中谓温曰明吾不惜惜所与耳沈珩弟峻有名誉而性俭吝【出笑林】
　　李崇
　　后魏髙阳王雍性奢豪嗜食味厚自奉养一食必以数万钱为限海陆珍羞方丈于前陈留侯李崇谓人曰髙阳一食敌我千日崇为尚书令仪同三司亦富倾天下僮仆千人而性多俭吝恶衣麤食食常无肉止有韭茹韭葅崇家客李元祐语人云李令公一食十八种人问其故元祐曰二韭十八闻者大笑【出洛阳伽蓝记】
　　南阳人
