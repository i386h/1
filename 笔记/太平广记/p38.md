<!-- { "loadSidebar": true } -->
　　刘无名成都人也本蜀先主之后居于蜀焉生而聪悟八九嵗道士过其家见而叹曰此儿若学道当长生神仙矣自是好道探不乐名利弱冠阅道经学咽气朝拜存真内修之术常以庚申日守三尸存神黙呪服黄精白术志希延生或见古方言草木之药但愈疾微效见火辄为灰烬自不能固岂有延年之力哉乃涉厯山川访师求道数年入雾中山尝遇人教其服饵雄黄三十余年一旦有二人赤巾朱服径诣其室刘问其何人也何以及此对曰我泰山直符追摄子耳不知子以何术顶有黄光至三日矣防期迫促而无计近子将恐隂符谴责以稽延获罪故见形相问耳刘曰余无他术但防心至道不视声利静处幽山志希度世而已二使曰子之黄光照灼于顶迢髙数丈得非雄黄之功然吾闻一隂一阳之谓道一金一石之谓丹子但服其石未饵其金但得其阳未知其隂将何以超生死之难期升腾之道乎其次广施隂功救人济物柔和雅静无欲无为至孝至忠内修密行功满三千然后黑籍落名青华定箓制御神驱驾云龙而上补仙官永除地简九祖超链七生天如此则不为防官所追捕耳今子虽三尸已去而积功未着大限既尽将及死期岂可茍免也刘闻其语心魂防越忧迫震惧不知所为二使徐谓之曰岷峨青城神仙之府可以求诣真师访寻道要我闻鈆汞朱髓可致冲天此非髙真上仙莫得修炼之防我为子求姓名同年寿尽者以代于子子勉而勤修无至中怠也刘致谢二使二使乃刘如其言入峨眉岷山登陟峭险探求洞穴厯年不遇复入青城山北崖之下得一洞行数里忽觉平博殆非人世遇神仙居其间云青城真人刘祈叩不已具述所值使追摄之由愿示道要以拯拔沉沦赐度生死之苦真人指一岩室使栖止其中复令斋心七日乃示其阳罏隂鼎柔金錬化氷玉之方伏汞链鈆朱髓之诀谓之曰胡刚子隂长生皆得此道亦名金液九丹之经丹分三品以鈆为君以汞为臣八石为使黄芽为苗君臣相得运火功全七日为轻汞二七日变紫三七日五彩具内赤外黄状如窻尘复运火二年日周六百再经四时重履长至初则十月离其胞胎已成初品即能干汞成银丸而服之可以袪疾三年之外服者延年益算髪白反黑三年之后服之刀圭游散名山周游四海初品地仙服之半剂变化万端坐在立亡驾驭飞龙白日升天大都此药经十六节已为中品便能使人长生药成之日五金八石黄芽诸物与君臣二药不相杂乱矣千日功毕名上品还丹谨而藏之勿示非人世有其人视彼形气功行合道依法传之刘授丹诀还于雾中山筑室修錬三年乃成开成二年犹驻于蜀自述无名传以示后人入青城去不知所终【出仙传拾遗】










　　太平广记卷四十一
　　钦定四库全书
　　太平广记卷四十二
　　神仙四十二
　　贺知章　　　萧颖士　　　李仙人
　　何讽　　　　黄尊师　　　裴老
　　李虞　　　　夏侯者　　权同休
　　贺知章
　　贺知章西京宣平坊有宅对门有小板门常见一老人乗驴出入其间积五六年视老人顔色衣服如故亦不见家属询问里巷皆云是西市卖钱贯王老更无他业察其非凡也常因暇日造之老人迎接甚恭谨唯有童子为所使耳贺则问其业老人随意问答因与往来渐加礼敬言论渐密遂云善黄白之术贺素信重愿接事之后与夫人持一明珠自云在乡日得此珠保惜多时特上老人求説道法老人即以明珠付童子令市饼来童子以珠易得三十余胡饼遂延贺贺私念寳珠特以轻用意甚不快老人曰夫道者可以心得岂在力争悭惜未止术无由成当须深山穷谷勤求致之非市朝所授也贺意颇悟谢之而去数日失老人所在贺因求致仕入道还乡【出原化记】
　　萧颖士
　　功曹萧颖士常密游于陈留逆旅方食之次忽见老翁须鬂皓然眉目尤异至门目萧久之微有叹息又似相识萧疑其意遂起揖问老人曰观郎君状貌有似一人不觉怆然耳萧问似何人老人曰郎君一似齐鄱阳王王即萧八代祖遂惊问曰王即某八代祖因何识之老人泣曰某姓左昔为鄱阳书佐偏宠遇遭李明之难遂尔逃亡茍免患耳因入山修道遂得度世适惊郎君乃不知是王孙也遂相与泣萧敬异之问其年乃三百二十七年矣良久乃别今在灊山时出人间后不知所之【出原化记】
　　李仙人
　　洛阳髙五娘者美于色再嫁李仙人李仙人即天上谪仙也自与髙氏结好恒居洛阳以黄白自业髙氏能传其法开元末髙李之睦已五六载后一夕五鼓后闻空中呼李一声披衣出门语毕还谓髙氏曰我天仙也顷以微罪谴在人间耳今责尽天上所由来唤既不得住多年缱绻能不怆然我去之后君宜以黄白自给慎勿传人不得为人广有防链非特损汝亦恐尚不利前人言讫飞去髙氏初依其言后卖银居多为坊司所吿时河南少尹李齐知其事释而不问密使人召之前后为烧十余床银器李以转闻朝要不一年李及髙皆卒时人以为天罚焉【出广异记】
　　何讽
　　唐建中末书生何讽尝买得黄纸古书一卷读之卷中得发卷规四寸如环无端讽因絶之断处两头滴水升余烧之作发气讽尝言于道者道者曰吁君固俗骨遇此不能羽化命也据仙经曰蠧鱼三食神仙字则化为此物名曰脉望夜以规映当天中星星使立降可求还丹取此水和而服之即时换骨上升因取古书阅之数处蠧漏寻义读之皆神仙字讽方叹伏【出原化记】
　　黄尊师
　　黄尊师居茅山道术精妙有贩薪者于岩洞间得古书十数纸自谓仙书因诣黄君恳请师事黄君纳其书不语日遣斫柴五十束稍迟并数不足呵骂及棰击之亦无怨色一日见两道士于山石上碁看之不觉日暮遂空返黄生大怒骂叱杖二十问其故乃具言之曰深山无人何处得有碁道士果是谩语遂叩头曰实明日便捉来及去又见碁次乃佯前看因而擒捉二道士并局腾于空中上髙树唯得碁子数枚道士笑谓曰传语仙师从与受却法箓因以碁子归悉言其事黄公大笑乃遣沐浴尽传法箓受讫辞去不知其终【出逸史】
　　裴老
　　唐大厯中有王员外好道术虽居朝列布衣山客日与周旋一旦道侣数人在防事王君方甚谈谐拊掌会除溷裴老具至王君给使因闻诸客言窃笑之王君仆使皆恠少顷裴老受佣事毕王君将登溷遇于户内整衣似有所白因问何事渐前曰员外大好道王惊曰某实留心于此曰知员外酷好然无所遇适防中两客大是凡流但诳员外希酒食耳王君竦异良久其妻呼骂曰身为朝官乃与此汉结交遣人逐之王君曰天真道流不择所处裴老请去王君恳邀从容久方许诺曰明日来得否曰不得外后日来至期王君洁浄别室以候妻呼曰安有与除厠人亲狎如此王君曰尚惧不肯顾我少顷至布袍曵杖颇有逸之风王君坐语茶酒更进裴老清言间发殊无荷之姿状曰员外非真好道乃是爱药耳亦有少分某既来莫要炉火之验否王君叩头曰小生酷嗜不敢便有祈请裴指铁盒可二斤余曰员外剩取火至以盒分两片置于其中复以火覆之须臾色赤裴老于布袍角解一小囊取药两丸如麻粟除少炭撚散盒上却堆火烧之食顷裴老曰成矣令王君仆使之壮者以火筯持出掷于地逡巡乃上上金盒矣色如鸡冠王君降堦再拜搕头陈谢裴老曰此金一两敌常者三两然员外不用留转将布施也别去曰从此亦无复来矣王君拜乞曰末学俗士愿丹恳须至仙伯山居中具起居礼裴老曰何用此乃约更三日于兰陵坊西大菜园后相覔王君亦复及期往至则果见小门扣之黄头奴出问曰莫是王员外否遂将一胡床来令于中门外坐少顷引入有小堂甚清浄裴老道服降堦侍女童十人皆有姿色延上劳问风仪质状并与前时不同若四十余人矣茶酒果实甚珍异屋室严洁服用精华至晩王君去裴老送出门旬日复来其宅已为他人所赁裴老不知所去也【出逸史】
　　李虞
　　信州李员外虞尝与秀才杨棱游华山穷搜岩谷时李公未仕及杨君俱有栖遁之志每遇幽赏即吟咏移时俄至一小洞巉髙数尺不三四步甚髙路极平易二人欲穷其迹约行四五里拟回又不可且相勉而进更二三里稍明少顷至洞口时已申酉之际川岩草树不似人间亦有耕者耕者覩二人颇有惊异曰郎君何得到此乃具言之更二里余有佛堂数人方饮茶次李公等因往求宿内一人曰须报洞主逡巡见有紫衣乘小马从者四五呵路而至拜起甚雅曰得到此何也一人备述曰此处偏陋请至某居处遂同步而往到一府署多竹堂屋坐甚洁人吏数十因自言曰某姓杜名子华逢乱避世遇仙侣居此已数百年矣因止宿饮馔皆甚精丰内有駞羊其状如牛昼夜论语因问朝廷之事留连累日各遗银器数事遣使者导之而返曰此可逸颇能住否二子色难子华笑执手而别且请无漏于人后杨君复往寻其洞穴不可见矣杨君改名俭官至御史谪番禺而卒李公终亦流荡真仙灵境非所实好不可依名而往也后之君子诫之哉【出逸史】
　　夏侯者
　　夏侯者不知何许人也大中末游茅山天台间常携布囊竹杖而已饮食同常人而独居一室不杂于众或露宿坛中草间树下人窥觇之但见云气蓊欝不见其身每游三十五十里登山渡水而闭目善睡同行者闻其鼻鼾之声而步不差跌足无蹶碍至所止即觉时号作睡仙后不知所终【出神仙拾遗传】
　　权同休
　　秀才权同休元和中落第旅逰苏湖间遇疾贫窘走使者本村墅人顾已一年矣疾中思甘豆汤令其市甘草顾者久而不去但具汤火来秀才且意其怠于只承复见折树枝盈握仍再三搓之微近火上忽成甘草秀才心大异之且意必道者良久取麤沙数坏挼捋已成豆矣及汤成与常无异疾亦渐差秀才谓曰予贫迫若此无以寸进因裭垢衣授之可以此办少酒肉将防村老丐少道路资也顾者微笑曰此固不足办某当营之乃斫一枯桑树成数筐扎聚于盘上噀之遂成牛肉复汲数瓶水倾之乃防酒也村老皆醉饱获束缣五十秀才慙谢顾者曰某本骄稚不识道者今返请为防顾者曰予固异人有少失谪于下贱合役于秀才若限不足复须力于他人请秀才勿变常庶卒某事也秀才虽诺之每呼指色上面蹙蹙不安顾者乃辞曰秀才若此果妨某事也因谈秀才修短穷达之数且言万物皆可化者唯淤泥中朱漆筯及发药力不能化因不知所之【出酉阳杂爼】






　　太平广记卷四十二
<子部,小说家类,异闻之属,太平广记>
　　钦定四库全书
　　太平广记卷四十三
　　神仙四十三
　　尹真人　　　卢山人　　　薛真
　　于涛
　　尹真人
