<!-- { "loadSidebar": true } -->
　　汉末武陵妇人李娥年六十歳病卒埋于城外已半月娥邻舍有蔡仲闻娥富乃发塜求金以斧剖棺娥忽棺中呼曰蔡仲防我头仲惊便为县吏所收当弃市娥儿闻母活来迎出之太守召娥问状娥对曰误为司命所召到时得遣出门外见内兄刘文伯惊相对泣娥曰我误为所召今复得归既不知道又不能独行为我求一伴我在此已十余日已为家人所葬那得自归也文伯即遣门卒与户曹相闻荅曰今武陵西界有男子李黑亦得还便可为伴兼敕黒过娥邻舍令蔡仲发出于是文伯作书与儿娥遂与黑同归太守闻之即赦蔡仲仍遣马吏于西界推问李黑如娥所述文伯所寄书与子子识其纸是父亡时所送箱中之书矣【出穷神秘苑】
　　河间女子
　　晋武帝时河间有男女相悦许相配而男从军积年不归女家更以适人女不愿行父母逼之而去寻病死其夫戍还问女所在其家具说之乃至家欲哭之叙哀而不胜情遂发开棺女即苏活因负还家养平复后夫闻乃诣官争之郡县不能决以谳廷尉奏以精诚之至感于天地故死而更生是非常事不得以常理断请还开棺者【出捜神记】
　　徐方女
　　晋东冯孝广州太守儿名马子年二十歳余独卧廏中夜梦见女子年十八九言我是太守北海徐方女不幸早亡亡来出入四年为所枉杀案生录当年八十余听我更生要当有依慿乃得活又应为君妻能从所委见救活不马子答曰可尔与马子尅期当出至期日牀前有头髪正与地平令人埽去愈分明始悟所梦者遂屏左右便渐额面出次头形体俱出马子便令坐对榻上陈说语言竒妙非常遂与马子寝息毎戒云我尚虚借问何时得出答曰出当待本生生日尚未至遂往廏中言语声音人皆闻之女计生日至敎马子出已养之方法语毕拜去马子从其言至日以丹雄鸡一只黍饭一盘清酒一升醊其丧前去廏十余步祭讫掘棺出开视女身体完全如故徐徐抱出着氊帐中唯心下微暖口有气令婢四守养护之常以青羊乳汁沥其两眼始开口能咽粥积渐能语二百日持杖起行一朞之后顔色肌肤气力悉复常乃遣报徐氏上下尽来选吉日下礼聘为夫妇生二男长男字元庆嘉和初为秘书郎小男敬度作太傅掾女适济南刘子彦征士延世之孙【出法苑珠林】
　　蔡支妻
　　临淄蔡支者为县吏曽奉书谒太守忽迷路至岱宗山下见如城郭遂入致书见一官仪衞甚严具如太守乃盛设酒殽毕付一书谓曰掾为我致此书与外孙也吏答曰明府外孙为谁答曰吾太山神也外孙天帝也吏方惊乃知所至非人间耳掾出门乘马所之有顷忽达天帝座太微宫殿左右侍臣具如天子支致书讫帝命坐赐酒食仍劳问之曰掾家属几人对父母妻皆已物故尚未再娶帝曰君妻卒经几年矣支曰三年帝曰君欲见之否支曰恩唯天帝帝即命户曹尚书勅司命辍蔡支妇籍于生录中遂命与支相随而去归家因发妻塜视其形骸果有生验须臾起坐语遂如旧【出列异】
　　陈朗婢
　　义熙四年琅邪人陈朗婢死已葬府史夏假归行塜前闻土中有人声怪视之婢曰我今更活为我报家其日已暮旦方开土取之彊健如常【出五行记】
　　干宝家婢
　　干宝字令升父莹为丹阳丞有宠婢母甚妬之及莹亡葬之遂生持婢于墓干宝兄弟尚幼不之审也后十余年母丧开墓而婢伏棺如生载还经日乃苏言其父恩情如旧地中亦不觉为恶既而嫁之生子【出五行记】
　　韦讽女奴
　　唐韦讽家于汝颍常虚黙不务交朋诵习时暇缉园林亲稼植小童薙草锄地见人髪锄渐深渐多而不乱若新梳理之状讽异之即掘深尺余见妇人头其肌肤容色俨然如生更加锹锸连身臂全唯衣服随手如纷其形气渐盛顷能起便前再拜言是郎君祖之女奴也名丽容初有过娘子多妬郎不在便生埋于园中托以他事亡去更无外人知某初死被二黑衣人引去至一处大阙广殿贲勇甚严拜其王略问事故黒衣人具述端倪某亦不敢诉娘子须臾引至一曹司见文案积屋吏人或三或五检寻甚閙某初一吏执案而问检案言某命未合死以娘子巨蠹非理强杀其断减娘子十一年禄以与某又经一判官案问亦见娘子判官寻别有故被罚去职某案便被寝絶九十余年矣彼此散行昨忽有天官来搜求幽系防司积滞者皆决遣某方得处分如某之流亦甚多数葢以下贱之人防官不急故也天官一如今之道士绛服朱冠羽骑随从方决幽滞令某重生亦不失十一年禄讽问曰魂既有所诣形何不坏答曰凡事未了之人皆地界主者以药傅之遂不至坏讽惊异之乃为沐浴易衣貌如二十许来其后潜道幽防中事无所不至讽亦洞晓之常曰修身累徳天报以福神仙之道宜勤求之数年后失讽及婢所在亲族于其家得遗文纪在生之事时武徳二年八月也【出通幽记】
　　邺中妇人
　　窦建徳常发邺中一墓无他物开棺见妇人顔色如生姿容絶丽可年二十余衣物形制非近世者候之似有气息乃收还军养之三日而生能言云我魏文帝宫人随甄皇后在邺死葬于此命当更生而我无家属可以申诉遂至幽隔不知今乃何时也说甄后见害了了分明建徳甚宠爱之其后建徳为太宗所灭帝纳之乃具以事白且辞曰妾幽闭黄壤已三百年非窦公何以得见今日死乃妾之分也遂饮恨而卒帝甚伤之【出神异录】
　　李仲通婢
　　开元中李仲通者任鄢陵县令婢死埋于鄢陵经三年迁蜀郫县宰家人扫地见髪出土中频扫不去因以手防之鄢陵婢随手而出昏昏如醉家人问婢何以致此乃曰适如睡觉仲通以为乃以桃汤灌洗书符御之婢殊不惧喜笑如故乃闭于别室以饼哺之餐啖如常经月余出之驱使如旧便配与奴妻生一男二女更十七年而卒【出惊听录】
　　崔生妻
　　元和间有崔生者前婚萧氏育一儿卒后婚郑氏萧卒十二年托梦于子曰吾已得却生于阳间为吾告汝母能发吾邱乎子虽梦不能言后三日又梦如此子终不能言郑氏有贤徳萧乃下语于老家人云为吾报郑夫人速出我更两日即不及矣老家人呌曰娘子却活也夫人卜之曰无生象即罢来日家人又曰娘子却活也郑夫人再占卜人曰有生象即开坟果活动矣舁归郑夫人以粥饮之气通能言具说幽途知抚育贤徳之恩又说初有一龟环绕某遗骸而去数日又来环绕去复来囓某足指则知前卜无生象者龟止环绕而已后云有生象者是龟咬足指也萧氏与郑氏为姊妹共居情若骨肉得十年而终【出芝田录】
　　东莱人女
　　东莱人有女死已葬女至防司以枉见捕得还乃勅两吏送之送墓中虽活而无从出亦患之乃问女曰家中父母之外谁最念汝女曰独季父耳一曰吾能使来刼墓季父见汝活则遂生也女曰季父仁恻未尝有过岂能发吾耶曰吾易其心也留守之一去俄而季父与诸刼贼发意开棺女忽从棺中起季父惊问之具以前白季父大加慙恨诸贼欲遂杀之而季父号泣哀求得免负之而归【出广异记】

　　太平广记卷三百七十五
　　钦定四库全书
　　太平广记卷三百七十六　宋　李昉等　编再生二
　　郑防　　　　王穆　　　卲进
　　李太尉军士　五原挍　范令卿
　　汤氏子　　　士人甲　　李简
　　竹季贞　　　陆彦
　　郑防
　　荥阳郑防家在渭南少以力闻唐天宝末禄山作逆所在贼盗蜂起人多羣聚州县防恃其力尚在庄居亲族依之者甚众防恒乘一马四逺觇贼如是累月后忽五日不还家人忧愁然以贼刼之故无敢寻者其家树上忽有灵语呼阿妳即防妻乳母也家人惶惧藏避又语云阿妳不识防耶前者我往探贼便与贼遇众寡不敌遂为所杀我以命未合死频诉于官今防见允已判重生我尸在此庄北五里道旁沟中可持火来及衣服往取家人如言于沟中得其尸失头所在又闻语云头北行百余步桑树根下者也到舍可以谷树皮作线挛之我不复来矣努力勿令参差言讫作啸而去家人至舍依其挛凑毕通身人色及腰目数日乃能视恒以米饮灌之百日如常【出广异记】
　　王穆
　　太原王穆唐至徳初为鲁旻部于南阳战败军马奔走穆形貌雄壮马又竒大贼骑追之甚众及以劒自后砟穆颈殪而陨地觔骨俱断唯喉尚连初防然不自觉死至食顷乃悟而头在脐上方始心惋旋觉食漏遂以手力扶头还附颈须臾复落闷絶如初久之方苏正颈之后以髪分系两畔乃能起坐心亦茫然不知自免而所乘马初不离穆穆之起亦来止其前穆扶得立左防发解头坠怀中衣后方苏系发正首之后穆心念马卧方可得上马忽横伏穆前因得上马马亦随之起载穆东南行穆两手附两颊马行四十里穆麾下散卒十余人羣行亦便路求穆见之扶寄村舍其地去贼界四十余里众心恼惧遂载还旻军军城寻为贼所围穆于城中养病二百余日方愈绕颈有肉如指头竟小偏旻以穆名家子兼身以王事差摄南阳令寻奏叶令歳余迁临汝令秩满摄枣阳令卒于官【出广异记】
　　邵进
　　唐大歴元年周智光为华州刺史刼剥行侣旋欲谋反遣吏邵进潜往京伺朝廷御伐之意进归告曰朝廷无疑公之心光怒以其叶朝廷而绐于已遽命斩之既而甚悔速遣送其首付妻儿妻即以针纫颈俄顷复活以药傅之然犹惧智光使人告光曰进本蒲人今欲归葬光亦赒赙之既至蒲浃旬其疮平愈乃改姓他游后三十年崔颙为宋州牧晨衙有一人投刺曰敕吏颙召见讯其由进曰明公昔为周光智从事因叙其本末颙乃省悟与缣帛揖之而去【出独异志】
　　李太尉军士
　　长安里巷说朱泚乱时李太尉军中有一卒为乱兵所刄身颈异处凡七日忽不知其然而自起但觉胪骨称哽咽喉彊于昔时而受刃处痒甚行步无所苦扶持而归本家妻儿异之讯其事具说其所体与颈分之时全不悟其害亦无心记忆家乡忽为人驱入城门被引随兵死数千计至其东面有大局署见绿衣长吏凭几防籍姓名而过次呼其人便云不合来乃呵责极切左右逐出令还见司一人髠桑木如臂大其状若浮沤钉牵其人头身断处如令勘合则以桑木钉自脑钉入喉俄而便觉再见日月不甚痛楚妻儿因是披顶髪而观则见隆髙处一寸已上都非寻常皮里桑木黄文存焉人或谓之粉黛元和中温防有宗人守清为邠鎭之权忽话此事守清便呼之前出乃云是其麾下甲马士耿皓今已七十余膂力犹可支数夫防因是亲覩其异【出定命录】
　　五原挍
　　五原遣挍往杨子请衣赐挍有所知能承顾问院官与之欵曲顾见项上有一肉环围绕瘢痕可惧院官与之熟因诘其所来具对昔歳巡边其众五六百深犯榆塞遭虏骑掩袭众数千悉是骑兵此五百短兵全军陷殁积尸为京观其身首已异矣至日入但魂魄觉有呵喝状若宫府一防巡者至某官怒曰此人不合死因何杀却胥者扣头求哀官曰不却活君须还命胥曰活得遂许之良久而喝又更约束须速活却误死者胥厉声唱喏某头安在项上身在三尺厚叶上卧头边有半椀稀粥一张折柄匙揷在椀中某能探手取匙抄致口中渐能食即又迷闷睡着眼开又见半椀粥匙亦在中如此六七日能行防杖却投本处荏苒今日其瘢痕是也【出芝田录】
　　范令卿【缢死复再生】
