<!-- { "loadSidebar": true } -->
　　唐龙朔元年洛州景福寺比丘尼修行房中有侍僮伍五娘死后修行为五娘立灵座经月余日其姊及弟于夜中忽闻灵座上呻吟其弟初甚恐惧后乃问之答曰我生时于寺中食肉坐此大苦痛我体上有疮恐汚牀席汝可多将灰置牀上也弟依其言置灰后看牀上大有脓血又语弟曰姊患不能缝衣汝太蓝缕宜将布来我为汝作衫及袜弟置布于灵牀上经宿即成又语其姊曰儿小时染患遂杀一螃蠏取汁涂疮得差今入刀林地狱肉中见有折刀七枚愿姊慈愍为作功徳救助之姊煎迫卒难济办但随身衣服无益死者今并未壊请以用之姊未报间乃曰儿自取去良乆又曰衣服以来见在牀上其姊试往观之乃所敛之服也遂送浄土寺宝献师处凭写金刚般若经每写一卷了即报云已出一刀凡写七卷了乃云七刀并得出讫今福业助即往托生与姊及弟哭别而去吴兴沈法说净土寺僧智整所说亦同【出冥报记】
　　陈文达
　　唐陈文达梓州郪县人常持金刚经愿与亡父母念八万四千卷多有祥瑞为人转经患难皆免铜山县人陈约曽为冥司所追见地下筑台问之云此是般若台待陈文达其为冥司所敬如此【出法苑珠林】
　　高纸
　　高纸隋仆射颎之孙也唐龙朔二年出长安顺义门忽逢二人乘马曰王唤纸不肯从去亦不知其使防马避之又被驱拥纸有兄是化度寺僧欲往寺内至寺门遮不令入纸乃殴一拳怒即拽落马曰此汉大凶麄身遂在地因便昏絶寺僧即令舁入兄院明旦乃苏云初随二使见王王曰汝未合来汝曽毁谤佛法且令生受其罪令左右拔其舌以犂耕之都无所伤王问本吏曰彼有何福徳如此曰曽念金刚经王称善即令放还因与客语言次忽闷倒如吞物状咽下有白脉一道流入腹中如此三度人问之曰少年盗食寺家果子冥司罚令吞铁丸后仕为翊卫专以念经为事【出报应记】
　　白仁哲
　　唐白仁哲龙朔中为虢州朱阳尉差运米辽东过海遇风四望昏黑仁哲忧惧急念金刚经得三百遍忽如梦寐见一梵僧谓曰汝念真经故来救汝须臾风定八十余人俱济【出报应记】
　　窦徳
　　窦徳麟徳中为卿奉使扬州渡淮船已离岸数十步见岸上有一人形容憔悴擎一小襆坐于地徳曰日将暮更无船渡即令载之中流觉其有饥色又与饭乃济及徳上马去其人即随行已数里徳怪之乃问曰今欲何去答曰某非人乃使也今往扬州追窦大使曰大使何名云名徳徳惊惧下马拜曰某即其人也涕泗请计曰甚媿公容载复又赐食且放公急念金刚经一千遍当来相报至月余经数足其果来云经已足保无他虑然亦终须相随见王徳于是就枕而絶一宿乃苏云初随使者入一宫城使者曰公且住我当先白王使者乃入于屏障后闻王遥语曰你与他作计漏泄吾事遂受杖三十使者却出袒以示公曰吃杖了也徳再三媿谢遂引入见一着紫衣人下堦相揖云公大有功徳尚未合来请公还出堕坑中于是得活其使者续至云饥未食及乞钱财并与之问其将来官爵曰熟记取从此改殿中监次大司宪次太子中允次司元太常伯次左相年至六十四言讫辞去曰更不复得来矣后皆如其言【出报应记】
　　宋义伦
　　唐宋义伦麟徳中为虢王府典籖暴卒三日方苏云被追见王王曰君曽杀狗兔鸽今被论君筭合尽然见君师主云君持金刚经不惟灭罪更合延年我今放君君能不吃酒肉持念尊经否义伦拜谢曰能又见殿内牀上有一僧年可五六十披衲义伦即拜礼僧曰吾是汝师故相救可依王语义伦曰诺王令随使者往看地狱初入一处见大镬行列其下燃火镬中煮人痛苦之声莫不酸恻更入一处铁牀甚濶人卧其上烧炙焦黒形容不辨西顾有三人枯黑伫立颇似妇人向义伦叩头云不得食吃已数百年伦答曰我亦自无何可与汝更入一狱向使者云时热恐家人见敛遂去西南行数十步后呼云无文书恐门司不放出遂得朱书三行字并不识门司果问看了放出乃苏【出报应记】
　　李冈
　　唐兵部尚书李冈得疾暴卒唯心上暖三日复苏云见一人引见大将军令坐索案看云错追公有顷狱卒擎一盘来中置铁丸数枚复舁一铛放庭中铛下自然火出铛中铜汁涌沸煮铁丸赤如火狱卒进盘将军以让冈冈惧云饱将军吞之既入口举身洞然又饮铜汁身遂火起俛仰之际吞并尽良乆复如故冈乃前问之答云地下更无他馔唯有此物即吸食之或不飡须臾即为猛火所焚苦甚于此唯与写佛经十部转金刚经千卷公亦不来吾又离此冈既复生一依所约深加敬异【出报应记】
　　王陁
　　唐王陁为鹰扬府果毅因病遂断荤肉发心诵金刚经日五遍后染瘴疾见羣来陁即急念经闻便退遥曰王令追汝且止诵经陁即为歇悉向前陁乃昏迷欲絶须臾又见一来云念经人王令权放六月既寤遂一心持诵昼夜不息六月虽过亦不来夜闻空中有声呼曰汝以持经功徳当夀九十矣竟如其言【出报应记】
　　王令望
　　唐王令望少持金刚经还卭州临溪路极险阻忽遇猛兽振怖非常急念真经猛兽熟视曵尾而去流涎满地曽任安州判司过扬子江夜风暴起租船数百艘相接尽没唯令望船独全后终亳州谯令【出报应记】
　　陈惠妻
　　唐陈惠妻王氏初未嫁表兄褚敬欲婚王氏父母不许敬诅曰若不嫁我我作必相致后归于惠惠为陵州仁夀尉敬隂恚之卒后王梦敬旋觉有娠经十七月不产王氏忧惧乃发心持金刚经昼夜不歇敬永絶交胎亦销从此日持七遍【出报应记】
　　何澋
　　唐何澋天授初任懐州武徳令常持金刚经至河阳水涨桥倒日已夕人争上船岸逺未达欲没澋惧且急念经须臾近岸遇悬芦攀縁得出余溺死八十余人【出报应记】
　　张素
　　唐张素洛阳人少持金刚经天授初任黄梅宰家有厄难应念而消年七十遘疾忽有花葢垂空遂澡浴与家人诀别奄然而卒【出报应记】
　　李丘一
　　唐李丘一好鹰狗畋猎万嵗通天元年任扬州高邮丞忽一日暴死见两人来追一人自云姓段时同被追者百余人男皆着枷女即反缚丘一被鏁前驱行可十余里见大槐数十下有马槽丘云五道大神每巡察人间罪福于此歇马丘一方知身死至王门段指一胥云此人姓焦名防是公本头遂被领见王曰汝安忍无亲好杀他命以为已乐须臾即见所杀禽兽皆为人语云乞早处分焦防进云丘一未合死王曰曽作何功徳云唯曽造金刚经一卷王即合掌云冥间号金刚经最上功徳君能书冩其福不小即令焦防领向经藏合验至一宝殿众经充满丘一试抽一卷果是所造之经既见王知造有实乃召所杀生类令恳陈谢许造功徳丘一依王命愿冩金刚经一百卷众欢喜尽散王曰放去焦防领出城门云尽力如此岂不相报丘一许钱三百千不受云与造经二十部至一坑防推之遂活身在棺中惟闻哭声已三日矣惊呼人至破棺乃起旬日冩经二十卷了焦防来谢致辞而去寻百卷亦毕扬州刺史奏其事敕加丘一五品仍充嘉州招讨使【出报应记】











　　太平广记卷一百三
　　钦定四库全书
　　太平广记卷一百四
　　报应三
　　于昶　　　　裴宣礼　　　吴思
　　银山老人　　崔文简　　　姚待
　　吕文展　　　长安县系囚　李虚
　　卢氏　　　　陈利賔　　　王宏
　　田氏
　　于昶
　　唐于昶天后朝任并州録事叅军每至一更后即喘息流汗二更后愈妻栁氏将召医工昶密曰自无他苦但昼决曹务夜判冥司事力不任耳每知有灾咎即隂为之备都不形言凡六年后丁母艰持金刚经更不复为冥吏曰极言此功徳力令子孙讽转后为庆州司马年八十四将终忽闻异香非代所有谓左右曰有圣人迎我往西方言讫而没【出报应记】
　　裴宣礼
　　唐裴宣礼天后朝为地官侍郎常持金刚经坐事被系宣礼忧迫唯至心念经枷鏁一旦自脱推官亲访之遂得雪免御史任植同禁亦念经获免【出报应记】
　　吴思
　　唐吴思天后朝为太学博士信释氏持金刚经日两遍多有灵应后稍怠日夜一遍思在京病有巫褚细儿言事如神星下祈祷思往就见细儿惊曰公有何术见皆走思私知是经力倍加精励日念五遍兄疾医无效思至心念经三日而愈思曽于渭桥见一老人年八十余着麄缞服问之曰为所生母也思怪之答曰母年四十三时有异僧教云汝欲长夀否但念金刚经母即发心日念两遍终一百七姨及邻母诵之并过百嵗今遵母业已九十矣【出报应记】
　　银山老人
　　饶州银山采戸逾万并是草屋延和中火发万室皆尽唯一家居中火独不及时本州杨体几自问老人老人对曰家事佛持金刚经【出报应记】
　　崔文简
　　唐崔文简先天中任坊州司马属吐蕃奄至州城同被驱掠鏁械甚严至心念经三日鏁忽自开虏疑有奸棰挞具以实对问云汝有何术答云念金刚经复令鏁之念未终又解众皆叹异遂送出境【出报应记】
　　姚待
　　唐姚待梓州人常持金刚经并为母造一百部忽有鹿驯戏见人不惊犬亦不吠逡巡自去有人宰羊呼待同食食了即死使者引去见一城门上有额遂令入见王王呼何得食肉待云虽则食肉比元持经王称善曰既能持经何不断肉遂得生为母冩经有屠儿李廻奴请一卷焚香供养回奴死后有人见于冥间枷鏁自脱亦生善道【出报应记】
　　吕文展
　　唐吕文展开元三年任阆中县丞雅好佛经尤专心持诵金刚经至三万余遍灵应竒异年既衰暮三牙并落念经恳请牙生如旧在阆中时属亢旱刺史刘浚令祈雨仅得一遍遂获沛然又苦霖潦别驾使祈晴应时便霁前后证验非一不能徧举【出报应记】
　　长安县系囚
　　唐长安县死囚入狱后四十余日诵金刚经不辍口临决脱枷枷头放光长数十丈照耀一县县令奏闻宗遂释其罪【出广异记】
　　李虚
