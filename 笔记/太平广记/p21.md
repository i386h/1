<!-- { "loadSidebar": true } -->
　　罗公逺本鄂州人也刺史春设观者倾郡有一白衣人长丈余貌甚异随羣众而至门卫者皆恠之俄有小童傍过叱曰汝何故离本处惊怖官司耶不速去其人遂摄衣而走吏乃擒小童至醼所具白于刺史刺史问其姓名云姓罗名公逺自幼好道术适见守江龙上岸看某趣令回刺史不信曰须令我见本形曰请俟后日至期于水濵作一小坑深才一尺去岸丈余引水入刺史与郡人并看逡廵有鱼白色长五六寸随流而至腾跃渐大青烟如线起自坎中少顷黑气满空咫尺不辨公逺曰可以上津亭矣未至电光注雨如泻须臾即定见一大白龙于江心头与云连食顷方灭时宗酷好仙术刺史具表其事以进时宗与张果叶法善碁二人见之大笑曰村童事亦何解乃各握碁子十数枚问曰此有何物曰空手及开果无并在公逺处方大骇异令与张叶等齿坐劒南有果初进名为日熟子张与叶以术取每过午必至其日暨夜都不到相顾而语曰莫是罗君否时天寒围炉公逺笑于火中素树一筯及此除之遂至叶诘使者云欲到京焰火亘天无路可过适火歇方得度从此众皆敬伏开元中中秋望夜时宗于宫中翫月公逺奏曰陛下莫要至月中看否乃取拄杖向空掷之化为大桥其色如银请宗同登约行数十里精光夺目寒色侵人遂至大城阙公逺曰此月宫也见仙女数百皆素练霓衣舞于广庭宗问曰此何曲也曰霓裳羽衣也宗密记其声调遂回却顾其桥随歩而灭且召伶官依其声调作霓裳羽衣曲时武惠妃尤信金刚三藏宗幸功徳院忽苦背痒公逺折竹枝化七寳如意以进宗大悦顾谓三藏曰上人能致此乎曰此幻化耳臣为陛下取真物乃袖中出七寳如意以进公逺所进者即时化为竹枝耳及宗幸东洛武妃同行在上阳宫麟趾殿方将修殿其庭有大方梁数丈径六七尺时公逺叶尊师金刚三藏皆侍从焉宗谓叶尊师曰吾方闲闷可试小法以为乐也师试为朕举此方木叶受诏作法方木一头揭数尺而一头不起宗曰师之神力何其失耶叶曰三藏使金刚善神众压一头故不举时宗奉道武妃宗释武妃颇有悦色三藏亦隂心自懽惟公逺低头微哂宗谓三藏曰师神呪有功叶不能及可为朕呪法善入澡瓶乎三藏受诏置瓶使法善敷座而坐遂呪法大佛顶真言未终遍叶身歘歘就瓶不三二遍叶举至瓶嘴遍讫拂然而入瓶宗不悦良乆谓三藏曰师之功力当得自在既使其入能为出乎三藏曰是僧之本法也即呪之诵佛顶真言数遍叶都不出宗曰朕之法师今为三藏所呪而没不得见矣武妃失色三藏大惧宗谓公逺曰将若之何得法善旋矣公逺笑曰法善不逺良久髙力士奏曰叶尊师入宗大惊曰铜瓶在此自何所来引入问之对曰宁王邀臣吃饭面奏的不放臣适宁王家食讫而来不因一呪何以去也宗大笑武妃三藏皆贺已而使叶设法箓于是取三藏金襴袈裟折之以盆覆之叶禹歩叩齿绕三匝曰太上老君摄去盆下袈裟之缕随色皆摄各为一聚三藏曰惜哉金襴至毁如此宗曰可正乎叶曰可又覆之呪曰太上老君正之启之袈裟如故叶又取三藏鉢烧之烘赤手捧以合三藏头失声而走宗大笑公逺曰陛下以为乐乃道之末法也叶师何用逞之宗曰师不能为朕作一术以惧朕耶公逺曰请更问三藏法术何如三藏曰贫道请收固袈裟试令罗公取取不得则罗公输取得则僧输于是令就道塲院为之三藏结坛焚香自于坛上跏趺作法取袈裟贮之银合又安数重木函皆有封锁置于坛上宗与武妃叶公皆见中有一重菩萨外有一重金甲神人外以一重金刚围之贤圣比肩环绕甚严三藏观守目不暂舍公逺坐绳床言笑自若宗与叶公皆视之数食顷宗曰何太迟迟得无劳乎公逺曰臣鬭力安敢自衒其能但在陛下使三藏啓观耳令开函取袈裟虽封鏁依然中已空矣宗大笑公逺奏曰请令人于臣院内勑弟开柜取来即令中使取之须臾袈裟至宗问之公逺曰菩萨力士圣之中者甲兵诸神道之小者皆可功叅上界至于太上至真之妙非术士所知适使玉清神女取之则菩萨金刚不见其形取若坦途何碍之有宗大悦赏赉无数而叶公三藏然后伏焉时宗欲学隐遯之术对曰陛下玉书金格以简于九清矣真人降化保国安人诚宜习唐虞之无为继文景之俭约却寳劒而不御弃名马而不乘岂可以万乗之尊四海之贵宗庙之重社稷之大而轻狥小术为戱翫之事乎若尽臣术必怀玺入人家困于鱼服矣宗怒骂之遂走入殿柱中数宗之过宗愈怒易柱破之复入玉磶中又易磶破之为数十片悉有公逺之形宗谢之乃如故宗后又坚学隐形之术强之不已因而教焉然托身隐常有不尽或露裾带或见影迹宗怒斩之其后数歳中使辅仙玉奉使入蜀见公逺于黑水道中披云霞衲帔策杖徐行仙玉策马追之常去十余歩竟莫能及仙玉呼曰天师云水适意岂不念内殿相识耶公逺方伫立顾之仙玉下马拜谒讫从行数里官道侧俯临长溪旁有巨石相与渡溪据石而坐谓仙玉曰吾栖息林泉以修真为务自晋咸和年入蜀访师诸山久晦名迹闻天子好道崇乃舍烟霞放旷之乐冒尘世腥羶之路混迹鸡防之羣窥阅蜉蝣之境不以为倦者盖欲以至道之贵俯教于人主耳圣上延我于别殿遽以灵药为索我告以人间之腑脏荤血充积三田未虚六气未洁请俟他日以授之以十年为限不能守此诫约加我以丹颈之戮一何遑遽哉然得道之人与道气混合岂可以世俗兵刃水火害于我哉但念主上列丹华之籍有玉京交契之旧躬欲度之眷眷之情不能巳巳因袖中出书一缄谓仙玉曰可以此上闻云我姓维名厶远静真先生弟子也上必寤焉言罢而去仍以蜀当归为寄遂失所在仙玉还京师以事及所寄之缄奏焉宗览书惘然不怿仙玉出公逺已至因即引谒宗曰先生何改名姓耶对曰陛下尝去臣头固改之耳罗字去头维字也公字去头厶字也逺字去头远字也宗稽首陈过愿舍其尤公逺欣然曰盖戏之耳夫得神仙之道者刧运之灾阳九之数天地沦毁尚不能害况兵刃之属那能为害也异日宗复以长生为请对曰经有之焉我命在我匪由于他当先内求而外得也刳心灭智草衣木食非至尊所能因以三峰歌八首以进焉其大防乃素黄赤之使还婴泝流之事宗行之逾年而神逸气旺春秋愈髙而精力不惫歳余公逺去不知所之天寳末宗幸蜀又于劒门奉迎銮辂卫至成都拂衣而去及宗自蜀还京方悟蜀当归之寄矣【出神仙感遇传及仙传拾遗逸史等书】
　　仆仆先生
　　仆仆先生不知何许人也自云姓仆名仆莫知其所由来家于光州乐安县黄土山凡三十余年精思饵杏丹衣服饮食如常人卖药为业开元三年前无棣县令王防寓居黄土山下先生过之防命男弁为主善待之先生因授以杏丹术时弁舅吴明珪为光州别驾弁在珪舎顷之先生乘云而度人吏数万皆覩之弁乃仰告曰先生教弁丹术未成奈何舍我而去时先生乘云而度已十五过矣人莫测及弁与言观者皆愕或以告刺史李休光休光召明珪而诘之曰子之甥乃与妖者友子当执其咎因令弁往召之弁至舎而先生至具以状白先生曰余道者不欲与官人相遇弁曰彼致礼便当化之如妄动失节当威之使心伏于道不亦可乎先生曰善乃诣休光府休光踞见且诟曰若仙当遂往矣今去而复来妖也先生曰麻姑蔡经王方平孔申二茅之属问道于余余説之未毕故止非他也休光愈怒叱左右执之龙虎见于侧先生乘之而去去地丈余云四合斯须雷电大至碎庭槐十余株府舎皆震坏观者无不奔溃休光惧而走失头巾吏收头巾引妻子跣出府因徙宅焉休光以状闻宗乃诏改乐安县为仙居县就先生所居舎置仙堂观以黄土村为仙堂村县尉严正诲防营筑焉度王弁为观主兼谏议大夫号通真先生弁因饵杏丹却老至大厯十四年凡六十六歳而状可四十余筋力称是其后果州女子谢自然白日上升当自然学道时神仙频降有姓崔者亦云名崔有姓杜者亦云名杜其诸姓亦尔则与仆仆先生姓名相矣无乃神仙降于人间不欲以姓名行于时俗乎后有人于义阳郊行者日暮不达前村忽见道旁草舎因往投宿室中惟一老人问客所以答曰天隂日短至此昬黑欲求一宿老人云宿即不妨但无食耳久之客苦饥甚老人与药数丸食之便饱既明辞去及其还也忽见老人乘五色云去地数十丈客便遽礼望之渐逺客至安陆多为人説之县官以为惑众系而诘之客云实见神仙然无以自免乃向空祝曰仙公何事见今受不测之罪言讫有五色云自北方来老人在云中坐客方见释县官再拜问其姓氏老人曰仆仆野人也有何名姓州司畵图奏闻勑令于草屋之所立仆仆先生庙今见在【出异闻集及广异记】
　　蓝采和
　　蓝采和不知何许人也常衣破蓝彩六銙黑木腰带阔三寸余一脚着靴一脚跣行夏则衫内加絮冬则卧于雪中气出如蒸每行歌于城市乞索持大拍板长三尺余常醉歌老少皆随看之机捷谐谑人问应声答之笑皆絶倒似狂非狂行则振靴言歌歌蓝采和世界能几何红顔一春树流年一掷梭古人混混去不返今人纷纷来更多朝骑鸾鳯到碧落暮见桑田生白波长景明晖在空际金银宫阙髙嵯峨歌词极多率皆仙意人莫之测但以钱与之以长绳穿拖地行或散失亦不回顾或见贫人即与之及与酒家周游天下人有为儿童时至及斑白见之顔状如故后歌于濠梁间酒楼乘醉有云笙箫声忽然轻举于云中掷下靴衫腰带拍板冉冉而去【出续神仙传】










　　太平广记卷二十二
　　钦定四库全书
　　太平广记卷二十三
　　神仙二十三
　　王逺知　　　益州老父　　　崔生
　　冯俊　　　　吕生　　　　　张李二公王逺知
　　道士王逺知本琅琊人也父昙选除扬州刺史逺知母驾部郎中丁超女也常梦彩云灵鳯集其身上因而有娠又闻腹中声沙门寳志谓昙选曰生子当为神仙宗伯逺知少聪敏博综羣书初入茅山师事陶景傅其道法及隋炀帝为晋王镇扬州起玉清坛邀逺知主之使王子相柳顾言相次召之逺知遂来谒见斯须而髪变白晋王惧而遣之少选又复其旧唐髙祖之龙潜逺知尝密陈符命武徳中秦王世民与幕属房龄微服以谒逺知逺知迎谓曰此中有圣人得非秦王乎太宗因以实告逺知曰方作太平天子愿自爱也太宗登极将加重位固请归山贞观九年润州茅山置太平观并度二七人降玺书慰勉之后谓弟子潘师正曰见仙格以吾小时误损一童子吻不得白日升天今见召为少室山伯将行在即翌日沐浴加冠衣焚香而卒年一百二十六歳谥曰升先生云【出谈賔录】
　　益州老父
