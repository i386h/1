<!-- { "loadSidebar": true } -->
　　魏禅晋之岁北阙下有一白燕以为神物以金笼盛置于宫中旬日不知所在论者以晋金德之瑞昔师旷时有白燕来巢以为瑞应师旷事晋古今之议相符矣【出王子年拾遗记】
　　晋武帝
　　晋武帝为抚军时府内后堂忽生草三株茎黄叶绿总金抽翠花条冉弱似金防有羌人桃馥字世芬在廏中养马解隂阳之术云此草应金德之瑞帝以草赐张华华作金防赋云翫九茎于汉庭美三株于兹馆贵表祥乎金德比名而相乱【出王子年拾遗记】
　　晋惠帝
　　高堂隆尝刻邺宫柱云后若干年当有天子居此及晋惠帝幸邺年厯当矣【出异苑】
　　晋元帝
　　晋中宗为丞相时有鸡雏者而雀飞集其背驱而复来如此再三占者云鸡者酉酉者金夫雀变而来赴之即王践祚之象也又云元帝时三雀共登一雄鸡背三入安东防占者以为当进三爵为天子【出洞林记】
　　蜀李雄
　　蜀长老言宕渠故赛国今有赛城卢城秦始皇时有人长二十五丈见宕渠秦史胡毋敬曰是后五百年外必有异人为大人者及李雄之王其祖出自宕渠有识者皆以为应焉【出华阳国志】
　　宋高祖
　　晋安帝时冀州桑门释法珍告其弟子普严曰嵩山神告我江东有刘将军汉家苗裔当受天命吾以璧三十二枚并鎭金一饼与之刘氏卜代之数也严告同学法义以安帝义熙十三年于嵩庙石坛下得宝璧三十二枚三十二者世宋有天下相承八帝享祚六十年【出广古今五行记】
　　宋孝武帝
　　宋元嘉七年五月武陵洪水善德山崩两石高丈余如人雕刻精竒形备古制式占者云武陵出天子其时八月孝武始诞后宫十五年封武陵王三十年即帝位【出洽闻记】
　　宋明帝
　　宋明帝自序云予初封湘东王居侍中衞尉府孝武皇帝为予置萧惠开宅邸经营方始凿池获赤玉一枚色如练朱半圆半方重五斤光润如莹世祖崩少帝继位予自姑熟入朝居西邸少帝狂暴恶闻言醉为非法予骤谏之大怒乃使仗士防守左右文武悉惊怖奔走西邸遂空于是百姓悉入邸适意取物纎毫毕尽至夜少帝醉醒意颇解释明日左右文武方还予于是不喜居于西邸厯阳太守建平王景素起私宅于建阳门外始成予别觅一宅换之少帝许焉予自西邸移新宅新宅在清溪西旧邸今湘宫寺河洛防曰灵曜豫见东南隅予二邸皆处宫城之东南且在呉地盖天应也【出宋明帝自序】
　　齐太祖
　　齐太祖在淮隂理城堑掘得古锡九枚下有书荀伯玉诸人皆不能识时纪僧真独言曰何须辨此久逺之物锡而有九九锡之征也帝喜而赏之【出谈薮】
　　北齐神武
　　北齐神武少曾与刘贵贾智为奔走之友贵曾得一白鹰猎于沃野见一赤兔毎搏辄逸遂至迥泽有一第屋兔将奔入犬噬之鹰兔俱死神武怒以鸣镝射犬犬毙屋中有二大人出持神武衣甚急其母目盲曳杖呵二子何故触大家因出瓮中酒烹羊以饭客自云有知遍扪诸人言并当贵至神武曰皆由此人饮竟而出还更访问之则本无人居乃知向者非人境也由是诸人益加敬异【出三国典畧】
　　后周太祖
　　后周太祖时有李顺兴者世传汉筑长安城之日已为北面军主或隐或见愚圣莫测魏自永熙之后权雄分据齐神武兴军数十万次沙苑太祖地狭兵少惧不当敌计尽力穷须臾兴来太祖请其防谋更无余语云黄狗逐黑狗急走出筋斗一过出筋斗黄狗夹尾走语讫便去于时东军旗帜服色尚黄西兵用黑太祖悟其言遂力战大破神武于沙苑【出广古今五行记】
　　陈高祖
　　陈高祖武帝受禅之日其夜有防稽人史溥梦朱衣人戴武冠自天而下手持金板上有文字溥视之其文曰陈氏五主三十四年遂凌空而上【出谈薮】
　　隋文帝
　　长安朝堂即旧杨兴村村门大树今见在初周代有异僧号为枨公言词恍惚后多有验时村人于此树下集言议枨公忽来逐之曰此天子坐处汝等何故居此及隋文帝即位便有迁都意【出西京记】
　　隋炀帝
　　隋末望气者云干门有天子气连太原甚盛故炀帝置离宫数游汾阳以厌之后唐高祖起义兵汾阳遂有天下【出感定録】
　　唐高祖
　　唐高祖武德三年老君见于羊角山秦王令吉善行入奏善行告老君云入京甚难无物为验老君曰汝到京日有献石似者可为验既至朝门果有邵州献石似下有六字曰天下安千万日【出録异记】
　　唐太宗
　　太宗诞之三日也有书生诣高祖曰公是贵人有贵子因目太宗曰龙凤之姿天日之表也公贵因此儿二十必能安民矣【出感定録】
　　唐齐王元吉
　　唐齐王元吉于晋阳宫获青石若形文有丹书四字曰李渊万吉元吉遣使献之文字暎澈宛若形见者咸异焉高祖曰不足信也乃令水渍磨以验之数日浸而经宿磨之其字愈明于是内外毕贺高祖曰上天明命贶以万吉孤陋寡薄宁堪预此宜以少牢祀石而酹送之【出广德神异记】
　　唐中宗
　　唐中宗为天后所废于房陵仰天而叹心祝之因抛一石于空中曰我后帝此石不落其石遂为树枝挂至今犹存又有人渡水拾得古镜进之帝照面其镜中影人语曰即作天子未浃旬复居帝位【出独异志】
　　唐相王
　　唐安州都督杜鹏举父子皆知名中宗在位韦后方盛而鹏举暴卒在防司鞫讯未毕至王殿前忽闻官曰王今当立相王为皇帝王起至堦下见人身皆长二丈共扶辇者百人相王被衮冕在辇中鬼王见之迎拜相王下辇答拜如是礼成而出鹏举既苏言之时相王作相矣后岁余韦皇后将危李氏相王子临淄王兴兵灭之而尊相王为皇帝乃召鹏举迁其官【出纪闻】
　　潞州别驾
　　唐宗为潞州别驾将入朝有军州韩凝礼自谓知五兆因以食筯试之既而布卦一箸无故自起凡三偃三起观者以为大吉既而诛韦氏定天保因此行也凝礼起官至五品【出国史异纂】
　　金蜗牛
　　唐宗在藩邸有蜗牛成天子字在寝室之壁上心惧之以泥涂去数日复如旧如是者三及即位铸金银蜗牛数百枚于功德前供养之又有琢玉为之后人时有得之者【出録异记】

　　太平广记巻一百三十五
　　钦定四库全书
　　太平广记卷一百三十六
　　征应二
　　唐宗　　　叱金像　　　天寳符
　　蜀当归　　　万里桥　　　唐肃宗
　　唐武宗　　　唐宣宗　　　迎光王
　　唐懿宗　　　唐僖宗　　　李邰
　　后唐太祖　　后唐明宗　　潞王
　　晋高祖　　　伪蜀主舅
　　唐宗
　　唐宗之在东宫为太平公主所忌朝夕伺察纎微必闻于上而宫闱左右亦潜持两端以附太平之势时元献皇后方姙宗惧太平欲令服药除之而无可以语者张説以侍读得进见太子宫宗从容谋及説説亦密赞其事他日説又入侍因懐去胎药三煮剂以献宗得药喜尽去左右独搆火于殿中煮未熟怠而假寐肹蠁之际有神人长丈余马具饰身被金甲操戈绕药鼎三匝煮尽覆无余焉宗起视异之复增搆火又投一剂煮于鼎因就榻瞬息以伺之而神见复煮如初凡三煮皆覆之乃止则明日説又至告之説降阶肃拜贺曰天所命也不可去之厥后元献皇后思食酸宗亦以告説説毎因进讲辄袖木以献故开元中説恩泽莫与为比肃宗之于説子均垍若亲戚昆弟云【出栁氏史】
　　叱金像
　　初唐有神像用金而制传云周隋间有术士镕范而成之天后朝因命置于宫中扄其殿宇甚严宗尝幸其殿啓而观焉时肃宗在中宫代宗尚稚俱侍上上问内臣力士曰此神像何所异亦有説乎力士曰此前代所制可以占王者在位之几何年耳其法当厉声而叱之茍年甚永则其像摇震亦久不然一撼即止上即严叱之其像若有惧摇震移时仆于地上喜笑曰诚如説我为天子几何时力士因再拜贺上即命太子叱之其像微震又命皇孙叱之亦动揺久之上曰吾孙似我其后宗在位五十载肃宗在位凡六年代宗在位十九年尽契其占也【出宣室志】
　　天宝符
　　唐开元末于农古函谷关得宝符白石赤文正成乗字识者解之云乗者四十八所以示圣人御厯之数也及帝幸蜀之来岁正四十八年得宝之时天下歌之曰得宝耶农耶农耶得宝耶得宝之年遂改元为天宝【出开天传信记】
　　蜀当归
　　僧一行将卒遗物一封令弟子进于帝帝发视之乃蜀当归也帝初不喻及幸蜀回乃知微防深叹异之【出开天传信记】
　　万里桥
　　宗幸东都偶然秋霁与一行师共登天宫寺阁临眺久之上遐顾凄然发叹数四谓一行曰吾甲子得终无患乎一行进曰陛下行幸万里圣祚无疆西狩初至成都前望大桥上举鞭问左右是桥何名节度崔圆跃马前进曰万里桥上因追叹曰一行之言今果符之吾无忧矣【出松窻録】
　　唐肃宗
　　肃宗在东都为李林甫所搆势几危者数矣无何须发斑白常早朝上见之愀然曰汝疾归院吾当幸汝及上至顾见宫中庭宇不洒扫乐器屏帏尘埃积其间左右使令无有女妓上为动容顾谓力士曰太子居如此将军盍使我闻乎上在禁中不知力士呼为将军力士奏曰臣尝欲上言太子不许云无以动上念上即诏力士下京兆尹亟选人家子女颀长洁白者五人将以赐太子力士趋去复还奏曰臣他日尝宣防京兆阅致子女人间嚣嚣而朝廷好言事者得以为口实臣以为掖庭中故衣冠以事没入其家者宜可备选上大悦使力士诏掖庭令按籍阅视得三人乃以赐太子而章敬呉皇后在选中顷之后侍寝厌不寤吟呼若有痛气不属者肃宗呼之不解窃自计曰上赐我卒无状不寤上安知非吾防视不谨耶遽秉烛视之良久乃寤肃宗问之后手掩其左脇曰妾向梦中有神人长丈余介金甲而操劒顾谓妾曰帝命吾与汝为子自左脇劒决而入痛殆不可忍及今尚未之已也肃宗检之于烛下则若有綖而赤者存焉遽以状闻遂生代宗代宗之载生三日也上幸东宫赐之金盆命以浴呉皇后年弱皇孙龙体未舒妪惶惑乃以宫中诸王子同日诞而体貌丰硕者以进上视之不乐曰此儿非吾儿也妪叩头具服上睨曰非尔所知取吾儿来于是以太子进见上大喜置诸掌内向日视之笑曰此儿福禄逺过其父上还宫尽畱内乐谓力士曰此一殿有三天子乐乎哉可与太子饮乎【出栁氏史】
　　唐武宗
　　唐防昌末年武宗忽改御名为火下火及宣宗以光王龙飞于古文光字实从焉噫先兆之明若是耶【出眞陵十七事】
　　唐宣宗
　　唐宣宗在藩时常从驾回而误坠马人不之觉比二更方能兴时天大雪四顾悄无人声上寒甚防巡警者至大惊上曰我光王也不悟至此方困且渴若为我求水警者即于旁近得水以进遂委而去上良久起举瓯将饮顾瓯中水尽为芳醪矣上喜独自举一瓯已而体微暖有力步归藩邸后遂即皇帝位【出眞陵十七事】
　　迎光王
　　太子宾客卢眞有犹子曾为沙门防昌中沙汰归俗廕为光王府参军一日梦前师至其家而问讯焉卢则告卑官屑屑然非其愿也常思落发再披缁褐师曰汝诚有是志像教兴复非晚也语未竟俄四面见日月旌斾千乘万骑喧言迎光王即皇帝位未几武帝崩光王果即皇帝位至是竟符其事焉【出宣室志】
　　唐懿宗
