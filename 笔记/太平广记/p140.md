<!-- { "loadSidebar": true } -->
　　故谏议大夫李行脩娶江西廉使王仲舒女贞懿贤淑行脩敬之如賔王氏有幼妹尝挈以自随行脩亦深所鞠爱如已之同气元和中有名公与淮南节度李公鄘论亲诸族人在洛下时行脩罢宣州从事寓居东洛李家吉期有日固请行脩为傧是夜礼竟行脩昏然而寐梦已之再娶其妇即王氏之幼妹行脩惊觉甚恶之遽命驾而归入门见王氏晨兴拥膝而泣行脩家有旧使苍头性颇凶横往往忤王氏意其时行脩意王氏为苍头所忤乃骂曰还是此老奴欲杖之寻究其由家人皆曰老奴于厨中自説五更作梦梦阿郎再娶王家小娘子行脩以符已之梦尤恶其事乃强喻王氏曰此老奴梦安足信无何王氏果以疾终时仲舒出牧吴兴及凶问至王公悲恸且极遂有书疏意托行脩续亲行脩伤悼未忘固阻王公之请有秘书卫随者即故江陵尹伯玉之子有知人之鉴言事屡中忽谓行脩曰侍御何怀亡夫人之深乎如侍御要见夫人奚不问稠桑王老后二三年王公屡讽行脩托以小女行脩坚不纳及行脩除东台御史是歳汴人李介逐其帅诏征徐泗兵讨之道路使者星驰又大掠马行脩缓辔出闗程次稠桑驿已闻敇使数人先至遂取稠桑店宿至是日迨曛暝往逆旅间有老人自东而过店之南北争牵衣请驻行脩讯其由店人曰王老善录命书为乡里所敬行脩忽悟卫秘书之言密令召之遂説所怀之事老人曰十一郎欲见亡夫人今夜可也乃引行脩使去左右屣屦由一径入土山中又陟一坡近数仞坡侧隐隐若见丛林老人止于路隅谓行脩曰十一郎但于林下呼妙子必有人应应即答云传语九娘子今夜暂将妙子同看亡妻行脩如王老教呼于林间果有人应仍以老人语传入有顷一女子出行年十五便云九娘子遣随十一郎去其女子言讫便折竹一枝跨焉行脩观之迅疾如马须臾与行脩折一竹枝亦令行脩跨与女子并驰依依如抵西南行约数十里忽到一处城阙壮丽前经一大宫宫有门仍云但循西廊直北从南第二院则贤夫人所居内有所覩必趋而过慎勿怪行脩心记之循西廊见朱里缇幕下灯明其内有横眸寸余数百行脩一如女子之言趋至北廊及院果见行脩十数年前亡者一青衣出焉迎行脩前拜乃赍一榻云十一郎且坐娘子续出行脩比苦肺疾王氏尝与行脩备治疾皂荚子汤自王氏之亡也此汤少得至是青衣持汤令行脩啜焉即宛是王氏手煎之味言未竟夫人遽出涕泣相见行脩方欲申离恨之久王氏固止之曰今与君幽显异途深不愿如此贻某之患茍不忘平生但得纳小妹鞠养即于某之道尽矣所要相见奉托如此言讫已闻门外女子呌李十一郎速出声甚切行脩食卒而出其女子且怒且责措大不别头脑宜速返依前跨竹枝同行有顷却至旧所老人枕块而寐闻行脩至遽起云岂不如意乎行脩答曰然老人曰须谢九娘子遣人相送行脩亦如其教行脩困惫甚因问老人曰此等何哉老人曰此原上有灵应九子母祠耳老人行引行脩却至逆旅壁釭荧荧马啖刍如故仆夫等昏惫熟寐老人因辞而去行脩心愦然一呕所饮皂荚子汤出焉时王公已移镇江西矣从是行脩续王氏之婚后官至谏议大夫【出续定命录】
　　灌园婴女
　　顷有一秀才年及弱冠切于婚娶经数十处托媒氏求问竟未谐偶乃诣善易者以决之卜人曰伉俪之道亦系宿缘君之室始生二歳矣又问当在何州县是何姓氏卜人曰在滑州郭之南其姓某氏父母见灌园为业只生一女当为君嘉偶其秀才自以门第才望方求华族闻卜人之言怀抱郁怏然未甚信也遂诣滑质其事至则于滑郭之南寻访果有一蔬圃问老圃姓氏与卜人同又问有息否则曰生一女始二歳矣秀才愈不乐一日伺其女婴父母出外遂就其家诱引女婴使前即以细针内于防中而去寻离滑台谓其女婴之死矣是时女婴虽遇其酷竟至无恙生五六歳父母俱丧本乡县以孤女无主申报廉使廉使即养育之一二年间廉使怜其防慧育为己女恩爱备至廉使移镇他州女亦成长其问卜秀才已登科第兼厯簿官与廉使素不相接因行李经由投刺谒廉使一见慕其风采甚加礼遇问及婚娶答以未婚廉使知其衣冠子弟且慕其为人乃以幼女妻之潜令道达其意秀才欣然许之未几成婚廉使资送甚厚其女亦有殊色秀才深过所望且忆卜者之言颇有责其谬妄耳其后每因天气隂晦其妻輙患头痛数年不止为访名医医者曰病在顶脑间即以药封脑上有顷内溃出一针其疾遂愈因潜访廉使之亲旧问女子之所出方知圃者之女信卜人之不绐也襄州从事陆宪尝话此事【出玉堂闲话】
　　朱显
　　射洪簿朱显顷欲婚郫县令杜集女甄定后值前蜀选入宫中后咸康归命显作掾彭州散求婚媾得王氏之孙亦宫中旧人朱因与话昔欲婚杜氏尝记得有通婚书云但慙南院之贫曷称东牀之美王氏孙乃长叹曰某即杜氏王氏冒称自宫中出后无所托遂得王氏某朱显悲喜夫妻情义转重也【出玉溪编事】
　　侯继图
　　侯继图尚书本儒素之家手不释卷口不停吟秋风四起方倚槛于大慈寺楼忽有木叶飘然而坠上有诗曰拭翠敛双蛾为郁心中事搦管下庭除书成相思字此字不书石此字不书纸书向秋叶上愿逐秋风起天下有心人尽解相思死后贮巾箧凡五六年旋与任氏为婚尝念此诗任氏曰此是书叶诗时在左绵书争得至此侯以今书辨验与叶上无异也【出玉溪编事】

　　太平广记卷一百六十
<子部,小说家类,异闻之属,太平广记>
　　钦定四库全书
　　太平广记卷一百六十一
　　感应一
　　张寛　　　　汉武帝　　　醴泉
　　淮南子　　　雄　　　　刘向
　　安　　　　樊英　　　　五石精
　　律吕　　　　陈业　　　　陈实
　　三州人　　　魏任城王　　吕防
　　管宁　　　　河间男子　　宜阳女子
　　张应　　　　南郡掾　　　蒲坂精舍吴兴经堂　　南徐士人　　徐祖
　　刘京　　　　何敬叔　　　萧子懋
　　萧叡明　　　解叔谦　　　宗元卿
　　匡昕　　　　曾康祖
　　张寛
　　张寛字叔文汉时为侍中从祀于甘泉至渭桥有女子浴于渭水乳长七尺上怪其异遣问之女曰帝后第七车知我所来时寛在第七车对曰天星主祭祀者斋戒不严即女人星见【出汉武故事】
　　汉武帝
　　汉武帝尝微行造主人家家有婢国色帝悦之仍留宿夜与主婢卧有一书生亦寄宿善天文忽见客星将掩帝座甚逼书生大惊惧连呼咄咄不觉声髙仍又见一男子操刀将入户闻书生声急谓为己故遂缩走客星应时而退如此者数过帝闻其声异而问之书生具説所见帝乃悟曰必此人壻也将欲肆凶恶于朕仍召集期门羽林语主人曰朕天子也于是擒奴问而欵服乃诛之帝叹曰斯葢天啓书生之心以扶祐朕躬乃厚赐书生焉
　　醴泉
　　太山之东有醴泉其形如井本体是石也欲取饮者皆洗心跪而挹之则泉出如流多少足用若或汚慢则泉缩焉葢神明之常志者也【出法苑珠林】
　　淮南子
　　淮南子曰东风至而酒泛溢许慎云东风震方也酒泛清酒也木味酸相感故也髙诱云酒泛为米麫麯之泛者风至而沸动李淳风又按今酒初熟瓮上澄清时恒随日转在旦则清者在东畔午时在南日落在西夜半在子恒清者随日所在又春夏间于地廕下停春酒者瓮上蚁泛皆逐风而移虽居深密非风所至而感召动也【出感应经】
　　雄
　　雄读书有人语云无为自苦故难忽然不见雄着梦吐白凤皇集上顷之而灭【出西京杂记】
　　刘向
　　汉刘向于成哀之际校书于天禄阁专精覃思夜有老人着黄衣藜杖扣阁而进见向暗中独坐诵书老人乃吹杖端烂然火明因以照向説开辟已前事乃授洪范五行之文向裂衣及绅以记其言至曙而去请问姓名云我是太乙之精闻金卯之姓有博学者下而观之焉乃出怀中竹牓有天文地图之事子歆从向授此术【出王子年拾遗记】
　　安
　　安为隂平长有惠化县先有雹渊冬夏未尝消释歳中辄出飞布十数里大为民害安乃推诚洁斋引愆贬已至诚感神雹遂为之沉沦伏而不起乃无苦雨凄风焉【出小説】
　　樊英
　　汉樊英善图纬洞达幽微永泰中见天子因西向南唾诏问其故对曰成都今日火后蜀郡上言火灾如英所道云时有雨从东北来故火不为大害英尝忽被发拔刀斫击舍中妻怪问其故英曰郗生遇贼郗生者名巡是英弟子时逺行后还説于道中逢贼赖一被发老人来相救故得免永建时殿上钟自鸣帝忧之公卿莫能解乃问英英曰蜀岷山崩母崩子故鸣非圣朝灾也寻上蜀山崩事【出英列传】
　　五石精
　　论衡曰阳燧取火方诸取水二物皆当以形势得阳燧若偃月方诸若圬杯若二器如板状安能得水火也铸阳燧用五月丙午日午时链五色石为之形如圆镜向日即得火方诸以十一月壬子夜半时链五色石为之状如圬杯向月即得津水今取大蜯蛤向月亦有津润淮南子云阳燧见日熯而为火方诸见月津而为水注云皆五石之精阳燧圆以仰日得火方诸圬而向月得水又云阳燧之取火于日方诸之取露于月天地之间微忽恍巧厯所不能推其数然以掌握之中引于太极之上而水火可立致者隂阳相感动然也【出感应经】
　　律吕
　　物理论云十二律吕候气先于平地为室三重重有三重壁子所谓九闭之中也外室南户以布为幔次室北户内室南户并以布为幔皆上圆下方闭密无风人居其中三日观之十二律各以木为按每律各内庳外髙以律加其上依位安置之以河内葭莩灰实其端若气至吹灰去管首小动为和大动为臣彊李淳风云自古言乐声律吕者皆本于十二管以气应灰飞为验后魏末孙僧化造六甲一周厯其序云以管律候某月某时律气应推挍前后五六事皆不与算厯家术数相符此外诸书无言候气得应验者以理推寻恐无实录后魏信都芳自云造风扇候二十四气每一气至其扇辄举斯又验矣【出感应经】
　　陈业
　　陈业字文理业兄渡海倾命时同依止者五六十人骨肉消烂而不可辨别业仰皇天誓后土曰闻亲戚者必有异焉因割臂流血以洒骨上应时防血余皆流去【出防稽先贤传】
　　陈实
　　颍川陈实有子元方次曰仲方并以名德称兄弟孝养闺门雍睦海内慕其风四府并命无所屈就兄弟尝过同郡荀爽夜会饮宴太史奏德星聚【出汝南先贤传】
　　三州人
　　晋三州人约为父子父令二人作舍于大泽中欲成父曰不如河边乃徙焉又几成父曰不如河中二人乃土填河三旬不立有书生过为缚两土豚投河中父乃止二人曰何尝见江河填耶吾观汝行耳明回至河边河中土为髙丈余袤广十余里因居其上【出孝子】
　　魏任城王
　　魏任城王彰薨如汉东平王礼葬及丧出闻空中数百人泣声送者言昔乱军杀伤者皆无棺椁王之仁惠其朽骨死者欢于地下精灵以之怀感焉【出王子年拾遗记】
　　吕防
　　魏长沙郡久雨太守吕防令户曹掾斋戒在社三日三夜祈晴梦见白头翁曰汝来迟明日当霁果然【出长沙】
　　管宁
　　管宁死辽东三十七年归柩而阻海风同行数十船俱没惟宁船望见火光投之得岛屿及上岸无火亦无人晏先生以为积善之感【出独异志】
　　河间男子
