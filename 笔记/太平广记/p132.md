<!-- { "loadSidebar": true } -->
　　宝应二年戸部郎中裴谞出为庐州刺史郡有二迁客其一曰武彻自殿中侍御史贬为长史其一曰于仲卿自刑部员外郎贬为别驾谞至郡三日二人来候谒谞方与坐俄而吏持一刺云寄客前巢县主簿房观请谒谞方与二客话旧不欲见观语吏云谢房主簿相访方对二客请俟他日吏以告观观曰某以使君有旧宜以今日谒固不受命吏又入白谞谞曰吾中外无有房氏为旧者乃令疏其父祖官讳观具以对又于怀中探一纸旧书以授吏谞览之愀然遽命素服引于东庑而吊之甚哀既出未及易服顾左右问曰此有府职月请七八千者乎左右曰有名逐要者是也遽命吏出牒以署观时二客相顾甚异之而莫敢发问谞既就榻叹息因谓二客曰君无为复患迁谪事固已前定某开元七年罢河南府文学时至大梁有陆仕佳为浚仪尉某往候之仕佳座客有陈留尉李揆开封主簿崔器方食有前襄州功曹参军房安禹继来时坐客闻其善相人皆请安禹无所让先谓仕佳曰官当再易后十三年而终次谓器曰君此去二十年当为府寺官长有权位而不见曹局亦有寿考次谓揆曰君今岁名闻至尊十三年间位极人臣后十二年废弃失志不知其所以然也次谓某曰此后厯践清要然无将相年至八十言讫将去私谓某曰少间有以奉托幸一至逆旅安禹既归某即继往至则言欵甚密曰君后二十八年当从正郎为江南郡守某明年当有一子后合为所守郡一官君至三日当令奉谒然此子命薄不可厚禄愿假俸十千已下此即安禹子也彻等咸异其事仕佳后再受监察御史卒器后为司农丞肃宗在灵武以防称防骤拜大司农及归长安累奉使后十余年竟不至本曹局揆其年授右拾遗累至宰相后与时不叶放逐南中二十年除国子祭酒充吐蕃会盟使既将行而终皆如其言安禹开元二十一年进士及第官止南阳令【出前定录】
　　李揆
　　李相国揆以进士调集在京师闻宣平坊王生善易筮往问之王生每以五百文决一局而来者云集自辰及酉不絶而有空反者揆时持一缣晨往生为之开卦曰君非文章之乎当得河南道一尉揆才华不宜为此色悒忿而去王生曰君无怏怏自此数月当为左拾遗前事固不可涯也揆怒未解生曰若果然幸一枉驾揆以书判不中第补汴州陈留尉始以王生之言有征后诣之生于几下取一缄书可十数纸以授之曰君除拾遗可发此缄不尔当大咎揆藏之既至陈留时采访使倪若水以揆才华族望留假府职会郡有事须上请择与中朝通者无如揆乃请行开元中郡府上书姓李者皆先谒宗正时李璆为宗长适遇上尊号揆既谒璆璆素闻其才请为表三通以次上之上召璆曰百官上表无如卿者朕甚嘉之璆顿首谢曰此非臣所为是臣从子陈留尉揆所为乃下诏召揆时揆寓宿于怀远坊卢氏姑之舍子弟闻召且未敢出及知上意欲以推择遂出既见乃宣命宰臣试文词时陈黄门为题目三篇其一曰紫丝盛露囊赋二曰答吐蕃书三曰代南越献白孔雀表揆自午及酉而成既封请曰前二首无所遗恨后一首或有所疑愿得详之乃许拆其缄涂八字旁注两句既进翌日授左拾遗旬余乃发王生之缄视之三篇皆在其中而涂注者亦如之遽命驾往宣平坊访王生则竟不复见矣【出前定录】
　　道昭
　　永泰中有沙门道昭自云兰州人俗姓康氏少时因得疾不救忽寤云防司见善恶报应之事遂出家住太行山四十年戒行精苦往往言人将来之事初若隐晦后皆明验尝有二客来一曰姚邈举明经其二曰张氏以资荫不记名僧谓张曰君授官四政慎不可食禄范阳四月八日得疾当不可救次谓邈曰君不利簪笏如能从戎亦当三十年无乏有疾勿令胡人疗之其年张授官于襄邓间后累常求南州亦皆得之后又赴果授虢州卢氏县令到任两日而卒卒之日果四月八日也后方悟范阳即卢氏望也邈后举不第从所知于容州假军守之名三十年累转右职后因别娶妇求为傧者因得疾服妪黄氏之药而终后访黄氏本末乃洞主所放出婢是胡女也【出前定录】





　　太平广记卷一百五十
　　钦定四库全书
　　太平广记卷一百五十一
　　定数六
　　李棱　　　　豆卢署　　　孟君
　　卢常师　　　韩滉　　　　李頧
　　崔造　　　　薛邕
　　李棱
　　故殿中侍御史李棱贞元二年擢第有别业在江宁其家居焉是嵗浑太师瑊镇蒲津请棱为管记从事棱乃曰公虽爱棱甚然奈某不闲检束夙好蓝田山水据使衔合得畿尉虽考秩浅如公勲望崇重特为某奏请必谐矣某得此官江南迎老亲以及寸禄即某之愿毕矣浑遂表荐之德宗令中书商量当从浑之奏棱闻桑道茂先生言事神中因往诣焉问所求成败茂曰公求何官棱具以本末言之对曰从此二十年方合授此官如今则不得棱未甚信经月余棱诣执政谓曰足下资歴浅未合入畿尉如何凭浑之功高求侥幸耶遂检吏部格上时帝方留意万几所奏遂寝棱归江南果丁家艰已近七八年又忽得躄疾殆将一纪元和元年冬始入吏曹果注得蓝田县尉一唱忻而受之乃具説于交友【出续定命录】
　　豆卢署
　　豆卢署本名辅真贞元六年举进士下第将游信安以文谒郡守郑武瞻瞻甚礼之馆给数日稍狎因谓署曰子复姓不宜两字为名将改之何如署因起谢且求其所改武瞻书数字若著者助者署者曰吾虑子宗从中有同者故书数字当自择之其夕宿于馆梦一老人谓署曰闻使君与子更名子当四举成名四者甚佳后二十年为此郡守因指郡隙地曰此可以建亭台既寤思之四者署字也遂以为名既二年又下第以为梦无征知者或诮之后二年果登第葢自更名后四举也太和九年署自秘书少监为衢州刺史既至周览郡内得梦中所指隙地遂搆一亭因名之曰征梦亭矣【出前定录】
　　孟君
　　贞元中有孟员外者少时应进士举久不中第将罢举又无所归托于亲丈人省郎殷君宅为殷氏贱厌近至不容染瘴疟日甚乃白于丈人曰某贫薄疾病必不可救恐汚丈人华宇愿委运乞待尽他所殷氏亦不与语赠三百丈出门不知所适街西有善卜者每以清旦决卦昼后则闭肆下孟君乃谒之具陈羇蹇将填沟壑尽以所得三镮为卜资卜人遂留宿及时为决一卦卦成惊曰郎君更十日合处重职俸入七十千钱何得言贫贱卜人遂留厚供给已至九日并无消息又却往殷君宅殷氏见甚薄之亦不留连寄宿马廐至明有敕以禁兵将为贼境观察使其人与殷友善驰扣殷氏之门武人都不知书云便须一谢表兼镇抚寇攘事故颇多公有亲故文士颇能相助否殷良久思之无可应者忽记得孟君久曾应举可以充事遽引见之令草一表词甚精敏因请为军中职事知表奏数日授官月俸正七十千乃卜后十日也【出逸史】
　　卢常师
　　秘书少监卢常师进士擢第性淡薄不乐轩冕于世利蔑然弃官之东洛谓所亲曰某浙西鱼尚书故旧旬日看去又曰某前生是僧座禅处犹在会稽亦拟自访遗迹家人亦怪其欲远行而不备舟檝不逾旬遂殁矣【出逸史】
　　韩滉
　　韩晋公滉在中书尝召一吏不时而至公怒将挞吏曰某有所属不得遽至乞寛其罪晋公曰宰相之吏更属何人吏曰某不幸兼属阴司晋公以为不诚乃曰既属阴司有何所主吏曰某主三品以上食料晋公曰若然某明日当以何食吏曰此非细事不可显之请疏于纸过后为验乃恕之而系其吏明旦遽有诏命既对适遇太官进食有餻糜一器上以一半赐晋公食之美又赐之既退而腹胀归私第召医者视之曰食物所壅宜服少橘皮汤至夜可啗浆水粥明旦疾愈思前夕吏言召之视其书则皆如其説云因复问人间之食皆有籍耶答曰三品已上日支五品已上而有权位者旬支凡六品至于九品者季支其有不食禄者岁支【出前定录】
　　李頧
　　贞元中有举人李頧方就举声价极振忽梦一人紫衣云当礼部侍郎顾少连下及第寐觉省中朝并无姓顾者及顷有人通刺称进士顾少连谒頧惊而见之具述当为门生顾曰某才到中必无此事来年頧果落第自此不入试罢归至贞元九年顾少连自戸部侍郎权知贡举頧犹未第因潜往造焉临放牓时相特嘱一人頧又落但泣而已来年秋少连拜礼部侍郎頧乃登第【出感定录】
　　崔造
　　崔丞相造布衣时江左士人号为白衣防时有四人一是卢东美其余亡姓字崔左迁在洪州州帅曹王将辟为倅时德宗在兴元以曹王有功且亲奏无不允时有赵山人言事多中崔问之曰地主奏某为副使且得过无对曰不过崔诘曰以时以事必合得时山人曰却得一刺史不久敕到更远于此崔不信再问必定耳州名某亦知之不可先言且曰今月某日敕到必先吊而后贺崔心惧久之葢言其日即崔之忌日也即便呼赵生谓曰山人言中奉百千不中则轻挞五下可乎山人哂曰且某不合得崔员外百千只合得崔员外起一间竹屋其语益竒崔乃问之且我有宰相分否曰有问远近曰只隔一两政官不致三矣又某日私忌同寮诸公皆知其説其日夕矣悉至江亭将慰崔忌众皆北望人信至酉时见一人从北岸入舟袒而招舟甚急使人遥问之乃曰州之脚力将及岸问曰有何除政旦有崔员外奏副使过否曰不过却得防州刺史敕牒在兹诸公惊笑其暮果先慰而后贺焉崔明日説于曹王曹王与赵山人镪百千不受崔与起竹屋一间欣然徙居之又谓崔曰到防州后须经大段惊惧即必得入京也既而崔舅源休与朱泚为宰相忧闷堂帖追入甚忧惕时故人窦参作相拜兵部郎中俄迁给事中平章事与齐映相公同制【出嘉话录】
　　薛邕
　　薛邕侍郎有宰相望时有张山人善相崔造方为兵部郎中与前进士姜公辅同在薛侍郎坐中薛问张山人且坐中有宰相否心在己身多矣张答云有薛曰几人曰有两人薛意其一人即已也曰何人曰崔姜二公必宰相也同时耳薛讶忿之黙然不悦既而崔郎中徐问张曰何以同时意谓姜公今披褐我已正郎势不相近也张曰命合如此事须同时但郎中在姜之后后姜为京兆功曹充翰林学士时众知泾将姚令言入城取朱泚泚曽帅泾得军人心姜乃上疏请察之疏入十日德宗幸奉天悔不纳姜言遂于行在擢姜为给事中平章事崔后姜半年以省郎拜相果同时而在姜后薛竟终于列曹始知前辈不可忽后辈【出嘉话录】













　　太平广记卷一百五十一
<子部,小说家类,异闻之属,太平广记>
　　钦定四库全书
　　太平广记卷一百五十二
　　定数七
　　郑德璘　　　赵璟卢迈　　赵璟
　　包谊　　　　薛少殷　　　袁孝叔
　　郑德璘
