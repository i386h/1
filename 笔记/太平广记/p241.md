<!-- { "loadSidebar": true } -->
　　卢钧子肃贞简有父风光化初华州行在及第自大寇犯阙途二十年缙绅靡不褊乏肃始登第俄有李鹄者造之愿佣力鹄善营利暇日徃徃反资于肃此外未尝以所须爲意肃有旧业在南阳常令鹄征租鹄皆如期而至来徃十里而未尝侵费一金既及第鹄奔走如初及一春事毕鹄即辞去【出摭言】
　　捧砚
　　捧砚者裴至德之家童也其母曰春红配驺人高璠而生一岁时夏日浴之裸卧于廊庑间有卑脚犬曰青花忽来啮儿隂食之春红闻啼声狼忙而至则血流盈席矣赖至德有良药封之百日如故明年夏寝之前轩青花伺人隙复来并卵又食讫宛转于地而死又以前食之药傅之及愈爲宦者焉字之曰捧砚委以内竖之职至光啓丙午年十余岁矣裴使外出遇盗于郑郊见害噫捧砚童儿也再残而无恙裴以一出而不廻者其故何哉【出三水小牍】
　　捧劒
　　咸阳郭氏者殷富之室也仆媵且众其间有一苍头名曰捧劒不事音乐尝以望水眺云不遵驱防虽每遭鞭捶终所见违一旦忽题诗一篇其主益怒诗曰青鸟衔蒲萄飞上金井栏美人恐惊去不敢卷看儒士闻而竞观以爲协律之词其主稍容焉又题后堂牡丹花曰一种芳菲出后亭却输桃李得佳名谁能爲向天人説从此移根近太清捧劒私啓賔客曰愿作夷狄之耻爲世俗苍头其后将窜复留诗曰珍重郭四郎临行不得别晓漏动离心轻车冐残雪欲出主人门零涕暗呜咽万里隔闗山一心思汉月【出云谿友议】
　　归秦
　　沈询有嬖妾其妻害之私以配内竖归秦询不能禁既而妾犹侍内归秦耻之乃挟刃伺隙杀询及其夫人于昭仪使衙是夕询尝宴府中賔友乃便歌着词令曰莫打南来鴈从他向北飞打时双打取莫遣两分离及归而夫妻并命焉时咸通四年也【出北梦琐言】
　　叚章
　　叚章咸通十年事前进士司空图初章以自僦爲驭者亦无异于他佣是年夏图归蒲乆以乏力不足赒给章乃谢去广明庚子岁冬十二月防犯京图寓居崇义里九日自里豪杨琼所转匿常平仓下将出羣盗继至有拥戈拒门者熟视良乆乃就持图手曰某叚章也系掳而来未能自脱然顾怀优养之仁今乃相遇天也某所主曰张将军喜下士且幸他徃必亡他然且决免于暴横矣图誓以不辱章惘然泣下导至通衢即别去图因此得自开远门宵遯至咸阳桥复遇牓者韩钧济之乃抵鄠县因逹于行在【出司空图叚章传】
　　上清
　　贞元壬申岁春三月丞相窦参居光福里第月夜闲歩于中庭有常所宠青衣上清者乃曰今啓事须到堂前方敢言之窦亟上堂上清曰庭树上有人恐惊郎请谨避之窦曰陆贽乆欲倾夺吾权位今有人在庭树上即吾祸之将至矣且此事将奏与不奏皆受祸必窜死于道路汝于辈流中不可多得吾身死家破汝定爲宫婢圣君如顾问善爲我辞焉上清泣曰诚如是死生以之窦下阶大呼曰树上人应是陆贽使来能全老夫性命敢不厚报树上人应声而下乃衣缞麤者也曰家有大丧贫甚不办礼伏知相公推诚济物所以卜夜而来幸相公无怪窦曰某罄所有堂封绢千匹而已方拟修私庙次今日辄赠可矣缞麤者拜谢窦答之如礼又曰便辞相公请左右赍所赐绢掷于墙外某先于街中俟之窦依其请命仆人侦其絶踪且乆方敢归寝翌日执金吾先奏其事窦公得次又奏之德宗厉声曰卿交通节将蓄养侠刺位崇台鼎更欲何求窦顿首曰臣起自刀笔小才官已至贵皆陛下奬防实不因人今不幸至此抑乃仇家所爲耳陛下忽震雷霆之怒臣便合万死中使下殿宣曰卿且归私第待候进止越月贬柳州别驾会宣武节度刘士宁通好于栁州亷使条疏上闻德宗曰交通节将信而有征流窦于驩州没入家资一簮不遗身竟未逹流所诏赐自尽上清果隶名掖庭且乆后数年以善应对能煎茶数得在帝左右德宗谓曰宫内人数不少汝大了事后何得至此上清曰妾本故宰相窦参家女奴窦参妻早亡故妾得陪洒埽及窦参家破幸得塡宫既奉龙顔如在天上德宗曰窦参之罪不止养侠刺兼亦甚有赃汚前时纳官银器至多上清流涕而言曰窦参自御史中丞厯度支戸部盐铁三使至宰相首尾六年月入数十万前后非时赏赐当亦不知纪极廼者彬州送所纳官银器皆是恩赐当部録日妾在郴州亲见州县希陆贽恩旨尽刮去所进银器上刻藩鎭官衔姓名诬为赃物伏乞下验之于是宣索窦参没官银器覆视其刮字处皆如上清之言时贞元十二年德宗又问养侠刺事上清曰本实无此悉是陆防陷害使人爲之德宗至是大悟因怒陆贽曰老獠奴我脱却伊緑衫便与紫着又常呼伊作陆九我任使窦参方称意次须教我杀却他及至权入伊手其爲软弱甚于泥团乃下诏雪窦参寃时裴延龄探知陆贽恩衰得恣行媒蘖乘间攻之贽竟受谴不廻上清特敕削丹书度爲女道士终嫁爲金忠义妻世以陆防门生名位多显逹者世不可传説故此事絶无人知【出异闻集】
　　李锜婢
　　李锜之擒也侍婢一人随之锜夜自裂衣襟书巳寃筦防之功言爲张子良所卖教侍婢曰结之于吾从容赐对当爲宰相益节度使不从容受极刑矣我死汝必入内上必问汝汝当以是进及锜伏法京城大雾三日不解或闻哭宪宗又于侍婢得帛书颇疑其寃内出黄衣数袭赐锜及子弟敕京兆府收之李铦锜之从父弟也爲宋州刺史闻锜反状恸哭驱妻子奴婢无老幼量颈爲枷自拘于观察使朝廷悯之因爲薄贬按李锜宗属亟居重位颇以尊豪自奉声色之选冠絶于时及浙西之败配掖庭者曰郑曰杜郑得幸于宪宗是生宣宗皇帝实爲孝明皇太后次即杜杜名秋亦建康人也有宠于穆宗穆宗即位以爲皇子漳王傅姆太和中漳王得罪国除诏赐秋归老故乡或曰系帛书者即杜秋也而宫闱事秘世莫得知夫秋女谒也而能以义申锜之寃且逮事累朝用物殚极及其被弃于家也朝饥不给故名士闻而伤之中书舍人杜牧爲诗以咏之曰荆江水清滑生女白如脂其间杜秋者不劳朱粉施老濞即山铸后庭干蛾眉秋持玉斚醉与唱金缕衣濞既白首叛秋亦红泪滋吴江落日渡灞上緑杨聫裾见天子盻眄独依依椒壁悬锦幕镜奁蟠玉螭低鬟认新宠窈袅复融怡月上白壁门桂影凉参差金阶露新重闲捻紫箫吹莓苔夹城路南苑鴈初飞红妆羽林仗独赐辟邪旗归来煮豹胎厌饫不能饴咸池升日庆铜雀分香悲雷音后车远事徃落花时鷰祺得皇子壮髪緑丝丝画堂亲傅姆天人相捧持虎精珠络褓金盘犀鎭帷长杨射熊罴武帐弄哑咿渐抛竹马戏稍出舞鸡竒防防整冠佩侍宴坐瑶池眉宇俨图画神秀射朝晖一尺桐偶人江充知自欺王幽茅土削秋放故乡归觚棱拂斗极廻首尚迟迟四朝三十载似梦复疑非潼闗识旧吏吏鬂已成丝却唤吴江渡舟人那得知归来四邻改茂苑草菲菲清血洒不尽仰天知告谁寒衣一尺素夜借邻人机我昨金陵过闻之爲歔欷自古皆一贯变化安能推夏姬灭两国逃作巫臣妻西子下姑苏一舸逐鸱夷织室魏豹俘作汉太平基误置代籍中两朝尊母仪光武绍高祖本系生唐儿瑚破高齐作婢春黄糜萧后去扬州突厥爲阏氏【音支】女子固不定士林亦难期射钩后呼父钓翁王者师无国邀孟子有人毁仲尼秦因逐客令柄归丞相斯安知魏齐首见断箦中尸给防蹷张辈庙廊冠峩巍珥貂七叶贵何妨戎虏支苏武却生返邓通终死饥主张既难测翻覆亦其宜地尽有何物天外复何之指何爲而捉足何爲而驰耳何爲而听目何爲而窥己身不自晓此外何思惟因倾一樽酒题作杜秋诗愁来独长咏聊可以自贻【出国史补并本事诗】
　　李福女奴
　　李福妻裴氏性妬忌姬侍甚多福未尝敢属意鎭滑台日有以女奴献之者福意欲私之而未果一日乘间言于妻曰某官已是至节度使矣然所指使者不过老仆夫人待某无乃薄乎裴曰然不能知公意所属何人福所指即献之女奴也裴许诺尔后不过执衣侍膳未尝一得缱绻福又嘱妻之左右曰设夫人沐髪必遽来报我既而果有以夫人沐髪来告曰夫人沐髪福即僞言腹痛召其女奴其女奴既徃左右以裴方在沐难可遽已即告以福所疾裴以爲信然遽出髪盆中跣问福所苦福既业以疾爲言即不可忍状裴极忧之由是以药投儿溺中进之明日监军使及从事悉来问福即具以事告之因笑曰一事无成固其分所苦者虚咽一瓯溺耳闻者无不大笑【出玉泉子】
　　却要
　　湖南观察使李庾之女奴曰却要美容止善辞令朔望通礼谒于亲姻家惟却要主之李侍婢数十莫之偕也而巧媚才防能承顺顔色姻党亦多怜之李四子长曰延禧次曰延范次曰延祚所谓大郎而下五郎也皆年少狂侠咸欲蒸却要而不能也尝遇清明节时纎月娟娟庭花烂发中堂垂绣幕背银缸而却要遇大郎于樱桃花影中大郎乃持之求偶却要取茵席授之曰可于庭中东南隅竚立相待候堂前眠熟当至大郎既去至廊下又逢二郎调之却要复取茵席授之曰可于防中东北隅相待二郎既去又遇三郎束之却要复取茵席授之曰可于防中西南隅相待三郎既去又五郎遇着握手不可解却要亦取茵席授之曰可于防中西北隅相待四郎皆去延禧于防角中屏息以待防门斜闭见其三弟比比而至各趋一隅心虽讶之而不敢发少顷却要密燃炬疾向防事豁双扉而照之谓延禧辈曰阿堵贫儿争敢向这里觅宿处皆弃所携掩靣而走却要复从而咍之自是诸子懐慙不敢失敬【出三水小牍】

　　太平广记卷二百七十五
　　钦定四库全书
　　太平广记卷二百七十六
　　梦一
　　周昭王　　　吴夫差　　汉武帝
　　司马相如　　阴贵人　　张奂
　　郑　　　　范迈　　　许攸
　　薛夏　　　　蒋济　　　周宣
　　王戎　　　　邹湛　　　陈桃
　　吕蒙　　　　王穆　　　　张天锡
　　张骏　　　　索充宋桶　　苻坚
　　后赵宣咸　　张甲　　　　张茂
　　晋明帝　　　冯孝将　　　徐精
　　殷仲堪　　　啇灵均　　　桓豁
　　司马恬　　　贾弼　　　　王奉先
　　宗叔林　　　沙门法称　　刘穆之
　　徐羡之　　　沈庆之　　　明之
　　刘诞　　　　袁愍孙　　　刘沙门
　　诸仲务　　　孙氏　　　　桓誓
　　张寻　　　　徐祖　　　　桓邈
　　周氏婢　　　何敬叔
　　周昭王
　　昭王即位二十年王坐只明之室昼而假寐忽白云蓊郁而起有人衣服皆毛羽因名羽人王梦中与语问以上仙之术羽人曰大王精智未开求长生乆视不可得也王跪而苦请絶欲之教羽人乃以指画王心应手即裂王乃惊悟而汗湿于衿席因患心疾即却膳彻乐移于旬日忽见所梦者来语王曰先欲易王之心乃出方寸緑囊中有药名曰续脉丸补血精散以手摩王之臆俄而即愈王即请此药贮以玉缶缄以金绳以之涂足则飞天地之外如游咫尺之内有得服之后天而死【出王子年拾遗记】
　　吴夫差
　　吴王夫差夜梦三黑狗号以南以北炊甑无气及觉召羣臣言梦羣臣不能解乃召公孙圣圣被召与妻诀曰以恶梦召我我岂欺心者必爲王所杀于是圣至以所梦告之圣曰王无国矣犬号者宗庙无主炊甑无气不食矣王果怒杀之及越兵至王谓左右曰吾无道杀公孙圣汝可呼之于是三呼三应吴卒爲越所灭【出越絶书】
　　汉武帝
