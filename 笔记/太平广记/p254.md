<!-- { "loadSidebar": true } -->
　　唐姜抚先生不知何许人也尝着道士衣冠自云年已数百歳持符兼有长年之药度世之术时人谓之姜抚先生元宗皇帝高拱穆清栖神物表常有升仙之言姜抚供奉别氶恩泽于诸州采药及修功徳州县牧宰趋望风尘学道者乞容立于门庭不能得也有荆岩者于太学四十年不第退居嵩少自称山人颇通南北史知近代人物尝谒抚抚简踞不为之动荆岩因过而问曰先生年防何抚曰公非信士何暇问年防岩曰先生既不能言甲子先生何朝人也抚曰梁朝人也岩曰梁朝絶近先生亦非长年之人不审先生梁朝出仕为复隐居抚曰吾为西梁州节度岩叱之曰何得诳妄上欺天子下惑世人梁朝在江南何处得西梁州只有四平四安四镇四征将军何处得节度使抚慙恨数日而卒【出辨疑志】

　　太平广记卷二百八十八
　　钦定四库全书
　　太平广记卷二百八十九
　　祅妄二
　　李泌　　　　纸衣师　　　明思逺
　　周士龙　　　李长源　　　双圣灯
　　路神通　　　五福楼　　　鱼目为舎利
　　目老叟为小儿　　　　　　于世尊
　　捉佛光事　　大轮呪　　　陈仆射
　　解元龟　　　蔡畋　　　　张守一
　　李泌
　　李泌以虚诞自任尝对客教家人遣洒扫今夜洪崖来有人遗美酒一榼防有客至乃曰麻姑送酒与君同倾倾未毕阍者云某侍郎取榼泌命倒还亦无愧色【出国史】
　　衣师
　　大厯中有一僧称为苦行不衣缯絮布絁之常衣衣时人呼为纸衣禅师代宗召入禁中道塲安置令礼念每月一度出外人转崇敬后盗禁中金佛事发召京兆府决杀【出辨疑志】
　　明思逺
　　华山道士明思逺勤修道箓三十余年常教人金水分形之法并闭气存思师事甚众永泰中华州虎思逺告人云虎不足畏但闭气存思令十指头各出一狮子但使向前虎即去思逺兼与人同行欲暮于谷口行逄虎其伴惊惧散去唯思逺端然闭气存思俄然为虎所食其徒明日于谷口相寻但见松萝及双履耳【出辨疑志】
　　周士龙
　　周士龙者婺州东阳人能辨山冈卜择坟墓之地与叔父齐名毎至歳月大通门庭车马如市人之夭夀官位吉凶利害一切以地断大厯五年至邺中邺中兵马使姚希晟新葬母氏于青都村士龙占其塜一年合家破至明年希晟犯事至死邺中之人无不惊骇相与谓之神人又有兵马使娄瓘举大事遂恳祈士龙卜地前后饷千余贯士龙大喜遂与月余日寻访山原忽得一处説其地势廻抱是龙腹三年内必得节度使瓘亦以自负歳中邺中军变瓘因此谓地势有凭便有异图事发遂斩于军门举家无复遗【出辨疑志】
　　李长源
　　李长源常服气导引并学禹歩方术之事凡数十年自谓得灵精妙而道已成逺近辈亲敬师事者甚多洪州昼日火发风猛焰烈从北来家人等狼狈欲拆屋侧篱以断其势长源止之遂上屋禹歩禁呪俄然火来转盛长源髙声诵呪遂有迸火飞焰先着长源身遂坠于屋下所居之室烧荡尽噐用服玩无复孑遗其余图箓持呪之具悉为灰烬【出辨疑志】
　　双圣灯
　　长安城南四十里有灵母谷呼为炭谷入谷五里有恵炬寺寺西南庭涧水縁崖侧一十八里至峯谓之灵应台台上置塔塔中观世音菩萨铁像像是六军散将安太清置造众观世音菩萨曽见身于此台又説塔铁像常见身光长安市人流俗之辈争徃礼谒去者皆背负米麯油醤之属台下并侧近兰若四十余所僧及行童衣服饮食有余毎至大斋日送供士女仅至千人少不减数百同宿于台上至于礼念求见光兼云常见圣灯出其灯或在半山或在平地髙下无定大厯十四年四月八日夜大众合声礼念西南近台见双圣灯又有一六军健卒遂自扑呌唤观世音菩萨歩歩趋圣灯向前忽然被虎拽去其见者乃是虎目光也【出辨疑志】
　　路神通
　　叚成式门下驺路神通毎军较力能戴石簦靸六百斤石齧破石栗数十背劄天王自言得神力入塲人助多则力生常至朔望日具乳糜焚香袒坐使妻儿供养其背而拜焉【出酉阳杂爼】
　　五福楼
　　元和初隂阳家言五福太乙在蜀故刘辟造五福楼符载为文记【出国史补】
　　鱼目为舎利
　　泽州僧洪宻请舎利塔洪宻以禅宗谜语鼓扇愚俗自云身出舎利曽至太原豪民迎请妇人罗拜洪宻既辞妇人于其所坐之处拾得百粒人验之皆枯鱼之目也将辞去山中要十数番麄氊半日获五百番其惑人也如此【出北梦琐言】
　　目老叟为小儿
　　长安完盛之时有一道术人称得丹砂之妙顔如弱冠自言三百余歳京都人甚慕之至于输货求丹横经请益者门如市肆时有朝士数人造其第饮啜方酣有阍者报曰郎君从庄上来欲叅觐道士作色叱之坐客闻之或曰贤郎逺来何妨一见道士颦蹙移时乃曰但令入来俄见一老叟髪如银昏耄伛偻趋前而拜拜讫叱入中门徐谓坐客曰小儿愚騃不肯服食丹砂以至于是都未及百歳枯槁如斯常已斥于村墅间耳坐客愈更神之后有人私诘道者亲知乃云伛偻者即其父也好道术者受其诳惑如斯婴孩矣【出玉堂闲话】
　　于世尊
　　遂州廵属村民姓于号世尊者与一女皆逆知人之吉凶数州敬奉舍财山积錾凿崖壁列为佛像所费莫知纪极节度许公存以其祅妄召至府衙俾其射覆不中乃械而杀之一无神变于其所居得五色文麻絙以牛载仅百防钱帛即可知也毎夜防自作阿弥陀佛宫殿池沼一如西方男女俱集念佛而已斯亦下愚之流岂术神邪将有物凭之邪【出北梦琐言】
　　捉佛光事
　　髙燕公镇蜀日大慈寺僧申报堂佛光见燕公判曰付马歩使捉佛光过所司宻察之诱其童子具云僧辈以镜承隙日中影闪于佛上由此乖露擒而罪之【出北梦琐言】
　　大轮呪
　　释教五部持念中有大轮呪术以之救病亦不甚效然其摄人精魂率皆狂走或登屋梁或齧瓷碗闾阎敬奉殆似神圣此辈由是广获金帛陵州贵平县牛鞞村民有周逹者贩鬻此术一旦沸油煎其隂以充供养观者如堵或惊或笑初自忘痛寻以致殂也中间僧昭浦説朗州有僧号周大悲者行此呪术一旦錬隂而毙与愚所见何姓氏恰同而其事无殊也葢小人用道欺天残形自罚以其事同因而録之【出北梦琐言】
　　陈仆射
　　唐军容使田令孜擅权有廻天之力尝致书于许昌为其兄陈敬瑄求兵马使职节将崔侍中安潜拒而不与尔后崔公移镇西川陈敬瑄与杨师立牛勗罗元杲以打毬争三川敬瑄获头筹制授右蜀节度以代崔公中外惊骇报状云陈仆射之命莫知谁何青城县祅人作弥勒防窥此声势伪作陈仆射行李云山东盗起车驾必幸蜀先以陈公走马赴任乃树一魁妖共翼佐之军府未谕亦差迎候至近驿有指挥索白马四匹察事者觉其非常乃覊縻之未及旋踵真陈仆射速辔而至其祅人等悉擒缚而俟命颍州俾隐而诛之识者曰陈太师由阉宦之力无涓尘之効盗处方镇始为祅物所凭终亦自殆诛灭非不幸也【出北梦琐言】
　　解元龟
　　道士解元龟本西蜀节将下军挍明宗入纂言自西来对于便殿进诗歌圣徳自称太白山正一道士上表乞西都留守兼三川制置使要修西京宫阙上谓侍臣曰此老耄自逺来朝此期别有异见乃为身名甚堪笑也赐号知白先生赐紫斯乃狂妄人也【出北梦琐言】
　　蔡畋
　　唐髙骈镇成都甚好方术有处士蔡畋者以黄白干之取瓦一口研丹一粒涂半入火烧成半截紫磨金乃竒事也蔡生自贫人皆敬之以为地仙燕公求之不得久而乖露乃是得药于人惑卖弄为元戎杀之【出北梦琐言】
　　张守一
　　张守一者沧景田里人也少怠惰不事生计自言能易五金以溺好利者其后贫弊不能自存乃负一桞箧鬻粉黛以贸衣食流转江淮间吕用之以祅妄见遇遂来广陵客于萧胜门下久不得志将舍胜去用之闻之止之曰男子以心诚期物何患无知己倘能与用之同即富贵之事当共图之由是为用之所荐髙骈见其鄙朴常以真仙待之及得志虽僣侈不及用之贪冒之心特甚二都建为左镆鎁军使累转检挍左仆射其礼敬次于用之毎话道对酌自旦及暮不能自舍诳惑之计与用之常相表里以致数年其事不泄光启二年伪朝授守一徳州刺史明年渤海以闽川奏守一事未受而败及从杨行宻入城又请为诸将合大还丹药未就防有康知柔者本郑昌图家吏昌图判户部以知柔为发运使院胥伍讽尝得罪于知柔鞭之杨行宻入城讽遂发知柔赃罪二十余事至是讽及知柔俱絷于军候狱知柔素与守一善曰愿入财以赎罪守一即白于杨公公以守一知柔洎讽事迹皆不可原遂命就狱杀之【出祅乱志】















　　太平广记卷二百八十九
　　钦定四库全书
　　太平广记卷二百九十
　　祅妄三
　　吕用之　　　诸葛殷　　　董昌
　　吕用之
　　吕用之鄱阳安仁里细民也性桀黠畧知文字父璜以货茗爲业来往于淮淛间时四方无事广陵爲歌钟之地富商大贾动逾百数璜明敏善酒律多与羣商游用之年十二三其父挈行既慧悟事诸贾皆得欢心时或整履摇箑匿家与奴仆等居数岁璜卒家干符初羣盗攻剽州里遂他适用之既孤且贫其舅徐鲁仁赒给之岁余通于鲁仁室爲鲁仁所逐因事九华山道士牛宏徽宏徽自谓得道者也用之降志师之传其驱役考召之术既宏徽死用之复客于广陵遂縠巾布褐用符药以易衣食岁余丞相刘公节制淮左有蛊道寘法者逮捕甚急用之惧遂南渡高骈镇京口召致方伎之士求轻举不死之道用之以其术通于客次逾月不召诣渤海亲人俞公楚公楚竒之遣爲儒服目之曰江西吕巡官因间荐于渤海及召试公楚与左右附防其术得騐寻署观察推官仍爲制其名因字之曰无可言无可无不可自是出入无禁初专方药香火之事明年渤海移镇用之固请戎服遂署右职用之素贩久客广陵公私利病无不详熟鼎灶之暇妄陈时政得失渤海益竒之渐加委仗先是渤海旧将有梁纉陈拱冯绶董仅公楚归礼日以疎退渤海至是孤立矣用之乃树置私党伺动息有不可去者则厚以金宝悦之左右羣小皆市井人见利忘义上下相大逞祅妄仙书神符无日无之更迭唱和罔知愧耻自是贿赂公行条章日紊烦刑重赋率意而爲道路怨嗟各怀乱计用之惧其窃发之变因请置巡察使采听府城密事渤海遂承制受御史大夫充诸军都巡察使于是召募府县先罪停废胥吏阴狡猾者得百许人厚其官佣以备指使各有十余丁纵横闾巷间谓之察子至于士庶之家呵妻怒子密言隐语莫不知之自是道路以目有异已者纵谨静端黙亦不免其祸破灭者数百家将校之中累足屛气焉【出祅乱志】
　　诸葛殷
