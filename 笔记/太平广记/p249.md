<!-- { "loadSidebar": true } -->
　　太和初沈亚之将之邠出长安城客槖泉邸舎春时昼梦入秦主内史廖家廖举亚之秦公召至殿前促前席曰寡人欲强国愿知其方先生何以敎寡人亚之以昆彭齐桓对公悦遂试补中涓【秦官也】使佐西乞术伐河西【晋秦郊也】亚之帅将卒前攻下五城还报公大悦起劳曰大夫良苦休矣居久之公防女弄玉婿萧史先死公谓亚之曰微大夫晋五城非寡人有甚徳大夫寡人有爱女而欲与大夫备洒扫可乎亚之少自立雅不欲遇幸臣蓄之固辞不得请拜左庶长尚公主赐金二百斤民间犹谓萧家公主其日有黄衣中贵疾骑马来延亚之入宫阙甚严呼公主出鬒髪着偏袖衣装不多饰其芳姝明媚笔不可模様侍女祗承分立左右者数百人召见亚之便舘居亚之于宫题其门曰翠微宫宫人呼为沈郎院虽备位下大夫繇公主故出入禁卫公主喜鳯箫毎吹箫必翠微宫髙楼上声调逺逸能悲人闻者莫不自废公主七月七日生亚之尝贶夀内史廖曾为秦以女乐遗西戎戎主与之水犀小合亚之从廖得以献公主主悦赏爱重结裙带上穆公遇亚之礼兼同列恩赐相望于道复一年春公之始平公主忽无疾卒公追伤不巳将葬咸阳原公命亚之作挽歌应教而作曰泣葬一枝红生同死不同金钿坠芳草香绣满春风旧日闻箫处髙楼当月中梨花寒食夜深闭翠微宫进公公读词善之时宫中有出声若不忍者公随泣下又使亚之作墓志铭独忆其铭曰白杨风哭兮石甃髯莎杂英满地兮春色烟和珠愁粉瘦兮不生绮罗深深埋玉兮其恨如何亚之亦送葬咸阳原宫中十四人殉亚之以悼怅过慼被病犹在翠微宫然处殿外特室不居宫中矣居月余病良己公谓亚之曰本以小女相托久要不谓不得周奉君子而先物故弊秦区区小国不足辱大夫然寡人毎见子即不能不悲悼大夫盍适大国乎亚之对曰臣无状肺腑申公室待罪右庶长不能从死公主幸免罪戾使得归骨父母国臣不忘君恩如日将去公追酒髙防声秦声舞秦舞舞者击髆附髀呜呜而音有不快声甚怨公执酒亚之前曰夀予顾此声少善愿沈郎歌以塞别公命趣进笔砚亚之受命立为歌辞曰击髆舞恨满烟光无处所泪如雨欲拟着辞不成语金鳯衔红旧綉衣防度宫中同防舞人间春日正欢乐日暮东风何处去歌卒授舞者杂其声而和之四座皆泣既再拜辞去公复命至翠微宫与公主侍人别重入殿内时见珠翠遗碎青阶下牕纱檀防依然宫人泣对亚之亚之感咽良久因题宫门诗曰君王多感放东归从此秦宫不复期春景自伤秦防主落花如雨泪燕脂竟别去命车驾送出函谷闗出闗已送吏曰公命尽此且去亚之与别语未卒忽惊觉卧邸舎明日亚之为友人崔九万具道之九万博陵人谙古谓余曰皇览云秦穆公葬雍槖泉祈年宫下非其神灵凭乎亚之更求得秦时地志説如九万言呜呼弄玉既仙矣恶又死乎【出异闻集】
　　张生
　　有张生者家在汴州中牟县东北赤城坂以饥寒一旦别妻子游河朔五年方还自河朔还汴州晚出郑州门到板桥已昏黒矣乃下道取陂中迳路而归忽于草莾中见灯火荧煌賔客五六人方宴饮次生乃下驴以诣之相去十余歩见其妻亦在坐中与賔客语笑方洽生乃蔽形于白杨树间以窥之见有长须者持杯请措大夫人歌生之妻文学之家防学诗书甚有篇咏欲不为唱四座勤请乃歌曰叹衰草络纬声切切良人一去不复还今夕坐愁如雪长须云劳歌一杯饮讫酒至白面少年复请歌张妻曰一之为甚其可再乎长须持一筹筯云请置觥有拒请歌者饮一钟歌旧词中笑语准此罚于是张妻又歌曰劝君酒君莫辞落花徒绕枝流水无返期莫恃少年时少年能防时酒至紫衣者复持杯请歌张妻不悦沈吟良久乃歌曰怨空闺秋日亦难暮夫壻断音书遥天鴈空度酒至黒衣胡人复请歌张妻连唱三四曲声气不续沉吟未唱间长须抛觥云不合推辞乃酌一钟张妻涕泣而饮复唱送胡人酒曰切切夕风急露滋庭草湿良人去不回焉知掩闺泣酒至绿衣少年持杯曰夜已久恐不得从容即当暌索无辞一曲便望歌之又唱云萤火穿白杨悲风入荒草疑是梦中游愁迷故园道酒至张妻长须歌以送之曰花前始相见花下又相送何必言梦中人生尽如梦酒至紫衣胡人复请歌云须有艳意张妻低头未唱间长须又抛一觥于是张生怒扪足下得一瓦击之中长须头再发一瓦中妻额閴然无所见张君谓其妻已卒恸哭连夜而归及明至门家人惊喜出迎张问其妻婢仆曰娘子夜来头痛张君入室问其妻病之由曰昨夜梦草莾之处有六七人遍令饮酒各请歌孥凡歌六七曲有长须者频抛觥方饮次外有发瓦来第二中孥额因惊觉乃头痛张君因知昨夜所见乃妻梦也【出纂异记】
　　刘道济
　　光化中有文士刘道济止于天台山国清寺尝梦见一女子引生入牕下有侧栢树葵花遂为伉俪后频于梦中相遇自不晓其故无何于明州奉化县古寺内见有一牕侧栢葵花宛若梦中所游有一客官人寄寓于此室女有美才贫而未聘近中心疾而生所遇乃女之魂也又有彭城刘生梦入一倡楼与诸辈狎饮尔后但梦便及彼处自疑非梦所遇之姬芳香常袭衣亦心邪所致闻于刘山甫也【出北梦琐言】
　　郑昌图
　　郑昌图登第嵗居长安夜后纳凉于庭梦为人殴击擒出春明门至合大路处石桥上乃得解遗其紫罗履一只奔及居而寤甚困言于兄弟而牀前果失一履旦令人于石桥上追寻得之【出闻竒録】
　　韩磪
　　越州有卢册者举秀才家贫未及入京在山隂县顾树村知堰与表兄韩磪同居自防嗜鲙尝凭吏求鱼韩方寐梦身为鱼在潭有相忘之乐见二渔人乗艇张网不觉身入网被取掷桶中覆之以苇复覩所凭吏就潭商价吏即揭鳃贯绠楚痛殆不可忍及至舎歴认妻子奴仆有顷寘碪剚之苦若脱肤首落方觉神痴良久卢惊问之具述所梦遽呼吏访所市鱼处洎渔子形状与梦不差韩后入释住祗园寺时开成二年也【出酉阳杂俎】






　　太平广记卷二百八十二
　　钦定四库全书
　　太平广记卷二百八十三
　　巫
　　师舒礼　　　女巫秦氏　杨林
　　来俊臣　　　唐武后　　阿来
　　雍文智　　　彭君卿　　何婆
　　来婆　　　　勤曾　　　阿马婆
　　白行简　　　许至雍　　韦觐
　　髙骈
　　厌呪
　　厌盗法　　　雍益坚　　　宋居士
　　巫
　　师舒礼
　　巴丘县有巫师舒礼晋永昌元年病死土地神将送诣太山俗常谓巫师为道人初过防司福舎前土地神问门吏此云何所门吏曰道人舎也土地神曰舒礼即道人便以相付礼入门见千百间屋皆悬帘置榻男女异处有念诵者呗唱者自然饮食快乐不可言礼名以送太山而身不至忽见一人八手四眼提金杵逐礼礼怖走出神巳在门外遂执礼送太山太山府君问礼卿在世间何所为礼曰事三万六千神为人解除祠祀府君曰汝佞神杀生其罪应重付吏牵去礼见一物牛头人身持铁义捉礼投铁牀上身体燋烂求死不得经累宿备极寃楚府君问主者知礼夀未尽命放归仍诫曰勿复杀生祀礼既活不复作巫师【出幽明记】
　　女巫秦氏
　　义熙五年宋武帝北讨鲜卑大胜进围广固军中将佐乃遣使奉牲荐币谒岱岳庙有女巫秦氏奉髙人同县索氏之寡妻也能降灵宣敎言无虚唱使使者设祷因访克捷之期秦氏乃称神敎曰天授英辅神魔所拟有征无战蕞尔小虏不足制也到来年二月五日当尅如期而三齐定焉【出述异记】
　　杨林
　　宋世焦湖庙有一栢枕或云玉枕枕有小坼时单父县人杨林为贾客至庙祈求庙巫谓曰君欲好婚否林曰幸甚巫即遣林近枕边因入坼中遂见朱楼琼室有赵太尉在其中即嫁女与林生六子皆为秘书郎厯数十年并无思归之志忽如梦觉犹在枕傍林怆然久之【出幽明録】
　　来俊臣
　　唐载初年中来俊臣罗织告故庶人贤二子夜遣巫祈祷星月呪诅不道栲楚酸痛奴婢妄证二子自诬并鞭杀之朝野伤痛浮休子张鷟曰下里庸人多信厌祷小儿妇女甚重符书蕴慝崇奸搆虚成实埳土用血诚伊戾之故为掘地埋桐乃江充之擅造也【出朝野佥载】
　　唐武后
　　唐武后将如洛至阌乡东骑忽不进召巫者问之巫言晋龙骧将军王濬云臣墓在道南毎为采樵者所苦闻大驾至故来求哀后敕去墓百歩禁耕植今荆森然【出国朝杂记】
　　阿来
　　唐韦庶人之全盛日好厌祷并将昏镜以照人令其迷乱与崇仁坊邪俗师婆阿来专行厌魅平王诛之后徃徃于殿上掘得巫蛊逆韦之辈为之也【出朝野佥载】
　　雍文智
　　唐韦庶人葬其父韦贞号鄷王葬毕葬官人赂见师雍文智诈宣鄷王敎曰当作官人甚大艰苦宜与赏着绿者与绯韦庶人悲恸欲依敎与之未处分间有告文智诈受贿赂验遂斩之【出朝野佥载】
　　彭君卿
　　唐中宗之时有见师彭君卿被御史所辱他日对百官总集诈宣孝和敕曰御史不存检校去却巾带即去之曰有敕与一顿杖大使曰御史不奉正敕不合决杖君卿曰若不合有敕且放却御史裹头仍舞蹈拜谢而去观者骇之【出朝野佥载】
　　何婆
　　唐浮休子张鷟为徳州平昌令大旱郡符下令以师婆【阙】僧祈之二十余日无效浮休子乃推土龙倒其夜雨足江淮南好神鬼多邪俗病即祀之无医人浮休子曽于江南洪州停数日遂闻土人何婆善琵琶卜与同行人郭司法质焉其何婆士女填门饷遗满道顔色充悦心气殊髙郭再拜下钱问其品秩何婆乃调柱和声气曰个丈夫富贵今年得一品明年得二品后年得三品更后年得四品郭曰何婆错品少者官髙品多者官小何婆曰今年减一品明年减二品后年减三品更后年减四品忽更得五六年总没品郭大骂而起【出朝野佥载】
　　来婆
　　唐崇仁坊阿来婆弹琵琶卜朱紫填门浮休子张鷟曽徃观之见一将军紫袍玉带甚伟下一匹细绫请一局卜来婆鸣柱烧香合眼而唱东告东方朔西告西方朔南告南方朔北告北方朔上告上方朔下告下方朔将军顶礼既告请甚多必望细防以决疑惑遂即随意支配【出朝野佥载】
　　勤曾
　　唐勤曾任魏州舘陶县尉敕捕妖书人王直县界藏失敕史钦绪奏请一百日捉不获与中下考其时限已过半有巫云少府必无事不用过忧后遇按察使边冲寂奏奉敕却夺敕史曹勤俸防十一月二十二日廵陵恩赦遂得无事其时遣人分捕王直不得又有日者云至某月某日必获王直反缚送来果有人于相州界捉得别一王直以月日反缚送到推问逗遛不是畜妖书者遂却放之【出定命録】
　　阿马婆
　　唐宗东封次华隂见岳神数里迎谒帝问左右左右莫见遂召诸巫问神安在独老巫阿马婆奏云在路左朱鬕紫衣迎候陛下帝顾笑之仍敕阿马婆敕神先归帝至庙见神櫜鞬俯伏殿庭东南大栢之下又召阿马婆问之对如帝所见帝加礼敬命阿马婆致意而旋寻诏先诸岳封为金天王帝自书制碑文以宠异之其碑髙五十余尺濶丈余厚四五尺天下碑莫大也其隂刻扈从太子王公已下官名制作壮丽镌琢精巧无比伦【出开天传信记】
　　白行简
