<!-- { "loadSidebar": true } -->
　　晋右司员外郎邵元休尝説河阳进奏官潘某为人忠信明逹邵善之尝因从容话及幽防具惑其眞伪仍相要云异日吾两人有先物故者当告以地下事使生者无惑焉后邵与潘别数岁忽梦至一处稍前进见东序下帟幙鲜华乃延客之所有数客潘亦与焉其间一人大僚衣冠雄毅居客之右邵卽前揖大僚延邵坐观见潘亦在下坐颇有恭谨之色邵因啓大僚公旧识潘某耶大僚唯而已斯须命茶应声已在诸客之前则不见有人送至者茶器甚伟邵将啜之潘卽目邵映身摇手止邵勿啜邵逹其防乃止大僚复命酒亦应声而至诸客之前亦不见执器者罇斚古样而伟大僚揖客而饮邵将饮之潘复映身摇手而止之邵亦不敢饮大僚又食卽有大饼餤下于诸客之前馨香酷烈将食潘又止邵有顷潘目邵令去邵卽告辞潘白大僚曰某与邵故人今欲送出大僚颔而许之二人俱出公署因言及顷年相邀幽防之事邵卽问曰地下如何潘曰幽防之事固不可诬大率如人世但防防漠漠愁人耳言竟邵辞而去及寤因访潘之存殁始知潘已卒矣【出玉堂闲话】
　　周蔼
　　湘湖有大校周蔼者居常与同门生姻好最厚毎以时人不能理命致不肖子争财纷诟列于讼庭慨此为鉴乃相约曰吾徒他年勿遵其辙倘有不讳先须区分俾其不露丑恶贻责后人也他日同门生奉职襄邸一夕周挍梦见挥霍告诉曰姨夫姨夫某前言已乖今为异物矣昨在通衢急风所中巳至不救但念家事今且归来略要处理周校忽然惊觉通夕不寐迟明抵其家説之家人亦梦不旬日凶问至矣自是传灵语均财产戒子辞妻言善意勤殆一月而去不复再来【出北梦琐言】
　　郑起
　　进士郑起谒荆州节度高从诲馆于空宅其夕梦一人告诉曰孔目官严光楚无礼意甚不平比夕又梦起异其事召严而説之严命巫祝祈谢靡所不至莫知其由明年郑生随计严光楚爱其宅有少竹径多方而致之才迁居不日以罪笞而停职竟不知其故【出北梦琐言】
　　朱拯
　　伪吴玉山主簿朱拯赴选至扬州梦入官署堂上一紫衣正坐旁一緑衣紫衣起揖曰君当以十千钱见与拯拜许诺遂寤顷之补安福令旣至谒城隍神庙宇神像皆如梦中其神座后屋漏梁坏拯叹曰十千岂非此耶卽以私财葺之费如数【出稽神录】
　　韦建
　　江南戎帅韦建自统军除武昌节度使将行梦一朱衣人导从数十来诣韦曰闻公将鎭鄂渚仆所居在焉栋宇颓毁风雨不蔽非公不能为仆修完也韦许诺及至鎭访之乃宋无忌庙视其像卽梦中所见因新其庙祠祀数有灵验云【出稽神録】
　　郑就
　　寿春屠者郑就家至贫常梦一人自称亷颇谓巳曰可于屋东掘地取吾寳剑当令汝富然不得改旧业就如其言果获之逾年遂富后泄其事于是失剑【出稽神録】
　　樱桃青衣
　　天寳初有范阳卢子在都应举频年不第渐窘迫尝暮乘驴游行见一精舍中有僧开讲听徒甚众卢子方诣讲筵倦寝梦至精舍门见一青衣防一篮樱桃在下坐卢子访其谁家因与青衣同飡樱桃青衣云娘子姓卢嫁崔家今孀居在城因访近属即卢子再从姑也青衣曰岂有阿姑同在一都郎君不徃起居卢子便随之过天津桥入水南一坊有一宅门甚高大卢子立于门下青衣先入少顷有四人出门与卢子相见皆姑之子也一任戸部郎中一前任郑州司马一任河南功曹一任太常博士二人衣绯二人衣緑形貌甚美相见言叙颇极欢畅斯须引入北堂拜姑姑衣紫衣年可六十许言词高朗威严甚肃卢子畏惧莫敢仰视令坐悉访内外备谙氏族遂访儿婚姻未卢子曰未姑曰吾有一外甥女子姓郑早孤遗吾妹鞠养甚有容质颇为令淑当为儿平章计必允遂卢子遽即拜谢乃遣迎郑氏妹有顷一家并到车马甚盛遂检厯择日云后日大吉因与卢子定谢姑云聘财函信礼席儿并莫忧吾悉与处置儿有在城何亲故并抄名姓并其家第凡三十余家并在台省及府县官明日下函其夕成婚事事华盛殆非人间明日拜席大会都城亲表拜席毕遂入一院院中屏帷牀席皆极珍异其妻年可十四五容色美丽宛神仙卢生心不胜喜遂忘家属俄又及秋试之时姑曰礼部侍郎与姑有亲必合极力更勿忧也明春遂擢第又应宏词姑曰吏部侍郎与儿子弟当家连官情分偏洽令渠为儿必取高第及牓出又登甲科授秘书郎姑云河南尹是姑堂外甥令渠奏畿县尉数月敕授王屋尉迁监察转殿中拜吏部员外郎判南曹铨毕除郎中余如故知制诰数月即眞迁礼部侍郎两载知举赏鉴平允朝廷称之改河南尹旋属车驾还京迁兵部侍郎扈从到京除京兆尹改吏部侍郎三年掌铨甚有美誉遂拜黄门侍郎平章事恩渥绸缪赏赐甚厚作相五年因谏忤防改左仆射罢知政事数月为东都留守河南尹兼御史大夫自婚媾后至是经二十年有七男三女婚宧俱毕内外诸孙十人后因出行却到昔年逢防樱桃青衣精舍门复见其中有讲筵遂下马礼谒以故相之尊处端揆居守之重前后导从颇极贵盛高自简贵辉映左右升殿礼佛忽然昏醉良乆不起耳中闻讲僧唱云檀越何乆不起忽然梦觉乃见着白衫服饰如故前后官吏一人亦无廻遑迷惑徐徐出门乃见小竖捉驴执帽在门外立谓卢曰人驴并饥郎君何乆不出卢访其时奴曰日向午矣卢子惘然叹曰人世荣华穷逹富贵贫贱亦当然也而今而后不更求官逹矣遂寻仙访道絶迹人世焉【阙】
　　独孤遐叔
　　贞元中进士独孤遐叔家于长安崇贤里新娶白氏女家贫下第将游剑南与其妻诀曰迟可周岁归矣遐叔至蜀羁栖不偶逾二年乃归至鄠县西去城尚百里归心迫速取是夕及家趋斜径疾行人畜旣殆至金光门五六里天已暝絶无逆旅唯路隅有佛堂遐叔止焉时近清明月色如昼系驴于庭外入空堂中有桃杏十余株夜深施衾帱于西下偃卧方思明晨到家因吟旧诗曰近家心转切不敢问来人至夜分不寐忽闻墙外有十余人相呼声里胥田叟将有供待迎接须臾有夫役数人各持畚锸箕箒于庭中粪除讫复去有顷又持牀席牙盘爉炬之及酒具乐器阗咽而至遐叔意谓贵族赏会深虑为其斥逐乃潜伏屏气于佛堂梁上伺之铺陈旣毕复有公子女郎共十数辈青衣黄头亦十数人歩月徐来言笑宴宴遂于筵中间坐献酬纵横履舄交错中有一女郎忧伤摧悴侧身下坐风韵似遐叔之妻窥之大惊即下屋伏稍于暗处迫而察焉乃眞是妻也方一见少年举杯属之曰一人向隅满坐不乐小人窃不自量愿闻金玉之声其妻寃抑悲愁无所控诉而强置于坐也遂举金雀收泣而歌曰今夕何夕存耶没耶良人去兮天之涯园树伤心兮三见花满座倾听诸女郎转面挥涕一人曰良人非远何天涯之谓乎少年相顾大笑遐叔惊愤乆之计无所出乃就阶陛间扪一大砖向坐飞击砖才至地悄然亦无所有遐叔怅然悲惋谓其妻死矣速惊而归前望其家歩歩凄咽比平明至其所居使苍头先入家人并无恙遐叔乃惊愕疾走入门青衣报娘子梦魇方寤遐叔至寝妻卧犹未兴良乆乃曰向梦与姑妹之党相与玩月出金光门外向一野寺忽为凶暴者数十辈脇与杂坐饮酒又説梦中聚会言语与遐叔所见并同又云方饮次忽见大砖飞坠因遂惊魇殆絶才寤而君至岂幽愤之所感耶【出河东记】

　　太平广记卷二百八十一
　　钦定四库全书
　　太平广记卷二百八十二
　　梦七
　　元稹　　　　段成式　　　邢凤
　　沈亚之　　　张生　　　　刘道济
　　郑昌图　　　韩磪
　　元稹
　　元相稹为御史鞫狱梓潼时白乐天在京与名辈游慈恩寺小酌花下为诗寄元曰花时同醉破春愁醉折花枝当酒筹忽忆故人天际去计程今日到梁州时元果及襃城亦寄梦游诗曰梦君兄弟曲江头也向慈恩院里游驿吏唤人排马去忽惊身在古梁州千里魂交合若符契也【出本事诗】
　　段成式
　　段成式常言闻于医曰藏气隂多则梦数阳壮则少梦梦亦不复记夫瞽者无梦则知梦者习也成式表兄卢有则梦看击鼓及觉小弟戏叩门为衙鼓也又姊婿裴元裕言羣从中有悦邻女者梦妓遗二樱桃食之及觉核坠枕侧李着李子正辩言至精之梦则梦中之身可见如刘幽求见妻梦中身也则知梦不可以一事推矣愚者少梦不独至人闻之驺皁百夕无一梦也【出酉阳杂俎】
　　邢凤
　　元和十年沈亚之始以记室从事陇西公军泾州而长安中贤士皆来客之五月十八日陇西公与客期宴于东池便馆既半陇西公曰余少从邢凤游记得其异请言之客曰愿听公曰凤帅家子无他能后寓居长安平康里南以钱百万买故豪洞门曲房之第即其寝而昼偃梦一美人自西楹来环步从容执卷且吟为古妆而髙鬟长眉衣方岭绣带被广防之襦凤大悦曰丽者何自而临我哉美人曰此妾家也妾好诗而常缀此凤曰幸少留得观览于是美人授诗坐西牀凤发卷视首篇题之曰春阳曲曲终四句其后他篇皆此凡数十篇美人曰君必欲传无令过一篇凤即起从东庑下几上取彩笺传春阳曲其词曰长安少女玩春阳何处春阳不断肠舞袖弓弯浑忘却罗帷空度九秋霜凤卒吟请曰何谓弓弯曰妾昔年父母使教妾此舞美人乃起整衣张袖舞数拍爲弯弓状以示凤既罢美人低头良久即辞去凤曰愿复少留须臾间竟去凤亦寻觉昏然忘有所记及更于襟袖得其辞惊视复省所梦事在贞元中后凤为余言如是是日监军使与宾府羣佐及宴陇西独孤范阳卢简辞常山张又新武功苏涤皆叹息曰可记故亚之退而着録明日客复有至者渤海髙元中京兆韦谅晋昌唐炎广汉李吴兴姚合洎亚之复集于明玉泉因出所着以示之于是姚合曰吾友王生者元和初夕梦游吴侍吴王久之闻宫中出辇吹箫击鼔言葬西施王悲悼不止立诏门客作挽歌词生应教为词曰西望吴王阙云书凤字牌连江起珠帐择土葬金钗满地红心草三层碧玉阶春风无处所凄恨不胜怀词进王甚佳之及寤能记其事王生本太原人也【出异闻録】
　　沈亚之
