<!-- { "loadSidebar": true } -->
　　柳员外宗元自永州司马征至京意望録用一日诣卜者问命且吿以梦曰余柳姓也昨梦柳树仆地其不祥乎卜者曰无苦但忧为远官耳征其意曰夫生则柳树死则柳木木者牧也君其牧柳州乎竟如其言后卒于柳州焉【出因话録】
　　卫中行
　　卫中行为中书舍人时有故旧子弟赴选投卫论嘱卫欣然许之駮牓将出其人忽梦乘驴渡水蹶坠水中登岸而靴不沾湿选人与秘书郎韩臮有旧访之韩被酒半戏曰公今年选事不谐矣据梦卫生相足下不沾及牓出果駮放韩有学术韩仆射犹子也【出酉阳杂爼】
　　张省躬
　　枝江县令张汀子名省躬汀亡因住枝江有张垂者举秀才下第客于蜀与省躬素未相识大和八年省躬昼夣一人自言当家名垂与之接欢弥日将去留赠诗一首曰戚戚复戚戚秋堂百年色而我独茫茫荒郊遇寒食惊觉遽録其诗数日而卒【出酉阳杂爼】
　　王恽
　　进士王恽才藻雅丽尤长体物着送君南浦赋为词人所称会昌二年其友人陆休符忽梦被録至一处有驺卒止之屏外见胥靡数十王恽在其中陆欲就之恽面愧色陆彊牵之语恽垂泣曰近受一职司厌人闻指其此悉同职也休符恍惚而觉时恽住扬州其子住太平休符异所梦迟明访其家信得王至洛书又七日其讣至计其卒日乃陆之梦夕也【出酉阳杂爼】
　　柳凌
　　司农卿韦正贯应举时尝至汝州汝州刺史柳凌留署军事判官柳尝梦有人呈案中言欠柴一千七百束因访韦解之韦曰柴薪木也公将此不乆乎月余栁疾卒素贫韦为部署米麦镪帛悉前请于官数月矣唯官中欠柴一千七百束韦披案方省柳前梦【出酉阳杂爼】
　　崔暇
　　中书舍人崔暇弟嘏娶李续女李为曹州刺史令兵马使国邵南勾当障车后邵南因睡忽梦崔妻在一防中女立于牀西崔嘏在牀东女执红牋题诗一首笑授嘏嘏因朗吟之诗言莫以贞留妾从他理管容华难乆驻知得几多年梦后才一岁崔嘏妻卒【出酉阳杂爼】
　　苏检
　　苏检登第归吴省家行及同州澄城县止于县楼上醉后梦其妻取笔砚箧中取红牋剪数寸而为诗曰楚水平如镜周廻白鸟飞金陵几多地一去不知归检亦裁蜀牋而赋诗曰还吴东去下澄城楼上清风酒半醒想得到家春已暮海棠千树已凋零诗成俱送于所卧席下又见其妻笞检所挈小青极甚及寤乃于席下得其诗视箧中红牋亦有剪处小青其日暴疾已而东去及鄂岳已来舍陆登舟小青之疾转甚去家三十余里乃卒梦小青云瘗我北岸新茔之后及殡于北岸乃遇一新茔依梦中所约瘗之及归妻已卒问其日乃澄城县所梦之日谒其茔乃瘗小青坟之前也时乃春暮其茔四面多是海棠花也【出闻竒録】
　　韦检
　　韦检举进士不第常有美姬一日捧心而卒检追痛悼殆不胜情举酒吟诗悲怨可掬因吟曰寳劒化龙归碧落嫦娥随月下黄泉一杯酒向靑春晚寂寞书牕恨独眠一日忽梦姬曰某限于修短不尽箕箒涕泪澘然当有后期今和来篇口占曰春雨蒙蒙不见天家家门外柳和烟如今肠断空垂泪欢笑重追别有年检终日悒悒后更梦姬曰即遂相见觉来神魂恍惚乃题曰白浪漫漫去不廻浮云飞尽日西頽始皇陵上千年树银鸭金凫也变灰后果卽世皆符兆【出抒情诗】
　　朱少卿
　　王蜀时有朱少卿者不记其名贫贱客于成都因寝于旅舍梦中有人扣扉覔朱少卿其声甚厉惊觉访之寂无影响复睡梦中又连呼之俄见一人手中执一卷云少卿果在此朱曰吾姓即同少卿即不是其人遂卷文书两头只留一行以手上下果有朱少卿三字续有一人自外牵马一疋入云少卿领取朱视之其马无前足歩歩侧蹶匍匐而前其状异常苦楚朱大惊而觉常自恶之后蜀王开国有亲知引荐累至司农少卿无何膝上患疮双足自膝下俱落痛苦经旬五月五日殂乃马梦之征也【出王氏见闻】
　　覃隲
　　孟蜀工部侍郎刘义度判云安日有押衙覃隲梦与友人胡鍼同在一官署防前见有数人引入刘公则五木备体孑然音防説理分解似有三五人执对乆而方退于行廊下坐见进食者皆是鲜血覃因问旁人答曰公为断刑错误所致追来亦数日矣遂觉及早见胡鍼话之鍼曰余昨夜所梦一与君叶岂非同梦乎因共袐之刘公其日果吟感怀诗十韵其一首曰昨日方髽髻如今满颔髯紫阁无心恋青山有意潜今其诗皆刋于石上人皆讶其诗意不数日而卒岂非断刑之有错误乎【出野人闲话】
　　孟德崇
　　蜀宗正少卿孟德崇燕王贻邺之子也自恃贵族脱略傲诞尝太庙行香防妓而徃一夕梦一老人责之且取案上笔叱令开手大书九十字而觉翌日与賔客话及此事自言老人责我是惜我也书九十字赐我寿至九十也客有封琏戏之曰九十字廼是行书卒字亚卿其非吉征乎不旬日果卒【出野人闲话】
　　孙光宪
　　荆南节度使高保融有疾幕吏孙光宪梦在渚宫池与同僚偶坐而保融在西防独处唯姬妾侍焉俄而高公弟保朂见召上桥授以笔砚令光宪指防发军仍遣防头二三子障蔽光宪不欲保融遥见逡廵有具櫜鞬将校列行俟命次见掌节吏严光楚鞹而前趋手捧两黑物其一则如黑漆鞾而光其一即寻常鞾也谓光宪曰某曾失墨两挺王黜责今果寻获也良乆梦觉翌日説于同僚逾月而保融卒节院将严光楚具帖子取处分倒节光宪请行军司马王甲判之墨者隂黑之物节而且黑近于凶象即向之所梦倒双节之谓也【出北梦琐言】
　　陆洎
　　江南陆洎为常州刺史不克之任为淮南副使性和雅重厚时辈推仰之副使李承嗣尤与之善乙丑岁九月承嗣与诸客访之洎从容曰某明年此月当与诸客别矣承嗣问其故答曰吾向梦人以一骑召去止大明寺西可数里至一大府署曰阳明府入门西序复有东向大门下马入一室乆之吏引立堦下门中有二緑衣吏捧一案案上有书有一紫衣秉笏取书宣云洎三世为人皆行慈孝功成业就宜授此官可封阳明府侍郎判九州都监事来年九月十七日本府上事复以骑送归奄然遂寤灵命已定不可改矣诸客皆嘻然至明年九月日使候其起居及十六日承嗣复与向之客诣之谓曰君明日当上事今何无恙也洎曰府中已办明当行也承嗣曰吾常以长者重君今无乃近妖乎洎曰唯君与我有縁他日必当卜邻承嗣黙然而去明日遂卒于茱萸湾承嗣后为楚州刺史卒于洎墓之北云【出稽神録】
　　周延翰
　　江南太子挍书周延翰性好道颇修服饵之事尝梦神人以一卷书授之道家之经其文皆七字为句唯记其末句云紫髯之畔有丹砂延翰寤而自喜以为必得丹砂之效从事建业卒于吴大帝陵侧无妻子唯一婢名丹砂【出广异记】
　　王瞻
　　防化县令王瞻罢任归建业泊舟秦淮病甚梦朱衣吏执牒至曰君命已尽今奉召瞻曰命不敢辞但舟中狭隘欲寛假之使得登岸卜居无所惮也吏许诺以五日为期至日平明且当来也既寤便能下牀自出僦舍营办凶具教其子哭踊之节召六亲为别至期登榻安卧向曙乃卒【出稽神録】
　　邢陶
　　江南大理司邢陶癸卯岁梦人告云君当为泾州刺史既而为宣州泾县令考满复梦其人告云宣州诸县官人来春皆替而君官诰不到邢甚恶之至明年春罢归有荐邢为水部员外郎牒下而所司失去复请二十余日竟未拜而卒【出稽神録】














　　太平广记卷二百七十九
　　钦定四库全书
　　太平广记卷二百八十
　　梦五
　　炀帝　　　　豆卢荣　　　杨昭成
　　扶沟令　　　王诸　　　　西市人
　　王方平　　　张诜　　　　麻安石
　　阎陟　　　　刘景复
　　炀帝
　　武德四年东都平后观文殿寳厨新书八千许卷将载还京师上官魏梦见炀帝大叱云何因辄将我书向京师于时大府卿宋遵贵监运东都调度乃于陜州下书着大船中欲载徃京师于河値风覆没一卷无遗上官魏又梦见帝喜云我已得书帝平存之日爱惜书史虽积如山丘然一字不许外出及崩亡之后神道犹怀爱恡按宝防新书者并大业所秘之书也【出大业拾遗】
　　豆卢荣
　　上元初豆卢荣为温州别驾卒荣之妻即金河公主女也公主尝下嫁辟叶辟叶内属其王卒公主归荣荣出佐温州公主随在州数年寳应初临海山贼袁晁攻下台州公主女夜梦一人被髪流血谓曰温州将乱宜速去之不然必将受祸及觉説其事公主云梦想顚倒复何足信须臾而寝女又梦见荣谓曰适被髪者即是丈人今为阴将浙东将败欲使妻子去耳宜遵承之无徒恋财物女又向公主説之时江东米贵唯温州米贱公主令人置吴绫数千匹故恋而不去他日女梦其父云浙东八州袁晁所陷汝母不早去必罹艰辛言之且泣公主乃移居栝州栝州陷轻身走出竟如梦中所言也【出广异记】
　　杨昭成
　　开元末洛阳贾氏为广汉什邡令将其家之任欲至白土店东七里其妻叚氏马惊堕阬而死即殡于山中经两载农杨昭成为益州仓曹之广汉晓发其妻窦氏忽于马上而睡向后倾倒昭成自下驭马频呼问犹不觉将至白土方寤云向梦有一妇人衣緑单裙白布衫年甫三十容色艳丽来控我马悲啼乆之自称叚姓是什邡贾明府之妻至此身死见留山中孤魂飘泊不胜覊独夫人后还京我有兄名某见任京兆功曹可相为访令收己魂归于故乡深以相嘱言讫乃去昭成其夕宿白土具以梦问店者店人云贾明府妻坟去此六七里坠阬而死殡在山中已二年矣其言始末与梦相昭成深异之因记其事后奉入京寻其叚族具为説之叚氏举家悲泣遂令人徃取神柩之【出灵异记】
　　扶沟令
　　扶沟令某霁者失其姓以大厯二年卒经半岁其妻梦与霁遇问其地下罪福霁曰吾生为进士陷于轻薄或毁讟词赋或诋诃人物今被地下所主每日送两虵及三蜈蚣出入七窍受诸痛苦不可堪忍法当三百六十日受此罪罪毕方得托生近以他事为阎罗王所剥旧裩狼藉为人所笑可作一裩与我妇云无物可作霁曰前者万年尉葢又将二绢来何得云无兼求铸像写法华经妇并许之然后方去尔【出广异记】
　　王诸
