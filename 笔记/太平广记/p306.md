<!-- { "loadSidebar": true } -->
　　进士赵合貌温气直行义甚高大和初游五原路经沙碛覩物悲叹遂饮酒与仆使并醉因寝于沙碛中宵半醒月色皎然闻沙中有女子悲吟曰云鬟消尽转蓬稀埋骨穷荒无所依牧马不嘶沙月白孤魂空逐鴈南飞合遂起而访焉果有一女子年犹未笄色絶代语合曰某姓李氏居于奉天有姊嫁洛源镇帅因徃省焉道遭党羌所虏至此挝杀劫其首餙而去后为路人所悲掩于沙内经今三载知君颇有义心傥能为归骨于奉天城南小李村即某家枌榆耳当有奉报合许之请示其掩骼处女子感泣告之合遂收其骨包于橐中伺旦俄有紫衣丈夫跃骑而至揖合曰知子仁而义信而亷女子啓祈尚有感激我李文恱尚书也元和十三年曾守五原为犬戎三十万围逼城池之四隅兵各厚十数里连弩洒雨飞梯排云穿壁决濠昼夜攻击城中户而汲者矢如猬毛当其时御捍之兵才三千激厉其居人妇女老幼土而立者不知寒馁犬戎于城北造独脚楼髙数十丈城中巨细咸得窥之某遂设竒计定中其楼立碎酋愕然以为神功又语城中人曰慎勿拆屋烧吾且为汝取薪积于城下许人钓上又天隂稍晦即闻城之四隅多有人物行动声言云夜攻城耳城中慑栗不敢暂安某曰不然潜以鐡索下烛而照之乃空驱牛羊行胁其城兵士稍安又西北隅被攻摧十余丈将入遇昏晦羣胡大喜纵酒狂歌云候明晨而入某以马弩五百张而拟之遂下皮墙障之一夕并工暗筑不使有声涤之以水时寒来日氷坚城之莹如银不可攻击又羌酋建大将之旗乃赞普所赐立之于五花营内某夜穿壁而夺之如飞众羌号泣誓请还前掳掠之人而赎其旗钓其长幼妇女百余人得其尽归然后掷旗而还之时邠泾救兵二万人临其境股栗不进如此相持三十七日羌酋乃遥拜曰此城内有神将吾今不敢欺遂卷甲而去不信宿达宥州一昼而攻破其城老少三万人尽遭掳去以此利害则余之功及斯城不细但当时时相使余不得仗节出此城空加一貂蝉耳余闻钟陵韦夫人旧筑一隄将防水潦后三十年尚有百姓及亷问周公感其功而奏立德政碑峩然若余当时守壁不坚城中之人尽为羌胡之贱隶岂存今日子孙乎知子有心请白其百姓讽其州尊与立德政碑足矣言讫长揖而退合既受教就五原以语百姓及刺史俱以为妖不听惆怅而返至沙中又逢昔日神人谢合曰君为言五原无知之俗刺史不明此城当有火灾方与祈求幽府吾言于五原之事不谐此意亦息其祸不三旬而及矣言讫而没果如期灾生五原城馑死万人老幼相食合挈女骸骨至奉天访得小李村而葬之明日道侧合遇昔日之女子来谢而言曰感君之义吾大父乃贞元中得道之士有演参同契续混元经子能穷之龙虎之丹不日而成矣合受之女子已没合遂舍举究其微居于少室烧之一年皆使瓦砾为金宝二年能起毙者三年饵之能度世今时有人遇之于嵩岭耳【出传竒】
　　韦安之
　　韦安之者河阳人时至阳翟拟徃少室寻师至登封逢一人问欲何徃曰吾姓张名道家金乡欲徃少室山读书安之亦通姓字所徃一志乃约为兄弟安之年长为兄同入少室师李潜经一年张道博学精通为学流之首一日语安之曰兄事业未全从今去五载方成名官亦不过县佐安之惊异曰弟何以知之道曰余非人乃防司主典也泰岳主者欲重用为以才识尚寡给一年假于人间学今年限已满功业稍成将辞君去慎勿泄于人言讫辞其师安之送道下山涕泣而别道曰君成名之后有急当呼道必可救矣安之五年乃赴举其年擢第授杭州于潜县尉被州遣部将抵河隂至淇泽浦为淮盗来刼安之遂防啓于道俄而雷雨至羣盗皆溺安之为龙兴县丞卒【出灵异录】
　　李佐文
　　南阳临湍县北界秘书郎袁测襄阳掾王汧皆止别业大和六年客有李佐文者旅食二庄佐文琴棊之流颇为袁王之所爱佐文一日向暮将止袁庄仆夫抱衾前去不一二里隂风骤起寒埃昏晦俄而夜黑劣乘独行迷误甚逺约三更晦稍息数里之外遥见火烛佐文向明而至至则野中迥室卑狭颇甚中有田叟织芒屩佐文逊辞请托久之方延入户叟云此多豺狼客马不宜逺絷佐文因移檐下廹火而憇叟曰客本何诣而来此佐文告之叟哂曰此去袁庄乖迂极矣然必俟晓方可南归而叟之坐后纬萧障下时闻稚儿啼号甚痛每发声叟即曰儿可止事已如此悲哭奈何俄则复啼叟辄以前语解之佐文不谕从而诘之叟则低回他说佐文因曰孩幼苦寒何不携之近火如此数四叟则携致就炉乃八九岁村女子耳见客初无羞骇但以物画灰若抱沈恨忽而怨咽惊号叟则又以前语解之佐文问之终不得其情须臾平晓叟即遥指东南乔木曰彼袁庄也去此十里而近佐文上马四顾乃穷荒大野曾无人迹独田叟一室耳行三数里逢村妇携酒一壶纸钱副焉见佐文曰此是巨泽道无人客凌晨何自来也佐文具白其事妇乃抚膺长号曰孰谓人之殊途耶佐文细询之其妇曰若客云去夜所寄宿之室则我亡夫之殡闾耳我佣居袁庄七年矣前春夫疾而卒翌日始齓之女又亡贫穷无力父子同瘗焉守志嫠居官不免税孤穷无托遂意再行今夕将适他门故来夫女之瘗告诀耳佐文则与同徃比至昨暮之室乃殡宫也歴歴踪由分明可复妇乃号恸涙如绠縻因弃生业剪发于临湍佛寺役力誓死焉其妇姓王开成四年客有见者【出集异记】
　　胡濦
　　安定胡濦家于河东郡以文学知名大和七年春登进士第时贾餗为礼部侍郎后二年文宗皇帝擢餗相国事是岁冬十月京兆乱餗与宰臣濦以下俱遯去有诏捕甚急时中贵人仇士良防左禁军命部将执兵以穷其迹部将谓士良曰胡濦受贾餗恩今当匿在濦所愿得骁健士五百环其居以取之士良可其请于是部将拥兵至濦门召濦出厉声曰贾餗在君家君宜立出不然与餗同罪濦度其势不可以理屈抗辞拒之部将怒执濦诣士良戮于辕门之外时濦弟湘在河东郡是日湘及家人见一人无首衣绿衣衣有血濡之迹自门而入步至庭湘大怒命家人逐之遽不见后三日而濦之凶问至【出宣室志】
　　太平广记卷三百四十七
　　钦定四库全书
　　太平广记卷三百四十八　宋　李昉等　编三十三
　　辛神邕　　唐燕士　　　郭鄩
　　李全质　　沈恭礼　　　牛生
　　韦齐休
　　辛神邕
　　平卢从事御史辛神邕太和五年冬以前白水尉调集于京师时有佣者刘万金与家僮自勤同室而居自勤病数月将死一日万金他出自勤偃于榻忽有一人紫衣危冠广袂貌枯形瘠巨凖修髯自门而入至榻前谓自勤曰汝强起疾当间矣于是扶自勤负壁而坐先是室之东垣下有食案列数器紫衣人探袖中出一掬物状若稻实而色青即以十余粒置食器中谓自勤曰吾非人间人今奉命召万金万金当食而死尔勿泄吾语不然则祸及矣言讫遂去是日万金归脸赤而喘且曰我以腹虚上殆不可治即就其器而食食且尽自勤疾愈万金果卒【出宣室志】
　　唐燕士
　　晋昌唐燕士好读书隐于九华山常日晚天雨霁燕士步月上山夜旣深有羣狼拥其道不得归惧旣甚遂匿于深林中俄有白衣丈夫戴纱巾貌孤俊年近五十循涧而来吟步自若伫立且乆乃吟曰涧水潺潺声不絶溪垅茫野花发自去自来人不归长时唯对空山月燕士常好为七言诗颇称于时人闻此惊叹将与之言未及而没明日燕士归以貌问里人有识者曰是吴氏子举进士善为诗卒数年矣【出宣室志】
　　郭鄩
　　郭鄩罢栎阳县尉久不得调穷居京华困甚肸蠁间常有二物如猿玃衣青碧出入寝兴无不相逐凡欲举意求索必与鄩俱往所造诣如碍枳亲友见之俱若讐隙或厌之以符术或避之于山林数年竟莫能絶一夕忽来告别云某等承君厄运不相别者久今则晓而行无复至矣鄩旣喜其去遂问所诣云世路如某者甚多但人不见耳今之所诣乃胜业坊富人王氏将往防之鄩曰彼之聚敛丰盈何以遽散云先得计于安品子矣晓鼓忽鸣遂失所在鄩旣兴盥栉便觉愁愤开豁试诣亲友无不改观相接未旬见宰相面白遂除通事舍人鄩有表弟张生者为金吾卫佐交游皆豪侠少年好竒闻之未信之也知胜业王氏左军自是常往伺之王氏性俭约所费未常过分家有妓乐端丽者至多外之袨服冶容造次莫廽其意一日与賔朋过鸣珂曲有妇人靓妆立于门首王生驻马迟留喜动顔色因召同列者置酒为欢张生预焉访之即安品子之弟也品子善歌是日歌数曲王生悉以金防赠之众皆讶其广费自此舆辇资货日输其门未经数年遂至贫匮耳【出剧谈録】
　　李全质
　　陇西李全质少在沂州尝一日欲大蹴踘昧爽之交假寐于沂州城横门东庭前忽有一衣紫衣首戴圆笠造其前曰奉追全质曰何人相追紫衣人曰非某之追别有人来奉追也须臾一緑衣人来曰奉追其言忽遽势不可遏全质曰公莫有所须否绿衣人曰奉命令追敢言其所须紫衣人谓绿衣人曰不用追以手麾出横门紫衣人乘间谓全质曰蒙问所须岂不能终诺乎全质曰所须何物答曰犀佩带一条耳全质曰唯言毕失所在主者报蹴踘遂令画犀带日晚具酒脯并纸钱佩带于横门外焚之是夜全质才寐即见戴圆笠紫衣人来拜谢曰蒙赐佩带慙愧之至无以奉答然公平生水厄但危困处某则必至焉洎太和嵗初大水全质已为天平军裨将兼监察有切务自中都抵梁郡城西走百歇桥二十里水深而氷薄素不谙委程命峻速片时不可驻行从等靣如死灰信辔委命而行才三数十步有一人后来大呼之曰勿过彼而来此吾知其径安而且捷全质荷之反辔而从焉才不三里止泥泞而曽无寸尺之阻得达本土以财物酬其人人固让不取固与之答曰若仗我而来则或不让今因我而行亦何所苦终不肯受全质意其鲜焉乃缓之须臾复来已失所在却思其人衣紫衣戴圆笠岂非横门之人欤开成初衔命入闗廻宿夀安县夜未央而情廹时复昏晦不得已而出逆旅三数里而大雨囘亦不可须臾马旁见一人全质诘之谁欤对曰邮牒者更于马前行寸歩不可覩其人毎以其前路导之或曰树或曰桩或曰险或曰培塿或曰沟全质皆得免咎久而至三泉驿憇焉才下马访邮牒者欲酬之已不见矣问从者形状衣服固紫衣而首戴笠复非横门之人欤防昌壬戌嵗济阴大水谷神子与全质同舟讶全质何惧水之甚询其由全质乃语此又云本性无惧水紫衣屡有应故兢栗之转切也【出异记】
　　沈恭礼
