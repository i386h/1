<!-- { "loadSidebar": true } -->
　　唐渭北节判崔朴故荥阳太守祝之兄也常会客夜宿有言及宦途通塞则曰崔琯及第后五任不离释褐令狐相七考河东廷评六年太常博士尝自赋诗嗟其蹇滞曰何日肩三署终年尾百寮其后出入清要张宿遭遇除谏议大夫宣慰山东宪宗面许回日与相至东洛都亭驿暴卒崔元章在举场无成为执权者所叹主司要约必与及第入试日中风不得一名如此朴因话家世曾经之事朴父清故平阳太守建中初任蓝田尉时德宗初即位用法严峻是月三日之内大臣出贬者七中途赐死者三刘晏黎干皆是其数戸部侍郎杨炎贬道州司戸叅军自朝受责驰驿出城不得归第炎妻先病至是炎虑耗达妻闻惊必至不起其日炎夕次蓝田清方主邮务炎才下马屈崔少府相见便曰某出城时妻病绵惙闻某得罪事情可知欲奉烦为申辞疾请假一日发一急脚附书寛两处相忧以候其来耗便当首路可乎清许之邮知事吕华进而言曰此故不可敕命严迅清谓吕华杨侍郎迫切不然申府以阙马可乎华久而对曰此即可矣清于是以此闻于京府又自出俸钱二十千买细氊令造氊舁顾夫直诣炎宅取炎夫人夫人扶病登舁仍戒其丁勤夜行旦日达蓝田时炎行李简约妻亦病稍愈便与炎偕往炎执清之手问第行清对曰某第十八清又率俸钱数千具商于己来山程之费至韩公驿执清之袂令妻出见曰此崔十八死生不相忘无复多言矣炎至商于洛源驿马乏驿仆王新送骡一头又逢道州司仓叅军李全方挽运入奏全方辄倾囊以济炎行李后二年秋炎自江华除中书侍郎入相还至京兆界问驿使崔十八郎在否驿吏答曰在炎喜甚顷之清迎谒于前炎便止之曰崔十八郎不合如此相待今日生还乃是子之恩也仍连镳而行话湘楚气候因曰足下之才何适不可老夫今日可以力致栢台谏署唯所择清因逊让无敢希侥幸意炎又曰勿疑但言之清曰小谏闲且贵敢怀是望炎曰吾闻命矣无虑参差及炎之发蓝田谓清曰前言当一月有期炎居相位十日追洛源驿王新为中书主事仍奏授鄂州唐年县尉李全方监察御史仍知商州洛源监清之所约沉然清罢职特就炎第谒之初见则甚喜留坐久之但饮数杯而已并不及前事逾旬清又往焉炎则已有怠色清从此退居不复措意后二年再贬崖州至蓝田喟然太息若者使人召清清辞疾不往乃自咎曰杨炎可以死矣竟不还他崔清官【出续定命录】
　　李藩
　　李相藩尝寓东洛年近三十未有宦名夫人即崔庶子之女李公寄托崔氏待之不甚厚时中桥胡芦生者善卜闻女人声即知贵贱李公患脑疮又欲挈家居州甚愁闷乃与崔氏弟兄访胡芦生芦生好饮酒人诣之必携一壶故谓为胡芦生李公与崔氏各防钱三百生倚蒲圑已半酣崔氏弟兄先至胡芦生不为之起但伸手请坐李公以疾后至胡芦生曰有贵人来乃命侍者扫地既毕李公已到未下驴胡芦生笑迎执手曰郎君贵人也李公曰某贫且病又欲以家往数千里外何有贵哉芦生曰纱笼中人岂畏迍厄李公请问纱笼之事终不説遂往州居于参佐桥使院中有一高员外与藩往还甚熟一旦来诣藩既去际晚又至李公甚讶之既相见高曰朝来拜候却归困甚昼寝梦有一人召出城外于荆中行见旧使庄戸卒已十年谓某曰员外不合至此为物所诱且便须回某送员外去却引至城门某谓之曰汝安得在此云我为小吏差与李三郎当直某曰何处李三郎曰住参佐桥知员外与李三郎往还故此只候某曰三郎安得如此曰是纱笼中人诘之不肯言因曰某饥员外能与少酒饭钱财否乎城不敢入请与城外置之某谓曰就三郎宅中得否曰若如此是杀某也遂觉已令于城外与置酒食且奉报好消息李公微笑数年张建封仆射镇州奏李公为巡官校书郎会有新罗僧能相人且言张公不得为宰相甚怀怏因令于使院中看郎官有得为宰相者否遍视良久曰并无张公尤不乐曰莫有郎官未入院否报云李巡官未入便令促召逡巡至僧降阶迎谓张公曰巡官是纱笼中人仆射且不及张公大喜因问纱笼中之事僧曰宰相防司必潜纱笼防之恐为异物所扰余官即不得也方悟胡芦生及高所説李公竟为宰相也信哉人之贵贱分定矣【出逸史】
　　韦执谊
　　韦执谊自相座贬太子賔客又贬崖州司马执谊前为职方员外所司呈诸州图毎至岭南州图必速令将去未尝省之及为相北壁有图经数日试往阅焉乃崖州图矣意甚恶之至是果贬崖州二年死于海上【出感定录】
　　袁滋
　　复州清溪山焕丽无比袁相公滋未达时复郢间居止因晴日登临此山行数里幽小渐竒险阻絶无踪有儒生以卖药为业宇于山下袁公与语甚相狎因留宿袁公曰此处合有灵仙隐士儒生曰有道者五六人每三两日即一来不知居处与其虽熟即不肯细言袁公曰求修谒得否曰彼甚恶人然颇好酒足下但得美酒一榼可相见也袁公辞归后携酒再往经数宿五人果来或鹿巾纱帽杖藜草履遥相与通寒温大笑乃临涧濯足戏弄儒生儒生为列席致酒五人覩甚喜曰何处得此物且各三五盏儒生曰非某所能致有客携来愿谒先生乃引袁公出厯拜五人相顾失色悔饮其酒并怒儒生曰不合以外人相扰儒生曰此人志诚可赏且是道流稍从容亦何伤也意遂渐解见袁公谦恭甚乃时与笑语目袁公曰坐袁公再拜就席少顷酒酣乃注视袁公谓曰此人大似西华坐禅和尚良久云直是便屈指数此僧亡来四十七年问袁公之歳正四十七抚掌曰须求官职福禄已至遂与袁公握手言别前过洞上山头扪萝跳跃翩翻如鸟飞去逡巡不见袁公果拜相为西川节度使【出逸史】
　　裴度
　　故中书令晋国公裴度自进士及第博学宏词制防三科官途二十余载从事浙右为河南掾至宪宗朝声闻隆赫厯官三署拜御史中丞上意推重人情翕然明年夏六月东平帅李师道包藏不轨畏朝廷忠臣有贼杀宰辅意密遣人由京师靖安东门禁街候相国武元衡仍闇中传声大呼云往驿坊取中丞裴某头是时京师始重州氊帽前一日广陵师献公新样者一枚公翫而服之将朝烛下既栉乃取其盖张焉导马出坊之东门贼奄至唱杀甚厉贼遂挥刀中帽坠马贼为公已丧元矣掠地求其坠颇急骖乗王义遽回鞚以身蔽公贼知公全再以刀击义断臂且死度赖帽子顶厚经刀处微伤如线数寸旬余如平常及升台衮讨淮西立大勲出入六朝登庸授钺门馆僚吏云布四方其始终遐永也如此【出续定命录】
　　张辕
　　吴郡张辕自奉天尉将调集时李庶人锜在浙西兼筦辕与之有旧将往谒且求资粮未至梦一人将官诰至云张辕可知袁州新喻县令辕梦中已曽为赤尉不宜为此固不肯受其人曰两季之俸支牒已行不受何为遂委之而去辕觉甚恶之及见锜具言将告以乏困锜留之数日将辞去锜因谓曰足下限犹远且能为一职乎亦可资桂玉之费辕不敢让因署毗陵郡盐铁场官辕以职虽卑而利厚遂受之既至所职及视其簿书所用印乃袁州新喻废印也辕以四月领务九月而罢两季之俸皆如其言【出前定录】
　　赵昌时
　　元和十二年宪宗平淮西赵昌时为吴元济裨将属张伯良于靑陵城与李愬九月二十七日战项后中刀堕马死至夜四更忽如睡觉闻将家防阅兵姓名声呼某乙即闻唱唯应声如是可防千余人赵生专听之将谓防名姓及防竟不闻呼之俄而天明赵生渐醒乃彊起视左右死者皆是夜来闻呼名字者也乃知防中防阅耳赵生方知身不死行归月余疮愈方知战死者亦有宿命耳【出博异志】






　　太平广记卷一百五十三
　　钦定四库全书
　　太平广记卷一百五十四
　　定数九
　　李顾言　　　元和二相　　李源
　　郑权　　　　樊阳源　　　吴少诚
　　陈彦博　　　陆賔虞　　　王璠
　　崔亮　　　韦贯之
　　李顾言
　　唐监察御史李顾言贞元末应进士举甚有名称岁暮自京西客游回诣南省访知己郎官适至日已晚省吏告郎官尽出顾言竦辔而东见省东南北街中有一人挈小囊以乌纱首北去徐吟诗曰放牓只应三月暮登科又较一年迟又稍朗吟若令顾言闻顾言防马逼之于省北有惊尘起遂失其人所在明年京师自冬雨雪甚畿内不稔停举贞元二十一年春德宗皇帝晏驾果三月下旬放进士牓顾言元和元年及第【出续命录】
　　元和二相
　　元和中宰相武元衡与李吉甫齐年又同日为相及出镇又分领益至吉甫再入元衡亦还吉甫前一年以元衡生月卒元衡以吉甫生月遇害年五十八先长安忽有童谣云打麦麦打三三三既而旋其袖曰舞了也解者曰以为打麦刈麦时也麦打谓暗中突击也三三三谓六月三日也舞了谓元衡卒也至元和六月盗杀元衡批其颅骨而去元衡初从蜀归荧惑犯上相星云三相皆不利始轻末重月余李绛以足疾免明年十月李吉甫暴卒又一年元衡遇害【出感定录】
　　李源
　　李源洛城北惠林寺住以其父憕为禄山所害誓不履人事不婚不役僮仆暮春之际荫树独处有一少年挟弹而至源爱其风秀与之驯狎问其氏行但曰武十三甚依阿不甚显讯其所居或东或西或南或北不定源叔父为福建观察使源修觐礼武生亦云有事东去同舟共载行及宋之谷熟桥携手登岸武曰与子诀矣源惊讯之即曰某非世人也为国掌阴兵百有余年凝结此形今夕托质于张氏为男子十五得明经后终邑令又云子之禄亦薄年登八十朝廷当以谏议大夫徴后二年当卒矣我后七年复与君相见言讫抵村戸执手分袂既而张氏举家惊喜新妇诞一男源累载放迹闽南及还省前事复诣村户见一童儿形貌武者乃呼曰武十三相识耶答曰李七健乎其后宪宗读国史感叹李憕卢奕之事有荐源名遂以谏议大夫徴不起明年源卒于惠林寺张终于宣州广德县令【出独异志】
　　郑权
　　初有日者梦沧州衙门署牓皆作权字以告程执恭遂奏请改名未几朝命郑权代之时人深异其事【出广德神异录】
　　樊阳源
　　唐山南节判殿中侍御史樊阳源元和中入奏岐下诸公乐于岐郊漆方亭饯饮从事中有监察陈庻独孤干礼皆在幕中六七年各叹淹滞阳源乃曰人之出处无非命也某初名源阳及第年有人言至西府与取事某时闲居洛下约八月间至其年七月有表兄任宻县令使人招某骤到密县某不得已遂出去永通门宿夜梦见一髙塜上一着蔴衣人似欲乡饮之礼顾视左右又有四人塜上其人乃以手招阳源阳源不乐去次一人从阳源前而上又一人蹑后而上左右四人皆上阳源意忽亦愿去遂继陟之比及五人见塜上袖一文书是河南府送举解第六人有樊阳源时无樊源阳矣及觉甚异之不日到密县便患痢疾聨绵一月困惫甚稍间径归洛中谓表兄曰两府取解旧例先须申某或恐西府不得兄当与首送密宰矣曰不可处但令密县海送固不在托及到洛中已九月半洛中还往乃劝不如东府取解已与西府所期违矣阳源心初未决忽见密县解申府阳源作第六人不名源阳处士石洪曰阳源实胜源阳遂话梦于洪洪曰此梦固佳塜者丘也岂非登塜为丘徒哉于此大振亦未可知况县申名第一如梦中未必不为祥也是岁许孟容为川守又谑阳源密县第六人某已处分试官更升三两路比府牓出阳源依县申第六人孟容怒责试官阳源具以梦告明年权侍郎下及第【出续定命录】
　　吴少诚
