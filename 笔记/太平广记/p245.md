<!-- { "loadSidebar": true } -->
　　宋言近十举而名未播大中十一年将取府解本名岳因昼寝似有人报云宋秀才头上戴山无因成名但去之自当通泰觉来便思去之不可名狱遂去二犬乃改为言及就府试冯涯侍郎作掾而为试官以解首送也时京兆尹张毅夫以冯参军解送举人有私奏谴澧州司戸再试退解头为第六十五人知闻来唁宋曰来春之事甘已参差及李潘舍人放牓言第四人及第【出云溪友议】
　　曹确
　　曹确判度支亦有台辅之望或梦剃髪为僧心甚恶之有一士云占梦多验确召之具以所梦话之此人曰前贺侍郎旦夕必登庸出家者号剃度也无何杜相出鎭江西而相国大拜【出北梦琐言】
　　刘仁恭
　　梁刘仁恭微时曾梦佛旛于手指飞出占者曰君年四十九必有旌幢之贵后如其説果为幽帅焉【出北梦琐言】
　　唐僖宗
　　僖宗自普王即位幼而多能素不晓碁一夕梦人以碁经三卷焚而使吞之及觉命待诏观碁凡所指画皆出人意【出补録纪传】
　　刘檀
　　王蜀员外郎刘檀本名审义忽梦一孝子引令上檀香树而谓曰君速登刘乃登遂向懐内出绯衣令服之觉因改名檀未及一年蜀郡牧请一杜评事充倅职奏授殿中侍御史内供奉赐绯敕下杜丁忧不行杜遂举刘于郡侯郡侯乃奏檀而所授官与杜充奏拟无别是时刘方闲居力困杜因遗刘新绯公服一领果征梦焉【出玉谿编事】
　　晋少主
　　开运甲辰岁暮冬晋帝遣中使至内署宣问诸学士云朕昨夜梦一玉盘中有一玉碗及一玉皆有碾文光荧可爱是何征也宜即奏来承旨李愼仪与同僚并表奏贺以为玉者帝王之寳也者有誓功之兆盘盂者乃守器之为吉梦不敢有他占【出玉堂闲话】
　　辛夤逊
　　孟蜀翰林学士辛夤逊顷年在青城山居其居则古道院在一峰之顶内塑像皇姑则唐宗之子也一夕梦见皇姑召之谓曰汝可食杏仁令汝聪利老而弥壮心力不倦亦资于年寿矣汝有道性不乆住此须出佐理当代夤逊梦中拜请法制则与申天师怡神论中者同夤逊遂日日食之令老而轻徤年逾从心犹多著述又梦掌中草不脱后来内制草数年复掌选心力不倦因知申天师怡神论中仙方尽可騐矣【出野人闲话】
　　何致雍
　　何致雍者贾人之子也幼而爽俊好学尝从其叔父泊舟皖口其叔夜梦一人官吏乘马从数仆来徃岸侧徧阅舟船人物之数复一人自后呼曰何仆射在此勿惊之对曰诺不敢惊既寤徧访邻舟之人皆无姓何者乃移舟入深浦中翌日大风涛所泊之舟皆没唯何氏存叔父乃谓致雍曰我家世贫贱吾复老矣何仆射必汝也善自爱致雍后从知于湖南为节度判官会楚王殷自称尊号以致雍为戸部侍郎翰林学士致雍自谓当作相而居师长之任后楚王希范嗣立复去帝号以致雍为节度判官检挍仆射竟卒于任【出稽神録】
　　郭仁表
　　伪吴春坊吏郭仁表居冶城北甲寅岁因得疾沉痼忽梦道士衣金花紫帔从一小童自门入坐其堂上仁表初不甚敬因问疾何时可愈道士色厉曰甚则有之既寤疾甚数夜复梦前道士至因叩头逊谢乆之道士色解索纸笔仁表以为将疏方即跪奉之道士书而授之其辞曰飘风暴雨可思惟望巢门敛翅飞吾道之宗正可依万物之先数在兹不能行此欲何为梦中不晓其义将问之童子揺手曰不可拜谢道士自西北而去因尔疾愈【出稽神録】
　　王璵
　　伪吴鄂帅王璵少为小将从军围颍州夜梦道士告之曰旦有流星堕地能避之当至将相明日众军攻城城中矢石如雨璵仗劒倚栅木而督战俄有大石正中其栅木及璵铠甲之半皆縻碎而璵无伤因叹曰流星正尔耶由是自卒至大官【出稽神録】
　　谢谔
　　进士谢谔家于南康舍前有谿常游戏之所也谔为儿时尝梦浴溪中有人以珠一器遗之曰郎吞此则明悟矣谔度其大者不可吞即吞细者六十余颗及长善为诗进士裴説为选其善者六十余篇行于世【出稽神録】
　　崔万安
　　江南司农少卿崔万安分务广陵常病苦脾泄困甚其家人祷于后土祠是夕万安梦一妇人珠珥珠履衣五重皆编贝珠为之谓万安曰此疾可治今以一方相与可取青木香肉豆蔲等分枣肉为丸米饮下二十丸又云此药太疾平即止如其言服之遂愈【出稽神録】
　　江南李令
　　江南有李令者累任大邑假秩至评事世乱年老无复宦情筑室于广陵法云寺之西为终焉之计尝梦束草加首口衔一刀两手各持一刀入水而行意甚异之俄而孙儒陷广陵儒部将李琼屯兵于法云寺恒止李令家父事令及儒死宣城裨蒋马殷刘建封辈率众南走琼因彊令俱行及殷据湖南琼为桂管观察使用令为荔浦令则前梦之验也【出稽神録】
　　毛贞辅
　　伪吴毛贞辅累为邑宰应选之广陵梦吞日既寤腹犹以问侍御史杨廷式杨曰此梦至大非君所能当以君而言当得赤乌场官也果如其言【出稽神録】





　　太平广记卷二百七十八
<子部,小说家类,异闻之属,太平广记>
　　钦定四库全书
　　太平广记卷二百七十九
　　梦四
　　萧吉　　　　侯君集　　崔湜
　　李林甫　　　杜　　　召皎
　　李捎云　　　李叔霁　　李愬
　　薛存诚　　　李伯怜　　张瞻
　　于堇　　　　卢彦绪　　桞宗元
　　卫中行　　　张省躬　　　王恽
　　柳凌　　　　崔暇　　　　苏检
　　韦检　　　　朱少卿　　　覃隲
　　孟德崇　　　孙光宪　　　陆洎
　　周延翰　　　王瞻　　　　邢陶
　　萧吉
　　大业中有人尝梦凤鸟集手上深以为善征徃诣萧吉占之吉曰此极不祥之梦梦者恨之而以为妄言后十余日梦者母死遣所亲徃问吉所以吉云凤鸟非梧桐不栖非竹实不食所以止君手上者手中有桐竹之象礼云苴杖竹也削杖桐也是以知必有重忧耳【出大业拾遗记】
　　侯君集
　　唐贞观中侯君集与庶人承干通谋意不自安忽梦二甲士録至一处见一人高冠奋髯叱左右取君集威骨来俄有数人操屠刀开其脑上及右臂间各取一骨片状如鱼尾因啽呓而觉脑臂犹痛自是心悸力耗至不能引一钧弓欲自首不决而败【出酉阳杂爼】
　　崔湜
　　唐右丞卢藏用中书令崔湜太平党被流岭南至荆州湜夜梦讲坐下听法而照镜问善占梦张猷谓卢右丞曰崔令公大恶梦坐下听讲法从上来也镜字金旁竟也其竟于今日乎寻有御史陆遗免赍敕令湜自尽【出朝野佥载】
　　李林甫
　　李林甫梦一人细长有髯逼林甫推之不去林甫寤而言曰此裴寛欲谋替我【出谈賔録】
　　杜
　　洛州杜有牛一头甚怜之夜梦见其牛有两尾以问占者李仙药曰牛字有两尾失字也经数日果失之【出朝野佥载】
　　召皎
　　安禄山以讨君侧为名归罪杨氏表陈其恶乃牒东京送表议者以其辞不利杨氏难于传送又恐他日禄山见殛乃使大理主簿召皎送表至京宗览之不悦但传诏言皎还皎出中书见国忠问送胡之表无乃劳耶頼其不相罪状忽有恶言亦当送之乎呵使速去皎还至戏口驿意甚忙忙坐防上绳牀恍然如梦忽觉绳牀去地数丈仰视见一人介胄中立呵叱左右二十余人令扑已虽被拖拽防上复有一人短防紫衣来云此非蒋清无宜杀也遂见释放皎数日还至洛逆徒寻而亦至皎与流辈数人寸扄待命悉被收缚皎长大有容止而立居行首徃见贼将田干贞干贞介胄而立即前牀间所梦者也逆呵呼皎云何物小人敢抗王师命左右扑杀手力始至严庄遽从防下曰此非蒋清无宜加罪干贞方问其姓云姓召因而见释次至蒋遂遇害也【出广异记】
　　李捎云
　　陇西李捎云范阳卢虚女壻也性诞率轻肆好纵酒聚饮其妻一夜梦捕捎云等辈十数人杂以娼妓悉被髪肉袒以长索系之连驱而去号泣顾其妻别惊觉泪沾枕席因为説之而捎云亦梦之正相符会因大畏恶遂弃断荤血持金刚经数请僧斋三年无他后以梦滋不验稍自纵怠因会中友人逼以酒炙捎云素无检遂纵酒肉如初明年上巳与李蒙裴士南梁褒等十余人泛舟曲江中盛选长安名倡大纵歌妓酒正酣舟覆尽皆溺死【出广异记】
　　李叔霁
　　监察御史李叔霁者与兄仲云俱进士擢第有名当代大厯初叔霁卒经岁余其妹夫与仲云同寝忽梦叔霁相见依依然语及仲云音容惨怆曰幽明理絶欢会无由正当百年之后方得聚耳我有一诗可为诵呈大兄诗云忽作无期别沉防恨有余长安虽不远无信可传书后数年仲云亦卒【出广异记】
　　李愬
　　凉武公愬以殊勲之子将元和之兵擒蔡破郓数年攻战收城下壁皆以仁恕为先未尝枉杀一人诚信遇物发于深恳长庆元年秋自魏博节度使左仆射平章事诏征还京师将入洛其衙门将石季武先在洛梦凉公自北登天津桥季武为导以宰相行呵叱动地有道士八人乘马持綘节幡幢从南欲上导骑呵之对曰我迎仙公安知宰相招季武与语季武骤马而前持节道士曰可记我言闻于相公其言曰耸辔排金阙乘轩上汉槎浮名何足恋高举入烟霞季武元不识字记性又少及随道士信之再闻已得道士曰巳记得可先白相公乃惊觉汗流被体喜以为相国犹当上仙况俗官乎后三日凉公果自北登天津桥季武为导因入憇天宫寺月余而薨时人以仁恕端慤之心固合于道安知非谪仙数满而去乎【出续幽怪録】
　　薛存诚
　　御史中丞薛存诚元和末由台丞入给事中未朞复亚台长宪阁清严俗尘罕到再入之日浩然有闲旷之思及防吟曰卷疑客到入戸似僧归后月阍吏因昼寝未熟髣髴间见僧童数十人持香花幢葢作梵唱次第入台阁吏呵之曰此御史台是何法事高声入来其一僧自称识逹是中丞弟子来迎本师师在台可入省迎乎阍吏曰此中丞官亚台本非僧侣柰何敢入台门即欲擒之识逹曰中丞元是须弥山东峰静居院罗汉大德縁误与天人言意涉近俗谪来俗界五十年年足合归故来迎耳非汝辈所知也阍吏将驰报遂惊觉后数日薛公自台中遇疾而薨潜伺其年正五十矣【出续怪録】
　　李伯怜
　　威远军小将梅伯成善占梦有优人李伯怜游泾州乞钱得米百斛及归令弟取之过期不至夜梦洗白马访伯成占之伯成抒思曰凡顐人好反语洗白马白米也君所忧或有风水之虞乎数日弟至果言渭河中覆舟一粒无余【出酉阳杂爼】
　　张瞻
　　江淮有王生者牓言解梦贾客张瞻将归梦炊于臼中问王生生言君归不见妻矣臼中炊因无釜也贾客至家妻卒数月矣【出酉阳杂爼】
　　于堇
　　有一人梦松生戸前一人梦枣生屋上以问补阙于堇堇言松丘垅间所植枣字重来重来者呼魄之象后二人俱卒【出酉阳杂爼】
　　卢彦绪
　　许州司仓卢彦绪所居溷夏雨至水满其中须臾漏尽彦绪使人观之见其下有古圹中是瓦棺有妇人年二十余洁白凝浄指爪长五六寸头揷金钗十余铭志云是秦时人千载后当为卢彦绪开运数然也闭之吉啓之凶又有寳镜一枚背是金花持以照日花如金轮彦绪取钗镜等数十物乃闭之夕梦妇人云何以取吾玩具有怒色经一年而彦绪卒【出广异记】
　　柳宗元
