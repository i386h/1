<!-- { "loadSidebar": true } -->
　　高骈嬖吏诸葛殷妖人吕用之之党也初自鄱阳将诣广陵用之先谓骈曰玉皇以令公久爲人臣机务稍旷获谴于时君輙遣左右一尊神爲令公道中羽翼不久当降令公善遇欲其不去亦可以人间优职縻之明日殷果来遂巾褐见骈于碧筠亭妖形态辨诈蜂起谓可以坐召神仙立变寒暑骈莫测也俾神灵遇之谓之诸葛将军也每从容酒席间听其怪之説则尽日忘倦自是累迁盐铁剧职聚财数十万缗其凶邪阴妖用之蔑如也有大贾周师儒者其居处花木楼榭之竒爲广陵甲第殷欲之而师儒拒焉一日殷谓骈曰府城之内当有妖起使其得志非水旱兵戈之匹也骈曰爲之奈何殷曰当就其下建斋坛请灵官鎭之殷即指师儒之第爲处骈命军驱出其家是日雨雪骤降泥淖方盛执事者鞭挞迫蹙师儒携挈老幼匍匐道路观者莫不愕然殷迁其族而家焉殷足先患风疽至是而甚每一躁痒命一青衣交手爬搔血流方止骈性严洁甥侄辈皆不得侍坐唯与殷欵曲未尝不废寝忘飡或促膝密坐同杯共器遇其风疽忽发即恣意搔扪指爪之间脓血沾染骈与之饮啗曾无难色左右或以爲言骈曰神仙多以此试人汝辈莫介意也骈前有一犬子每闻殷腥秽之气则来近之骈怪其驯狎殷笑曰某常在大罗宫玉皇前见之别来数百年犹复相识其虚诞率多如此高虞常谓人曰争知不是吾灭族寃家殷性躁虐知杨州院来两月官吏数百人鞭背殆半光啓二年僞朝授殷兼御史中丞加金紫及城陷窜至湾头爲逻者所擒腰下获黄金数斤通天犀带两条既入城百姓聚观交唾其面燖撮其鬓发顷刻都尽狱具刑于下马桥南杖至百余绞而未絶会师铎母自子城归家经过法所遂扶起避之复苏于桥下执扑者寻以巨木踣之驺殿过决罚如初始殷之遇也骄之名寻布于远近其族人竞以谦损戒殷殷曰男子患于不得遂志既得之当须富贵自处人生宁有两遍死者至是果再行法及弃尸道左爲仇人剜其目断其舌儿童辈以瓦砾投之须臾成峰【出妖乱志】
　　又
　　高骈末年惑于神仙之术吕用之张守一诸葛殷等皆言能役使神变化黄金骈酷信之遂委以政事用之等援引朋党恣爲不法其后亦虑多言者有所漏泄因谓骈曰高眞上圣要降非难所患者学道之人眞气稍亏灵呪遂絶骈闻之以爲信然乃谢絶人事屛弃妾媵宾客将吏无复见之有不得已之故则遣人先浴斋戒诣紫极宫道士祓除不祥谓之解秽然后见之拜起才终已复引出自此内外拥隔纪纲日紊用之等因大行威福傍若无人岁月既深根蒂遂固用之自谓磻谿眞君张守一是赤松子诸葛殷称将军有一萧胜者谓之秦穆公驸马皆云上帝遣来爲令公道侣其鄙诞不经率皆如此江阳县前一地祗小庙用之贫贱时常以此寓止巫舍凡所动静祷而后行得志后谓爲防助遂修崇之廻廊曲室妆楼寝殿百有余间土木工师尽江南之选每军旅大事则以少牢祀之用之守一皆云神遇骈凡有密请即遣二人致意焉中和元年用之以神仙好楼居请于公廨邸北跨河爲迎仙楼其斤斧之声昼夜不絶费数万缗半岁方就自成至败竟不一游扄鐍俨然以至灰烬是冬又起延和阁于大防之西凡七间高八丈皆餙以珠玉绮窗绣户殆非人工每旦焚名香列异宝以祈王母之降及师铎乱人有登之者于藻井莲之上见二十八字云延和高阁上干云小语犹疑太乙闻烧尽降真无一事开门迎得毕将军此近诗妖也用之公然云与上仙来往每对骈或叱咄风雨顾揖空中谓见羣仙来往过于外骈随而拜之用之指画纷纭略无愧色左右稍有异论则死不旋踵矣见者莫测其由但搏膺不敢出口用之忽云后土夫人灵仇遣使就某借兵马幷李筌所撰太白阴经骈遽下两县率百姓苇席数千领画作甲兵之状遣用之于庙庭烧之又以五彩笺写太白阴经十道置于神座之侧又于夫人帐中塑一绿衣年少谓之韦郎庙成有人于西庑栋上题一长句诗曰四海干戈尚未宁谩劳淮海写仪刑九天女犹无信后土夫人岂有灵一带好云侵鬓绿两行嵬岫拂眉清韦郎年少耽闲事案上休夸太白经好事者竞相传诵是岁诏于广陵立骈生祠并刻石颂差州人采碑石于宣城及至杨子院用之一夜遣人密以犍牯五十牵至州南凿垣架濠移入城内及明栅缉如故因令杨子县申府昨夜碑石不知所在遂悬购之至晚云被神人移置街市骈大惊乃于其傍立一大木柱上以金书云不因人力自然而至即令两都出兵仗鼔乐迎入碧筠亭至三桥拥閙之处故埋石以碍之僞云人牛拽不动骈乃朱篆数字帖于碑上须臾去石乃行观者互相谓曰碑动也识者恶之明日杨子有一村妪诣知府判官陈牒云夜来里胥借耕牛牵碑误损其足远近闻之莫不絶倒比至失守师铎之众竟自坏墉而进常与丞相郑公不叶用之知之忽曰适得上仙书宰执之间有阴图令公者使一侠士来夜当至骈惊悸不已问计于用之曰张先生少年时尝学斯术于深井里聂夫人近日不知更爲之否若有但请此人当之无不虀粉者骈立召守一语之对曰老夫久不爲此戏手足生疎然爲令公有何不可及期衣妇人衣匿于别室守一寝于骈卧内至夜分掷一铜铁于阶砌之上铿然有声遂出皮囊中血洒于庭户檐宇间如格鬭之状明日骈泣谢守一曰先生再生之恩真枯骨重肉矣乃躬辇金玉及通天犀带以酬其劳江阳县尉薛失其名亦用之党也忽一日告骈曰夜来因巡警至后土庙前见无限阴兵其中一人云爲我告高王夫人使我将兵数百万于此界游奕幸王无虑他宼之侵轶也言毕而没羣妖闻之大喜悦竞以金帛遗之未久奏薛六合县令用之又以木刻一大人足长三尺五寸时久雨初霁夜印于后土庙殿后柏林中及江阳县前其迹如较力之状明日用之谓骈曰夜来有神人鬭于夫人庙中用之夜遣阴兵逐之已过江矣不尔广陵防爲洪涛骈骇然遂以黄金二十斤以饷用之后骈有所爱马死圉人惧得罪求救于用之用之乃又见骈曰隋将陈杲仁用之有事命至淮东杲仁诉以无马令公大乌【骈良马名】且望一借顷刻廐吏报云大乌黑汗发骈徐应之曰吾已借大司徒矣俄而告毙初萧胜纳财于用之求知盐城监骈以当任者有绩与夺之间颇有难色用之曰用胜爲盐城者不爲胜也昨得上仙书云有一宝劒在盐城井中须用灵官取之以胜上仙左右人欲遣去耳骈俛仰许之胜至监数月遂匣一铜匕首献于骈用之稽首曰此北帝所佩者也得之则百里之内五兵不敢犯骈甚异之遂饰以宝玉常置座隅时广陵久雨用之谓骈曰此地当有火灾郭邑之间悉合灰烬近日遣金山下毒龙以少雨濡之自此虽无大叚烧亦未免小小惊动也于是用之每夜密遣人纵火荒祠坏宇无复存者骈尝授道家秘法用之守一无增焉因刻一青石如手板状隐起龙蛇近成文字玉皇授白云先生高骈潜使左右置安道院香几上骈见之不胜惊喜用之曰玉皇以令公焚修功着特有是命计其鸾不久当降某等此际谪限已满便应得陪幢节同归眞境也他日瑶池席上亦是人间一故事言毕欢笑不已遂相与登延和阁命酒殽极欢而罢后于道院庭中刻木爲大如小驷鞯辔中设机捩人或逼之奋然飞动骈尝羽服跨之仰视空濶有飘然之思矣自是严斋醮飞炼金丹费耗资财动逾万计日居月诸竟无其验【出妖乱志】
　　董昌
　　董昌未僭前有山阴县老人僞上言于昌曰今大王善政及人愿万岁帝于越以福兆庶三十年前已闻谣言正合今日故来献其言曰欲识圣人姓千里草青青欲知圣人名日从曰上生昌得之大喜因读曰天命早已归我我所爲大矣乃赠老人百缣仍免其征赋先遣道士朱思远立坛场上帝忽一夕云天符降于雨中有碧朱文其文又不可识思远言天命命与董氏又有王守眞者俗谓之王百艺极机巧初立生祠雕刻形像塑缋官属及设兵卫状若神皆百艺所爲也妖僞之际悉由百艺幻惑所致昌毎言我子上金牀防我也我卯生来年岁在卯二月二日亦卯即卯年卯月卯日仍当以卯时万世之业利在于此干宁二年二月二日率军俗数万人僭衮冕仪卫登子城门楼赦境内改僞号罗平国年号天册自称圣人及令官属将挍等皆呼圣人万岁俯而言曰【云　云】词毕复欲舞蹈昌乃连声止之卿道得许多言语压得朕头疼也【缘土人所制天冠稍重故有此言】时人闻皆大笑之【出会稽录】

　　太平广记卷二百九十
　　钦定四库全书
　　太平广记卷二百九十一
　　神一
　　龙门山　　　太公望　　　四海神
　　延娟　　　　齐桓公　　　晋文公
　　郑缪公　　　晋平公　　　齐景公
　　妬女庙　　　伍子胥　　　屈原
　　李冰　　　　土羊神　　　梅姑
　　秦始皇　　　观亭江神　　宛若
　　竹王　　　　刘向　　　　何比干
　　龙门山
　　禹凿龙关之山亦谓之门门至一空岩深数十里幽闇不可复行禹火而进有兽状如豕衔夜明之珠其光如烛又有青色犬行吠于前禹计行十余里迷于昼夜既觉渐明见向来豕犬变爲人形皆着衣又见一神人靣禹因与之语神即示禹八卦之图列于金板之上又有八神侍于此图之侧禹问曰华胥生圣子是汝邪答曰华胥是孔江神女以生余也乃探玉简以授禹简长一尺二寸以合十二时之数使度量天地禹即执持此简以平定水土授简披图蛇身之神则羲皇之身也【出拾遗录】
　　太公望
　　文王以太公望爲灌坛令朞年风不鸣条文王梦见有一妇人甚丽当道而哭问其故妇人言曰我东海泰山神女嫁爲西海妇欲东归灌坛令当吾道太公有徳吾不敢以风疾雨过也文王梦觉明日召太公三日三夕果有疾风骤雨去者皆西来也文王乃拜太公爲大司马【出博物志】
　　四海神
　　武王伐纣都洛邑明年阴寒雨雪十余日深丈余甲子平旦五丈夫乘马车从两骑止王门外师尚父使人持一器粥出曰大夫在内方对天子未有出时且进粥以知寒粥皆毕师尚父曰客可见矣乗车两骑四海之神与河伯风伯雨师耳南海之神曰祝融东海之神曰勾芒北海之神曰颛顼西海之神曰蓐收河伯风伯雨师请使谒者各以其名召之武王乃于殿上谒者于殿下门内引祝融进五神皆惊相视而叹祝融等皆拜武王曰天隂乃远来何以教之皆曰天伐殷立周谨来授命顾勅风伯雨师各使奉其职也【出太公金匮】
　　延娟
　　周昭王二十年东瓯贡女一曰延娟二曰延娱俱辩丽词巧能歌笑步尘无迹日中无影及王游江汉与二女俱溺故江汉之间至今思之乃立祠于江上后十年人每见二女拥王泛舟戏于水际至暮春上巳之日禊集祠间或以时鲜甘果采兰杜包裹之以沈于水中或结五色防以包之或以金铁系其上乃蛟龙不侵故祠所号招祗之祠【出拾遗录】
　　齐桓公
　　齐桓公游于泽管仲御公见怪焉管仲曰泽有委蛇其大如毂其长如辕紫衣朱冠见人则捧其首而立见之者殆霸乎公曰此寡人之所见也【出荘子】
　　又
　　桓公北征孤竹来至卑耳之谿十里见人长尺而立人则具右袪衣走马前以问管仲管仲曰臣闻登山之神有俞儿者长尺而人物具焉霸王之君兴而登山之神见走前导也袪衣前有水也右袪示从右渉也至如言【出管子】
　　晋文公
　　晋文公出有大蛇如拱当道文公乃修德使吏守蛇守蛇吏梦天使杀蛇谓曰蛇何故当圣君道觉而视之蛇则臭矣【出博物志】
