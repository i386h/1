<!-- { "loadSidebar": true } -->
　　广陵下市庙宋元嘉十八年张方女道香送其夫壻北行日暮宿祠门下夜有一物假作其壻来云离情难遣不能便去道香俄昏惑失常时有王纂者能治邪魅道香被魅请治之始下针有一獭从女被内走入前港道香疾便愈【出异苑】
　　钟道
　　宋永兴县吏钟道得重病初差情欲倍常先乐白墟中女子至是犹存想焉忽见此女子振衣而来即与燕好是后数至道曰吾甚欲鸡舌香女曰何难乃掬香满手以授道道邀女同舎咀之女曰我气素芳不假此女子出户狗忽见随咋杀之乃是老獭口香即獭粪顿臭秽【出幽明録】
　　晋安民
　　晋安郡民断溪取鱼忽有一人着白帢黄练单衣来诣之即同饮馔馔毕语之曰明日取鱼当有大鱼甚异最在前慎勿杀明日果有大鱼长七八丈迳来冲网其人即取杀之破腹见所食饭悉有其人家死亡略尽【出广古今五行记】
　　刘万年
　　宋后废帝元徽三年京口戍将刘万年夜廵于北固山西见二男子容止端丽洁白如玉遥呼万年谓曰君与今帝姓族近逺万年曰族异姓同一人曰汝虽族异恐祸来及万年曰吾有何过答曰去位祸即不及万年见二人所言益异之万年谓二人深谢预闻何用见酧万年欲请归镇二人曰吾非世人不食世物万年与语之次化为鱼飞入江去万年翌日托疾遂罢其位后果如鱼所言【出江表异同録】
　　微生亮
　　明月峡中有二溪东西流宋顺帝升平二年溪人微生亮钓得一白鱼长三尺投置船中以草覆之及归取烹见一美女在草下洁白端丽年可十六七自言髙唐之女偶化鱼游为君所得亮问曰既为人能为妻否女曰防契使然何为不得其后三年为亮妻忽曰数已足矣请归髙唐亮曰何时复来答曰情不可忘者有思复至其后一岁三四往来不知所终【出三峡记】
　　芦塘
　　耒阳县东北有芦塘八九顷其深不可测中有大鱼常至五日一奋跃出水大可三围其状异常每出水则小鱼奔迸随水上岸不可胜计又云此塘有鲛鱼五日一化或为美妇人或为美男子至于变乱尤多郡人相戒故不敢有害心后为雷电所击此塘遂干【出録异记】
　　彭城男子
　　彭城有男子娶妇不悦之在外宿月余日妇曰何故不复入男曰汝夜辄出我故不入妇曰我初不出壻惊妇云君自有异志当为他所惑耳后有至者君便抱留之索火照视之为何物后所愿还至故作其妇前却未入有一人从后推令前既上牀壻捉之曰夜夜出何为妇曰君与东舎女往来而惊欲托魅以前约相掩耳壻放之与共卧夜半心悟乃计曰魅迷人非是我妇也乃向前揽捉大呼求火稍稍缩小发而视之得一鲤鱼长二尺【出列异传】
　　朱法公
　　山隂朱法公者尝出行憇于台城东橘下忽有女子年可十六七形甚端丽薄晩遣婢与法公相闻方夕欲诣宿至人定后乃来自称姓檀住在城侧因共眠寝至晓而去明日复来如此数夜每晓去婢辄来迎复有男子可六七岁端丽可爱女云是其弟后晓去女衣裙开见龟尾及龟脚法公方悟是魅欲执之向夕复来即然火照觅寻失所在【出续异记】
　　王奂
　　齐王奂自建业将之渚宫至江州泊舟于岸夜深风生月莹忽闻前洲上有十余人喧噪皆女子之音奂异之谓诸人曰江渚中岂有是人也乃独棹小舟取葭芦之隂循洲北岸而于藂苇中见十余女子或衣緑或衣青碧半坐半立坐者一女子泣而言曰我始与姊妹同居隂宅长在江汉不意诸娘许为上峡小儿所娶乃至分离立者一女子叹曰湖水有廻而我此去应无返日言未竟北风微起立者曰潮至矣可以还家奂急从芦苇中出捕悉化为龟入水而去【出九江记】
　　蔡兴
　　晋陵民蔡兴忽得狂疾歌吟不恒常空中与数人言笑或云当再取谁女复一人云家已多后夜忽闻十余人将物入里人刘余之家余之拔刀出后户见一人黑色大骂曰我湖长来诣汝而欲杀我即唤羣伴何不助余余之即奋刀乱砍得一大鼍及狸【出幽明録】
　　李増
　　永阳人李増行经大溪见二蛟浮于水上发矢射之一蛟中焉増归因复出市有女子素服衔涙捉所射箭増怪而问焉女答之何用问焉为暴是便以相还授矢而灭増恶而骤走未逹家死于路【出异苑】
　　萧腾
　　襄阳金城南门外道东有参佐旧传甚凶往者不死必病梁昭明太子临州给府寮吕休蒨休蒨常在防事北头眠牵休蒨休蒨坠地乆之悟俄而休蒨有罪赐死后今萧腾初上至羊口岸忽有一丈夫着白纱髙室防乌布袴披袍造腾疑其服异拒之行数里复至求寄载腾转疑焉如此数廻而腾有妓妾数人举止所为稍异常日歌笑悲啼无复恒节及腾至襄阳此人亦经日一来后累辰不去好披袍缚袴跨狗而行或变易俄顷咏诗歌謡言笑自自称是周瑜恒止腾舎腾备为禳遣之术有时暂去寻复来腾又领门生二十人拔刀砍之或跳上室梁走入林中来往迅速竟不可得乃入妾屏风里作歌曰逢欢羊口岸结爱桃林津胡桃掷去肉讶汝不识人顷之有道士赵昙义为腾设坛置醮行禁自道士入门诸妾并悲呌若将远别俄而一龟径尺余自到坛而死诸妾亦差腾妾声貎悉不佳谘议叅军韦言辨善戏谑因宴而啓云常闻世间人道如今见定是痴不应魅萧腾故以此而度足验痴【出南雍州记】
　　柳镇
　　河东柳镇字子元少乐闲静不慕荣贵梁天监中自司州游上元便爱其风景于钟山之西建业里买地结茅开泉种植操如耕父者其左右居民皆呼为柳父所居临江水尝曳防临眺忽见前洲上有三四小儿皆长一尺许往来游戏遥闻相呼求食声镇异之须臾风涛汹涌有大鱼惊跃误坠洲上羣小儿争前食之又闻小儿传呼云虽食不尽留与柳父镇益惊骇乃乘小舟迳捕之未及岸诸小儿悉化为獭入水而去镇取巨鱼以分乡里未几北还洛阳于所居书斋柱题诗一首云江山不乆计要适暂时心况念洛阳士今来归旧林是嵗天监七年也【出穷怪记】
　　隋文帝
　　隋文帝开皇中掖庭宫每有人来挑宫人司宫以闻帝曰门卫甚严人从何而入当怪精耳因戒宫人曰来但砍之其后夜来登牀宫人抽刀砍之中枯骨其物走落宫人逐之因入池而没明日帝令涸池得一龟尺余其上有刀防杀之遂絶【出广古今五行记】
　　大兴村
　　隋开皇末大兴城西南村民设佛防一老翁皓首白裙襦求食而去众莫识追而观之行二里许遂不见但有一陂水中有白鱼长丈余小而从者无数人争射之或弓折断后竟中之割其腹得秔米饭后数日漕梁暴溢射者家皆溺死【出广古今五行记】
　　万顷陂
　　唐齐州有万顷陂鱼鼈水族无所不有咸亨中忽一僧持鉢乞食村人长者施以蔬供食讫而去于时渔人网得一鱼长六七尺缉鳞镂甲锦质寳章特异常鱼欲赍赴州饷遗至村而死遂共剖而分之于腹中得长者所施蔬食俨然并在村人遂于陂中设斋过度自是陂中无水族至今犹然絶【出朝野佥载】
　　长国
　　唐大定初有士人随新罗使风吹至一处人皆长语与唐言通号长国人物甚盛栋宇衣冠稍异中国地曰扶桑洲其署官品有正长戢波日没岛逻等号士人歴谒数处其国皆敬之忽一日有车马数十言大王召客行两日方至一大城甲士门焉使者导士人入伏谒殿宇髙厰仪卫如王者见士人拜伏小起乃拜士人为司风长兼驸马其主甚美有数十根士人威势烜爀富有珠玉然每归见其妻则不悦其王多月满夜则大防后遇防士人见嫔悉有因赋诗曰花无叶不妍女无亦丑丈人试遣惣无未必不如惣有王大笑曰驸马竟未能忘情于小女颐颔间乎经十余年士人有一儿二女忽一日其君臣忧蹙士人怪问之王泣曰吾国有难祸在旦夕非驸马不能救士人惊曰茍难可弭性命不敢辞也王乃令具舟令两使随士人谓曰烦驸马一谒海龙王但言东海第三第七岛长国有难求救我国絶微须再三言之因涕泣执手而别士人登舟瞬息至岸岸沙悉七寳人皆衣冠长大士人乃前求谒龙王龙宫状如佛寺所图天宫光明迭激目不能视龙王降阶迎士人齐级升殿访其来意士人具説龙王即命速勘良乆一人自外白境内并无此国士人复哀祈具言长国在东海第三第七岛龙王复叱使者细寻勘速报经食顷使者返曰此岛鰕合供大王此月食料前日已追到龙王笑曰客固为鰕所魅耳吾虽为王所食皆禀天符不得妄食今为客减食乃令引客视之见铁镬数十如屋满中是鰕有五六头色赤大如臂见客跳跃似求救状引者曰此鰕王也士人不悲泣龙王命放鰕王一镬令二使送客归中国一夕至登州顾二使乃巨龙也【出酉阳杂爼】





　　太平广记卷四百六十九
　　钦定四库全书
　　太平广记卷四百七十　　宋　李昉等　编水族七
　　鱼
　　李鹬　　　　谢二　　　　荆州渔人
　　刘成　　　　薛二娘　　　赵平原
　　髙昱　　　　僧法志
　　李鹬
　　唐炖煌李鹬开元中为邵州刺史挈家之任泛洞庭时晴景登岸因鼻衂血沙上为江鼍所防俄然复生一鹬其形体衣服言语与其身无异鹬之本身为鼍法所制絷于水中其妻子家人迎奉鼍妖就任州人亦不能悟为郡几数年因天下大旱西江可渉道士叶静能自罗浮山赴宗急诏过洞庭忽沙中见一人面缚问曰君何为者鹬以状对静能书一符帖巨石上石即飞起空中鼍妖方拥案晨衙为巨石所击乃复本形时张説为岳州刺史具奏并以舟檝送鹬赴郡家人妻子乃信今舟行者相戒不沥血于波中以此故也【出独异记】
　　谢二
　　唐开元时东京士人以迁歴不给南游江淮求丐知巳困而无获徘徊扬州乆之同亭有谢二者矜其失意恒欲恤之谓士人曰无尔悲为欲北归当有三百钱相奉及别以书付之曰我宅在魏王池东至池叩大柳树家人若出宜付其书便取钱也士人如言迳叩大乆之小婢出问其故云谢二令送书忽见朱门白壁婢往却出引入见姥充壮当堂坐谓士人曰儿子书劳君送令付钱三百千竟不违其意及人出已见三百钱在岸悉是官家排斗钱而色小壊士人疑其精怪不知何处得之疑用恐非物理因以告官具言始末河南尹奏其事皆云魏王池中有一鼋窟恐是耳有敕使击射之得昆仑数十人悉持刀鎗沉入其窟得鼋大小数十头末得一鼋大如连牀官皆杀之得钱帛数千事其后五年士人选得江南一尉之任至扬州市中东店前忽见谢二怒曰于君不薄何乃相负以至于斯老母家人皆遭非命君之故也言讫辞去士人大惧十余日不之官徒侣所促乃发行百余里遇风一家尽没时人云以为谢二所损也【出广异记】
　　荆州渔人
　　唐天寳中荆州渔人钓得青鱼长一丈鳞上有五色圆花异常端丽渔人不识以其与常鱼异不持诣市自烹食无味颇怪焉后五日忽有车骑数十人至渔者所渔者惊惧出拜闻车中怒云我之王子往朝东海何故杀之我令将军访王子汝又杀之当令汝身崩溃分裂受苦痛如王子及将军也言讫呵渔人渔人倒因大惶汗乆之方悟家人扶还便得癞病十余日形体口鼻手足溃烂身肉分散数月方死也【出广异记】
　　刘成
