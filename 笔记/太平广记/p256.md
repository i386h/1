<!-- { "loadSidebar": true } -->
　　郑缪公
　　郑缪公昼日处庙有神人面鸟身素服面状方正缪公大惧神曰无惧帝厚汝明徳使锡汝寿十年使若国昌公问神明曰予爲勾芒也【出墨子】
　　晋平公
　　晋平公至浍上见人乘白骖八驷以来有狸身而狐尾去其车而随公之车公问师旷师旷曰狸身而狐尾其名曰首阳之神饮酒于霍太山而归其逢君于浍乎君其有喜焉【出古文琐语】
　　齐景公
　　齐景公伐宋过泰山梦见二人怒公恐谓泰山之神晏子以宋祖汤与伊尹爲言其状汤晢容多髭须伊尹黒而短即所梦也景公进军不听军鼓毁公恐乃散军不伐宋【出物异志】
　　妬女庙
　　幷州石艾寿阳二界有妬女泉有神庙泉瀵水深沈洁澈千丈祭者投钱及羊骨皎然皆见俗传妬女者介子推妹与兄竞去泉百里寒食不许断火至今犹然女锦衣红鲜装束盛服及有人取仙丹百合经过者必雷风电雹以震之【出朝野佥载】
　　伍子胥
　　伍子胥累谏吴王赐属镂劒而死临终戒其子曰悬吾首于南门以观越兵来以鮧鱼皮裹吾尸投于江中吾当朝暮乘潮以观吴之败自是自海门山潮头汹高数百尺越钱塘渔浦方渐低小朝暮再来其声震怒雷奔电走百余里时有见子胥乘素车白马在潮头之中因立庙以祠焉庐州城内淝河岸上亦有子胥庙每朝暮潮时淝河之水亦鼔怒而起至其庙前高一二尺广十余丈食顷乃定俗云与钱塘潮水相应焉【出钱塘志】
　　屈原
　　屈原以五月日投汨罗水而楚人哀之至此日以竹筒贮米投水以祭之汉建武中长沙区曲白日忽见一士人自云三闾大夫谓曲曰闻君当见祭甚善但常年所遗恒爲蛟龙所窃今若有惠可以楝叶塞其上以防丝纒之此二物蛟龙所惮也曲依其言今世人五月五日作粽幷带栋叶及五色丝皆汨罗水之遗风【出续齐谐志】
　　李冰
　　李冰爲蜀郡守有蛟岁漂垫相望冰乃入水戮蛟已爲牛形江神龙跃冰不胜及出选卒之勇者数百持彊大箭约曰吾前者爲牛今江神必亦爲牛矣我以太白练自束以辨汝当杀其无记者遂吼呼而入须臾雷风大起天地一色稍定有二牛鬭于上公练甚长白武士乃齐射其神遂毙从此蜀人不复爲水所病至今大浪冲涛欲及公之祠皆弥弥而去故春冬设有鬬牛之戏未必不由此也祠南数千家边江低圮虽甚秋潦亦不移适有石牛在庙庭下唐大和五年洪水惊溃冰神爲龙复与龙鬭于灌口犹以白练爲志水遂漂下左绵梓潼皆浮川溢峡伤数十郡唯西蜀无害【出成都记】
　　土羊神
　　陇州汧源县有土羊神庙昔秦始皇开御道见二白羊鬬遣使逐之至此化爲土堆使者惊而囘秦始皇乃幸其所见二人拜于路隅始皇问之答曰臣非人乃土羊之神也以君至此故来相谒言讫而灭始皇遂令立庙至今祭享不絶【出陇州图经】
　　梅姑
　　秦时丹阳县湖侧有梅姑庙生时有道术能着履行水上后道法夫怒杀之投尸于水乃随波漂流至今庙处巫人常令殡敛不须坟即时有方头漆棺在祠堂下晦朢之日时见水雾中瞹然有着履形庙左右不得取鱼射猎輙有迷径溺没之患巫云姑既伤死所以恶见残杀【出法苑珠林】
　　秦始皇
　　秦始皇作石桥欲过海观日所出处传云时有神能驱石下海阳城十一山今尽起立嶷嶷东倾如相随行状又云石去不速神人輙鞭之皆流血石莫不悉赤至今犹尔秦皇于海中作石桥或云非人功所建海神爲之竪柱始皇感其惠乃通敬于神求与相见神云我形丑约莫图我形当与帝防始皇乃从石桥入三十里与神相见帝左右有巧者潜以脚画神怒曰帝约可速去始皇即转马前脚犹立后脚随崩仅得登岸【出三齐要略】
　　观亭江神
　　秦时有中宿县千里水观亭江神祠坛经过有不恪者必狂走入山变爲虎中宿县民至洛及路见一行旅寄其书曰吾家在观亭庙前石间悬藤即是也但扣藤自有应者乃归如言果有二人从水中出取书而沦寻还云江伯欲见君此人不觉随去便覩屋宇精丽饮食鲜香言语接对无异世间也【出南越志】
　　宛若
　　汉武帝起栢梁台以处神君神君者长陵女嫁爲人妻生一男数岁死女悼痛之岁中亦死死而有灵其姒宛若祠之遂闻言宛若爲主民人多往请福説人家小事颇有验平原君亦亊之其后子孙尊显以爲神君力益尊贵武帝即位太后迎于宫中祭之闻其言不见其人至是神君求出乃营栢梁台舍之初霍去病防时数自祷神神君乃见其形自修饰欲与去病交接去病不肯责神君曰吾以神君清洁故斋戒祈福今欲爲淫此非神明也自絶不复往神君亦慙及去病疾笃上令祷神君神君曰霍将军精气少命不长吾尝欲以太一精补之可得延年霍将军不晓此意乃见断絶今不可救也去病竟卒卫太子未败一年神君乃去东方朔娶宛若爲小妻生子三人与朔俱死【出汉武故事】
　　竹王
　　汉武帝时有竹王兴有豚水有一女子浣于濵有三节大竹流入女子足间推之不去闻有声持破之得一男儿及长遂雄夷濮氏竹爲姓所捐破竹于野成林王祠竹林是也王尝从人止大石上命作羮从者曰无水王以劒击石出水今竹王水是也后唐防开防牱斩竹王首夷獠咸怨以竹王非血气所生求爲立祠帝封三子爲侯及死配父庙今竹王三郎祠其神也【出水经】
　　刘向
　　刘向于成帝之末挍书天禄阁专精覃思夜有老人着黄衣植青藜之杖扣阁而进见向暗中独坐诵书老人乃吹杖端烂然火出因以照向具説开辟以前向因受五行洪范之文辞説繁广向乃裂裳绅以记其言至曙而去向请问姓名云我太一之精天帝闻金卯之子有博学者下而教焉乃出怀中所牒有天文地图之书余略授子焉向子歆从向授其术向亦不悟此人也【出王子年拾遗记】
　　何比干
　　汝南何比干通律法元朔中公孙洪辟爲廷尉右平狱无寃民号曰何公征和初去官在家天大阴雨昼寝梦有客车骑觉而一老妪年八十余头尽白求寄避雨雨方甚而妪衣履不濡比干异之延入座须臾雨止妪辞去出送至门跪谓比干曰君先出自后稷尧至晋有隂徳及公之身当继公一人今天赐防以广公子孙佩印绶者当随简长九寸凡百九十板以授比干曰子孙佩印绶者当随此算妪东行忽不见比干年五十八有六男后三岁复生三男徙平陵八男去一子留常祭妪如东行及终遗令东首自比干已下与张氏俱授灵瑞累世爲名族三辅旧语曰何氏防张氏钩也【出三辅决録】

　　太平广记卷二百九十一
<子部,小说家类,异闻之属,太平广记>
　　钦定四库全书
　　太平广记卷二百九十二
　　神二
　　栾侯　　　阳起　　　欧明
　　李高　　　黄原　　　贾逵
　　李宪　　　张璞　　　洛子渊
　　陈虞　　　黄翻　　　阳雍
　　钱祐　　　徐郎　　　丁氏妇
　　阿紫
　　栾侯
　　汉中有神栾侯常在承尘上喜食鲊菜能知吉凶甘露中大蝗起所经处禾稼輙尽太守遣使告栾侯祀以鲊菜侯谓吏曰蝗虫小事輙当除之言讫翕然飞出吏髣髴其状鸠声如水鸟吏还具白太守即果有众鸟亿万来食蝗虫须臾皆尽【出列异传】
　　阳起
　　河南阳起字圣卿少时疾疟于社中得书一卷谴劾百法爲日南太守母至厠上见头长数尺以告圣卿圣卿曰此肃霜之神劾之来出变形如奴送书至京朝发暮返作使当千人之力有与忿恚者圣卿遣神夜往趣其牀头持两手张目正赤吐舌拄地其人怖防死【出幽明录】
　　欧明
　　庐陵邑子欧明者从贾客道经彭泽湖每过辄以船中所有多少投湖中见大道之上有数吏皆着黒衣乘车马云是清洪君使要明过明知是神然不敢不往吏车载明须臾见有府舍门下吏卒吏曰清洪君感君有礼故要君以重送君皆勿取独求如愿耳去果以缯帛赠之明不受但求如愿神大怪明知之意甚惜之不得已呼如愿使随明去如愿者清洪婢常使取物明将如愿归所须辄得之数年成富人意渐骄盈不复爱如愿正月岁朝鸡初一鸣呼如愿如愿不即起明大怒欲捶之如愿乃走于粪上有昨日故岁扫除聚薪足以偃人如愿乃于此逃得去明谓逃在积薪粪中乃以杖捶粪使出又无出者乃知不能得因曰汝但使我富不复捶汝今世人岁朝鸡鸣时辄往捶粪云使人富【出博异录】
　　李高
　　王莽时汉中太守五更往祭神庙遗其书刀遣小吏李高还取之见刀在庙牀上有一人着大冠绛袍谓高曰勿道我吾当祐汝后仕至郡守年六十余忽道见庙神言毕而此刀刺高心下须臾而死莽闻甚恶之【出广古今五行记】
　　黄原
　　汉时泰山黄原平旦开门忽有一青犬在门外伏守备如家养原绁犬随邻里猎日夕见一鹿便放犬犬行甚迟原絶力逐终不及行数里至一穴八百余步忽有平衢槐柳列植垣墙廻匝原随犬入门列房可有数十间皆女子姿容妍媚衣裳鲜丽或抚琴瑟或执博棊至北阁有三间屋二人侍値若有所伺见原相视而笑云此青犬所引致妙音壻也一人留一人入阁须臾有四婢出称太眞夫人白黄郎有一女年已弱笄防数应爲君妇既暮引原入内有南向堂堂前有池池中有台台四角有径尺穴穴中有光照暎帷席妙音容色婉妙侍婢亦美交礼既毕晏寝如旧经数日原欲暂还报家妙音曰人神道异本非久势至明日解佩分袂临阶涕泗后防无期深加爱敬若能相思至三月旦可修斋戒四婢送出门半日至家情念恍惚每至其期常见空中有軿车髣髴若飞【出法苑珠林】
　　贾逵
　　贾逵在豫郡亡家迎防去去后恒见形于项城吏民以其恋慕彼境因以立庙庙前有栢树有人窃来斫伐始投斧刃仍着于树中所着处寻而更生项城左右人莫不振怖【出贾逵碑】
　　李宪
　　龙舒陵亭有一大树高数十丈黄鸟十数巢其上时久旱长老共相谓曰彼树常有黄气或有神灵可以祈雨因以酒脯往亭中有寡妇李宪者夜起室中忽见一绣衣妇人曰我树神也以汝性洁佐汝爲生朝来父老皆欲祈雨吾已求之于帝至明日日中果大雨遂爲立祠宪曰诸卿在此吾居近水当致少鲤鱼言讫有鲤数十头飞集堂下坐者莫不惊悚如此岁余神曰将有大兵今辞汝去畱一玉环曰持此可以避难后袁术刘表相攻龙舒之民皆流去唯宪里不被兵【出搜神记】
　　张璞
　　张璞字公不知何许人也爲吴郡太守徴还道由庐山子女观于祠室婢使指像人以戏曰以此配汝其夜璞妻梦庐君致聘曰鄙男不肖感采择用致防意妻觉怪之婢言其情于是妻惧催璞速发中流舟不爲行阖船震恐乃皆投物于水船犹不行或曰投女则船爲进皆曰神意已可知也以一女而灭一门奈何璞曰吾不忍见之乃上飞庐卧使妻沈女于水妻因以璞亡兄孤女代之置席水中女坐其上船乃得去既璞见女之在也怒曰吾何靣目于当世也乃复投巳女及得渡遥见二女在下有吏立于岸侧曰吾庐君主簿也庐君谢君知神非匹又敬君之义故悉还二女问女言但见好屋吏卒不觉在水中也【出搜神记】
　　洛子渊
