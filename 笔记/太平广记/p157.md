<!-- { "loadSidebar": true } -->
　　李相绅鎭淮南张郎中又新罢江南郡素与李隙事具别录时于荆溪遇风漂没二子悲慼之中复惧李之雠已投长牋自首谢李深悯之复书曰端溪不让之词愚罔懐怨荆浦沈沦之祸鄙实悯然既厚遇之殊不屑意张感涕致谢释然如旧交与张宴饮必极欢醉张尝为广陵从事有酒妓尝好致情而终不果纳至是二十年犹在席目张悒然如将涕下李起更衣张以指染酒题词盘上妓深晓之李既至张持杯不乐李觉之即命妓歌以送酒遂唱是词曰云雨分飞二十年当时求梦不曾眠今来头白重相见还上襄王玳瑁筵张醉归李令妓随去【出本事诗】
　　又
　　刘尚书禹锡罢和州为主客郎中集贤学士李绅罢鎭在京慕刘名尝邀至第中厚设饮馔酒酣命妙妓歌以送之刘于座上赋诗曰防鬌梳头宫様妆春风一曲杜韦娘司空见惯浑间事断尽江南刺史肠李因以妓赠之【防鬌字亦作浮喧并上声古今注言即堕马之遗像出本事诗】
　　卢携
　　故相卢携为监察日御史中丞归仁绍初上日传语携曰昔自淛东推事回鞴袋中何得有绫四十疋请出台后携官除洛阳县令防改郑州刺史以谏议征入至京除兵部侍郎入相自洛阳入相一百日数日问何不见归侍郎或对云相公大拜请假携即除仁绍兵部尚书人情大洽也【出闻竒录】
　　归崇敬
　　归崇敬累转膳部郎中充新罗册立使至海中流波涛迅急舟船壊漏众咸惊骇舟人请以小艇载崇敬曰舟人凡数十百我岂独济逡巡波涛稍息举舟竟免为害【出谈宾录】
　　夏侯孜
　　夏侯孜有王生与孜同在举塲王生有时价孜且不侔矣尝落第偕游于京西鳯翔连帅馆之一日从事有宴召焉酣从事以骰子祝曰二秀才明年若俱得登第当掷堂印王生自负才雅如有得色怒曰吾诚浅薄与夏侯孜同年乎不悦而去孜及第累官至宰相王生竟无所闻孜在蒲津王生之子不知其故偶获孜与父平昔所尝来往事礼札十数幅皆孜手迹也欣然掣之以谒孜孜既见问其所欲一以依之即召诸从事以话其事【出玉泉子】
　　陈敬瑄
　　陈太师敬瑄虽滥升重位而颇有伟量自鎭西川日乃委政事于幕客委军旅于护戎日食蒸犬一头酒一壶一月六设曲宴即自有平生酒徒五人狎昵焦菜一盌破三十千常有告设吏偷钱拂其牒而不省营妓玉儿者太师赐之巵酒拒而不饮乃误倾泼于太师汚头面遽更衣左右惊忧立候玉儿为虀粉更衣出却坐又以酒赐之玉儿请罪笑而恕之其寛率皆此【出北梦琐言】
　　葛从周
　　梁葛侍中从周镇兖日尝游从此亭公有防头甲者年壮未壻有神彩善骑射胆力出人偶因白事葛公召入时诸姬妾并侍左右内有一爱姬乃国色也专宠得意常在公侧甲窥见爱姬目之不已葛公有所顾问至于再三甲方流眄于殊色竟其对答公但俛首而已既罢公微哂之或有告甲者甲方惧但云神思迷惑亦不记忆公所处分事数日之间虑有不测之罪公知其忧甚以温颜接之未几有诏命公出征拒唐师于河上时与敌决战交锋数日敌军坚阵不动日暮军士饥渴殆无人色公乃召甲谓之曰汝能陷此阵否甲曰诺即揽辔超乘与数十骑驰赴敌军斩首数十级大军继之唐师大败及葛公凯旋乃谓爱姬曰大立战功宜有酬赏以汝妻之爱姬泣涕辞命公勉之曰为人之妻可不愈于为人之妾耶令具饰资妆其数千缗召甲告之曰汝立功于河上吾知汝未婚今以某妻兼署列职此女即所目也甲固称死罪不敢承命公坚与之乃受噫古有絶缨盗马之臣岂逾于此葛公为梁名将威名著于敌中河北谚曰山东一条葛无事莫撩拨云【出玉堂闲话】

　　太平广记卷一百七十七
　　钦定四库全书
　　太平广记卷一百七十八
　　贡举一
　　总叙进士科　进士归礼部　府解
　　诸州解　　　试杂文　　　内出题
　　放杂文牓　　放牓　　　　五老牓
　　谢恩　　　　期集　　　　过堂
　　题名　　　　闗试　　　　防集
　　总叙进士科
　　进士科始于隋大业中盛于贞观永徽之际缙绅虽位极人臣不由进士者终不为美以至嵗贡恒不减八九百其推重谓之白衣公卿又曰一品白衫其艰难谓之三十老明经五十少进士其负倜傥之才变通之术蘓张之辨说荆聂之胆气仲由之武勇子房之筹画羊之书方朔之谈谐咸以是而晦之修身愼行虽处子之不若其有老死于文塲者亦无所恨故有诗曰太宗皇帝眞长筭赚得英雄尽白头李肇曰进士为时所尚乆矣是故俊乂由此出者终身为文人故争名常切为时所其都防谓之举塲通称谓之秀才投刺谓之乡贡得第谓之前进士互相推敬谓之先辈俱捷谓之同年【近年及第未过关试皆称新及第进士所以韩中丞仪常有知闻近过关试议以一篇记之曰短行轴了付三铨休把新衔恼必先今日便称前进士好留春色与明年】有司谓之座主京兆府考而升者谓之等第外府不试而贡者谓之拔解【然拔解亦须预托人为词赋非谓白荐】将试相保谓之合保羣居而赋谓之私试造请权要谓之闗节激声价谓之还往既捷列姓名于慈恩寺塔谓之题名大防于曲江亭子谓之曲江防【曲江大防在闗试后亦谓闻喜宴后同年各有所之亦谓之为离防可也】籍而入选谓之春闱不捷而醉饱谓之打毷氉匿名造牓谓之无名子退而肄业谓之过夏执业以出谓之夏课挟藏入试谓之书防此其大畧者也其风俗系于先达其制置存于有司虽然贤者得其大者故位极人臣常十有二三登显列十有六七而元鲁山张睢阳有焉刘辟元翛有焉【出国史补】
　　进士归礼部
　　俊秀等科此皆考功主之开元二十四年员外郎李昻性不容物乃集贡士与之约曰文之美恶悉之矣考校取检存乎至公如有请托于人当悉落之昻外舅常与进士李权邻居相善遂言之于昻昻果怒集贡人数权之过权谢曰人或猥知窃闻于左右非求之也昻因曰观众君子之文信美矣然古人云瑜不掩瑕忠也其词或有不典雅与众详之若何皆曰唯权出谓众曰向之言其意属我也昻意在此吾落必矣又何籍焉乃隂求昻瑕他日昻果摘权章句小疵牓于通衢以辱之权拱而前谓昻曰礼尚往来鄙文之不臧既得而闻矣而执事昔以雅什尝闻于道路愚将切磋可乎昻怒而应曰有何不可权曰耳临清渭洗心向白云闲岂执事之词乎昻曰然权曰昔唐尧老耄厌倦天下将禅许由由恶闻故洗耳今天子春秋鼎盛不揖譲于足下而洗耳何哉昻闻惶骇诉于执政谓权狂不逊遂下权吏初昻强愎不受嘱请及有势位求者莫不允从由是廷议以省郎位轻不足以伏多士乃命礼部侍郎专知焉【出摭言】
　　府解
　　京兆府解送自开元天宝之际率以在上十人谓之等第必求名实相副以滋教化之源小宗伯倚而选之或悉中第不然十得其七八茍异于是则往往牒贡院请放落之由暨咸通干符则为形势吞爵临制近同及第得之者首相夸托车服多侈靡不以为僭仍期集人事眞实之士不复齿矣所以废置不定职此之由【出摭言】
　　诸州解
　　同华解与京兆无异若首送无不捷者元和中令狐楚鎭三峰时及秋赋牓云特置五塲试盖诗歌文赋帖经为五常年以清要书题求荐者率不减十数人其年莫有至者虽不逺千里而来闻是皆寝去惟卢正独诣华请试公命供帐酒馔侈靡于往时华之寄客毕纵观于侧正自谓独步楚命日试一塲务精不务敏也正已试两塲马植下解状植将家子从事辈皆窃笑楚曰此未可知既而试登山采珠赋略曰文豹且异于骊龙采斯疎矣白石又殊于老蚌割莫得之楚大伏其精当遂夺正解头后正自丞郎使判盐鐡俄而为植所据正以手札戏植曰昔日华元已遭毒手今来鹾务又中老拳大中中纥干峻与魏争府元而纥干屈居其下翌日暴卒时峻父方镇南海由是为无名子所谤曰离南海之日应得数斤当北阙之前未销一捻因此峻兄弟皆罢举张又新时号张三头【进士状头宏词敕头京兆解头】
　　试杂文
　　垂拱元年吴道古等二十七人及第牓后敕批云略观其防并未尽善若依令式及第者惟止一人意欲广收通滞并许及第后至调露二年考功员外刘恩立奏议加试帖经与杂文文髙者放入防防以则天革命事复因循至神龙二年方行三塲试故恒列诗赋题目于牓中矣【出摭言】
　　内出题
　　开成中髙谐知举内出霓裳羽衣曲赋太学创置石经诗进士试诗赋自此始也【出卢氏杂説】
　　放杂文牓
　　常衮为礼部判杂文牓后云他日登庸心无不鋭通宵絶笔恨即有余所放杂文过者常不过百人鲍祭酒防为礼部帖经落人亦甚时谓之常杂鲍帖【出载故实】
　　放牓
　　贞观初放牓日太宗私幸端门见进士于牓下缀行而出喜谓侍臣曰天下英雄入吾彀中矣进士牓头竖粘黄四张以氊笔淡墨衮转书曰礼部贡院四字或曰文皇顷以飞帛书之又云象隂注阳受之状进士旧例于都省御考试南院放牓【南院乃礼部主事受领文书于此凡版様及诸色条流多于此例之】张牓墙乃南院东墙也别筑一堵髙丈余外有壖垣未辨色即自北院将牓就南院张之元和六年为监生郭东里决破棘篱【篱在壖垣之下南院正门外亦有之】坼裂文牓因之后来多以虚牓自省门而出正牓张亦稍晚【出摭言】
　　又
　　郑薰知举放牓日唯舎人毕諴到宅谢恩至萧仿放牓日并无朱紫及门时论诮之【出卢氏杂説】
　　五老牓
　　天复元年杜德祥牓放曹松王希羽刘象柯崇郑希颜等及第时上新平内难闻放新进士喜甚诏选中有孤贫屈人宜令以名闻特敕授官故德祥以松等塞诏各授挍正制略曰念尔登科之际当予反正之年宜降异恩各膺宠命松舒州人学贾司仓为诗此外无他能时号松啓事为送羊脚状希羽歙州人词艺优博松希羽甲子皆七十余象京兆人崇希颜闽人皆以诗卷及第亦俱年逾耳顺矣时谓五老牓【出摭言】
　　谢恩
　　放牓后状元已下到主司宅门下马缀行而立敛名纸通呈门人并叙立于阶下北上东向主司列席褥东面西向主事揖状元已下与主司对拜拜讫状元出行致词又退着行各拜主司答拜拜讫主司云请诸郎君叙中外状元已下各各齿叙便谢恩余人如状元礼礼讫主事云请状元曲谢名第第几人谢衣鉢【衣鉢谓得主司名第其或与主司先人同名第即谢大衣鉢如践世科即感泣而谢】谢讫登即状元与主司对座于时公卿来看皆南行叙座饮酒数巡便赴期集院【或云此礼部不恒即有于都省至谢公卿来看者或不坐而即囬马也】三日后又曲谢其日主司方一一言及荐导之处俾其各谢挈维之力茍特达而取亦要言之矣【出摭言】
　　期集
　　谢恩后方诣期集院大凡未敕下已前每日期集两度诣主司之门然三日后主司坚请已即止同年初到集所团司所由辈参状元后更参众郎君拜讫俄有一吏当中庭唱曰诸郎君就坐双东只西其乱者罚不少又出抽名纸钱【毎人十贯文其叙名纸见状元俄于众中蓦抽三五个便出此钱】铺底钱自状元已下每人三十贯文【出摭言】
　　过堂
