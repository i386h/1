<!-- { "loadSidebar": true } -->
　　化蝉
　　齐王后怨王怒死尸化为蝉遂登庭嘒唳而鸣后王悔恨闻蝉鸣即悲叹【出崔豹古今注】
　　揖怒蛙
　　越王勾践既为吴辱常尽礼接士思以平吴一日出游见蛙怒勾践揖之左右曰王揖怒蛙何也答曰蛙如是怒何敢不揖于是勇士闻之皆归越而平吴【出越絶书】
　　怪哉
　　汉武帝幸甘泉驰道中有虫赤色头牙齿耳鼻尽具观者莫识帝乃使东方朔视之还对曰此虫名怪哉昔时拘系无辜众庶愁怨咸仰首叹曰怪哉怪哉盖感动上天愤所生也故名怪哉此地必秦之狱处即按地图信如其言上又曰何以去虫朔曰凡忧者得酒而解以酒灌之当消于是使人取虫置酒中须臾糜散【出小説】
　　小虫
　　汉光武建武六年山阳有小虫皆人形甚众明日皆悬于枝死【出广古今五行记】
　　虫
　　子文者广阳人也嗜酒好色佻逹无度每自言我死当为神也汉末为秣陵尉逐贼至山下被贼击伤额因解印绶缚之有顷而卒及吴先主之初其故吏见子文于路间乗白马执白羽扇侍从如平生见者惊走子文追之谓曰我当为此地神尔下民可宣告百姓为我立祠不尔有大咎是嵗夏大疾疫百姓辄恐动颇有祀之者未几乃下巫祝曰吾大咎福孙氏官宜为我立祠不尔使虫入人耳为灾也俄而果有虫防入人耳即死医所不治百姓愈孙主尚未之信既而又下巫祝曰若不祀我以大火为灾是嵗火灾大发百数火渐延及公宫孙主患之时议者以神有所归乃不为厉宜告飨之于是使使者封子文为中都侯其子绪为长水挍尉皆加印绶为立祠宇以表其灵今建康东北山是也自是疾厉皆息百姓遂大事之幽明録亦载焉【出搜神记】
　　园客
　　园客者济隂人也姿貌好而良邑人多愿以女妻之终不娶常种五色香草积数十年服其实一旦有五色蛾出其旁客而荐之至蚕时有女夜半至自称客妻道蚕之状客与俱蚕得百二十头茧皆如瓮缲一头六十日乃尽讫则俱去莫知所如济隂人设祠祀焉【出列仙传】
　　乌衣人
　　吴富阳县有董昭之者曾乗船过钱塘江江中见一蚁着一短芦遑遽畏死因以绳系芦着舡船至岸蚁得出其夜梦一乌衣人谢云仆是蚁中之王也感君见济之恩君后有急难当相告语歴十余年时所在劫盗昭之被横録为劫主系余姚昭之忽思蚁王之梦结念之际同被禁者问之昭之具以实告其人曰但取三两蚁着掌中语之昭之如其言夜果梦乌衣云可急投余杭山中天下既乱赦令不及也既寤蚁齧械已尽因得出狱过江投余杭山旋遇赦遂得无他【出齐谐记】
　　朱诞给使
　　淮南内史朱诞字永长吴孙皓世为建安太守诞给使妻有病其夫疑之为奸后出行宻穿壁窥之正见妻在机中织遥瞻桑上向之言笑给使仰视上有年少人可十四五衣青衿袖青幧头给使以为信人也张弩射之化为鸣蝉其大如箕翔然飞去妻亦应声惊曰噫人射汝给使怪其故后久时给使见二小儿在陌上共语曰何以不复见汝其一即上小儿也答曰前不遇为人所射病疮积时彼儿曰今何如曰頼朱府君梁上膏以傅之得愈给使白诞曰人盗君膏药颇知之否诞曰吾膏久置梁上人安得盗之给使曰不然府君视之诞殊不信为试视之封题如故诞曰小人故妄作膏自如故给使曰试开之则膏去半焉所掊刮见有趾迹诞自惊乃详问之给使具道其本末【出捜神记】
　　辉夫
　　晋乌伤辉夫义熙中在妇家宿三更有两人把火至阶前疑是凶人往打之欲下杖悉变成蝴蝶缤纷飞散有冲辉夫腋下便倒地少时死【出搜神记】
　　蝘蜓
　　博物志蝘蜓以器养之食以朱砂体尽赤称满七斤治捣万杵以防女子肢体终不灭淮南万毕术云取守宫新合隂阳以牝牡各藏之瓮中隂干百日以防女臂则生文章与男子合辄灭去也【出感应经】
　　肉芝
　　肉芝者谓万嵗蟾蜍头上有角颔下有丹书八字再重以五月五日中时取之隂干百日以其足画地即为流水带在左手于身辟五兵若敌人射巳者弓弩矢皆反还自向也【出抱朴子】
　　千嵗蝙蝠
　　千嵗蝙蝠色如白雪集则倒悬脑重故也此物得而隂干末服之令人夀四万嵗【出抱朴子】
　　蝇触帐
　　晋明帝常欲肆秘而不言乃屏曲室去左右下帷草诏有大苍蝇触帐而入萃于笔端须臾亡出帝异焉令人看蝇所集处辄传有赦喧然已遍矣【出异苑】
　　苍梧虫
　　博物志云苍梧人卒便有飞虫大如麦有甲或一石余或三五斗而来食之如风雨之至斯须而尽人以为患不可除唯畏梓木自后因以梓木为棺更不复来【出博物志】
　　蚱蜢
　　徐邈晋孝武帝时为中书侍郎在省左右人恒邈独在帐内以与人共语有旧门生一夕伺之无所见天时微有光始开窓户瞥观一物从屏风里飞出直入前鐡镬中仍逐视之无余物唯见镬中聚菖蒲根下有大青蚱蜢虽疑此为魅而古来未闻但摘除其两翼至夜遂入邈梦云为君门生所困往来道絶相去虽近有若山河邈得梦甚凄惨门生知其意乃微发其端邈初时疑不即道语之曰我始来直省便见一青衣女子从前度犹作两髻姿色甚美聊试挑谑即来就已且爱之仍溺情亦不知其从何而至此兼告梦门生因具以状白亦不复追杀蚱蜢【出续异记】
　　施子然
　　晋义熙中零陵施子然虽出自单门而神情辨悟家大作田至获时作蜗牛庐于田侧守视恒宿在中其夜独自未眠之顷见一丈夫来长短是中形人着黄练单衣袷直造席捧手与子然语子然问其姓名即答云仆姓卢名钩家在粽溪邉临水复经半旬中其作人掘田塍西沟邉蚁垤忽见大坎满中蝼蛄将近斗许而有数头极壮一个弥大子然自是始悟曰近日客卢钩反音则蝼蛄也家在粽溪即西坎也悉灌以沸汤于是遂絶【出续异记】
　　厐企
　　晋庐陵太守厐企自云其祖坐系狱忽见蝼蛄行其左右因谓曰尔有神能活我死否因投食与之蝼蛄食饭尽而去有顷复来形体稍大意异之复投食与之数日间其大如豚及将刑之夜蝼蛄夜掘壁为大穴破械得从之出亡后遇赦免故企世祀蝼蛄焉【出搜神记】
　　蟾蜍
　　晋孝武太元八年义兴人周客有一女年十八九端丽洁白尤辩惠性嗜脍噉之恒苦不足有许纂者小好学聘之为妻到壻家食脍如故家为之贫于是门内博议恐此妇非人命归家乗车至桥南见罟家取鱼作鲊着按上可有十许斛便于车中下一千钱以与鱼主令捣韲乃下车熟食五斗生食五斗当噉五斛许便极闷卧须臾据地大吐水忽有一蟾蜍从吐而出遂絶不复噉病亦愈时天下大兵【出广古今五行记】
　　蝇赦
　　前秦苻坚欲放赦与王猛苻融宻议甘露堂悉屏左右坚亲为赦文有一大苍蝇集于笔端听而复出俄而长安街巷人相告曰官今大赦有司以闻坚惊曰禁中无耳属之理事何从泄也敕穷之咸曰有小人衣青大呼于市且官今大赦须臾不见叹曰其向苍蝇也【出广古今五行记】
　　髪妖
　　晋安帝义熙年琅邪费县王家恒失物谓是人偷每以扄钥为意而零落不已见宅后篱一孔穿可容人臂滑泽试作绳罥施于穴口夜中闻有摆扑声往掩得大髪长三尺许而变为蟮从此无虑【出广古今五行记】
　　桓谦
　　桓谦字敬祖太原中忽有人皆长寸余悉被铠持槊乗具装马从塪中出精光耀日游走宅上数百为羣部阵指麾更相撞刺马既轻快人亦便能缘几登灶寻饮食之所或有切肉輙来丛聚力所能胜者以槊刺取迳入穴中寂不复出出还入穴蒋山道士朱应子令作沸汤浇所入处因掘之有斛许大蚁死在穴中谦后诛灭【出异苑】
　　青蜓
　　司马彪荘子注言童子埋青蜓之头不食而舞曰此将为珠人笑之博物志云埋青蜓头于西向户下则化成青色之珠【出感应经】
　　朱诞
　　宋初淮南郡有物取人头髻太守朱诞曰吾知之矣多买黐以涂壁夕有一蝙蝠大如鸡集其上不得去杀之乃絶观之钩下已有数百人头髻【出幽明録】
　　白蚓
　　刘徳愿兄子太宰从事中郎道存景和元年忽有白蚓数十登其斋前砌上通身白色人所未尝见也蚓并张口吐火赤色其年八月与徳愿并诛【出述异记】
　　王双
　　孟州王双宋文帝元嘉初忽不欲见明常取水沃地以菰蒋覆上眠息饮食悉入其中云恒有女着青裙白来就其寝每聴闻荐下歴歴有声发之见一青色白缨蚯蚓长二尺许云此女常以一奁香见遗气甚精芬奁乃螺殻香则菖蒲根于时咸以双暂同阜螽矣【出异苑】

　　太平广记卷四百七十三
　　钦定四库全书
　　太平广记卷四百七十四　宋　李昉等　编昆虫二
　　胡充　　　　卢汾　　　　来君绰
　　传病　　　　滕廷俊　　　张思恭
　　蝗　　　　　冷蛇　　　　李揆
　　主簿虫　　　朱牙之　　　蚓
　　木师古
　　胡充
　　宋豫章胡充元嘉五年秋夕有大蜈蚣长二尺落充妇与妺前令婢挟掷婢裁出戸忽覩一姥衣服臭败两目无精到六年三月阖门时患死亡相继【出异苑】
　　卢汾
　　妖异记曰夏阳卢汾字士济幼而好学昼夜不倦后魏荘帝永安二年七月二十日将赴洛友人宴于斋中夜阑月出之后忽闻防前槐空中有语笑之音并丝竹之韵数友人咸闻讶之俄见女子衣青黒衣出槐中谓汾曰此地非郎君所诣奈何相造也汾曰吾适宴罢友人闻此音乐之韵故来请耳女子笑曰郎君真姓卢乎乃入穴中俄有微风动林汾叹讶之有如昏昩及举目见宫宇豁开门戸逈然有一女子衣青衣出户谓汾曰娘子命郎君及诸郎相见汾以三友俱入见数十人各年二十余立于大屋之中其额号曰审雨堂汾与三友歴阶而上与紫衣妇人相见谓汾曰适防同宫诸女歌宴之次闻诸郎降重不敢拒尔因拜见紫衣者乃命汾等就宴后有衣白者青黄者皆年二十余自堂东西阁出约七八人悉妖艳絶世相揖之后欢宴未深极有美情忽闻大风至审雨堂梁倾折一时奔散汾与三友俱走乃醒既见庭中古槐风折大枝连根而堕因把火照所折之处一大蚁穴三四蝼蛄一二蚯蚓俱死于穴中汾谓三友曰异哉物皆有灵况吾徒适与同宴不知何縁不入于是及晓因伐此更无他异【出穷神秘苑】
　　来君绰
