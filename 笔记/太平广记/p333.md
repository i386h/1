<!-- { "loadSidebar": true } -->
　　唐殿中侍医孙回璞济隂人也贞观十三年从车驾幸九成宫三善谷与魏征邻家尝夜二更闻外有一人呼孙侍医者璞谓是魏征之命既出见两人谓璞曰官唤璞曰我不能步行即取马乘之随二人行乃觉天地如昼日光明璞怪而不敢言出谷歴朝堂东又东北行六七里至苜蓿谷遥见有两人持韩凤方行语所引璞二人曰汝等错追所得者是汝宜放彼人即放璞璞循路而还了了不异平生行处既至家系马见婢当户眠唤之不应越度入户见其身与妇并眠欲就之而不得但着南壁立大声唤妇终不应屋内极光明壁角中有蜘蛛网中二蝇一大一小并见梁上所着药物无不分明惟不得就牀自知是死甚忧闷恨不得共妻别倚立南壁久之微睡忽惊觉身已卧牀上而屋中闇黑无所见唤妇令起然火而璞方大汗流起视蜘蛛网歴然不殊见马亦大汗鳯方是夜暴死后至十七年璞奉敕驿驰往齐州疗齐王佑疾还至洛州东孝义驿忽见一人来问曰君是孙回璞曰是君何问为答我是耳魏太师追君为记室因出书示璞璞视之则魏征署也璞惊曰郑公不死何为遣君送书曰已死矣今为太阳都录太监令我召君回璞引坐共食甚喜谢璞请曰我奉敕使未还郑公不宜追我还京奏事毕然后听命可乎许之于是昼则同行夜便同宿遂至阌乡辞曰吾今先行度闗待君次日度闗出西门见已在门外复同行到滋水又与璞别曰待君奏事讫相见也君可勿食荤辛璞许诺既奏事毕访征已薨校其薨日则孝义驿之前日也璞自以必死与家人诀别而请僧行道造像写经可六七夜梦前来召引璞上髙山山巅有大宫殿既入见众君子迎谓曰此人修福不得留之可放去即随璞堕山于是惊悟遂至今无恙矣【出祥记】
　　李彊友
　　李彊友者御史如璧之子彊友天宝末为剡县丞上官数日有素所识屠者诣门再拜问其故答曰因得病暴死至地下被所由领过太山见大郎作主簿因往陈诉未合死至防放得还故来拜谢大郎者彊友也彊友闻惆怅久之曰死得太山主簿亦复何忧因问职事何如屠者云太山有两主簿于人间如判官也傧从甚盛神之事多经其所后数日彊友亲人死得活复去被收至太山太山有两主簿一姓李即彊友也一姓王其人死在王下苦自论列年尚未尽忽闻府君召王主簿去顷便回云官家设斋须漆器万口谓人曰君家有此物可借一用速宜取之事了即当放此人来诣彊友云彼着漆器实无手力彊友为嘱王候久之未决又闻府君唤李主簿走去却回谓亲吏曰官家嗔王主簿不了事转令与觅漆器此事已急无可致辞宜速取也其人不得已手力来取拣阅之声家人悉闻事毕彊友领过府君因尔得放既愈又为彊友说之彊友于官严毅典吏甚惧衙后多在门外忽賛府出莫不罄折有窃视见彊友着防从百余人不可复识皆怪讶之如是十余日而彊友卒【出广异记】
　　韦广济
　　韦广济上元中暴死自言初使持帖云阎罗王追已为判官已至门下而未见王须臾衢州刺史韦黄裳复至广济拜候黄裳与广济为从兄弟问汝何由而来答云奉王帖追为判官裳笑曰我已为之汝当得去命坐久之命所司办食顷之食至盘中悉是人鼻手指等谓济曰此道中食弟既欲还不宜复吃因令向前人送广济还及苏说其事而黄裳犹无恙后数日而暴卒其年吕延为浙东节度有术士谓曰地下所由云王追公为判官速作功徳或当得免延之惶惧大造经像数十日术者曰公已得免矣今王取韦衢州其牒已行延之使人至信安遽报消息后十日黄裳竟亡也【出广异记】
　　郄惠连
　　大歴中山阳人郄恵连始居泗上以其父尝为河朔官遂从居清河父殁恵连以哀瘠闻廉使命吏临吊赠粟帛既免丧表授漳南尉歳余一夕独处于堂忽见一人绣衣佩刀趋至前谓恵连曰上帝有命拜公为司命主者以册立阎波罗王即以锦纹箱贮书进于惠连曰此上帝命也轴用琼钿标以纹锦又象笏紫绶金龟玉带以赐恵连且喜且惧心甚惶惑不暇顾问遂受之立于前轩有相者趋入賛曰驱殿吏卒且至已而有数百人绣衣红额左右佩兵器趋入罗为数行再拜一人前曰某幸得为使之吏敢以谢词竟又拜拜讫分立于前相者又曰五岳衞兵主复有百余人趋入罗为五行衣如五方色皆再拜相者又曰礼器乐悬吏鼓吹吏车舆乘马吏符印簿书吏帑藏厨膳吏近数百人皆趋而至有顷相者曰诸岳衞兵及礼器乐悬车舆乘马等请使躬自阅之恵连曰诸岳衞兵安在对曰自有所自有所耳恵连即命驾于是控一白马至具以金玉其导引控御从辈皆向者绣衣也数骑夹道前骑引恵连东北而去呼甚严可行数里兵士万余或骑或步尽介金执戈列于路枪槊旗斾文绣交焕俄见朱门外有数十人皆衣绿执笏曲躬而拜者曰此属吏也其门内悉张帷帟几榻若王者居恵连既升阶据几而坐俄绿衣者十辈各赍簿书请恵连判署已而相者引恵连于东庑下一院其前庭有车舆乘马甚多又有乐器鼓箫及符印管钥尽致于榻上以黄纹帊蔽之其榻绕四墉又有王册用紫金塡字似篆籀书盘屈若龙鳯之势主吏白曰此阎波罗王之册也有一人具簮冕来谒恵连与抗礼既坐谓恵连曰上帝以邺郡内黄县南兰若海悟禅师有徳立心画一册为阎波罗王礼甚钜以执事有至行故拜执事为司命主者綂册立使某幸列賔掾故得侍左右恵连问曰阎波罗王居何府掾曰地府之尊者也摽冠岳渎幽之务非有竒特之行者不在是选恵连思曰吾行册礼于幽岂非身已死乎又念及妻子怏怏有不平之色府掾已察其防谓恵连曰执事有忧色得非以妻子为念乎恵连曰然府椽曰册命之礼用明日执事可暂归治其家然执事官至崇幸不以幽显为恨言讫遂起恵连即命驾出行而昬然若醉者即据案假寐及寤已在县时天才晓惊叹且久自度上帝命固不可免即具白妻子为理命又白于县令令曹某不信恵连遂汤沐具绅冕卧于榻是夕县吏数辈皆闻空中有声若风雨自北来入恵连之室食顷恵连卒又闻其声北向而去叹骇因遣使往邺郡内黄县南问果有兰若院禅师海悟者近卒矣【出宣室志】


　　太平广记卷三百七十七
<子部,小说家类,异闻之属,太平广记>
　　钦定四库全书
　　太平广记卷三百七十八　宋　李昉等　编再生四
　　刘宪　　　　张汶　　　　　隰州佐史
　　邓俨　　　　贝禧　　　　　干庆
　　陈良　　　　杨大夫　　　　李主簿妻刘宪
　　尚书李寰鎭平阳时有衙刘宪者河朔人性刚有胆勇一夕见一白衣来至其家谓宪曰府僚命汝甚急可疾赴召也宪怒曰吾军中禆未尝有过僚府安得见命乎白衣曰君第去勿辞不然祸及宪震声叱之白衣驰去行未数步已亡所在宪方悟也夜深又至呼宪宪私自计曰吾闻死生有命焉可以逃之即与偕往出城数里至一公署见官有防有吏数十辈列其左右官闻宪至整巾帻降阶尽礼已而延坐谓宪曰吾以子勇烈闻故遣奉命宪曰未委明公见召之防官曰地府有巡察使以巡省岳渎道路有不如法者得以察之亦重事非刚烈者不可以委焉愿足下俯而任之宪谢曰某无他才愿更择刚勇者委之官又曰子何拒之深耶于是命案掾立召洪洞县吏王信讫即遣一吏送宪归宪惊寤后数日寰命宪使北都行次洪洞县因以事话于县寮县寮曰县有吏王信者卒数日矣【出宣室志】
　　张汶
　　石常侍杨潜尝自尚书郎出刺西河郡时属县平遥有乡吏张汶者无疾暴卒数日而寤初汶见亡兄来诣其门汶甚惊因谓曰吾兄非耶何为而来兄泣曰我自去人间常常属念亲友若瞽者不忘视也思平生欢岂可得乎今官使我得归而省汝汶曰官为谁曰地府之官权位甚尊吾今为其吏往徃奉使至里中比以幽明异路不可诣汝之门今防官召汝汝可疾赴汶惧辞之不可牵汶袂而去行十数里路曛黑不可辨但闻车马驰逐人物喧语亦闻其妻子兄弟呼者哭者皆曰且议丧具汶但与兄俱进莫知道途之几何因自念我今死矣然尝闻人死当尽见亲友之殁者今我即呼之安知其不可哉汶有表弟武季伦者卒且数年与汶善即呼之果闻季伦应曰诺既而俱悲泣汶因谓曰今弟之居为何所也何为曛黑如是季伦曰防途幽晦无日月之光故也又曰恨不可尽今去矣汶曰今何往季伦曰吾平生时积罪万状自委身途日以戮辱向闻兄之语故来与兄言今不可留又悲泣久之遂别呼亲族中亡殁者数十咸如季伦应呼而至多言身被涂炭词甚凄咽汶虽前去亦不知止何所但常闻妻子兄弟号哭及语音歴然在左右因徧呼其名则如不闻焉久之有一人厉呼曰平遥县吏张汶汶既应曰诺又有一人责怒汶问平生之过有几汶固拒之于是命案掾出汶之籍顷闻案掾称曰张汶未死愿遣之防官怒曰汶未当死何召之掾曰张汶兄今为此吏向者许久处途为役且甚请以弟代虽未允其请今自召至此防官怒其兄曰何为自召生人不顾吾法即命囚之而遣汶归汶谢而出遂独行以道路曛晦惶惑且甚俄顷忽见一烛在数十里外光影极微汶喜曰此烛非人居乎驰走望影而去可行百余里方觉其影稍近迫而就之乃见已身偃卧于榻其室有烛果汶见者自是寤汶即以防中所闻妻子兄弟号哭及议防具讯其家无一异者【出宣室志】
　　隰州佐史
　　隰州佐史死数日后活云初阎罗王追为典史自陈素不解案王令举其所知某荐同曹一人使出帖追王问佐史汝算既未尽今放汝还因问左右此人在生有罪否左右云此人曽杀一犬一虵王曰犬听合死虵复何故枉杀虵者法合殊死令某回头以铁汁一杓灼其背受罪毕遣使送还吏就某索钱一百千文某云我素家贫何因得办吏又觅五十千亦答云无吏云汝家有胡钱无数何得诉贫某答胡钱初不由己吏言取之即得何故不由领某至家取钱胡在牀上卧胡儿在钱堆上坐未得取钱且暂入庭中狗且吠之某以脚蹴狗呌而去又见其妇营一七斋取面作饭极力呼之妇殊不闻某怒以手牵领巾妇踬于地久之外人催之及出胡儿犹在钱上某劲以拳拳其脇胡儿闷絶乃取五十千付使者因得放遂活活时胡儿病尚未愈后经纪竟折五十千也【出广异记】
　　邓俨
　　会昌元年金州军事典邓俨先死数年其案下书手蒋古者忽心痛暴卒如人捉至一曹司见邓俨喜曰我主张甚重籍尔录数百幅书也蒋见堆案绕壁皆涅楮朱书乃绐曰近损右臂不能搦管旁有一人谓邓既不能书可令还也蒋草草被领还陨一坑中而觉因病右手遂癈【出酉阳杂俎】
　　贝禧
