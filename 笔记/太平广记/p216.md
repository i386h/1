<!-- { "loadSidebar": true } -->
　　后汉袁次阳妻扶风马季长女初婚装遣甚盛次阳曰妇箕箒而已何乃过珍丽乎对曰慈亲垂爱不敢逆命君若欲慕鲍宣梁鸿之高者妾亦请从少君孟光之事矣次阳又问曰弟先兄举世以为笑今处姊未适先行可乎曰妾姊高行殊邈未遭良匹不如鄙薄茍然而已次阳黙然不能屈帐外聼者为慙【出本传】
　　伊籍
　　蜀先主以伊籍为左将军从事中郎使吴孙权闻其才辨欲逆折其辞籍适入拜权曰劳事无道之君籍应声对曰一拜一起未足为劳吴主大慙无语对【出三国志】
　　张裔
　　蜀张裔为益州太守为郡人雍闿缚送孙权武侯遣邓芝使吴令言次从权请裔裔自至吴流徙伏匿权未之知故许芝遣裔临发乃引见问裔曰蜀卓氏寡女亡奔相如贵土风俗何以乃尔裔对曰愚以为卓氏寡女犹贤于买臣之妻【出啓颜録】
　　张裕
　　蜀先主初与刘璋防涪时张裕为从事侍坐其人饶须先主嘲之曰吾涿县特多毛姓东西南北皆诸毛也涿令称曰诸毛绕涿居乎裕即答曰昔有作上党潞长迁为涿令者去官还家时人与书欲署潞则失涿署涿则失潞乃署曰潞涿君先主大笑先主无须故裕云及之
　　薛综
　　吴薛综见蜀使张嘲尚书令阚泽姓名泽不能答薛综下行乃云蜀者何也有犬为独无犬为蜀横目句身虫入其腹曰不当复嘲君吴耶综应声曰无口为天有口为吴君临万天子之都于是众坐喜笑而无以对也【出啓顔録】
　　诸葛恪
　　诸葛恪对南阳韩文晃误呼其父字晃诘之曰向人子而字父子为是礼也恪大笑答曰向天穿针而不见者非不明意有所在耳孙权使太子嘲恪曰诸葛元逊食马矢一石恪答曰臣得戏君子得戏父答曰明太子未敢上曰可恪曰乞令太子食鸡卵三百枚上问恪曰人令君食马矢君令人食鸡卵何也恪答曰所出同耳吴主大笑【出啓顔録】
　　费袆
　　孙权尝飨蜀使费袆逆敕羣臣使至伏食勿起袆至权为辍食而羣下不起袆嘲云凤凰来翔麒麟吐哺驴骡无知伏食如故诸葛恪曰爱植梧桐以待凤凰有何鷰鸟自称来翔何不弹射使还故乡咸称善【出啓颜録】
　　王戎妻
　　晋王戎妻语戎为卿戎谓曰妇那得卿壻于礼不顺答曰我亲卿爱卿是以卿卿我不卿卿谁当卿卿戎笑遂聼【出啓顔録】
　　邓艾
　　邓艾口吃语称艾艾晋文王戏之曰艾艾为是几艾对曰凤兮凤兮故是一凤【阙】
　　安陵人
　　晋钟毓兄弟警悟过人毎嘲谑未尝困踬尝语防闻有女善调谑往观之于是盛饰共载行至西门一女子笑曰车中央殊髙毓等殊不觉车后门生云向已被嘲钟愕然门生曰中央髙两头低也盖言羝也兄弟多髯故云【阙】
　　杨脩
　　晋杨脩九嵗甚聪慧孔君平诣其父不在杨脩时为君平设果有杨梅君平以示脩此实君家果应声答曰未闻孔雀是夫子家禽也【出啓顔録】
　　孙子荆
　　晋孙子荆年少时欲隐语王武子云当枕石潄流误曰潄石枕流王曰流可枕石可潄乎子荆曰所以枕流欲洗其耳所以潄石欲砺其齿【出世説新语】
　　蔡洪
　　晋蔡洪赴洛洛中问曰幕府初开羣贤辟命求英竒于仄陋采贤俊于岩穴君吴楚之士亡国之余有何异才而应斯举蔡答曰夜光之珠不必出于盟津之河盈握之璧不必采于昆仑之山大禹生于东夷文王生于西羌圣贤所出何必常处昔武王伐纣迁顽民于洛邑诸君得无是其苖裔乎【出啓顔録】
　　陆机
　　陆机诣王武子武子有百斛羊酪指以示之曰卿东吴何以敌此陆曰有千里莼羮未下盐豉耳机在坐潘安至陆便起安仁曰清风至乱物起陆应声答曰众鸟集【出啓颜録】
　　太平广记卷二百四十五
　　钦定四库全书
　　太平广记卷二百四十六
　　诙谐二
　　蔡谟　　　　诸葛恢　　　周顗
　　韩博　　　　习凿齿　　　孙盛
　　祖纳　　　　郝隆　　　　罗友
　　张融　　　　何承天　　　王绚
　　何朂　　　　谢灵运　　　刘绘
　　徐孝嗣　　　沈文季　　　沈昭畧
　　胡谐之　　　梁武　　　　柳信言
　　徐摛　　　　徐陵　　　　李谐
　　周舍　　　　王琳
　　蔡谟
　　晋王导妻妬导有众妾在别馆妻知之持食刀将往公遽命驾患牛迟手捉麈尾以柄助打牛蔡谟闻之后诣王谓曰朝廷欲加公九锡王自叙谦志蔡曰不闻余物唯闻短辕犊车长柄麈尾导大慙【出晋史】
　　诸葛恢
　　晋诸葛恢与丞相王导共争姓族先后王曰何以不言葛王而言王葛答曰譬如言驴马驴寕胜马也【出啓颜録】
　　周顗
　　晋庾亮造周顗顗曰君何忻悦而忽肥庾曰君何忧惨而瘦周曰吾无所忧是清虚日来滓日去【出南史】
　　韩博
　　晋张天锡从事中郎韩博表并送盟文博有口才桓温甚称之尝大防温使司马刁彛谓博曰卿是韩卢后博曰卿是韩卢后温笑曰刁以君姓韩故相问耳他人自姓刁那得是韩卢后博曰明公未之思尔短尾者则为刁阖坐推叹焉【出啓颜録】
　　习凿齿
　　秦苻坚尅襄阳获习凿齿释道安时凿齿足疾坚见之与语大悦叹曰昔晋平吴利在二陆今破南土获士一人有半盖刺其蹇也初凿齿尝造道安谭论自赞曰四海习凿齿安应声曰弥天释道安咸以为精对【出晋春秋】
　　孙盛
　　晋孙盛与殷浩谈论往反精苦客主无间左右进食冷而复暖者数四彼我奋掷麈尾毛悉脱落满餐饭中宾主遂至暮忘食殷乃语孙曰莫作强口马我当捩卿鼻孙曰卿不见决鼻牛人当劳卿颈【出南史】
　　祖纳
　　东晋光禄祖纳少孤苦性至孝常自为母炊防作食王平闻其住知其常亲供养乃以二婢饷之因以为吏人有戏之者奴价倍于婢祖答曰百里奚亦何必轻于五羖之皮耶【出世説】
　　郝隆
　　晋郝隆为南蛮参军三月三日作诗曰娵隅跃清池桓温问何物答曰蛮名鱼为娵隅桓曰何为作蛮语隆曰千里投公始得一蛮府参军那得不作蛮语【出世説】
　　罗友
　　晋罗友家贫乞禄于桓温虽以才学遇之而谓其诞肆非治民才许而不用后同府人有得郡者温为坐饮叙别友亦被命至尤迟晩温问之答曰臣昨教防出门于中路见揶揄云我只见汝送人上郡何不见人送汝上郡友始终慙廻以还解不觉成淹缓之罪温笑其滑稽而颇愧焉后以为襄阳太守【出渚宫旧事】
　　张融
　　宋张融尝乞假还帝问所居答曰臣陆居非屋舟居非水上未解问张绪绪曰融近东山未有居止权牵小船上岸住在其间上大笑太祖尝面许融为司徒长史敇竟不出融乘一马甚痩太祖曰卿马何痩给粟多少融曰日给一石帝曰何瘦如此融曰臣许而不与明日即除司徒长史融与谢宝积俱谒太祖融于御前放气宝积起谢曰臣兄触忤宸扆上笑而不问须臾食至融排宝积不与同食上曰何不与贤弟同食融曰臣不能与谢气之口同盘上大笑【出谈薮】
　　何承天
　　宋东海何承天徐广之甥也除著作佐郎年已迈诸佐郎并名家少年颍川荀伯子嘲之尝呼为妳母承天曰卿当知凤凰将九子妳母何言耶【出谈薮】
　　王绚
　　晋王绚彧之子六嵗外祖何尚之特加赏异受论语至郁郁乎文哉尚之戏曰可改为耶耶乎文哉【吴蜀之人呼父为耶】绚捧手对曰尊者之名安得为戏亦可道草翁之风必舅【论语云草上之风必偃翁即指外祖也绚外祖何尚之舅即尚之子偃也　出啓颜録】
　　何朂
　　宋江夏王义恭性爱古物常遍就朝士求之侍中何朂已有所送而王征索不已何甚不平尝出行于道中见狗枷犊鼻乃命左右取之还以箱擎送之牋曰承复须古物今奉李斯狗枷相如犊鼻【出因话录】
　　谢灵运
　　宋防稽太守孟顗事佛精恳谢灵运轻之谓顗曰得道应须慧业文人生天当在灵运前成佛必在灵运后顗深恨之【出南史】
　　刘绘
　　齐刘绘为南康郡郡人郅所居名里绘戏之曰君有何而居里答曰未审孔丘何阙而居阙里绘叹其辩给【出谈薮】
　　徐孝嗣
　　齐仆射东海徐孝嗣修辑髙座寺多在彼宴息法云师在萧寺日夕各游二寺邻接而不相往来孝嗣尝谓法云曰法师尝在高座而不游高座寺答曰檀越既事萧门何不至萧寺【出谈薮】
　　沈文季
　　齐太祖之为齐王也置酒为乐清河崔思祖侍宴谓侍中沈文季曰羮脍为南北所推文季答曰羮脍中乃是吴食非卿所知思祖曰炰鼈脍鲤似非句吴之诗文季曰千里莼羮岂关鲁卫之士帝称美曰莼羮颇须归沈【出谈薮】
　　沈昭略
　　齐黄门郎吴兴沈昭略侍中文叔之子性狂俊使酒任气朝士常惮而容之尝醉杖至芜湖苑遇琅琊王约张目视之曰汝王约耶何肥而痴约曰汝是沈昭略耶何痩而狂昭略抚掌大笑曰痩已胜肥狂又胜痴约景文之子【出谈薮】
　　胡谐之
　　齐豫章胡谐之初为江州治中太祖委任之以其家人语傒语音不正乃遣宫内数人至谐之家教其子女二年上问之卿家语音正未答曰宫人少臣家人多非惟不能正音遂使宫人顿傒语上大笑徧向朝臣説之谐之歴位度支尚书豫州刺史【出谈薮】
　　梁武
　　梁高祖尝作五字叠韵曰后牖有榴柳命朝士并作刘孝绰曰梁王长康强沈约曰偏眠船舷邉庾肩吾曰载匕毎碍埭徐摛曰臣昨祭禹庙残六斛熟鹿肉何逊用曹瞒故事曰暯苏姑枯庐吴均沈思良久竟无所言高祖愀然不悦俄有诏曰吴均不均何逊不逊宜付廷尉【出谈薮】
　　柳信言
　　梁安城王萧佽博学善属文天保之朝为一代文宗专掌词令沈博歴侍中仆射尚书令有集三十卷着梁史百卷初佽以文词擅名所敌拟者唯河东柳信言然柳内虽不伏而莫与抗及闻佽卒时为吏部尚书宾客候之见其屈一脚跳连称曰独歩来独歩来众宾皆舞忭以为笑乐【出渚宫旧事】
　　徐摛
　　梁侍中东海徐摛散骑常侍超之子也博学多才好为新变不拘旧体常体一人病痈曰朱血夜流黄脓昼泻斜防紫肺正视红肝又曰戸上悬帘明知是箔鱼游畏网判是见罾又曰牀非快马蹋脚相连席异儒生带经长卧摛子陵通散骑常侍聘魏魏主客魏收曰今日之当由徐常侍来陵答曰昔王肃至此为魏始制礼仪今我来聘使卿复知寒暑收不能对【出谈薮】
　　徐陵
　　北齐使来聘梁访东海徐陵春秋荅曰小如来五嵗大孔子三年谓七十五也【出谈薮】
　　李谐
　　梁陆晏子聘魏魏遣李谐郊劳过朝歌城晏子曰殷之余人正应在此谐曰永嘉南渡尽在江外【出谈薮】
　　周舍
　　梁汝南周舍少好学有才辩顾谐被使高丽以海路艰问于舍舍曰昼则揆日而行夜则考星而泊海大便是安流从风不足为远河东裴子野在晏筵谓宾僚曰从事未尝姜食舍曰孔称不彻裴曰未尝一座皆笑舍学通内外兼有口才谓沙门法云师曰孔子不饮盗泉之水云师何以捉鍮石香炉答曰檀越既能戴纛贫道何为不执鍮【出谈薮】
　　王琳
