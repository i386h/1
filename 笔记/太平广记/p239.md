<!-- { "loadSidebar": true } -->
　　秦骑将石某者甚有战功其妻悍且妬石常患之后其妻独处乃夜遣人刺之妻手接其刃号救呌喊婢妾共撃贼遂折镡而去竟不能害妇十指皆伤后数年秦亡入蜀蜀遣石将兵屯于褒梁复于军中募侠士就家刺之褒蜀相去数千里侠士于是挟刃懐家书至其门曰褒中信至令面见夫人夫人喜出见侠拜而授其书捧接之际挥刃斫之妻有一女跃出举手接刃相持乆之竟不能害外人闻而救之女十指并伤后十年蜀亡归秦竟与其夫偕老死于牖下【出玉堂闲话】

　　太平广记卷二百七十二
　　钦定四库全书
　　太平广记卷二百七十三
　　妇人四
　　周皓　　　　李秀兰　　　杜牧
　　刘禹锡　　　李逢吉　　　洛中举人
　　蔡京　　　　武昌妓　　　韦保衡
　　曹生　　　　罗虬　　　　徐月英
　　周皓
　　太仆卿周皓贵族子多力气天寳中皓少年常结客爲花栁之游竟畜亡命访城中名姬如蝇袭羶无不获者时靖恭有姬名夜来稚齿巧笑歌舞绝伦贵公子破产迎之皓时与数軰富者更擅之会一日其母白皓曰某日夜来生日岂可寂寞乎皓与徃还竟求珍货合钱数十万会饮其家乐工贺懐智纪孩孩皆一时絶手扄方合忽觉击门声甚急皓戒内勿开良乆折闗而入有少年紫衣骑从数十诟其母即将军高力士之子也母与夜来泣拜诸客将散皓时血气方刚且恃其力顾从者不相敌因前让其怙势攘臂格之紫衣者踣于拳下且绝其颔骨大伤流血皓遂突出时都亭驿所由魏贞有心义好养私客皓以情投之贞乃藏于妻女间时有司追捉急切贞恐踪露乃夜办装具腰白金数铤谓皓曰汴州周简老义士也复与郎君当家今可依之且宜谦恭不怠周简老葢大侠也见魏贞书喜甚皓因拜之爲叔遂言其状简老令居一船中戒无妄出供与极厚居岁余忽听船上哭泣声皓潜窥之见一少妇缟衣甚美与简老相慰其夕简老忽至皓处问君婚未某有表妹嫁与甲甲卒无子今无所归可事君子皓拜谢之即夕其表妹归皓有女二人男一人犹在舟中简老忽语皓事已息君貌寝必无人识者可游江淮乃赠百余千号哭而别于是遂免【出酉阳杂爼】
　　李秀兰
　　李秀兰以女子有才名初五六岁时其父抱于庭作诗咏蔷薇其末句云经时未架却心绪乱纵横父恚曰此女子将来富有文章然必爲失行妇人矣竟如其言【出玉堂闲话】
　　又秀兰尝与诸贤会乌程县开元寺知河间刘长卿有隂疾谓之曰山气日夕佳长卿对曰众鸟欣有托举坐大笑论者两美之秀兰有诗曰远水浮仙棹寒星伴使车葢五言之佳境也上方班姬即不足下比韩英则有余亦女中之诗豪也尝赋得三峡流泉歌曰妾家本住巫山云巫山流水常自闻玉琴弹出转寥夐似当时梦中听三峡迢迢几千里一时流入深闺里巨石奔湍指下生飞波走浪中起初疑喷涌含雷风又似呜咽流不通廻湍瀬曲势将尽时复滴沥平沙中忆昔阮公爲此曲能使仲容听不足一弹既罢又一弹愿与流泉鎭相续【出中兴间气集】
　　杜牧
　　唐中书舍人杜牧少有逸才下笔成咏弱冠擢进士第复捷制科牧少隽性疎野放荡虽爲检制而不能自禁会丞相牛僧孺出鎭扬州辟节度掌书记牧供职之外唯以宴游爲事扬州胜地也每重城向夕倡楼之上常有绛纱灯万数辉罗燿列空中九里三十歩街中珠翠塡咽邈仙境牧常出没驰逐其间无虚夕复有卒三十人易服随后潜防之僧孺之密教也而牧自谓得计人不知之所至成欢无不会意如是且数年及征拜侍御史僧孺于中堂饯因戒之曰以侍御史气槩逺驭固当自极夷涂然常虑风情不节或至尊体乖和牧因谬曰某幸常自检守不至贻尊忧耳僧孺笑而不答即命侍儿取一小书簏对牧发之乃街卒之密报也凡数十百悉曰某夕杜书记过某家无恙某夕宴某家亦如之牧对之大慙因泣拜致谢而终身感焉故僧孺之薨牧爲之志而极言其美报所知也牧既爲御史乆之分务洛阳时李司徒愿罢鎭闲居声妓豪华爲当时第一洛中名士咸谒见之李乃大开宴席当时朝客高流无不臻赴以牧持宪不敢邀至牧遣座客逹意愿预期会李不得已驰书方对酒独斟亦已酣畅闻命遽来时会中已饮酒女妓百余人皆绝艺殊色牧独坐南行瞪目注视引满三巵问李云闻有紫云者孰是李指示之牧复凝睇良乆曰名不虚得宜以见惠李俯而笑诸妓皆亦廻首破顔牧又自饮三爵朗吟而起曰华堂今日绮筵开谁唤分司御史来忽发狂言惊满座两行红粉一时廻意气闲逸旁无人牧又自以年渐迟暮常追赋感旧诗曰落魄江湖载酒行楚腰纎细掌中情十年一觉州梦嬴得青楼薄幸名又曰觥船一棹百分空十载青春不公今日鬂丝禅榻畔茶烟轻飏落花风太和末牧复自侍御史出佐沈传师江西宣州幕虽所至辄游而终无属意咸以非其所好也及闻湖州名郡风物妍好且多竒色因甘心游之湖州刺史某乙牧素所厚者颇喻其意及牧至每爲之曲宴周游凡优姬倡女力所能致者悉爲出之牧注目凝视曰美矣未尽善也乙复候其意牧曰愿得张水嬉使州人毕观候四面云合某当闲行寓目冀于此际或有阅焉乙大喜如其言至日两岸观者如堵迨暮竟无所得将罢舟舣岸于丛人中有里姥引鵶头女年十余岁牧熟视曰此眞国色向诚虚设耳因使语其母将接致舟中姥女皆惧牧曰且不即纳当爲后期姥曰他年失信复当何如牧曰吾不十年必守此郡十年不来乃从尔所适可也母许诺因以重币结之爲盟而别故牧归朝颇以湖州爲念然以官秩尚卑殊未敢发寻拜黄州池州又移睦州皆非意也牧素与周墀善会墀爲相乃并以三牋干墀乞守湖州意以弟头目疾冀于江外疗之大中三年始授湖州刺史比至郡则已十四年矣所约者已从人三载而生三子牧既即政函使召之其母惧其见夺携幼以同徃牧诘其母曰曩既许我矣何爲反之母曰向约十年十年不来而后嫁嫁已三年矣牧因取其载词视之俛首移晷曰其词也彊之不祥乃厚爲礼而遣之因赋诗以自伤曰自是寻春去校迟不须惆怅怨芳时狂风落尽深红色緑叶成隂子满枝【出唐阙史】
　　刘禹锡
　　刘禹锡赴任姑苏道过扬州州帅杜鸿渐饮之酒大醉而归驿稍醒见二女子在旁惊非巳有也乃曰郎中席上与司空诗特令二乐妓侍寝且醉中之作都不记忆明旦修啓致谢杜亦优容之夫禹锡以郎吏州牧而轻忤三司岂不过哉诗曰高髻云鬟宫样妆春风一曲杜韦娘司空见惯寻常事断尽苏州刺史肠【出云谿友议】
　　李逢吉
　　李丞相逢吉性彊愎而沉猜多忌好危人略无怍色既爲居守刘禹锡有妓甚丽爲众所知李恃风望恣行威福分务朝官取容不暇一旦隂以计夺之约曰某日皇城中堂前致宴应朝贤宠嬖并请早赴境会稍可观瞩者如期云集敕阍吏先放刘家妓从门入倾都惊异无敢言者刘计无所出惶惑吞声又翌日与相善数人谒之但相见如常从容乆之并不言境防之所以然者座中黙然相目而已既罢一揖而退刘叹咤而归无可奈何遂愤懑而作四章以拟四愁云尔玉钗重合两无縁鱼在深潭在天得意紫鸾休舞镜寄言青鸟罢衔牋金盆已覆难收水玉轸长抛不续向蘼芜山下过遥将红泪洒穷泉鸾飞远树栖何处凤得新巢已去心红璧尚留香漠漠碧云初散信沈沈情知防汚投泥玉犹自经营买笑金从此山头似人石丈夫形状泪痕深人曾何处更寻看虽是生离死一般买笑树邉花已老画眉牕下月犹残云藏巫峡音容断路隔星桥过徃难莫怪诗成无泪滴尽倾东海也须干三山不见海沈沈岂有仙踪更可寻青鸟去时云路断姮娥归处月宫深纱窻遥想春相忆书幌谁怜夜独吟料得夜来天上镜只因偏照两人心【见本事诗】
　　洛中举人
　　举子某乙洛中居人也偶与乐妓茂英者相识英年甚小及乙到江外偶于饮席遇之因赠诗曰忆昔当初过栁楼茂英年小尚娇羞隔牕未省闻高语对镜曾窥学上头一别中原俱老大重来南国见风流弹酌酒话前事零落碧云生暮愁举子因谒节使遂客游留连数月帅遇之甚厚宴饮既频与酒糺谐戏颇洽一日告辞帅厚以金帛赆行复开筵送别因暗留絶句与糺曰少揷花枝少下筹须防女伴妬风流坐中打占相令除却尚书莫防头因设舞曲遗诗帅取览之当时即令人所在送付举子【出卢氏杂説】
　　蔡京
　　邕南节度使蔡京过永州永州刺史郑史与京同年连以酒乐相邀座有琼枝者郑之所爱而席之最妍蔡彊夺之行郑莫之竞也邕南之所爲多如此类爲德义者见鄙终其不悛也及邕南制御失律伏法【出云谿友议】
　　武昌妓
　　韦蟾亷问鄂州及罢任賔僚盛陈祖席蟾遂书文选句云悲莫悲兮生别离登山临水送将归以牋毫授賔从请续其句座中怅望皆思不属逡廵女妓然起曰某不才不敢染翰欲口占两句韦大惊异令随口写之武昌无限新栽桞不见杨花扑面飞座客无不嘉叹韦令唱作杨柳枝词极欢而散赠数十笺纳之翌日共载而发【出杼情诗】
　　韦保衡
　　韦保衡尝访同人方坐李钜新及第亦继至保衡以其后先匿于帷下既入曰有客乎同人曰韦保衡秀才可以出否钜新及第甚自得意徐曰出也何妨保衡竟不之出洎保衡尚公主为相李蠙镇岐下钜方自山北旧从事辟焉初保衡既登第独孤云除东川辟在幕下乐籍间有佐饮者副使李甲属意也时以逼于他适私期廻将纳焉保衡既至不知之祈于独孤且请降其籍李至意殊不平每在宴席辄以语侵保衡保衡不能容即携其妓人以去李益怒之屡言于云云不得已命飞牒追之而廻无何堂牒追保衡赴辇下乃尚同昌公主也李固惧之矣不日保衡复入翰林李闻之登时而卒【出玉泉子】
　　曹生
　　卢常侍鉟牧泸江日相座嘱一曹生令署郡职不免奉之曹悦营妓名丹霞卢沮而不许会饯朝客于短亭曹献诗曰拜玉亭间送客忙此时孤恨感离乡寻思徃岁绝缨事肯向朱门泣夜长卢演爲长句和而勉之曰桑扈交飞百舌忙祖亭闻乐倍思乡樽前有恨慙卑宦席上无寥爱艶妆莫爲狂花迷眼界须求眞理定心王游蜂采掇何时已秪恐多言议短长【出卢懐杼情集】
　　罗虬
　　罗虬词藻富赡与宗人隠邺齐名咸通干符中时号三罗广明庚子乱后去从鄜州李孝恭籍中有红儿者善爲音声常爲副戎属意会副戎聘邻道虬请红儿歌而赠之缯防孝恭以副车所盼不令受之虬怒拂衣而起诘旦手刃红儿既而思之乃作絶句百编号比红儿诗大行于时【岀摭言】
　　徐月英
　　江淮间有徐月英者名娼也其送人诗云惆怅人间万事违两人同去一人归生憎平望亭中水忍照鸳鸯相背飞又云枕前泪与阶前雨隔个牕儿滴到明亦有诗集金陵徐氏诸公子宠一营妓卒乃焚之月英送塟谓公子曰此娘平生风流没亦焰时号美戏也【出北梦琐言】








　　太平广记卷二百七十三
　　钦定四库全书
　　太平广记卷二百七十四
　　情感
　　买粉儿　　　崔护　　　武延嗣
　　开元制衣女　韦臯　　　欧阳詹
　　薛宜僚　　　戎昱
　　买粉儿
