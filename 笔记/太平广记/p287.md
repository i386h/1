<!-- { "loadSidebar": true } -->
　　长白山西有夫人墓魏孝昭之世搜天下才俊清河崔罗什弱冠有令望被征诣州道经于此忽见朱门粉壁楼阁相接俄有一青衣出语什曰女郎须见崔郎什恍然下马两重门内有一青衣通问引前什曰行李之中忽重厚命素既不叙无宜深入青衣曰女郎平陵刘府君之妻侍中吴质之女府君先行故欲相见什遂前什就牀坐其女在戸东坐与什叙温凉室内二婢秉烛女呼一婢令以玉夹膝置什前什素有才藻颇善讽咏虽疑其非人亦惬心好也女曰比见崔郎息驾庭树嘉君吟啸故欲一叙玉顔什遂问曰魏帝与尊公书称尊公爲元城令然否也女曰家君元城之日妾生之岁什仍与论汉魏时事悉与魏史符合言多不能备载什曰贵夫刘氏愿吿其名女曰狂夫刘孔才之第二子名瑶字仲璋比有罪被摄乃去不返什下牀辞出女曰从此十年更当奉面什遂以玳瑁簪留之女以指上玉环赠什什上马行数十步回顾乃见一大冢什届歴下以爲不祥遂躬设斋以环布施天统末什爲王事所牵筑河隄于桓家遂于幕下话斯事于济南奚叔布因下泣曰今岁乃是十年如何什在园中食杏忽见一人云报女郎信俄即去食一杏未尽而卒什十二为郡功曹爲州里推重及死无不伤叹【出酉阳杂俎】
　　沈警
　　沈警字元机吴兴武康人也美风调善吟咏爲梁东宫常侍名著当时每公卿宴集必致骑邀之语曰元机在席颠倒宾客其推重如此后荆楚陷没入周爲上柱国奉使秦陇途过张女郎庙旅行多以酒肴祈祷警独酌水具祝祠曰酌彼寒泉水红芳掇嵒谷虽致之非遥而荐之随俗丹诚在此神其感録既暮宿传舍凭轩望月作凤将雏含娇曲其词曰命啸无人啸含娇何处娇徘徊花上月空度可怜宵又续爲歌曰靡靡春风至微微春露轻可惜闗山月还成无用明吟毕闻帘外叹赏之声复云闲宵岂虚掷朗月岂无明音旨清婉颇异于常忽见一女子褰帘而入拜云张女郎姊妹见使致意警异之乃具衣冠未离坐而二女已入谓警曰跋涉山川因劳动止警曰行役在途春宵多感聊因吟咏稍遣旅愁岂意女郎猥降仙驾愿知伯仲二女郎相顾而微笑大女郎谓警曰妾是女郎妹适庐山夫人长男指小女郎云适衡山府君小子并以生日同觐大姊属大姊今朝层城未旋山中幽寂良夜多怀辄欲奉屈无惮劳也遂携手出门共登一辎軿车驾六马驰空而行俄至一处朱楼飞阁备极焕丽令警止一水阁香气自外入内帘幌多金缕翠羽间以珠玑光照满室须臾二女郎自阁后冉冉而至揖警就坐又具酒殽于是大女郎弹箜篌小女郎援琴爲数弄皆非人世所闻警嗟赏良久愿请琴写之小女郎笑而谓警曰此是秦穆公周灵王太子神仙所制不可传于人间警粗记数弄不复敢访及酒酣大女郎歌曰人神相合兮后会难邂逅相遇兮暂爲欢星汉移兮夜将阑心未极兮且盘桓小女郎歌曰洞箫响兮风生流清夜阑兮管遒长相思兮衡山曲心断絶兮秦陇头又题曰陇上云车不复居湘川斑竹泪沾余谁念衡山烟雾里空看鴈足不传书警歌曰义熙曾歴许多年张硕凡得几时怜何意今人不及昔暂来相见更无縁二女郎相顾流涕警亦下泪小女郎谓警曰兰香姨智琼姊亦尝怀此恨矣警见二郎歌咏极欢而未知密契所在警顾小女郎曰润玉此人可念也良久大女郎命履与小女郎同出及门谓小女郎曰润玉可使伴沈郎寝警欣喜如不自得遂携手入门已见小婢前施卧具小女郎执警手曰昔从二妃游湘川见君于舜帝庙读相王碑此时想念颇切不意今宵得谐宿愿警亦备记此事执手款叙不能自已小婢丽质前致词曰人神路隔别促会赊况姮娥妬人不肯留照织女无赖已复斜河寸隂几时何劳烦琐遂掩戸就寝备极欢昵将晓小女郎起谓警曰人神事异无宜卜画大姊已在门首警于是抱持置于膝共叙衷款须臾大女郎即复至前相对流涕不能自胜复置酒警又歌曰直恁行人心不平那宜万里阻闗情只今陇上分流水更泛从来呜咽声警乃赠小女郎指环小女郎赠警金合欢结歌曰结心万缕结缕几千回结怨无穷极结心终不开大女郎赠警瑶镜子歌曰忆昔窥瑶镜相望看明月彼此俱照人莫令光彩灭赠答极多不能备记粗忆数首而已遂相与出门复驾辎軿车送至下庙乃执手呜咽而别及至馆怀中探得瑶镜金缕结良久乃言于主人夜而失所在时同侣咸怪警夜有异香警后使回至庙中于神座后得一碧笺乃是小女郎与警书备叙离恨书末有篇云飞书报沈郎寻已到衡阳若存金石契风月两相忘从此遂絶矣【出异闻録】

　　太平广记卷三百二十六
　　钦定四库全书
　　太平广记卷三百二十七　宋　李昉等　编十二
　　崔子武　　马道猷　　顾揔
　　邢鸾　　　萧摩侯　　道人法力
　　萧思遇　　任胄　　　董寿之
　　樊孝谦　　李文府　　史万岁
　　房龄　　魏征　　　唐俭
　　崔子武
　　齐崔子武幼时宿于外祖州刺史赵郡李宪家夜梦一女子姿色甚丽自谓云龙王女愿与崔郎私好子武悦之牵其衣裾微有裂绽未晓吿辞结带而别至明往山祠中观之傍有画女容状即梦中见者裂裾结带犹在子武自是通梦恍惚成疾后逢医禁之乃絶【出三国典略】
　　马道猷
　　南齐马道猷爲尚书令史永明元年坐省中忽见满前而傍人不见须臾两入其耳中推出魂魂落屐上指以示人诸君见否傍人并不见问魂形状云何道猷曰魂正似虾蟇云必无活理今犹在耳中视其耳皆肿明日便死【出述异记】
　　顾揔
　　梁天监元年武昌小吏顾揔性昏戅不任事数爲县令鞭扑尝郁郁怀愤因逃墟墓之间彷徨惆怅不知所适忽有二黄衣顾见揔曰刘君颇忆畴日周旋耶揔曰宗乃顾氏先未曾面清顔何有周旋之问二人曰仆王粲徐干也足下前生是刘桢爲坤明侍中以纳赂金谪爲小吏公当自知矣然公言辞歴歴犹见记室音旨因出袖中轴书示之曰此君集也当谛视之揔试省览乃了然明悟便觉文思坌涌其集人多有本唯卒后数篇记得诗一章题云从驾游幽厉宫却忆平生西园文会因寄地文府正郎蔡伯喈诗曰在汉绳纲渚溟渎多腾湍煌煌魏英祖拯溺静波澜天纪已垂定人亦保完大开相公府掇拾尽幽兰始从众君子日侍贤王欢文皇在春宫蒸孝逾问安监抚多余暇园圃恣游观末臣戴簪笔翊圣从和銮月出行殿凉珍木清露团天文信辉丽铿锵振琅玕被命仰爲和顾已试所难弱质不自持危脆朽萎残岂意十余年陵寝梧楸寒今来坤明国再顾簪蝉冠侍游于离宫足蹑浮云端却想西园时生死暂悲酸君昔汉公卿未央冠羣贤倘若念平生览此同怆然其余七篇传者失本王粲谓揔曰吾本短小无何娶乐进女女似其父短小尤甚自别君后改娶刘荆州女寻生一子荆州与字翁奴今年十八长七尺三寸所恨未得参丈人也当渠年十一与予同览镜予谓之曰汝首魁梧于予渠立应予曰防风骨节专车不如白起头小而锐予又曰汝长大当爲将又应予曰仲尼三尺童子羞言覇道况承大人严训敢措意于斫刺乎予知其了了过人矣不知足下生来有郎娘否良久沈思稍如相识因曰二君既是揔友人何计可脱小吏之厄徐干曰君但执前集诉于县宰则脱矣揔又问坤明是何国干曰魏武开国邺地也公昔爲其国侍中遽忘耶公在坤明家累悉无恙贤小娇羞娘有一篇奉忆昨者已诵似丈人矣诗曰忆爷爷抛女不归家不作侍中爲小吏就他辛苦弃荣华愿爷相念早相见与儿买李市甘诵讫揔不觉涕泗交下因爲一章寄娇羞娘云忆儿貌念儿心望儿不见泪沾襟时移世异难相见弃谢此生当重寻既而王粲徐干与揔殷勤叙别乃遗刘桢集五卷见县令具陈其事令见桢集后诗惊曰不可使刘公干爲小吏即解遣以賔礼待之后不知揔所在集亦寻失时人勗子弟皆曰死刘桢犹庇得生顾揔可不修进哉【出怪録】
　　邢鸾
　　后魏洛阳永和里汉太师董卓之宅也里南北皆有池卓之所造水冬夏不竭里中太傅録尚书长孙稚尚书右仆射郭祚吏部尚书邢鸾廷尉卿元洪超衞尉卿许伯桃凉州刺史尉成兴等六宅皆髙门华屋斋馆敞丽楸槐防途桐杨夹植当世名爲贵里掘此地辄得金玉寳玩之物时邢鸾家常掘得丹砂及钱数十万铭云董太师之物后卓夜中随鸾索此物鸾不与之经年而鸾卒【出洛阳伽蓝记】
　　萧摩侯
　　后魏胡太后末年泽州田参军萧摩侯家人浣一黄衫晒之庭树日暮忘收夜半摩侯家起出见此衣爲风所动彷佛类人谓是窃盗持刀往击就视乃是衣自此之后内外恐惧更数日忽有二十骑尽爲戎服直造其家旗举杖往来掩袭前后六七处家人惶惧不知何方御之有一人云按药方烧羖羊角妖自絶即于屠肆得之遂烧此等后来至掩鼻云此家不知烧何物臭秽如此翻然回自此便絶【出五行记】
　　道人法力
　　广州显明寺道人法力向晨诣厠于户中遇一状如昆仑两目尽黄裸身无衣法力素有膂力便缚着堂柱以杖鞭之终无声乃以铁锁缚之观其能变去否日已昏暗失所在【出述异记】
　　萧思遇
　　萧思遇梁武帝从侄孙父慤爲侯景所杀思遇以父遭害不乐仕进常慕道有冀神人故名思遇而字望明言望遇神明也居虎邱东山性简静爱琴书每松风之夜罢琴长啸一山楼宇皆惊常雨中坐石酣歌忽闻扣柴门者思遇心疑有异令侍者遥问乃应曰不须问但言雨中从浣溪来及侍童开户见一美女二青衣女奴从之并神仙之容思遇加山人之服以礼见之曰适闻夫人云从浣溪来雨中道逺不知所乗何车耶女曰闻先生心怀异道以简洁爲心不用车舆乗风而至思遇曰若浣沙来得非西施乎女回顾二童而笑复问先生何以知之思遇曰不必虑怀应就寝耳及天晓将别女以金钏子一只留诀思遇称无物叙情又曰但有此心不忘夫人曰此最珍竒思遇曰夫人此去何时来女乃掩涕曰未敢有期空劳情意思遇亦怆然言讫遂乗风而去须臾不见唯闻香气犹在寝室时陈文帝天嘉元年二月二日也【出博物志】
　　任胄
　　东魏丞相司马任胄谋杀高欢事泄伏诛其家未之知家内忽见其头在饭甑上相召看之少顷失所在俄知被戮【出三国典略】
　　董寿之
　　北齐董寿之被诛其家尚未之知其妻夜坐忽见寿之居其侧叹息不已妻问夜间何得而归寿都不应答有顷出门绕鸡笼而行笼中鸡惊呌其妻疑有异持火出戸视之见其血数斗而寿失所在遂以吿姑因与大小号哭知有变及晨果得死问【出续搜神记】
　　樊孝谦
　　北齐樊孝谦少有才名年二十二答秀才防累迁至员外散骑侍郎尝于其门首观贵人车揖方相而别是后周年至此日有人扣门孝谦出视乃见所揖方相门首立云君去年此日共我语否孝谦惊倒须臾便卒贞观初崔信明爲洋州与县丞向瓘无二说【出五行记】
　　李文府
