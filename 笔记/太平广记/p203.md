<!-- { "loadSidebar": true } -->
　　唐润州甘露寺僧某者道行孤高名重江左李衞公德裕廉问日常与之游及罢任以方竹杖一枝留赠焉方竹出大宛国坚实而正方节眼牙四面对出实衞公之所寳也及再鎭浙右其僧尚在公问曰前所奉竹杖无恙否僧对曰已规圆而漆之矣公嗟惋弥日【出桂苑丛谈】
　　令狐绹
　　唐丞相令狐绹因话竒异之物自出铁筩径不及寸长四寸内取小卷书于日中视之乃九经并足其即蜡蒲团其文匀小首尾相似其精妙难以言述又倾其中复展看轻绢一匹度之四丈无少秤之才及半两视之似非人世所有【阙】返报太守惧追叟欲加刑叟曰乞使君不
　　草草某知书禇辈只须此笔乞先见相公书迹然后创制太守示之叟笑曰如此不消使君破三十钱者且更寄五十管如不穪甘鼎镬之罪仍乞械系俟使回期太守怒稍解且述叟事云覩相公神翰宜此等笔相府得之试染翰甚佳复书云笔大可意宜优赐匠人也太守喜以束帛赠叟而遣之【出芝田录】
　　周邯
　　唐周邯自蜀沿流尝市得一奴名曰水精善于探水乃昆仑白水之属也邯疑瞿塘之深命水精探之移时方出云其下有关不可越渡但得金珠而已每遇深水潭洞皆命奴探之多得寳物闻汴州八角井多有龙神时有异手出于井面欲使水精探之而犹豫未果其友邵泽有利剑常自神之解剑授奴遣之入井邯与泽于外以俟之悄然经乆忽见水精高跃出井未及投岸有大金手拿之复入剑与奴自此并失邯悲其水精泽恨其寳剑终莫穷其事他日有人谓邯曰此井乃龙神所处水府灵司岂得辄犯可祭而谢之邯乃祭谢而去【出原化记】
　　眞阳观
　　新淦县有眞阳观者即许眞君弟子曾眞人得道之所其常住有庄田颇为邑民侵据唐僖宗朝南平王钟传据江西八州之地时观内因修元斋忽有一香炉自天而下其炉高三尺下有一盘盘内出莲花一枝花有十二叶叶间隐出一物即十二属也炉顶上有一仙人戴远游之冠着云霞之衣相仪端妙左手搘颐右手垂膝坐一小磐石石上有花竹流水松桧之状雕刋竒怪非人工所及也其初降时凡有邑民侵据本观庄田即蜚于田所放大光明邑民惊惧即以其田还观莫敢逗留南平王闻其灵异遣使取炉至江西供养忽一夕失炉寻之却至旧观道俗目之为瑞炉故丞相乐安公孙偓南迁路经此观留题末句云好是歩虚明月夜瑞炉蜚下醮坛前其瑞炉比如金色轻重不定寻常举之只可及六七斤防有一盗者窃之虽数人亦不能举至今犹在本观而不能复蜚矣【出玉堂闲话】
　　陴湖渔者
　　徐宿之界有陴湖周数百里两州之莞葪苇迨芰荷之頼以资之唐天祐中有渔者于网中获铁镜亦不甚澁光犹可鉴面濶五六寸防以归家忽有一僧及门谓渔者曰君有异物可相示乎答曰无之僧曰闻君获铁镜即其物也遂出之僧曰君但却将往所得之处照之看有何覩如其言而往照见湖中无数甲兵渔者大骇复沉于水僧亦失之老相传湖本陴州沦陷所致图籍亦无载焉
　　文谷
　　伪蜀词人文谷好古之士也尝诣中书舍人刘光祚喜曰今日方与二客为约看予桃核杯文方欲问其由客至乃青城山道士刘云次乃升仙宫客沈黙也刘谓之曰文员外亦竒士因令取桃核杯出视之杯濶尺余纹彩灿然眞蟠桃之实也刘云予少年时常游华岳逢一道士以此核取瀑泉盥漱予覩之惊骇道士笑曰尔意欲之耶即以半片见授予寳之有年矣道士刘云出一白石圆如鸡子其上有文彩隐出如畵乃是二童子持节引仙人眉目毛髪冠履衣帔纎悉皆具云于麻姑洞石穴中得之沈黙亦出一石濶一寸余长二寸五分上隐出盘龙鳞角爪鬛无不周备云于巫峡山中得之文谷一日尽覩此竒物幸矣【出野人闲话】




　　太平广记卷二百三十二
　　钦定四库全书
　　太平广记卷二百三十三
　　酒
　　千日酒　　　擒奸酒　　　若下酒
　　昆仑觞　　　碧筩酒　　　九醖酒
　　消肠酒　　　青田酒　　　黏雨酒
　　酒名　　　　南方酒　　　李景让
　　夏侯孜　　　孙防宗　　　陆扆
　　酒量
　　山涛　　　　周顗　　　　裴泰
　　王源中
　　嗜酒
　　徐邈　　　　刘伶　　　　酒臭
　　酒
　　千日酒
　　昔有人名石从中山酒家酤酒酒家与千日酒忘语其节至家醉卧不醒数日家人不知以为死也具棺殓葬之酒家至千日乃忆石前来沽酒醉当醒矣遂往索石家而问之云石亡已三年今服阕矣于是与家人至石墓掘冢开视始醒起于棺中【出博物志】
　　擒奸酒
　　河东人刘白堕者善于酿酒六月中时暑赫刘以甖贮酒曝于日中经一旬酒味不动饮之香美醉而不易醒京师朝贵出郡者逺相饷餽逾于千里以其可至逺号曰鹤觞亦名骑驴酒永熙中青州刺史毛鸿宾带酒之任路中夜逢刼盗盗饮之皆醉遂被擒获因此复名擒奸酒游侠语曰不畏张弓拔刀唯畏白堕春醪【出伽蓝记】
　　若下酒
　　舆地志村人取若下水以酿酒醇美俗称若下酒张协七啓云荆州乌程豫北竹叶即此是也【出十道记】
　　昆仑觞
　　魏贾家累千金博学善著作有苍头善别水常令乘小舟于黄河中以瓠匏接河源水一日不过七八升经宿器中色如绛以酿酒名昆仑觞酒之芳味世间所絶曾以三十斛上魏庄帝【出酉阳杂俎】
　　碧筩酒
　　歴城北有使君林魏正始中郑公慤三伏之际每率宾僚避暑于此取大莲叶置砚格上盛酒三升以簪刺叶令与柄通屈径上轮囷如象鼻传吸之名为碧筩歴下效之言酒味杂莲气香冷胜于冰【出酉阳杂俎】
　　九酝酒
　　张华既贵有少时知识来之华与共饮九酝酒为酣畅其夜醉眠华常饮此酒醉眠后辄敕左右转侧至觉是夕忘敕之左右依常时为张公转侧其友人无人为之至明友人犹不起华咄云此必死矣使视之酒果穿肠流牀下滂沱【出世説】
　　消肠酒
　　张华为醇酒煮三薇以渍麴糵糵出西羌麴出北胡胡中有指星麦四月火星出获麦而食之糵用水渍三夕而麦生萌牙以平旦时鸡初鸣而用之俗人呼为鸡鸣麦以酿酒清羙鬯乆含令人齿动若大醉不摇荡使人肝肠烂当时谓之消肠酒或云醇酒可为长宵之乐二説声同而事异焉【出王子年拾遗】
　　青田酒
　　乌孙国有青田核莫知其树与实而核大如五六升瓠空之盛水俄而成酒刘章曾得二枚集宾设之可供二十人一核方尽一核所盛复中饮矣唯不可乆置乆则味苦难饮因名其核曰青田壶酒曰青田酒【出古今注】
　　黏雨酒
　　石虎于大武殿前起楼高四十丈结珠为垂五色玉佩上有铜龙腹空盛数百斛酒使胡人于楼上噀酒风至望之如云雾名曰黏雨台使以洒尘【出拾遗録】
　　酒名
　　酒名郢之富水乌程之下荥阳之土窟春富平之石冻春剑南之烧春河东之干和蒲桃岭南之灵溪博罗宜城之九醖浔阳之湓水京城之西市腔虾蟆陵之郎官清河汉之三勒浆其法出波斯三勒者谓庵摩勒毘黎勒诃黎勒【出国史】
　　南方酒
　　新州多羙酒南方酒不用麴蘖杵米为粉以众草叶胡蔓草汁溲【南人呼野为胡蔓草】大如卵置蓬蒿中防蔽经月而成用此合糯为酒故剧饮之后既醒犹头涔涔有毒草故也南方饮既烧即实酒满瓮泥其上以火烧方熟不然不中饮既烧即掲瓶趋虚泥固犹存沽者无能知羙恶就泥上钻小穴可容筯以细筩揷穴中沽者就吮筩上以尝酒味俗谓之滴淋无頼小民空手入市徧就酒家滴淋皆言不中取醉而返南人有女数岁即大酿酒既漉候冬陂池水竭时寘酒甖宻固其上瘗于陂中至春涨水满不复发矣候女将嫁因决陂水取供贺客南人谓之女酒味絶羙居常不可致也【出投荒杂录】
　　李景譲
　　大中年丞郎宴席蒋伸在座忽斟一杯言曰席上有孝于家忠于国及名重于时者饮此爵众皆肃然无敢举者独李公景让起引此爵蒋曰此宜其然【出卢氏杂説】
　　夏侯孜
　　崔郢为京尹日三司使在永逹亭子宴丞郎崔乘酒突饮众人皆延之时谯公夏侯孜为戸部使问曰尹曾任给舍否崔曰无谯公曰若不曾歴给舍京兆尹不合冲丞郎宴命酒糺来命下筹且吃罚爵取三大器物引满饮之良乆方起【出卢氏杂説】
　　孙防宗
　　唐孙防宗仆射即渥相大王父也宅中集内外亲表开宴有一甥侄为朝官后至及中门见绯衣官人衣襟前皆是酒涴咄咄而出不相识顷即席説于主人讶无此官沉思之乃是行酒时阶上酹酒草草倾泼也自此每酹酒止侧身恭跪一酹而已自孙氏始今人三酹非也【出北梦琐言】
　　陆扆
　　陆相扆出典夷陵时有士子修谒相国与之从容因命酒酌劝此子辞曰天性不饮酒相曰诚如所言已校五分矣葢平生悔吝有十分不为酒困自然减半也【出北梦琐言】
　　酒量
　　山涛
　　山涛字巨源饮酒量至八斗武帝欲试之使人私黙以记之至量而醉【出晋书】
　　周顗
　　周顗字伯仁饮酒至量一石及过江虽日醉每恨无对偶有旧对北来顗遇之为忻然乃置酒二石共饮各大醉及醒顗使人视之客已腐脇而死矣【出晋书】
　　裴泰
　　唐裴均之镇襄州裴泰为郑滑舘驿巡官充防于汉南遇大宴为宾司所漏及设防均令走屈郑滑裴巡官泰奔至均不悦责曰君何来之后大渉不敬酌后至酒已投糺筹泰谢曰都不见客司报宴非敢慢也叔父舍罪请在座银器尽斟酒满之器随饮以赐泰可乎合座壮之均亦许焉泰次第揭座上小爵以至觥船凡饮皆竭随饮讫即寘于懐须臾盈满筵中有银海受一斗以上其内酒亦满泰以手捧而饮饮讫目吏人将海覆地以足之卷抱而出即索马归驿均以泰纳饮器稍多色不怿午后宴散均又思泰之饮必为酒过度所伤忧之迨暮令人视饮后所为使者见泰戴纱防于汉隂驿防箕踞而坐召匠秤得器物计二百余两均不觉大笑明日再饮回车日赠遗甚厚【出干子】
　　王源中
　　王源中文宗时为翰林承防暇日与诸昆季蹴踘于太平里第毬子击起误中源中之额薄有所损俄有急召比至上讶之源中具以上闻上曰卿大雍睦命赐酒二盘每盘贮十金椀每椀各容一升许宣令并椀赐之源中饮之无余略无醉容【出摭言】
　　嗜酒
　　徐邈
　　魏徐邈字景山为尚书郎时禁酒邈私饮沈醉从事赵达问曹事邈曰中圣人达白太祖太祖甚怒鲜于辅曰醉人谓清酒为圣人浊酒为贤人邈性修慎偶醉言耳乃得免罪【出异苑】
　　刘伶
　　刘伶常乘鹿车携一壶酒使人荷锸随之曰死便埋我其遗形如此渴甚求酒于妻妻藏酒弃器谏曰非养生之道宜断之伶曰善当祝鬼神自誓便可具酒肉妻从之伶跪祝曰天生刘伶以酒为名一饮一石五斗解酲妇人之言必不可听于是酌酒御肉块然复醉【出晋书】
　　酒臭
　　义寜初一县丞衣缨之胄年少时甚有丰采渉猎书史兼有文性其后沉湎于酒老而弥笃日饮数升略无醒时得病将终酒臭闻于数里远近惊愕不知所由如此一旬此人遂卒故释典戒酒令人昏痴今临亡酒臭彰其入恶道耳【出五行记】














　　太平广记卷二百三十三
　　钦定四库全书
　　太平广记卷二百三十四
　　食
　　吴馔　　　　御厨　　　　五侯鲭
