<!-- { "loadSidebar": true } -->
　　唐僖宗之狩于岷蜀也黄巾尚游魂于三辅中和辛丑嵗诏丞相晋国公王铎爲诸道行营都綂执操旗皷乗三峡而下作鎭南燕爲东诸侯节度又诏军容使西门季爲都监秋七月铎至滑都监次于临汝郡当兵道邮传皆焚乃舍于龙兴北禅院其西廊小院即都监下都押衙何羣处之羣滑人也世爲本军剧职羣少凶险亲姻颇薄之乃西走上京以干中贵人而西门纳焉至是擢爲元从都押衙戎事一以委焉羣志气骄佚肉视其从尝一日汝州监军使董贽令孔目官宋柔奉啓于都监致命将出值羣方据胡牀于门下怒其不先礼谒也叱数卒捽以入撃以马挝而遣之贽闻之大恐笞宋柔数十仍斥去不复任使驰书使谢羣羣亦无怍复数旬日将夕宋柔徒行经寺门又值羣自外将入瞥见发怒连叱驺皁録之入院候曛黑杀而支解纳诸溷中既张灯宛见宋柔髪徒跣浴血而立于灯后羣矍起奋劔撃刺歘然而灭厥后夜夜见之暮秋月都监迁于荥阳郡舎于开元寺子城东南隅之地至是羣神情惝怳渐不自安乃与其禆将窦思礼等谋叛将大掠郡中而奔于江左都监部曲三百许人皆畏羣而唯诺会太守杜眞府符请都监夜宴啓至羣谓思礼等曰机不旋踵时不再来必发今宵无贻后悔思礼等遂潜勒部分至晡时都监赴宴羣令亲信十数人从戒曰至三更汝焚六司院门寺中必举火相应其夕一皷羣假寝帐中乃梦宋柔向羣大叱曰吾雠雪矣遂惊觉召思礼语之对曰此乃思也是何能爲二皷将半乃令其徒擐甲使一卒登佛殿西大梓树瞷子城内无何郡都虞候游巡至僧纲啓门入至殿隅仰视木杪心动命炬于下乃见介者蹲于枝间方诘所从羣连声谓曰走卒痁作遂逃于上无他也都虞候色变驰出戒严羣呼思礼等谓曰事亟矣不速行将爲竖子所殄乃拥其徒斩东门关而出奔走两舍而羣心荡无所从适其下稍稍亡去倦憇水侧遥闻严皷声乃仆射陂东北隅壖也思礼觉乃前请啓密语羣将耳附之思礼拔佩刀疾斫羣首坠于地余众大嚣而散思礼携羣首迟明归命于都监贳其罪使招其散卒焉【出三水小牍】
　　王表
　　河东裴光远唐龙纪己酉岁调授滑州卫南县尉性贪婪冒于货贿严刑峻法吏民畏而恶之尤好撃鞠虽九夏蒸欝亦不暂休息畜一白马骏健能驰骋竟以暑月不胜其役而致毙于广场之内有里长王表者家虽富赡早丧其妻唯一子可七八岁白晳端丽常随父来县曹光逺见而怜之呼令入宅遗以服翫自是率以爲常光远令所亲谓表曰我无子能以此儿相饷当善待汝纵有大过亦不汝瑕疵也表答曰某诚贱微受制于上骨肉之间则无以奉命况此儿襁褓丧母岂可复离其父乎设使以此获罪于明公亦甘心矣光逺闻而衔之后数日乃遣表使于曹南使盗待诸境上杀之而取其子大顺辛亥嵗春光远遘疾逾月委顿或时物所中独言曰王表来也当还尔儿又爲表言曰某虽小吏愼密未尝有过反招残贼规夺赤子已诉于天今来请命又爲已语今还尔儿与尔重作功德厚赂尔阴钱免我乎皆曰不可少顷曰白马来也则代马语曰为人乗骑自有年限至于载驰骤亦有常程筋力之劳所不敢惮岂有盛夏之月撃鞠不止毙此微命实由于君已诉上天今来奉取又爲已语祈之如王表终不听数日光远遂卒【出三水小牍】
　　干宁宰相
　　唐干宁二年邠州王行瑜会李茂贞韩建入觐决谋废立帝既覩三帅齐至必有异谋乃御楼见之谓曰卿等不召而来欲有何意茂贞等汗流浃背不能对但云南北司紊乱朝政因疏韦昭度讨西川失谋李磎麻下爲刘崇鲁所哭陛下不合违众用之乃令宦官诏害昭度已下三帅乃还镇内外寃之初王行瑜防扈朝廷欲加尚书令昭度力止之曰太宗以此官总政而登大位后郭子仪以六朝立功虽有其名终身退让今行瑜安可轻授焉因请加尚父至是爲行瑜所憾而害焉后追赠太师李磎字景望拜相麻出刘崇鲁抱之而哭改授太子少传乃上十表及纳谏五篇以求自雪后竟登庸且讦崇鲁之恶时同列崔昭纬与韦昭度及磎素不相协王行瑜专制朝廷以判官崔鋋入阙奏事与昭纬关通因托鋋致意由是行瑜率三镇胁君磎亦遇祸其子渷有髙才亦同日害之磎著书百卷号李书楼后追赠司徒太原李克用破王行瑜后崔昭纬贬而赐死昭皇切齿下诏捕崔鋋亦寃报之验也【出北夣琐言】

　　太平广记巻一百二十三
　　钦定四库全书
　　太平广记卷一百二十四
　　报应二十三
　　王简易　　　樊光　　　　李彦光
　　侯温　　　　沈申　　　　法曹吏
　　刘存　　　　袁州录事　　刘璠
　　吴景　　　　高安村小儿　陈勲
　　钟遵　　　　韦处士　　　张进
　　郝溥　　　　裴垣　　　　苏铎
　　赵安
　　王简易
　　唐洪州司马王简易者常暴得疾腹中生物如块大随气上下攻撃脏腑伏枕余月一夕其块逆上筑心沈然长往数刻方寤谓所亲曰初梦见一使自称丁郢手执符牒云奉城隍神命来追王简易某即随使者行可十余里方到城隍庙门前人相谓曰王君在世颇闻修善未合身亡何得遽至此耶寻得见城隍神告之曰某未合殂落且乞放归城隍神命左右将簿书来检毕谓简易曰犹合得五年活且放去至五年腹内物又上筑心逡巡复醒云适到防司被小奴所讼辞气不可解其妻问小奴何人也简易曰某旧使僮仆年在妙龄偶因约束遂致毙今腹中块物乃小奴爲祟也适见前任吉州牧钟初荷大铁枷着黄布衫手足械繋防司勘非理杀人事欵问甚急妻遂诘云小奴庸下何敢如是简易曰世间即有贵贱防司一般也妻又问阴间何罪最重简易曰莫杀人言讫而卒【出报应录】
　　樊光
　　交趾郡厢虞候樊光者在廨宇视事亭午间风雷忽作光及男并所养一黄犬并震死其妻于霆撃之际歘见一道士撮置其身于别所遂得免人问其故妻云尝有二百姓相论讼同系牢狱无理者纳赂于光光即出之有理者大被拷掠抑令欵伏所送饮食光悉夺与男并犬食之其囚饥饿将死闻于狱内被发诉天不数日光等有此报【出报应录】
　　李彦光
　　李彦光爲秦内外都指挥使主帅中书令李崇委任之权专其生杀虐酷黩货遭枉害者甚众部将樊某者有骡一头甚骏彦光使人逹意求之樊恡之不与因而蓄憾以他事搆而囚之僞通辞欵承主帅醉而呈之帅不复详察光即矫命斩之樊临刑曰死无知则已死有知当刻日而报及死未浃旬而彦光染疾樊则形见昼夜不去或来自屋上或出自墙壁间持杖而前亲行鞭棰左右长幼皆散走于是便闻决罪之声不可胜忍唯称死罪如是月余方卒自尔持权者颇以爲戒【出玉堂闲话】
　　侯温
　　梁朝与河北相持之时有偏将侯温者军中号爲骁勇贺瓌爲綂率专制忌温以事害之其后瓌寝疾弥留之际左右只闻公呼侯九者数日颇有祈请之词深自尅责有侍者见一丈夫自壁间出曵瓌于地侍者惊呼左右俱至已死矣昔汉窦婴灌夫爲武安侯田蚡所搆而死及蚡疾巫者视见窦灌夹而笞之蚡竟卒事相耳【出玉堂闲话】
　　沈申
　　湖南帅马希声在位多纵率有贾客沈申者常来往番禺间广主优待之令如北中求宝带申于洛汴间市得玉带一乃竒货也回由湘潭希声窃知之召申诣衙赐以酒食抵夜送还店预戒军巡以犯夜戮之湘人俱闻莫不嗟悯尔后常见此客爲祟或在屋脊或据栏槛不常厥处未乆希声暴卒其弟希范嗣立以玉带还广人【出北梦琐言】
　　法曹吏
　　庐陵有法曹吏尝劾一僧曲致其死具狱上州尔日其妻女在家方纫缝于西窓下忽有二靑衣卒手执文书自防中出厉声谓其妻曰语尔夫无枉杀僧遂出门去妻女皆惊怪流汗久之乃走出视其门扃闭如故吏归具言之吏甚恐明日将窃取其案已不及矣竟杀其僧死之日即遇诸涂百计禳谢旬月竟死【出稽神录】
　　刘存
　　刘存爲舒州刺史辟儒生霍某爲团练判官甚见信任后爲左右所譛因搆其罪下狱白使府请杀之吴帅知其寃使执送扬都存遂缢之于狱既而存迁鄂州节度使霍友人在舒州梦霍素服自司命祠中出抚掌大笑曰吾已获雪矣俄而存帅师征湖南霍表兄马邺爲黄州刺史有夜扣齐安城门者曰舒州霍判官将往军前马病白使君借马守陴者以告邺叹曰刘公枉杀霍生今此人往矣得无祸乎因画马数匹焚之水际数日存败绩死之【出稽神录】
　　袁州录事
　　袁州録事参军王某尝劾一盗狱具而遇赦王以盗罪重不可恕乃先杀之而后宣赦罢归至新喻邑客冯氏具酒请王明日当往晚止僧院乃见盗者曰我罪诚合死然已赦矣君何敢匿王命而杀我我今得请于所司矣君明日往冯家耶不往亦可言讫乃殁院僧但见其与人言而不见也明日方饮暴卒【出稽神录】
　　刘璠
　　军将刘璠性彊勇敢坐法徙海陵郡守禇仁规嫌之诬其谋叛诏杀于海市璠将死谓监刑者曰爲我白诸儿多置纸笔于棺中吾必讼之后数年仁规入朝泊舟济滩江口夜半闻岸上连呼禇仁规尔知当死否舟人尽惊起视岸上无人仁规谓左右曰尔识此声否刘璠也立命酒食祭而谢之仁规至都以残虐下狱狱吏夜梦一人长大黯面从二十余人至狱执仁规而去既寤爲仁规所亲说之其人抚膺叹曰吾君必死此人即刘璠也其日中使至遂缢于狱矣【出稽神录】
　　吴景
　　浙西军校吴景者丁酉岁设斋于石头城僧院其夕既陈设忽闻妇女哭声甚哀初远渐近俄在斋筵中矣景乃告院僧曰景顷岁从军尅豫章获一妇人殊有姿色未几其夫求赎将军令严肃不可相容景即杀之后甚以爲恨今之设斋正爲是也即与僧俱往乃见妇人在焉僧爲之祈告妇人曰我从吴景索命不知其他遽前逐之景走上佛殿大呼曰还尔命于是顚仆而卒【出稽神录】
　　高安村小儿
　　高安村人有小儿行田中爲人所杀不获其贼至明年死日家人爲设斋尔日有里中儿方见其一小儿谓之曰我某家死儿也今日家人设斋吾与尔同往食乎里中儿即随之至其家共坐灵牀食至輙飡家人不见也乆之其舅后至望灵牀而哭儿即迳指之曰此人杀我者也吾恶见之遂去儿既去而家人见里中儿坐灵牀上皆大惊问其故儿具言之且言其舅杀之因执以送官遂伏罪【出稽神录】
　　陈勲
　　建阳县录事陈勲性刚狷不容物爲县吏十人共诬其罪竟坐弃市至明年死日家爲设斋妻哭毕独叹于灵前曰君平生以刚称今枉死逾年精魄何寂然耶是夕即梦勲曰吾都不知死向闻卿言方大悟尔尔吾当报讐然公署非可卒入者卿明日爲我入县诉枉吾当随之明日妻如言而往出门即见勲仗劒从之至县遇一讐吏于桥上勲以劒撃其首吏即顚仆而死既入门勲径之曹署以次撃之中者皆死十杀其八二吏奔至临川乃得免勲家在葢竹乡人恒见之因爲立祠号陈府君庙至今传其灵【出稽神録】
　　钟遵
　　江南大理评事钟遵南平王传之孙也厯任贪浊水部员外郎孙岳素知其事密纵于权要竟坐下狱防赦除名遵既以事在赦前又其祖尝赐铁券恕子孙二死因复诣阙自理事下所司大理奏赃状明白遂弃市临刑或与之酒遵不饮曰吾当讼于地下不可令醉也遵死月余岳方与客坐有小靑虵出于栋间岳视之惊起曰钟评事钟评事变色而入遂病翌日死【出稽神录】
　　韦处士
