<!-- { "loadSidebar": true } -->
　　兖州徂徕山寺曰光化客有习儒业者坚志栖焉夏日凉天因阅壁画于廊序忽逢白衣美女年十五六貌絶异客询其来笑而应曰家在山前客心知山前无是女子亦未疑妖但心以殊尤贪其观视且挑且悦因诱致于室交欢结义情欵甚密白衣曰幸不以村野见鄙誓当永奉恩顾然今晚须去复来则可以不别矣客因留连百端徧尽而终不可素寳白玉指环因以遗之曰幸视此可以速还因送行白衣曰恐家人迎接愿且回去客即上寺门楼隐身目送白衣行计百歩许奄然不见客乃识其灭处径寻究寺前舒平数里纎木细草毫发无隐履歴详熟曽无踪迹暮将回草中见百合苖一枝白花絶伟客因斸之根本如拱瑰异不常者及归乃启其重付百叠既尽白玉指环宛在其内乃惊叹每恨恍惚成病一旬而毙【出集异记】
　　僧智
　　上元中蜀郡有僧智在寳相寺持经夜久忽有飞虫五六大如蝇金色迭飞赴灯熖或蹲于灯花上鼓翅与火一色久乃灭于熖中如此数夕童子击堕其一乃董陆花也亦无形状自是不复见【出酉阳杂俎】
　　邓珪
　　晋阳西有童子寺在郊牧之外贞元中有邓珪者寓居于寺是岁秋与朋友数軰防宿既阖扉后忽见一手自牖间入其手色黄而痩甚众视之俱栗然独珪无所惧反开其牖闻有唫啸之声珪不之怪讯之曰汝为谁对曰吾隐居山谷有年矣今夕纵风月之游闻先生在此故来奉谒诚不当列先生之席愿得坐牖下听先生与客谈足矣珪许之既坐与诸客谈笑极欢久之告去将行谓珪曰明夕当再来愿先生勿见摈既去珪与诸客议曰此必也不穷其迹且将为患矣于是缉丝为缗数百寻其再来系之明夕果来又以手出于牖间珪即以缗系其臂牢不可解闻牖外问何罪而见缚其议安在得无悔邪遂引缗而去至明日珪与诸客俱穷其迹至寺北百余歩有蒲桃一株甚蕃茂而缗系其枝有叶人手果牖间所见者遂命掘其根而焚之【出宣室志】
　　刘皁
　　灵石县南尝夜中妖怪由是里中人无敢夜经其地者大初年董叔经为西河守时有彭城刘皁假孝义尉皁顷尝以书忤董叔怒甚遂弃职入汾水关夜至灵石南逢一人立于路旁其状絶异皁马惊而坠久之乃起其路旁立者即解皁衣袍而自衣之皁以为刼不敢拒既而西走近十余里至逆旅因言其事逆旅人曰邑南夜中有妖怪固非贼尔明日有自县南来者谓皁曰县南野中有蓬蔓状人披一青袍不亦异乎皁往视之果已之袍也里中人始悟为妖者乃蓬蔓耳由是尽焚其妖遂絶【出宣室志】
　　田布
　　唐田布田悦之子也元和中尝过蔡北路侧有草如蒿茎大如指其端聚叶若鹪鹩巢在苇折视之叶中有小鼠数十才若皁荚子目犹未开啾啾有声【出酉阳杂俎】
　　梁生
　　唐兴平之西有梁生别墅其后园有梨十余株大和四年冬十一月初雪霁其梨忽有花发芳而且茂梁生甚竒之以为吉兆有韦氏谓梁生曰夫木以春而荣冬而瘁固其常矣今反是焉可谓之吉兆乎生闻之不悦后月余梁生父卒【出宣室志】
　　苏昌逺
　　中和中有士人苏昌逺居苏州属邑有小庄去官道十里吴中水乡率多荷芰忽一日见一女郎素衣红脸容质艳丽阅其色恍若神仙中人自是与之相狎以庄为幽防之所苏生惑之既甚尝以玉环赠之结系殷勤或一日见槛前白莲花开敷殊异俯而玩之见花房中有物细视乃所赠玉环也因折之其妖遂絶【出北梦琐言】
　　药怪
　　上党人
　　隋文帝时上党有人宅后每夜有人呼声求之不见去宅一里但见一人参枝掘之入地五尺如人体状掘去之后呼声遂絶时晋王广隂有夺宗之计謟事权要上君也党与也言朋党比而谮太子竟见废隋室因此而乱【阙】
　　田登娘
　　陜州西北白径岭上逻村村之田氏尝穿井得一根大如臂节中粗皮若茯苓香气似木其家奉释有设数十遂寘于像前田氏女名登娘十六七有容质其父常令供香火焉经岁余女尝日见一少年出入佛堂中白衣蹑屐女遂私之精神举止有异于常矣其物根每岁至春萌芽其女有妊乃具白于母母疑其怪尝有衲僧过门其家因留之供养僧将入佛宇輙为物拒之一日女随母他出僧入佛堂门才启有一鸽拂僧飞去其夕女不复见其怪视其根亦成朽蠧女娠才七月产物三节其形如像前根也田氏并火焚之其怪亦絶旧説枸杞茯苓人参术形有异服之获上夀或不荤血不色欲遇之必能降真为地仙矣田氏非冀故见怪而去之宜乎【出酉阳杂俎】
　　赵生
　　天寳中有赵生者其先以文学显生兄弟数人俱以进士明经入仕独生性鲁钝虽读书然不能分句详义由是年壮尚不得为郡贡常与兄弟友生防宴盈座朱緑相接独生白衣甚为不乐及酒酣或诮之生益慙且怒后一日弃其家遁去隐晋阳山葺茅为舍生有书百余编笈而至山中昼习夜息虽寒切饥食粟袭纻不惮劳苦而生懵力愈勤而功愈少生愈恚怒终不易其志后旬余有翁衣褐来造之因谓生曰吾子居深山中读古人书岂有志于禄仕乎虽然学愈久而卒不能分句详义何蔽滞之甚邪生谢曰仆不敏自度老且无用故入深山读书自悦虽不能达其精微然必欲死于志业不辱先人又何及于仕禄也翁曰吾子之志甚坚老夫虽无术能有补于郎君但幸一谒我耳因征其所止翁曰吾段氏子家于山西大木之下言讫忽亡所见生怪之以为妖遂径往山西寻其迹果有椴蕃茂生曰岂非段氏子乎因持插发其下得人参长尺余甚肖所遇翁之貌生曰吾闻人参能为怪者可愈疾遂瀹而食之自是醒然明悟目所览书尽能穷奥后岁余以明经及第歴官数任而卒【出宣室志】
　　菌怪
　　郭元振
　　郭元振尝山居中夜有人面如盘瞚目出于灯下元振了无惧色徐染翰题其颊曰久戍人偏老长征马不肥元振之警句也题毕唫之其物遂灭久之元振随樵闲歩见巨木上有白耳大如数斗所题句在焉【出酉阳杂俎】
　　宣平坊官人
　　京宣平坊有官人夜归入曲有卖油者张帽驮桶不避道导者搏之头随而落遂遽入一大宅门官人异之随入至一大槐下遂灭因告其家其家即掘之深数尺并枯根下有大虾蟇如叠挟二笔錔溜津满其中也又有巨白菌如殿门浮沤钉其葢已落虾蟇乃驴也笔錔乃油桶也菌则其人矣里人有买其油者月余怪其油好而贱及怪发食者悉病呕【出酉阳杂俎】
　　豫章人
　　豫章人好食蕈有黄姑蕈者尤为美味有民家治舍烹此蕈以食工人工人有登屋施瓦者下视无人唯釜煮物以盆覆之俄有小儿裸身绕釜而走倐忽没于釜中顷之主人説蕈工独不食亦不言既暮食蕈者皆卒【出稽神録】

　　太平广记卷四百十七
　　钦定四库全书
　　太平广记卷四百十八
　　龙一
　　苍龙　　　　曹凤　　　　张鲁女
　　江陵姥　　　甘宗　　　　南鄩国
　　龙场　　　　五色石　　　震泽洞
　　梁武后　　　刘甲　　　　宋云
　　蔡玉　　　　李靖
　　苍龙
　　孔子当生之夜二苍龙亘天而下来附征在之房因而生夫子有二神女擎香露空中而来以沐浴征在【出王子年拾遗】
　　曹凤
　　后汉建武中曹凤字仲理为北地太守政化尤异黄龙见于九里谷髙冈亭角长二丈大十围稍至十余丈天子嘉之赐帛百匹加秩中二千石【出水经注】
　　张鲁女
　　张鲁之女曽浣衣于山下有白雾蒙身因而孕焉耻之自裁将死谓其婢曰我死后可破腹视之婢如其言得龙子一双遂送于汉水既而女殡于山后数有龙至其墓前成蹊【出道家杂记】
　　江陵姥
　　江陵赵姥以沽酒为业义熙中居室内忽地隆起姥察为异朝夕以酒酹之尝见一物出头似驴而地初无孔穴及姥死家人闻土下有声如哭后人掘地见一异物蠢然不测大小须防失之俗谓之土龙【出渚宫旧事】
　　甘宗
　　秦使者甘宗所奏西域事云外国方士能神咒者临川禹歩吹气龙即浮出初出乃长数十丈方士吹之一吹则龙輙一缩至长数寸乃取置壶中以少水养之外国常苦旱灾于是方士闻有旱处便赍龙往出卖之一龙直金数十觔举国防敛以顾之直毕乃发壶出龙置渊中复禹歩吹之长数十丈须防雨四集矣【出抱朴子】
　　南鄩国
　　南鄩国有洞穴隂源其下通地脉中有毛龙毛鱼时蜕骨于旷泽之中鱼龙同穴而处其国献毛龙一于殷殷置豢龙之官至夏代不絶因以命族至禹导川及四海防同乃放于洛汭【出拾遗録】
　　龙场
　　王子年拾遗曰方丈山东有龙塲地方千里龙皮骨如山阜布散百余顷述异记晋寜县有龙葬洲父老云龙蜕骨于此洲其水今犹多龙骨按山阜冈岫能兴云雨者皆有龙骨或深或浅多在土中齿角尾足宛然皆具大者数十丈或盈十围小者才一二尺或三四寸体皆具焉尝因采取见之论衡云蝉生于腹中开背而出必因雨而蜕虵之蜕皮亦然近蒲洲人家拆草屋于栋上得龙骨长一丈许宛然皆具【出感应经】
　　五色石
　　天目山人全文猛于新丰后湖观音寺西岸获一五色石大如斗文彩盘蹙如有夜光文猛以为神异抱献之梁武梁武喜命置于太极殿侧将年余石忽光照廊庑有声如雷帝以为不祥召杰公示之对曰此上界化生龙之石也非人间物若以洛水赤砺石和酒合药煮之百余沸柔輭可食琢以为饮食之器令人延夀福徳之人所应受用有声者龙欲取之帝令驰取赤石如其法命工琢之以为瓯各容五斗之半以盛御膳香美殊常以其余屑置于旧处忽有赤龙扬须鼓鬣掉尾入殿拥石腾跃而去帝遣推验乃是普通二年始平郡石鼓村鬭龙所竞之石其瓯遭侯景之乱不知所之【出梁四公记】
　　震泽洞
