<!-- { "loadSidebar": true } -->
　　天祐初舒州有仓官李玫自言少时因病遂见为人言祸福多中淮南大将张颢专废立之权威振中外玫时宿于灊山司命真君庙翌日与道士崔繟然数人将入城去庙数里忽止同行于道侧自映大树以窥之良久乃行繟然曰复见曰向见一人桎梏甚严吏卒数十人卫之向庙而去是必为真君考召也虽意气尚在已不自免矣或问为谁久之乃肯言曰张颢也闻者皆惧共秘之不旬日而闻颢诛李宗造开元寺成大会文武僧道于寺中既罢玫复谓繟然曰向坐中有客为二吏固揖之而去是不久矣言其衣服容貌则团练巡官陈绛也不数日绛暴疾卒道士邵修黙崔之弟子亲见之【出稽神録】
　　赵瑜
　　明经赵瑜鲁人累举不第困厄甚因游泰山祈死于岳庙将出门忽有小吏自后至曰判官召随之而去奄至一防事中有人云人所重者生君何为祈死对曰瑜应乡荐累举不第退无归耕之资湮厄贫病无复生意故祈死耳良久闻中检阅簿书既而言曰君命至薄名第禄仕皆无分既此见告当有以奉济今以一药方授君君以此足给衣食然不可置家置家则贫矣瑜拜谢而出至门外空中飘大桐叶至瑜前视之乃书巴豆丸方于其上亦与人间之方正同瑜遂自称前长水令卖药于夷门市饵其药者病无不愈获利甚多道士李徳阳亲见其桐叶已十余年尚如新【出稽神録】
　　闗承湍妻
　　青城县岷江暴涨漂垫民居县民闗承湍妻计氏有孩提子在怀抱乃上木柜为骇浪推漾大江唯见赤帻佩刀者洎朱衣秉简者安存之令洎县溉植乃随流泛泛至县溉为舟子迎拯而出子母无恙【出北梦琐言】
　　李冰祠
　　天祐七年夏成都大雨岷江涨将坏京口江灌堰上夜闻呼噪之声若千百人列炬无数大风暴雨而火影不灭及明大堰移数百丈堰水入新津江李冰祠中所立旗帜皆湿是时新津嘉眉水害尤多而京不加溢焉【出録异记】
　　郑君雄
　　郑君雄为遂州刺史一日晚忽见兵士数千人在水东灞内旗帜戈甲人物喧閙与军行无异不敢诘问警备而已未晓密侦之大军已去只三五人在后侦者问之曰江【阙】神也数年川府不安移在峡内今逺近安矣却归川中复视之有下营及火幕踪迹一一可验焉【出録异记】
　　钟离王祠
　　遂州东岸唐村云昔有一人衣大袖戴古冠帻立于道左语村人曰我钟离王也旧有庙在下流十余里因水摧损今像泝流而止将至矣汝可于此为我立庙村人诣江视之得一木人长数尺遂于所见处立庙号唐村神至今祷祈皆验或云初见时如道士状【出録异记】
　　盘古祠
　　唐都县有盘古三郎庙颇有灵应民之过门稍不致敬多为殴击或道途颠蹶县民杨知遇者尝受正一明威箓一夕醉甚将还其家路逺月黑无伴还家愿得神力示以归路俄有一炬火自庙门出前引至其家二十余里虽狭桥褊路无蹉跌火炬亦无见矣乡里之人尤惊【下有脱文】
　　狄仁杰祠
　　魏州南郭狄仁杰庙即生祠堂也天后朝仁杰为魏州刺史有善政吏民为之立生祠及入朝魏之士女毎至月首皆诣祠奠醊仁杰方朝是日亦有醉色天后素知仁杰初不饮酒诘之具以事对天后使验问乃信庄宗观兵河朔尝有人醉宿庙廊之下夜分即醒见有人于堂陛下罄折咨事堂中有人问之对曰奉符于魏州索万人堂中语曰此州虚耗灾祸频仍移于他处此人曰诺请往白之遂去少顷复至则曰已移命于镇州矣语竟不见是嵗庄宗分兵讨镇州至于攻下两军所杀甚众焉【出玉堂闲话】
　　葛氏妇
　　兖之东钞里泗水上有亭亭下有天齐王祠中有三郎君祠神者巫云天齐王之爱子其神甚灵异相传岱宗之下樵童牧竪或有逢羽猎者骑从华丽有如侯王即此神也鲁人畏敬过于天齐朱梁时葛周镇兖部署尝举家妇女游于泗亭遂至神祠周有子十二郎者其妇美容止拜于三郎君前熟视而退俄而病心痛踣地闷絶久之举族大悸即祷神有顷乃瘳自是神情失常梦寐恍惚尝与神遇其家惧送妇徃东京以避之未几其神亦至谓妇曰吾寻汝久矣今复相遇其后信宿辄来每神将至妇则先伸欠呵嚏谓侍者曰彼已至矣即起入帷中侍者属耳伺之则闻私窃语笑逡巡方去率以为常其夫畏神竟不敢与妇同宿久之妇卒【出玉堂闲话】
　　马希声
　　湖南马希声嗣父位连年亢旱祈祷不应乃封闭南岳司天王庙及境内神祠竟亦不雨其兄希振入谏之饮酒至中夜而退闻堂前喧噪连召希振复入见希声倒立于阶下衣裳不披其首已碎令亲信舆上以帛首翌日发防以弟希范嗣位先是大将周达自南岳回见江上云雾中拥执希声而去秘不敢言夕有物如黑幕突入空堂即时而卒【出北梦琐言】
　　厐式
　　唐长兴三年进士厐式肄业于嵩阳观之侧临水结庵以居一日晨往前村未返庵内唯薛生东郡人也少年纯慤师事于式晨兴就涧水盥潄毕见庵之东南林内有五人皆星冠霞帔或缝掖之衣衣各一色神彩俊拔语音清响目光射人香闻十余步薛生惊异遍拜之问薛曰尔何人生具以对又问尔能随吾去否薛辞以父母年老期之异日又曰尔既不去吾当书尔之背志之遂令肉袒唯觉其背上如风之吹书毕却入林中并失其处斯须厐式至具述且示之背见朱书字一行字体杂以篆籀唯两字稍若官体贵人字余皆不别薛生又以手扪之数字挐破色鲜如血数日香尚不销后厐式登第除乐乡县令为叛帅安从进所杀薛氏子寻归滑台殂于家【出玉堂闲话】











　　太平广记卷三百一十三
　　钦定四库全书
　　太平广记卷三百一十四　宋　李昉等　编神二十四
　　清泰主　　　仆射陂　　　李泳子
　　谯乂俊　　　刘峭　　　　袁州老父朱廷禹　　　僧德林　　　司马正彛
　　刘宣　　　　黄鲁　　　　张鋋
　　郭厚　　　　浔阳县吏　　朱元吉
　　沽酒王氏　　鲍回　　　　刘皥
　　崔链师
　　清泰主
　　唐清泰主乃晋高祖之妇兄也明宗始为太原将帅二主军职未高因击鞠入赵襄子庙俱见土偶避位而立甚讶之潜亦自负及明宗功高常危惧二主曰赵襄子终能致福邪尔后二主迭享大位【出北梦琐言】
　　仆射陂
　　乙未嵗契丹据河朔晋师拒于澶渊天下骚然疲于战伐翰林学士王仁奉使冯翊路由于郑过仆射陂见州民及军营妇女填溢于道路皆执错彩小旗子揷于陂中不知其数询其居人皆曰郑人比家梦李卫公云请多造旗幡置于陂中我见集得无数兵为中原剪除戎寇所乏者旌旗耳是以家别献此幡帜初未之信以为祅言果旬月之间击败胡虏及使回过其陂使仆者下路访于草际存者尚多【出玉堂闲话】
　　李泳子
　　蜀大理少卿李泳尝归郫城别墅过桥见一婴儿以蕉叶荐之泳怜其形相魁异收归哺养为子六七年能书善谭笑父母钟爱之过于亲子至十二嵗经史未见者皆览之如夙昔人皆谓之神智尝独居一室中阅书父母偶潜窥之见一人持簿书复有二童子接引呈过其子便大书数行却授之去父母异之来日因侍立泳欵曲谓之曰吾夜来窃有所覩汝得非判隂府事乎曰然重问则唯拜不对泳曰隂府人间事意不同吾不欲苦问汝宜善保子又拜却后六年一旦白父母儿只合与少卿夫人为儿一十八年今则事毕来日申时却归防司因泣下久之父母亦为之出涕泳问曰吾官至何答曰只在大理少卿果来日申时其子卒故泳有退闲之志未久坐事遂罢【出野人闲话】
　　谯乂俊
　　罗江县道士谯乂俊壮年忽梦太山府君追之赐以黄敕补为杖昼归阳间夜赴防府如此二十余年常説人间有命未终为恶者追生魂笞之其人在阳间之病或贫乞是也往见亲戚及里人被笞者明旦往视之皆验然恒愿得免忽于防间遇道士不言姓名谓曰尔何不致名香昼于阳间上告南辰北极必得免乂俊依此防告忽尔太山府君却追黄敕自是遂免因入道攻易年八十余【出野人闲话】
　　刘峭
　　辛酉嵗金水主簿刘峭因游云顶山覩山庙盛饰一堂有土偶朱衣据桉峭讶之诘于山主昭讷昭讷曰余三夕连梦见王语近辟一判官宜设堂宇塑朱衣一官而祀之故有此作峭不之信明年秩满还成都遇都官员外孙逢吉言其事逢吉曰顷为安仲古弥留之际语长幼云顶山王已具书马聘礼辟吾作判官言絶俨然端坐长逝【出撒诚録】
　　袁州老父
　　袁州村中有老父性谨厚为乡里所推家亦甚富一日有紫衣少年车仆甚盛诣其家求食老父即延入设食甚至徧及从者老父侍食于前因思长吏朝使行县当有顿地此何人哉意色甚疑少年觉之谓曰君疑我我不能复为君隐仰山神也父悚然再拜曰仰山日厌于祭祀奈何求食乎神曰凡人之祀我皆从我求福我有力不能致者或非其人不当受福者我皆不敢享之以君长者故从君求食尔食讫辞让而去遂不见【出稽神録】
　　朱廷禹
　　江南内臣朱廷禹言其所亲泛海遇风舟将覆者数矣海师云此海神有所求可即取舟中所载弃之水中物将尽有一黄衣妇人容色絶世乗舟而来四青衣卒刺船皆朱发豕牙貌甚可畏妇人竟上船问有好发髢可以见与其人忙怖不复记但云物已尽矣妇人云在船后挂壁箧中如言而得之船屋上有脯腊妇人取以食四卒视其手鸟爪也持髢而去舟乃达廷禹又言其诸亲自江西如广陵携一十嵗儿行至马当泊登岸晚望及还船失其儿徧寻之得于茂林中已如痴矣翌日乃能言云为人召去有所敎我乃吹指长啸有山禽数十百只应声而至毛彩怪异人莫能识自尔东下时时吹啸众禽必至至白沙不敢复入博访医巫治之久乃愈【出稽神録】
　　僧徳林
　　浙西僧德林少时游舒州路左见一夫荷鉏治方丈之地左右数十里不见居人问之对云顷时自舒之桐城至此暴得痁疾不能去因卧草中及稍醒已昏矣四望无人烟唯虎豹吼呌自分必死俄有一人部从如大将至此下马据胡床坐良久召二卒曰善守此人明日送至桐城县下遂上马去倏忽不见唯二卒在焉某即彊起问之答此茅将军也常夜出猎虎忧汝被伤故使护汝欲更问之困而复卧及觉已日出不复见二卒即起而行意甚轻健无疾者至桐城顷之疾愈故以所见之处立祠祀之德林上舒州十年及回则村落皆立茅将军祠矣【出稽神録】
　　司马正彛
　　司马正彛者始为小吏行溧水道中去前店尚逺而饥渴甚意颇忧之俄而遇一新草店数间独一妇人迎客为设饮食甚丰洁正彛谢之妇人云至都有好粉胭脂宜以为惠正彛许诺至建业遇其所知往溧水因市粉脂遗之具告其处既至不复见店但一神女庙因置所遗而去正彛后为溧水令相传云往往有遇之者未知其审【出稽神録】
　　刘宣
　　戊寅嵗吴师征越败于临安裨将刘宣伤重卧于死人中至夜有官吏数人持簿书至徧阅死者至宣乃扶起视之曰此汉非是引出十余步置路左而去明日贼退宣乃得归宣肥白如瓠初伏于地越人割其尻肉宣不敢动后疮愈肉不复生臋竟小偏十余年乃卒【出稽神録】
　　黄鲁
