<!-- { "loadSidebar": true } -->
　　元和末盐城脚力张俨递牒入京至宋州遇一人因求为伴其人朝宿郑州因谓张曰君受我料理可倍行数百乃掘二小坑深五六寸令张背立垂踵坑口针其两足张初不知痛又自膝下至骭再三捋之黑血满坑中张大觉举足轻捷才午至汴复要于陜州宿张辞力不能又曰君可暂卸膝盖骨且无所苦当行八百张惧辞之其人亦不彊乃曰我有事须暮及陜遂去行如飞顷刻不见【出酉阳杂爼】
　　奚乐山
　　上都通化门长店多是车工之所居也广备其财募人集车轮辕辐毂皆有定价毎治片辋通凿三窍悬钱百文虽敏手徤力器用利锐者日止一二而已有奚乐山者持斧凿诣门自售视操度绳墨颇精徐谓主人幸分别辋材某当并力主人讶其贪功笑指一室曰此有六百片甘任意施为乐山曰或欲通宵请具灯烛主人谓其连夜当倍常功固不能多办矣所请皆依乐山乃闭户屏人丁丁不辍及晓啓主人曰并已毕矣愿受六十缗而去也主人洎邻里大竒之则视所为精妙锱铢无失众共惊骇即付其钱乐山谢辞而去主人密所之其时严雪累日都下薪米翔贵乐山遂以所得遍散与寒乞贫窭不能自振之徒俄顷而尽遂南出都城不复得而见矣【出集异记】
　　王居士
　　有常乐王居士者耄年发精彩不衰常持珠诵佛施药里巷家属十余口丰俭适中一日游终南山之灵应台台有观音殿基询其僧则曰梁栋栾栌悉已具矣属山路险峻辇负上下大役工徒非三百缗不可集事居士许诺期旬日赍镪而至入京乃托于人曰有富室危病医药不救者某能活之得三百千则成南山佛屋矣果有延寿坊鬻金银珠玉者女嵗十五遘病甚危众医拱手不能措愿以其价疗之居士则设盟于牋期之必效且曰滞工役已久今留神丹不足多虑某先驰此镪付所主僧冀获双济鬻金者亦奉释教因许之留丹于小壶中赍缗而往渉旬无耗女则物化其家始营哀具居士杖防而乃诟骂因拘送于邑且曰某茍大妄安敢复来请入户视之则僵絶乆矣乃命密一室焚槐栁之润者涌烟于其间人不可迩中平一榻借尸其上褫药数粒杂置于顶鼻中又以铜器贮温水置于心上则墐户屏众伺之及晓烟尽薫黔其室居士染指于水曰尚可救亟命取乳碎丹数粒滴于唇吻俄顷流入口中喜曰无忧矣则以纎纩防其鼻复以温水置于心及夜又执烛以俟铜壶下漏数刻鼻纩微嘘又数刻心水微灎则以前药复滴于鼻须臾忽黎明胎息续矣一家惊异媿谢王生生乃更留药而去或许再来竟不复至后移家他适不知所从女适人育数子而卒【出阙史】
　　俞叟
　　江陵尹王潜有吏才所在致理但薄于义在江陵日有京兆吕氏子以饥寒远谒潜潜不为礼月余在逆旅未果还有市门监俞叟者见吕生往来有不足色召而问之吕曰我居渭北贫苦未达无以奉亲府帅王公中表丈也以亲旧自远而来虽入谒未尝一问亦命之所致叟曰我亦困者无以赒吾子之急今夕可泊我宇下展宿食之敬吕诺之既延入摧檐破牖致席于地坐语且久所食陶器脱粟而已叟曰吾尝学道于四明山偶晦于此适闻王公忘旧甚讶之因覆一缶于地俄顷乃举以视之有一紫衣人长五寸许叟指之谓吕曰此王公也吕熟视酷焉叟因戒曰吕生尔之中表侄也以旨甘无朝夕之给自辇下千里而至尔宜厚其馆谷当金帛为赠何恃贵忘故之如是耶紫衣者卑揖若受教之状遂不复见及旦叟促吕归其逆旅潜召吕馆之宴语累日戒途助以仆马橐装甚厚【出补録记传】
　　衡岳道人
　　衡岳西原近朱陵洞其山崄絶多大木猛兽人到者率迷路或遇巨蛇不得进长庆中有头陁悟空常裹粮持锡夜入山林越尸侵虎初无所惧至朱陵原游览累日扪萝垂踵无幽不迹因是趼拆憩于岩下长吁曰饥渇如此不遇主人忽见前岩有道士坐绳牀僧诣之不动遂责其无宾主意复告以饥困道士欻起指石地曰此有米及镢斸石深数寸令僧探之得陈米斗余即置于釡承瀑水敲火煑饭观僧食一口未尽辞以未熟道士笑曰君飡止此可谓薄食我当毕之遂吃硬饭又曰我为客设戏乃处木褭枝投盖危石猿悬鸟眞防闪目有顷又旋绕绳牀转甚急但覩衣色成规倐忽失所僧寻路归寺数月不复饥渇【出酉阳杂爼】
　　李业
　　李业举进士因下第过陜虢山路值暴雷雨投村舎避之邻里甚远村家只有一小童看舎业牵驴拴于檐下左军李生与行官杨鎭亦投舎中李有一马相与入止舍内及稍霁已暮矣小童曰阿翁即欲归不喜见宾客可去矣业谓曰此去人家极远日势已晚固不可前去也须臾老翁归见客欣然异礼延接留止宿既晓恳留欲备馔业媿谢再三因言曰孙子云阿翁不爱宾客某又疑夜前去不得甚忧怪及不意过礼周旋何以当此翁曰某家贫无以伫宾慙于接客非不好客也然三人皆节度使某何敢不祗奉耶业曰三人之中一人行官耳言之过矣翁曰行官领节钺在兵马使之前秀才节制在兵马使之后然秀才五节钺勉自爱也既数年不第业从戎幕矣明年杨鎭为仇士良开府擢用累职至军使除泾州节度使李与鎭同时为军使领邠州节度业以党项功除振武邠泾凡五鎭旄钺一如老翁之言【出録异记】
　　石旻
　　防昌中有石旻者蕴至术尝游宛陵宿雷氏林亭时雷之家僮网获一巨鱼以雷宴客醉卧未及啓之值天方蒸暑及明日其鱼已败弃去旻曰吾有药可令活何弃之有雷则请焉旻遂以药一粒投鱼口中俄而鳞尾皆动鲜润如故雷大竒之因拜请延年之饵旻曰吾之药至清至洁尔曹嗜欲无节脏腑之内诸委集若遽食之若水火相攻安能全其人乎但神仙可学人自多累如笼禽槛猿徒有鶱翔腾跃之志安可致焉【出补録记传】
　　管涔山隠者
　　李徳尝云三遇异人非卜祝之流皆遯世者也初掌记北门有管涔山隠者谓徳曰君明年当在人君左右为文翰之职然须值少主徳闻之愕眙洒然变色隐者似悔失言避席求去徳裕问曰何为而事少主对曰君与少主已有累世因縁是以言之徳其年秋登朝至明年正月穆宗纂绪召公禁苑及中丞有闽中隠者叩门请见徳下榻与语曰时事非久公不早去冬必作相祸至矣若亟请居外代公者受患公后十年终当作相自西而入是秋出鎭呉门经嵗入觐寻又杖钺南燕秋暮有邑子于生引邺郡道士而至才升宾阶未及命席谓徳曰公当受西南节制孟冬望舒前符节至矣三者皆与言协不差嵗月自宪闱竟十年居相由西蜀而入代徳执宪者俄亦窜逐唯再调南服未尝有前知之士为徳言之岂祸患不可前告神道所秘莫得预闻乎【出穷愁志】
　　宋师儒
　　宋师儒者累为盐铁小职预知吉凶之事淮南王太尉璠甚重之时淮南有僧常监者言事亦有中常监在从事院话道师儒续入常监甚轻之防不为礼师儒不乐曰和尚有重厄厄在嵗尽常监瞠目曰有何事莫相恐吓某还自辨东西师儒曰和尚厄且至但记取去嵗数日莫出城莫骑骏马子常监勃然而去后数月从事郑侍御新买一骏马甚豪骏迎常监常监曰此非宋师儒之言骏马子且要骑来未行数里下桥会有负巨竹束者掷之于地正当马前惊走入隘巷中常监身曳于地足悬于镫行数里人方救得脑破血流被体食顷不知人事牀舁归寺太尉及从事召宋君曰此可免乎曰彼院竹林中有物未去须愼空隙之所常监饮药酒服地黄太多因腹疾夜起如厠弟子不知被一黒物推之防于厠中呌呼良久弟子方来自颈已下悉被沾污时正寒淋洗冻凛又少顷不知人事王太尉与从事疾召宋君大是竒事今复得免否曰须得邻近有僧暴卒者方可王公专令人伺之其西屋老僧疾困而毙王公曰此免矣曰须得强壮无疾者此不得免数日有少僧剃头伤刀中风一疾而卒宋君曰此则无事也王公益待以厚礼常监因与宋君亲善【出逸史】
　　防昌狂士
　　防昌开成中含元殿换一柱勑右军采造选其材合尺度者军司下盩厔山场弥年未搆悬重赏有工人贪赏穷幽扪险人迹不到猛兽成羣遇一巨材径袤丈其长百余尺正中其伐之倒以俟三伏潦水涧流方及谷口千百夫运曳始及砥平之处两军相贺奏闻矣净材以俟有司选日之际欻有一狂士状若术人绕材太息惋咨唧唧声甚厉守衞者叱责欲縻之其人畧无所惧俄顷主者执之闻于君主中外异之听其所说须当中锯解至二尺见验矣解一尺八寸但讶霏色红殷至二寸血流矣急命千百人推曳渭流听下其人云深山大泽实生龙蛇此材中是巨蟒更十年当出树杪而去未间长养于中若为殿柱十年后必载此殿而之他国吁可畏也言讫失人所在【出芝田録】
　　唐庆
　　寿州唐庆中丞栖泊京都偶雇得月作人颇极专谨常不言钱冬首暴处雪中亲从外至见卧雪中呼起雪厚数寸都无寒色与唐君话深异之唐后为防盐使过河中乃别归唐曰汝极勤劳吾方请厚俸得以报尔又恳请唐固留不许行至蒲津酒醉与人相殴节帅令严决脊二十唐君救免不得无绪便发厚卹酒肉才出城乃至唐曰汝争得来曰来别中丞唐令袒背视之竝无伤处惊甚因语雪卧之事遂下马与语曰某所不欲经河中过者为有此报今已偿了别中丞去与钱绢皆不受置于地再拜而逝【出逸史】
　　卢钧
　　卢相国钧初及第颇窘于牵费俄有一仆愿为月佣服饰鲜洁谨干不与常等覩钧之乏往往有所资时俯及开宴钧未办醵率挠形于色于是仆辄请罪钧具以实告对曰极细事耳几郎可以处分最先合勾当何事钧初疑其妄既而觇之绐而命之曰尔若有技吾当主宴第一要一大第为备宴之地次即徐图其仆唯然而去顷刻乃白钧曰已税得宅矣请几郎检校翌日钧彊为观之既而朱门甲第拟于宫禁钧不觉忻然又曰防宴处即大如法此尤不易张陈对曰第请选日啓闻侍郎张陈某请专掌钧始虑其为非反覆诘问但微笑不对或意其非常人亦不固于猜疑暨宴除之日钧上于是俄覩幕帟茵毯华焕无比此外松竹花卉皆称是钧之醵率毕至由是公卿间靡不夸诧诘朝其仆请假给还诸色假借什物因之一去不反始去旬日钧异其事驰往旧游访之则向之花竹一无所有但颓垣坏栋而已议者以钧之仁感通神明故为曲赞一春之盛而成终身之美也【出摭言】












　　太平广记卷八十四
<子部,小说家类,异闻之属,太平广记>
　　钦定四库全书
　　太平广记卷八十五
　　异人五
　　赵知微　　　撃竹子　　　张濬
　　金州道人　　李生　　　　徐明府
　　华隂店妪　　李客　　　　蜀城卖药人
　　刘处士　　　张武　　　　茅山道士逆旅客　　　教坊乐人子　蒋舜卿
　　赵知微
