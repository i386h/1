<!-- { "loadSidebar": true } -->
　　山都形如昆仑人通身生毛见人辄闭眼张口如笑好居深树中翻石觅蟹啗之述异记曰南康有神名曰山都形如人长二尺余黒色赤目发黄披身于深山树中作窠窠形如卵而坚长三尺许内甚泽五色鲜明二枚沓之中央相连土人云上者雄舎下者雌室旁悉开口如规体质虚轻颇似木筒中央以鸟毛爲褥此神能变化形猝覩其状盖木客山魈之也贑县西北十五里有古塘名余公塘上有大梓树可二十围老树空中有山都窠宋元嘉元年县治民有道训道灵兄弟二人伐倒此树取窠还家山都见形骂二人曰我居荒野何预汝事山木可用岂可胜数树有我窠故伐倒之今当焚汝宇以报汝之无道至二更中内外屋上一时起火合宅荡尽矣木客邓徳明南康记曰木客头面语声亦不全异人但手脚爪如钩利髙岩絶岭然后居之能斫榜索着树上聚之昔有人欲就其买榜先置物树下随置多少取之若合其意便将榜与人不取亦不横犯也但终不与人面对与交作市井死皆加殡殓之曽有人往看其葬以酒及鱼生肉遗賔自作饮食终不令人得见其形也葬棺法毎在髙岸树杪或藏石窠之中南康三营伐船兵说往亲覩葬所舞唱之节虽异于人聴如风林泛响声歌吹之和义熈中徐道覆南出遣人伐榜以装舟舰木客乃献其榜而不得见【出南广记】
　　区敬之
　　南康县营民区敬之宋元嘉元年与息共乗舫自县泝流深入小溪幽荒险絶人迹所未尝至夕登岸停止舎中敬之中恶猝死其子然火守尸忽闻逺哭声呼阿舅孝子惊疑俛仰间哭者已至如人长大被发至足发多蔽面不见七窍因呼孝子姓名慰唁之孝子恐惧因析薪以然火此物言故来相慰当何所畏将须然火此物坐亡人头边哭孝子于火光中窃窥之见此物以面掩亡人面亡人面须臾裂剥露骨孝子惧欲撃之无兵仗须臾其父尸见白骨连续而皮肉俱尽竟不测此物是何神【出述异记】
　　刘隽
　　元嘉初散骑常侍刘隽家在丹阳后尝遇骤雨见门前有三小儿皆可六七歳相率狡狯而并不沾濡俄见共争一匏壶子隽引弹弹之正中壶霍然不见隽得壶因挂阁边明日有一妇人入门执壶而泣隽问之对曰此是吾儿物不知何由在此隽具语所以妇持壶埋儿墓前间一日又见向小儿持来门侧举之笑语隽曰阿侬已复得壶矣言终而隐【出幽明录】
　　檀道济
　　檀道济居清溪第二儿夜忽见人来缚已欲呼不得至晓乃解犹见绳痕在此宅先是吴将步阐所居谚云州青是营清溪青是也自步及檀皆被诛【出异苑】
　　石秀之
　　丹阳石秀之宋元嘉中堂上忽有一人着平巾帻乌布袴褶擎一版及门授之曰闻巧侔班垂刻杭尤妙太山府君故使相召秀之自陈止能造车制杭不及髙平刘儒忽持版而没刘儒时爲朝请除歴阳郡丞数旬而殁【出广古今五行记】
　　夏侯祖观
　　元嘉中夏侯祖观爲兖州刺史镇瑕邱卒于官沈僧荣代之经年夏侯来谒僧荣语如平生每论幽冥事僧荣牀上有一织成宝饰络带夏侯曰岂能见与必以爲施可命焚之僧荣令对烧之烟焰未灭已见夏侯带在腰上僧荣明年在镇夜设女乐忽有一女人在戸外沈问之答本是杜青州弹筝妓采芝杜以致夏侯兖州爲宠妾惟愿座上一妓爲伴戏指下坐琵琶妓妓啼云官何忽以赐曰汝无多言必不相放入与同房别饮酌未终心痛而死死气方絶魂神已复人形在采芝侧【出广古今五行记】
　　张承吉
　　魏郡张承吉息元庆年十二元嘉中见一长三尺一足而鸟爪背有鳞甲来招元庆恍惚如狂游走非所父母挞之俄闻空中云是我所教幸勿与罚张有二卷羊中敬书忽失所在于梁上掷还一卷少裂壊乃爲补治王家嫁女就张借物求纸笔代答张素工巧尝造一弹弓借之明日送还而皆折壊【出异苑】
　　梁清
　　宋安定梁清字道修居州右尚方间桓徐州故宅元嘉十四年二月数有异光又闻擗箩声令婢子松罗往看见二人问云姓华名芙蓉为六甲至尊所使从太微紫室仙人来过旧居仍留不去或鸟首人身举面是毛松罗惊以箭射之应而灭并有绛污染箭又覩一物彷佛如人行树杪令人刺中其髀堕地淹没经日又从屋上跛行就婢乞食团饭授之顿进二升数日众羣至丑恶不可称论拉攞牀障尘石飞累晨不息婢采菊路逢一着衣帻乗马衞从数十谓采菊曰我是天上仙人勿名作问何以恒掷秽污答曰粪污者钱财之像也投掷者速迁之徴也顷之清果爲武将军北鲁郡太守清厌毒既久乃呼外国道人波罗叠诵呪见诸怖惧逾垣穴壁而走皆作鸟声如此都絶在郡少时夜中松罗复见威仪器械从众数十人戴帻送书麤纸七十许字笔迹婉媚逺拟羲献又歌云坐侬孔雀楼遥闻凤凰鼔下我邹山头彷佛见梁鲁有叙吊不异世人传教曽乞松罗一函书题云故孔修之死罪白笺以吊其叔丧叙致哀情甚有铨次复云近往西方见一沙门自名大摩杀问君消息寄五丸香以相与清先本使炖煌曽见此僧清家有婢产于是而絶【出异苑】
　　崔茂伯
　　崔茂伯女结婚裴祖儿婚家相去五百余里数歳不通八月中崔女暴亡裴未知也日将暮女诣裴门拊掌求前提金罂受二升许到牀前而立裴令坐问所由女曰我是清河崔府君女少闻大人以我配君不幸丧亡大义不遂虽同牢未显然断金已着所以故来报君耳便别以金罂赠裴女去后裴以事啓父父欲遣信参之裴曰少结崔氏姻而今感应如此必当自往也父许焉裴至女果丧因相吊唁裴具述情事出罂示茂伯先以此罂送女入瘗既见罂遂与裴俱造女墓未至十余里裴复见女在墓言语旁人悉闻声不见其形裴懐内结发病死因以合葬【出幽明録】
　　巢氏
　　元嘉中太山巢氏先爲湘县令居晋陵家婢采薪忽有一人追之如相问讯遂共通情随婢还家仍住不复去巢恐爲祸夜辄出婢闻与婢讴歌言语大小悉闻不使人见见者唯婢而已恒得钱物酒食日以充足毎与饮吹笛而歌歌云闲夜寂已清长笛亮且鸣若欲知我者姓郭字长生【出幽明录】
　　胡庇之
　　宋豫章胡庇之尝爲武昌郡丞元嘉二十六年入便有在焉中宵胧月戸牖小开有人倚立戸外状似小儿戸闭便闻人行如着木屐声看则无所见如此甚数二十八年二月举家悉得时病空中投掷瓦石或是干土夏中病者皆差而投掷之势更猛乃请道人斋戒转经竟从倍来如雨惟不着道人及经卷而已秋冬渐有音声瓦石掷人肉皆青黯而亦甚痛有一老妳好骂詈在边大吓庇之迎祭酒上章施符驱逐渐复歇絶至二十九年复来剧于前明年丞火频四发狼狈浇沃并息毎有声如犬家人每呼吃嚂后忽语音似吴三更叩戸庇之问谁也答曰程邵陵把火出看了无所见数日三更中复戸外叩掌便复骂之答云君勿骂我我是善神非前后来者陶御史见遣报君庇之云我不识陶御史云陶敬君昔与之周旋庇之云吾与之在京日服事衡阳又不常作御史云陶今处福地作天上御史前后相侵是沈公所爲此本是沈宅来看宅聊复投掷狡狯忿戾禳却太过乃至骂詈命婢使无礼向之复令祭酒上章告罪状事彻天曹沈今爲天然君是佛三归弟子那不从佛家请福乃使祭酒上章自今惟愿专意奉法不须与恶相当庇之因请诸僧诵经斋戒讫经一宿后复闻戸外御史相闻白胡丞今沈相讼甚苦如其所言君颇无理若能归诚正觉习经持戒则羣邪屏絶依依曩情故相白也【出法苑珠林】
　　索頥
　　宋襄城索頥其父爲人不信妖邪有一宅凶居者辄死父便买居之多年安吉子孙昌盛爲二千石当徙家之官临去请防内外亲戚酒食既行父乃言曰天下竟有吉凶否此向来言凶自吾居之多年安吉又得迁官爲何在自今以后便爲吉宅居无嫌也语讫如厠须臾见壁中有一物如卷席大髙五尺许頥父便还取刀斫之中断便化爲两人复横斫之又成四人便夺取刀反斫索杀之持刀至座上斫杀其子弟凡姓索必死唯异姓无他頥尚幼乳母抱出后门藏他家止其一身获免頥字景真位至湘东太守【出法苑珠林】

　　太平广记卷三百二十四
　　钦定四库全书
　　太平广记卷三百二十五　宋　李昉等　编十
　　王骋之　　孟襄　　　司马文宣
　　虞德严猛　郭庆之　　薄绍之
　　索万兴　　郭秀之　　庾季随
　　申翼之　　王怀之　　柳叔伦
　　刘廓　　　王瑶　　　王文明
　　夏侯文规
　　王骋之
　　琅邪王骋之妻陈郡谢氏生一男小字奴子经年后王以妇婢招利爲妾谢元嘉八年病终王之墓在会稽假瘗建康东冈既窆反虞舆灵入屋凭几忽于空中掷地便有嗔声曰何不作挽歌令我寂寂而行耶骋之云非爲永葬故不具仪耳【出法苑珠林】
　　孟襄
　　孟襄字寳称元嘉十一年爲吴宁令其妻蔡氏在县亡未几忽有推窗打戸长啸歌吟撒掷燥土复于空中挥运刀矛状欲加人数数起火或发箱箧之内衣物燋而外不觉因假作蔡氏言语一如平生襄因问曰卿何以短寿答曰是天命耳然有一罪爲女时曾宰一鸡被録到地狱三日闻人说铸铜像者可以免因脱金指环一双以助之故获解免时县有巫觋者襄令召而看之即震惧良久巫者云见二物其一如豕一似雄鸡两目竪作亡人言是鸡形者时又有慧兰道人善于呪术即召之令诵经呪初犹学之有顷失所在【出法苑珠林】
　　司马文宣
　　司马文宣河内人也颇信佛元嘉元年丁母艰弟丧数月朢旦见其弟在灵座上不异平日回遑叹咤讽求饮食文宣试与言曰汝平生勤修行善若如经言应得生天或在人道何故乃坠此中即沈吟俯仰默然无对文宣即夕梦见其弟云生所修善报生天灵牀之是魔魅耳非某身也恐兄疑怪故以白兄文宣明日请僧转首楞严经令人扑击之乃逃入牀下又走户外形稍丑恶举家骇惧詈叱遣之云饥乞食耳经日乃去顷之母灵牀头有一肤体赤色身甚长壮文宣长子孝祖与言往反答对周悉初虽恐惧久稍安习之亦转相附狎居处出入殆同家人于京师转相报告往来观者门限叠迹时南林寺有僧与灵珠寺僧舍沙门与言论亦甚款曲元昔世尝爲尊贵以犯众恶受报未竟果此身云寅年有四百部大行疾疠所应罹灾者不悟道人耳而犯横极众多滥福善故使我来监察之也僧以食与之曰我自有粮不得进此食也舍曰多知我生来何因作道人答曰人中来出家因縁本誓愿也问诸存亡生死所趣略皆答对具有灵验条次繁多故不曲载舍曰人道殊汝既不求食何爲久留曰此间有一女子应在收捕而奉戒精勤故难可得比日稽留因此故也借乱主人有愧不少自此已后不甚见形复往视者但闻语耳时元嘉十年也至三月二十八日语文宣云暂来寄住而汝倾家营福见畏如此那得久留孝祖云听汝寄住何故据人先亡灵筵耶答曰汝家亡者各有所属此座空设故权寄耳于是辞去【出防报记】
　　虞德严猛
