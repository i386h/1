<!-- { "loadSidebar": true } -->
　　吴少诚贫贱时为官健逃去至上蔡冻馁求丐于侪辈上蔡县猎师数人于中山得鹿本法获巨兽者先取其腑脏祭山神祭毕猎人方欲聚食忽闻空中有言曰待吴尚书众人惊骇遂止良乆欲食又闻曰尚书即到何不且住逡巡有一人是脚力防小襆过见猎者揖而坐问之姓吴众皆惊食毕猎人起贺曰公即当贵幸记某等姓名具述本末少诚曰某辈军健儿茍免擒获効一卒之用则足矣安有富贵之事大笑执别而去后数年为节度使兼工部尚书使人求猎者皆厚以钱帛赍之【出续定命录】
　　陈彦博
　　陈彦博与谢楚同为太学广文生彦博将取解忽梦至都堂见陈设甚盛若行大礼然庭中帏幄饰以锦綉中设一榻陈列几案上有尺牍望之照耀如金字彦博私问主事曰此何礼也答曰明年进士人名将送上界官司阅视之所彦博惊喜因求一见其人引至案傍有一紫衣执象简彦博见之敛袵而退紫衣曰公有名矣可以视之遂前见有三十二彦博名在焉从上二人皆姓李而无谢楚既悟独喜不以告人及与楚同防试有自中书见名者密以告楚而不言彦博彦博闻之不食而泣楚乃谕曰君之能岂后于我设使一年未利何若是乎彦博方言其梦且曰若果无验吾恐终无成矣太学诸生曰诚如説事未可知明旦视牓即果如梦中焉彦博以元和五年崔枢侍郎及第上二人李顾行李仍叔谢楚明年于尹躬下擢第【出前定录】
　　陆賔虞
　　陆賔虞举进士在京师常有一僧曰惟瑛者善声色兼知术数賔虞与之往来毎言小事无不必验至宝厯二年春賔虞欲罢举归吴告惟瑛以行计瑛留止一宿明旦谓賔虞曰若来岁成名不必归矣但取京兆荐送必在高等賔虞曰某曽三就京兆未始得意今岁之事尤觉甚难瑛曰不然君之成名不以京兆荐送他处不可也至七月六日若食水族则殊等与及第必矣賔虞乃书于晋昌里之牖日省之数月后因于靖恭北门候一郎官适遇朝客遂回憇于从孙闻礼之舍既入闻礼喜迎曰向有人惠双鲤鱼方欲候翁而烹之賔虞素嗜鱼便令作羹至则辄尽后日因视牖间所书字则七月六日也遽命驾诣惟瑛且绐之曰将游蒲闗故以访别瑛笑曰水族已食矣游蒲闗何为賔虞深信之因取荐京兆府果得殊等明年入省试毕又访惟瑛瑛曰君已登第名籍不甚高当在十五人之外状元姓李名合曳脚时有广文生朱俅者时议当及第监司所送之名未登科賔虞因问其非姓朱乎瑛曰三十三人无姓朱者时正月二十四日賔虞言于从符符与石贺书壁后月余放牓状头李郃賔虞名在十六即三十人也惟瑛又谓賔虞曰君成名后当食禄于吴越之分有一事甚速疾賔虞后从事于越半年而暴终【出前定录】
　　王璠
　　王璠以元和五年登科梦为河南尹平旦视事有二客来谒一衣紫而东坐一衣绯而西坐绯者谓紫者曰仑如何处置曰已决二十递出界讫觉乃书于告牒之后别纸上后二十年果除河南尹既上洛阳令与分司郎官皆故人从容宴语郎官谓令曰仑如何处置令曰已决二十递出界璠闻之遽起还内良久不出二客甚讶曰吾等向者对答率易王尹得非怒耶顷之璠持告牒所记出示二客徐征其人乃郎官家奴窃财而遁擒获送县县为断之如此【出续定命录】
　　崔亮
　　元和十一年监察御史段文昌与崔植同前入台先是御史崔亮察院之长每以二监察后至不由科名接待间多所脱略段与崔深衔之元和十五年春穆宗皇帝龙飞命二公入相段自翰长中书舍人拜植自御史中丞拜同在中书时亮罢密州刺史谒宰相二相相顾搯亮名曰此人不久往他役而有心求官时门下侍郎萧俛亦在长安因问二相二相具以事对萧相曰若如此且令此汉闲三五年可矣不数日宣州奏歙州刺史阙其日印在段相宅便除歙州刺史明日段入朝都忘前事到中书大怒责吏房主事阳述云威权在君更须致宰相必是此贼纳贿除官若不是人吏取钱崔亮何由得歙州刺史述惶怖谢罪云文书都不到本房昨日是相公手书拟名进黄及检勘飜省述忘实是自书植欲改拟覆奏段曰安知不是天与假吾手耳遂放敕下【出续定命录】
　　韦贯之
　　武元衡与韦贯之同年及第武拜门下侍郎韦罢长安尉赴元衡以为万年丞过堂日元衡谢曰某与先辈同年及第元衡遭逢滥居此地使先辈未离尘土元衡之罪也贯之呜咽流涕而退后数月除补阙是年元衡帅西川三年后入相与贯之同日宣制【出续定命录】

　　太平广记卷一百五十四
　　钦定四库全书
　　太平广记卷一百五十五
　　定数十
　　衞次公　　　李固言　　　杨收
　　郑朗　　　　段文昌　　　崔从
　　郭八郎　　　张宣　　　　韩臮
　　衞次公
　　唐吏部侍郎衞次公早耿介淸之誉宪宗皇帝将欲相之久矣忽夜召翰林学士王涯草麻内两句褒美云鸡树之徒老风烟鳯池之空淹岁月诘旦将宣麻案出忽有飘风坠地左右收之未竟上意中辍令中使止其事仍云麻已出即放下未出即止由此遂不拜终于淮南节度【出续定命录】
　　李固言
　　相国李固言元和六年下第游蜀遇一姥言郎君明年芙蓉镜下及第后二纪拜相当镇蜀土某已不复见郎君出将之荣也愿以季女为托明年果状头及第诗赋有人镜芙蓉之目后二十年李公登庸其姥来谒李公忘之姥通曰蜀民老姥尝嘱李氏者李公省前事具公服谢之延入中堂见其女坐定又曰出将入相定矣李公为设盛不食唯饮酒数杯便请别李固留不得但言乞庇我女因赠金皂襦帼并不受唯取其妻牙梳一枚题字记之李公从至门不复见及李公镇蜀日卢氏外孙子九龄不语忽弄笔砚李戏曰尔竟不语何用笔砚为忽曰但庇成都老姥爱女何愁笔砚无用耶李公惊悟即遣使分访之有巫董氏者事金天神即姥之女言能语此儿请祈华岳三郎李公如巫所说是儿忽能言因是蜀董如神祈无不应富积数百金怙势用事莫敢言者洎相国崔郸来镇蜀遽毁其庙投土偶于江仍判事金天王董氏杖背递出西界寻在贝州李公壻卢生舍于家其灵歇矣【岀酉阳杂爼】
　　又
　　李固言初未第时过洛有胡卢先生者知神灵间事曽诣而问命先生曰纱笼中人勿复相问及在长安寓归德里人言圣寿寺中有僧善术数乃往诣之僧又谓曰子纱笼中人是岁元和七年许孟容以兵部侍郎知举固言访中表间人在场屋之近事者问以求知游谒之所【未详姓氏】斯人且以固言文章甚有声称必取甲科因绐之曰吾子须首谒主文仍要求见固言不知其误之则以所业径谒孟容孟容见其著述甚丽乃密令从者延之谓曰举人不合相见必有嫉才者使诘之固言遂以实对孟容许第固言于牓首而落其教者姓名乃遣秘焉既第再谒圣寿寺问纱笼中之事僧曰吾常于阴府往来有为相者皆以形貌用碧纱笼于庑下故所以知固言竟出入将相皆验焉【出蒲录纪传】
　　又
　　元和初进士李固言就举忽梦去看牓见李固言第二人上第及放牓自是顾言亦第二人固言其年又落至七年许孟容下状头登第【出感定录】
　　杨收
　　唐国相杨收江州人祖为本州都押衙父维直兰溪县主簿生四子发嘏收严皆登进士第收即大拜发已下皆至丞郎发以春为义其房子以柷以乘为名嘏以夏为义其房子以照为名收以秋为义其房子以钜鏻鉴为名严以冬为义其房子以注涉洞为名尽有文学登髙第号曰修行杨家与静恭诸杨比于华盛收少年于庐山修业一日寻幽至深隐之地遇一道者谓曰子若学道即有仙分若必作官位至三公终焉有祸能从我学道乎收持疑坚进取之心忽其道人之语他日虽登廊庙竟罹南荒之殛【出北梦琐言】
　　郑朗
　　长庆中靑龙寺僧善知人之术知名之士靡不造焉进士郑朗特谒了不与语及放牓朗首登第焉朗未之信也累日内索重试朗果落后却谒靑龙僧怡然相接礼过前时朗诘之僧曰前时以郎君无名若中第却不嘉自此位极人臣其后果厯台【出感定录】
　　段文昌
　　故西川节帅段文昌字景初父锷为支江宰后任江陵令文昌少好属文长自渚宫困于尘土客游成都谒韦南康臯臯与奏释褐道不甚行每以事业自与游皆髙名之士遂去南康之府金吾将军裴邠之镇梁川辟为从事转假廷评裴公府罢因抵兴元之西四十里有驿曰鹄鸣濵汉江前倚巴山有淸僧依其隈不知何许人也常嘿其词忽复一言未尝不中公自府游闻淸僧之异径诣淸公求宿愿知前去之事自夕达旦曾无词忽问蜀中闻极盛旌斾而至者谁公曰岂非髙崇文乎对曰非也更言之公曰代崇文者武黄门也淸曰十九郎不日即为此人更盛更盛公寻征之便曰害风妄语阿师不知因大笑而已由是颇亦自户部员外韦处厚出开州刺史段公时任都官员外判盐铁案公送出都门处厚素深于释氏洎到鹄鸣先访之淸喜而迎处厚处厚因问还期曰一年半岁一年半岁又问终止何官对曰宰相须江边得又问终止何处僧遂不答又问段十九郎何如答曰已说矣近也近也及处厚之归朝正三岁重言一年半岁之验长庆初段公自相位节制西川果符淸师之言处厚唯不喻河边得宰相广求智者解焉或有旁徴义者谓处厚必除浙西夏口从是而入拜相及文宗皇帝践阼自江邸首命处厚为相至是方验与邹平公同发师修淸公塔因刻石记其事焉又赵宗儒节制兴元日问其移动遂命纸作两句诗云梨花初发杏花初甸邑南来庆有余宗儒遂考之淸公但云害风阿师取次语明年二月除检挍太尉仆射郑余庆代其位【出定命录】
　　崔从
　　宝厯二年崔从镇淮南五月三日步镇申浙右试竞渡船十艘其三船平没于金山下一百五十人俱溺死从见申纸叹愤时军司马皇甫曙入啓事与从同异之座有宋生归儒者语曰彼之祸不及怪也此亦有之人数相但其死不同耳浃日有大防陈于广场百戏俱呈俄暴风雨庭前戏者并马数百疋系在庑下迅雷一震马皆惊奔大庑数十间平塌凡居其下者俱压死公令较其数与浙右无一人差焉【出独异志】
　　郭八郎
