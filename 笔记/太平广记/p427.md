<!-- { "loadSidebar": true } -->
　　搜神记及鸿范五行传曰蜮射生于南方谓之短狐者也南越夷狄男女同川而浴淫以女为主故曰多蜮蜮者淫女惑乱之气所生【出感应经】
　　蜘蛛怨
　　顷有寺僧所住房前有蜘蛛为网其形絶大此僧见蜘蛛即以物戏打之蜘蛛见僧来即避如此数年一日忽盛僧独于房内昼寝蜘蛛乃下在牀齧断僧喉成疮少顷而卒蜂虿有毒非虚言哉【出原化记】
　　蜥蜴
　　曹叔雅异物志曰鱼跳跳则蜥蜴从草中下稍相依近便共浮水上而相合事竟鱼还水底蜥蜴还草中【出三教珠英】
　　殷琅
　　陈郡殷家养子名琅与一婢结好经年婢死后犹往来不絶心绪昏错其母深察焉后夕见大蜘蛛形如斗様缘牀就琅便燕尔怡恱母取而杀之琅性理遂复【出异苑】
　　豫章民婢
　　豫章有一家婢在灶下忽有人长数寸来灶间婢误以履践杀一人遂有数百人着缞麻持棺迎丧凶仪皆备出东门入园中覆船下就视皆是鼠妇作汤浇杀遂絶【出捜神记】
　　南海毒虫
　　南海有毒虫者若大蜥蜴眸子尤精朗土人呼为十二时虫一日一夜随十二时变其色乍赤乍黄亦呼为篱头虫云伤人立死既潜噬人急走于藩篱之上望其死者亲族之哭新州西南诸郡絶不产虵及蚊蝇余窜南方十年竟不覩虵盛夏露卧无噆肤之苦此人谓南方少虵以为夷獠所食别有水虵形状稍短不居陆地非喷毒齧人者【出投荒杂録】
　　诺龙
　　南海郡有生橄防上虽有手足颇类木叶抱枝自附与木叶无别南人取者先伐仆叶凋落然后取之有水虫名诺龙状如蜥蜴微有龙状俗云此虫欲食即出水据石上凡水族防泳过者至所据之石即跳跃自置其前因取食之有得者必双雄者既死雌者即至雌者死亦然俗传以雌雄俱置竹中以节间之少顷竹节自通里人货其僵者幻人以俱用为妇人惑男子术【出投荒杂録】















　　太平广记卷四百七十八
　　钦定四库全书
　　太平广记卷四百七十九　宋　李昉等　编昆虫七
　　蚁子　　　蛙蛤　　　金龟子
　　海山　　　蜈蚣　　　蚊翼
　　壁虫　　　白虫　　　蚕女
　　砂俘效　　舍毒　　　老蛛
　　李禅　　　蝗化　　　水蛙
　　蚓疮　　　蜂余　　　熊廼
　　螽斯　　　蝻化
　　蚁子
　　南方尤多蚁子凡柱楣户牖悉逰蚁循途奔走居有所营里栋相接莫穷其往来【出投杂録】
　　蛙蛤
　　南方又有水族状如蛙其形尤恶土人呼为蛤为蛙食之味美如鹧鸪及治男子劳虚【出投杂録】
　　金龟子
　　金龟子甲虫也春夏间生于草木上大如小指甲飞时即不泊草蔓上细视之真金色龟儿也行必成双南人采之阴干装以金翠为首饰之物亦黔中所产青虫子也【出岭表録异】
　　海山
　　又珠崖人每晴明见海中逺山罗列皆如翠屏而东西不定悉蜈蚣也虾须长四五十尺此物不足怪也【出岭表异物志】
　　蜈蚣
　　蜈蚣南越志云大者其皮可以鞔鼓取其肉曝为脯美于牛肉又云大者能噉牛里人或遇之则鸣鼓然火炬以驱逐之【出岭表録异】
　　蚊翼
　　南方蚊翼下有小蜚虫焉自明者见之每生九卵复未尝曾有【徒乱反】复成九子蜚而俱去蚊遂不知亦食人及百兽食者知言虫小食人不去也此虫既细且小因曰细蠛【音蔑】陈章对齐桓公小虫是也此虫常春生而以季夏冬蔵于鹿耳中名孆婗孆婗细小也【出神异録】
　　壁虫
　　壁虱者土虫之化生壁间暑月囓人其疮虽愈每年及期必发数年之后其毒方尽其状与牛虱无异北都廏中之马忽相次痩劣致毙所损日甚主将虽督审刍药勤至终莫能究而毙者状相似亦莫知其疾之由掌厩获罪者已数人矣皆倾家破产市马以赔纳然后伏刑有一裨将干敏多识凡所主掌皆能立功众所推举俾其掌廐马此人勤心养膳旦夕躬亲旬月之后马之殡毙如旧疑其有他乃明烛以守之二鼔之后马皆立不食黒者变白白者变黒秉炬以视诸马之上有物附之不可胜数乃壁虱所噆也五鼓之后壁虱皆去一道如绳连亘不絶翌日而以其事白于帅臣寻其去踪于楼中得巨穴焉以汤灌之壊城门穴得壁虱死者数十斛穴中大者一所长数尺形如琵琶金色焚而杀之筑塞其处其害乃絶【出録异记】
　　白虫
　　有人忽面上生疮暑月即甚略无完皮异常楚痛涂尝饵药不能致效忽一日既卧余烛未灭同寝者见有物如如线以着其面因执烛视之白虫如虱自瓷枕穴中出以噆其面既明遂道其事剖枕以视之白虫无数因尽杀之面疮乃愈【出録异记】
　　蚕女
　　蚕女者当髙辛帝时蜀地未立君长无所统摄其人聚族而居逓相侵噬蚕女旧迹今在广汉不知其姓氏其父为隣所操去已逾年唯所乗之马犹在女念父隔絶或废饮食其母慰抚之因告誓于众曰有得父还者以此女嫁之部下之人唯闻其誓无能致父归者马闻其言惊跃振絶其拘绊而去数日父乃乗马归自此马嘶鸣不肯饮龁父问其故母以誓众之言白之父曰誓于人不誓于马安有配人而偶非乎能脱我于难功亦大矣所誓之言不可行也马愈跑父怒射杀之曝其皮于庭女行过其侧马皮蹶然而起卷女飞去旬日皮复栖于桑树之上女化为蚕食桑叶吐丝成茧以衣被于人间父母悔恨念之不已忽见蚕女乗流云驾此马侍卫数十人自天而下谓父母曰太上以我孝能致身心不忘义授以九宫仙嫔之任长生于天矣无复忆念也乃冲虚而去今家在什邡緜竹徳阳三县界每岁祈蚕者四方云集皆获灵应宫观诸化塑女子之像披马皮谓之马头娘以祈蚕桑焉稽圣赋曰安有女感彼死马化为蚕虫衣被天下是也【出原化拾遗】
　　砂俘效
　　陈蔵器本草云砂俘又云倒行拘子蜀人号曰俘郁旋干土为孔常睡不动取致枕中令夫妻相悦愚有亲表曾得此物未尝试验愚始逰成都止于逆旅与卖草药李山人相熟见蜀城少年往往欣然而访李生仍以善价酬因诘之曰媚药征其所用乃砂俘与陈氏所説信不虚语李生亦秘其所之法人不可得也武陵山川媚草无赖者以银换之有因其术而男女发狂罹祸非细也【出北梦琐言】
　　舍毒
　　舍毒者蚊蚋之属江岭间有之郴连界尤甚为客中者慎勿以手搔之但布盐于上以物封裹半日间毒则解矣若以手搔痒不可止皮穿肉穴其毒弥甚湘衡北间有之其毒稍可峡江至蜀有蟆子色黑亦能咬人毒亦不甚视其生处即盐树叶背上春间生之叶卷成窠大如桃李名为五倍子治一切疮毒者晒而杀之即不化去不然者必窍穴而出飞为蟆子矣黔南界有微尘色白甚小视之不见能昼夜害人虽帐深宻亦不可断以麤茶烧之烟如焚香状即可断之又如席铺油帔隔之稍可灭【出録异记】
　　老蛛
　　泰岳之麓有岱岳观楼殿咸古制年代寝逺一夕大风有声轰然响震山谷及旦视即经楼之陊也楼屋徘徊之中杂骨盈车有老蛛在焉形如矮腹五升之茶鼎展手足则周数尺之地矣先是侧近寺观或民家亡失幼儿不计其数葢悉罹其啗食也多有网于其上或遭其黏縻绊不能自解而脱走则必遭其害矣于是观主命薪以焚之臭闻十余里【出玉堂闲话】
　　李禅
　　李禅楚州刺史承嗣少子也居广陵宣平里大第昼日寝庭前忽有白蝙蝠绕庭而飞家僮辈竟以箒扑皆不能中久之飞去院门扑之亦不中又飞出门至外门之外遂不见其年禅妻卒輭车出入之路即白蝙蝠飞翔之所也【出稽神録】
　　蝗化
　　唐天祐末岁蝗虫生地穴中生讫即众蝗衔其足翅而拽出帝谓蝗曰予何罪食予苖遂化为蜻蜓洛中皆验之是岁羣雀化燕【出异记】
　　水蛙
　　徐之东界接沂川有沟多盘车相是奚仲试车之所【徐州有奚仲墓山上亦有试车处石上輙深数尺】沟有水水有蛙可大如五石瓮目如盌昔尝有人于其项上得药服之度世【出玉堂闲话】
　　蚓疮
　　天祐中浙西重造慈和寺治地既毕每为蚯蚓穿穴执事者患之有一僧教以石灰覆之由是得定而杀蚯蚓无数顷之其僧病苦举身皆痒须得长指爪者搔之以以至成疮疮中輙得死蚯蚓一条殆数百千条肉尽至骨而卒【出稽神録】
　　蜂余
　　庐陵有人应举行遇夜诣一村舍求宿有老翁出见客曰吾舍窄人多容一榻可矣因止其家屋室百余间但窄小甚久之告饥翁曰居家贫所食唯野菜耳即以设客食之甚甘美与常菜殊及就寝唯闻讧讧之声既曙而寤身卧田中旁有大蜂窠客尝患风因尔遂愈葢食蜂之余尔【出稽神録】
　　熊廼
　　信州有版山川谷深逺采版之所因以名之州人熊廼尝与其徒入山伐木其弟从而追之日暮不及其兄忽见甲士清道自东来呼甚厉廼弟惧恐伏于草间俄而旗帜戈甲络绎而至道傍亦有行人其犯清道者辄为所戮至军中拥一人若大将者西驰而去度其逺乃敢起行迨晓方见其兄具道所见众皆曰非巡逻之所而西去谿滩险絶往无所诣安得有此人即共寻之可十余里隔谿滩犹见旌旗纷若布围畋猎之状其徒有勇者遥呼叱之忽无所见就视之人皆树叶马皆大螘取而碎之皆有血云【出稽神録】
　　螽斯
　　蝗之为孽也葢沴气所生螽斯臭腥或曰鱼卵所化每岁生育或三或四每一生其卵盈百自卵及翼凡一月而飞故诗称螽斯子孙众多螽斯即蝗属也羽翼未成跳跃而行其名蝻晋天福之末天下大蝗连岁不解行则蔽地起则蔽天禾稼草木赤地无遗其蝻之盛也流引无数甚至浮河越岭逾地渡壍如履平地入人家舍莫能制御穿户入牖井溷填咽腥秽牀帐损齧书衣积日连宵不胜其苦郓城县有一农家豢豕十余头时于陂泽间值蝻大至羣豢豕跃而啗食之斯须复饫不能运动其蝻又饥唼齧羣豕有若堆积家竟困顿不能御之皆为蝻所杀癸夘年其蝗皆抱草木而枯死所为天生杀也【出玉堂闲话】
　　蝻化
　　己酉年将军许敬迁奉命于东洲按夏苗上言称于陂野间见有蝻生十数里才欲打捕其虫化为白蛱蝶飞去【出玉堂闲话】

　　太平广记卷四百七十九
　　钦定四库全书
　　太平广记卷四百八十　　宋　李昉等　编蛮夷一
　　四方蛮夷　无启民　　帝女子泽
　　毛人　　　轩辕国　　白民国
　　欧丝　　　輆沐国　　泥离国
　　然丘　　　卢扶国　　浮忻国
　　频斯　　　吴明国　　女蛮国
　　都播　　　骨利　　　突厥
　　吐蕃　　　西北　　民
　　契丹　　　沃沮　　　僬侥
　　四方蛮夷
　　东方之人鼻大窍通于目筋力属焉南方之人口大窍通于耳西方之人面大窍通于鼻北方之人窍通于阴短颈中央之人窍通于口【出酉阳杂爼】
　　无啓民
　　无啓民居穴食土其人死埋之其心不朽百年化为人録民膝不朽埋之百二十年化为人细民肝不朽八年化为人【出酉阳杂俎】
　　帝女子泽
　　帝女子泽性妒有从婢散逐四山无所依托东偶狐狸生子曰殃南交猴有子曰溪北通玃猳所育为伧【出酉阳杂俎】
　　毛人
