<!-- { "loadSidebar": true } -->
　　晋武帝世河间郡有男女相悦许相配适既而男从军积年父母以女别适人无几而忧死男还悲痛乃至冢所始欲哭之不胜其情遂发冢开棺即时苏活因还家将养数日平复其夫乃往求之其人不还曰卿妇已死天下岂闻死人可复活耶此天赐我非卿妇也于是相讼郡县不能决谳于廷尉廷尉奏以精诚之至感于天地故死而更生在常理之外非理之所处刑之所裁断以还开冢者【出法苑珠林】
　　宜阳女子
　　晋永嘉之乱郡县无定主彊弱相暴宜阳县有女子姓彭名娥父母昆弟十余口为长沙贼所杀时娥器出汲于溪间贼至走还正见墙壁已破不胜其哀与贼相格贼缚娥驱出溪边将杀之溪际有大山石壁髙数十丈仰呼曰皇天宁有神否我为何罪而当如此因奔走向山山立开广数丈平路如砥羣贼亦逐娥入山山遂崩合泯然如初贼皆压死娥遂隐不复出娥所舍汲器化为石形似鸡土人因号曰石鸡山女娥潭【出幽冥录】
　　张应
　　晋厯阳郡张应先奉魔娶佛家女为妇咸和八年移居芜湖妻病因为魔事家财略尽而病不瘥妻曰我本佛家女为我作佛事应即往精舍中见竺昙镜镜曰普济众生但君当一心受持耳昙镜期明当向其家应夕梦一人长五六尺趋步入门曰此家寂寂乃尔不净见镜随此人后白曰此家始欲发意未可责之应眠觉便把火作髙座及鬼子母座镜食时往髙座之属具足已成应具向説梦遂夫妻受五戒病亦得瘥【出辩正论】
　　南郡掾
　　晋南郡议曹掾姓欧得病经年骨消肉尽巫医备至无复方计其子夜如得睡眠梦见数沙门来视其父明旦便往诣佛图见诸沙门问佛为何神沙门为説事状便将诸道同归请读经再宿病人自觉病如轻昼得小眠如举头见门中有数十小儿皆五防衣手中有持幡杖者持刀矛者于门走入有两小儿在前径至帘前忽便还走语后众小人云住居中总是道人遂不复来前自此后病渐渐得差【出灵鬼志】
　　蒲坂精舍
　　宋元嘉八年河东蒲坂城大失火不可救惟精舍大小俨然及白衣家经像皆不损坠百姓惊异倍共发心【出辩正论】
　　吴兴经堂
　　宋元嘉中吴兴郡内尝失火烧数百家荡尽惟有经堂草舍俨然不烧时以为神【出宣验记】
　　南徐士人
　　宋少帝时南徐有一士子从华山往云阳见客舍中有一女子年可十八九悦之无因遂成心疾母问其故具以啓母母往至华山云阳寻见女子具説之女闻感之因脱蔽膝令母密藏于席下卧之当愈数日果差忽举席见蔽膝持而泣之气欲絶谓母曰葬时从华山过母从其意比至女门牛打不行且待须臾女妆防沐浴竟而出歌曰华山畿君既为侬死独活为谁施君若见怜时棺木为侬开言讫棺木开女遂投棺中因合葬呼曰神士冢【出系防】
　　徐祖
　　嘉兴徐祖幼孤叔隗养之如所生隗病祖营侍甚勤是夜梦一神人吿云汝叔应合死也祖叩头祈请哀愍二神人云念汝如此为汝活祖觉叔乃差【出搜神记】
　　刘京
　　临江郡民刘京孝行乡里推敬时江水暴溢居者皆漂溺京其母号泣忽有大龟至其前举家七口俱上龟背然行十许里及一髙岸龟遂失之【出九江记】
　　何敬叔
　　何敬叔少奉佛法作一檀像未有木先梦一沙门衲衣杖锡来云县后何家桐甚精苦求庶可得如梦求之果获【出梦隽】
　　萧子懋
　　齐晋安王萧子懋字云昌武帝之子也始年七歳阮淑媛尝病危笃请僧行道有献莲华供佛者众僧以铜罂盛水浸之如此三日而花不萎子懋流涕礼佛誓曰若使阿姨因此胜缘遂获防祐愿华竟斋如故七日斋毕色更鲜红看视罂中稍有根须淑媛病寻差当世称其孝感【出法珠林】
　　萧叡明
　　齐松滋令兰陵萧叡明母患积年叡明昼夜祈祷时寒冻叡明下泪凝结如筯额上扣血成氷不溜忽有一人以石函授之曰此能治太夫人病叡明跪而受之忽然不见以函奉母中惟三寸绢丹书为日月字母病即愈【出谈薮】
　　解叔谦
　　齐鴈门解叔谦征为朝请不赴母疾叔谦夜于庭中稽颡祈福闻空中云得丁公藤为酒便差访医及本草无识者乃﨑岖求访至宜都境遥见山中老翁伐木问其所用答曰此丁公藤治风尤验叔谦再拜流涕具欵行求之意此翁怆然以藤与之并示其渍酒之法叔谦受领此人不复知处依法为酒母疾便愈【出谈薮】
　　宗元卿
　　齐南阳宗元卿有志行早孤为母所养母病元卿在逺辄心痛大病则大痛小病则小痛以此为常则乡里宗敬率号宗曾子【出谈薮】
　　匡昕
　　齐庐陵匡昕隐金华山服食不与俗人交母亡已经数日昕奔还号呌母便苏孝感致也【出谈薮】
　　曾康祖
　　齐扶风曾康祖母患乳痈诸医不能疗康祖乃跪以两手捧乳大悲泣母痈即差【出谈薮】












　　太平广记卷一百六十一
　　钦定四库全书
　　太平广记卷一百六十二
　　感应二
　　崔恕　　　　何瑚　　　　陈遗
　　王虚之　　　河南妇人　　岑文本
　　郑鲜　　　　张楚金　　　罗道悰
　　陵空观　　　皇甫氏　　　田仁会
　　徐州军士　　唐宣宗　　　李彦佐
　　胡生　　　　刘行者　　　王法朗
　　郗法遵　　　王晖　　　　李梦旗
　　孟熙
　　崔恕
　　谯郡有功曹天统中济南来府君出除谯郡功曹清河崔恕弱冠有令德于人时春夏积旱送别者千余人至此上众渴甚来公有思水之色恕独见一青乌于中乍飞乍止怪而就焉鸟起见一石方五六寸以鞭拨之清泉涌注盛以银瓶瓶满水立竭惟来公与恕供饮而已议者以为德感所致焉时人异之故以为目【出酉阳杂俎】
　　何瑚
　　梁何瑚字重宝为北征谘议博问彊学幼有令名性淳深事亲恭谨母病求医不乘车马忽感圣僧体质殊异手执香炉来求斋食而至无早晚故疑其非常如此十余日母病有瘳僧便辞去留素书般若经一卷因执手曰贫道是二十七贤圣不近相人感檀越至心故来看病者已差贫道宜还言讫前行忽不见而炉烟香气一旬方歇精诚所感朝野叹嗟因舍别宅为目爱寺也【出辩正论】
　　陈遗
　　吴人陈遗少为郡吏母好食燋饭遗在役恒带囊每煮食漉其燋以献母孙恩作乱遗随例奔逃母忆遗昼夜哭泣遂失明遗脱难还家入门见母再拜号泣母目忽然开朗【出孝子传】
　　王虚之
　　王虚之庐陵西昌人年十三丧父母二十年盐酢不入口后得重病忽有一人来诣谓之曰君病寻差俄而不见又所住屋室夜有异光庭中橘树隆冬三实病果寻愈咸以至孝所感【出孝子传】
　　河南妇人
　　隋大业中河南妇人养姑不孝姑两目盲妇以蚯蚓为羮以食之姑怪其味窃藏其一脔留示儿儿见之号泣将录妇送县俄而雷雨暴作失妇所在寻见妇自空堕地身及服玩如故而首变为白狗言语如恒自云不孝于姑为天神所罚夫乃斥去之后乞食于道不知所在【出冥报记】
　　岑文本
　　唐中书令岑文本江陵人少信佛常念诵法华经普门品会乘船于巨江中船坏人尽死文本没在水中闻有人言但念佛必不死也如是三言之既而随波涌出已着北岸遂免死后于江陵设斋僧徒集其家有一客僧独后去谓文本曰天下方乱君幸不预其灾终逢太平致富贵也言讫趋出外不见既而文本就斋于自食椀中得舍利二枚后果如其言【出法苑珠林】
　　郑鲜
　　唐郑鲜字道子善相法自知命短念无以可延梦见沙门问之须延命耶可大斋日放生念善持斋奉戒可以延龄得福鲜因奉法遂获长年【出宣验记】
　　张楚金
　　唐则天朝刑部尚书张楚金为酷吏周兴搆陷将刑乃仰叹曰皇天后土岂不察忠孝乎奈何以无辜获罪因泣下数行市人皆为歔欷须臾阴云四塞若有所感旋降敇释罪宣示讫天地开朗庆云纷纠时议言其忠正所致也【出御史台记】
　　罗道悰
　　唐司竹园罗道悰上书忤旨配流时有同流者道病卒泣曰所恨委骨异壤道悰曰吾若生还当取同归遂瘗之而去及还为大水漂荡失其所在道悰哭吿之请示其灵俄而水际沸涌又咒曰如真在此下更请一沸又然遂得之志铭可验之还乡【出广德神异录】
　　陵空观
　　唐景龙四年洛州陵空观失火万物并尽惟有一真人岿然独存乃泥塑为之乃改为圣真观【出朝野佥载】
　　皇甫氏
　　唐仆射裴遵庆母皇甫氏少时常持经经函中有小瑚树异时忽有小龙骨一具立于树侧时人以为裴氏休祥上元中遵庆遂居宰辅云尔【出广异记】
　　田仁会
　　唐田仁防为郢州刺史自暴得雨人歌曰父母育我田使君精诚为人上天闻田中致雨山出云但愿常在不患贫【出广德神异录】
　　徐州军士
　　唐王智兴在徐州法令甚严有防秋官健交代归其妹壻于家中设馔以贺自于厨中磨刀将就坐割羊脚磨讫持之疾行妻兄自堂走入厨仓卒相值锋正中妻兄心即死所由擒以吿智兴讯问但称过误本无恶意智兴不之信命斩之刀辄自刑者手中跃出径没于地三换皆然智兴异之乃不杀【出因话录】
　　唐宣宗
　　唐大中初京师尝淫雨涉月将害粢盛分命祷吿百无一应宣宗一日在内殿顾左右曰昔汤以六事自责以身代牺牲虽甚旱卒不为灾我今万姓主逺慙汤德而灾若是兆人谓我何乃执鑪降阶践泥焚香仰视若自责者久之御服沾湿感动左右旋踵而急雨止翌日而凝隂开比秋而大有年【出贞陵十七史】
　　李彦佐
　　李彦佐在沧景唐太和九年有诏诏浮阳兵北渡黄河时冬十二月至济南郡使击氷进舟氷触舟舟覆诏失彦佐惊惧不寝食六日鬂发白至貌侵肤削从事亦谬其仪形也乃令津吏不得诏尽死吏惧且请公一祝祷于河吏凭公诚明以死索之彦佐乃令具爵酒及祝语诘河其防明天子在上川渎山岳祝史咸秩予境之望祀未尝匮尔河伯洎鳞介之长当衞天子诏何反溺之乎或不获予将斋吿于天天将谪尔吏酹氷辞已忽有声如震河氷中断可三十丈吏知彦佐精诚已达乃沉钩索而出封角如旧惟篆印微湿耳彦佐所至令严务简推诚于物着声于官如河水色浑驶流大木与纎芥顷刻千里矣安有舟覆六日一酹而坚氷陷一钩而沉诏获得非诚之至乎【出阙史】
　　胡生
　　列子终于郑今墓在郊薮谓贤者之迹而或禁其樵采焉里有胡生者家贫少为洗镜镀钉之业遇甘果名茶美醖辄祭于御寇之垄似求聪慧而思学道厯稔忽梦一人刀划其腹开以一卷之书置于心腑及觉而吟咏之意皆绮美之词所得不由于师友也既成卷轴尚不弃于猥贱之业真隐者之风逺近号为胡钉铰太守名流皆仰瞩之而门多长者或有遗赂必见拒也或持茗酒而来则忻然接奉其文略説数篇喜圃田韩少府见访云忽闻梅福来相访笑着荷衣出草堂儿童不惯见车马争入芦花深处藏又观郑州崔郎中诸妓绣样云日暮堂前花蕊娇争拈小笔上牀描绣成安向春园里引得黄鹦下柳条江际小儿垂钓云蓬头稚子学垂纶侧坐苍苔草映身路人借问遥招手恐畏鱼惊不譍人【出云溪友议】
　　刘行者
