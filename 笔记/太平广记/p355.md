<!-- { "loadSidebar": true } -->
　　宜春界钟山有硖数十里其水即宜春江也回环澄激深不可测曾有渔人垂钓得一金鏁引之数百尺而获一钟又如铎形渔人举之有声如霹天昼晦山川振动钟山一面崩摧五百余丈渔人皆沈舟落水其山摧处如削至今存焉或有识者云此即秦始皇驱山之铎也【出玉堂闲话】
　　井
　　乌山
　　乌山下无水魏末有人掘井五丈得一石函函中得一大如马蹄积炭五堆于函旁复掘三丈遇磐石下有水流犹湖然遂凿石穿水北流甚駃俄有一船触石而至匠人窥船上得一杉木板刻字曰吴赤乌二年八月十日子义之船【出酉阳杂俎】
　　绿珠井
　　绿珠井在白州双角山下昔梁氏之女有容貌石季伦为交趾采访使以圆珠三斛买之梁氏之居旧井存焉耆老传云汲饮此水者诞女必多美丽里闾有识者以美色无益于时遂以巨石塡之迩后虽时有产女端严则七窍四肢多不完全异哉【州界有一流水出自双角山合容州畔为绿珠江亦犹归州有昭君村村葢取美人生当名矣○出岭表録异】
　　临沅井
　　葛稚川云余祖鸿胪少时尝为临沅令云此县有名家世夀考或出百岁或八九十后徙去子孙转多夭折他人居其故宅后累世寿考由此乃觉是宅所为而不知其何故疑其井水硃赤乃试掘井左右得古人埋丹砂数十斛去井数尺此丹砂汁因泉渐入井是以饮其水而得夀况乃饵链丹砂而服之乎【出抱朴子】
　　火井
　　火井一所纵广五尺深二三丈在蜀都者时以竹板木投之以取火诸葛丞相往观视后火转盛以盆着井上煮盐得盐后人以家烛火投井中即灭息至今不复然也【出博物志】
　　盐井
　　陵州盐井后汉仙者沛国张道陵之所开凿周回四丈深四十尺置灶煮盐一分入官二分入百姓家因利所以聚人因人所以成邑万岁通天二年右补阙郭文简奏卖水一日一夜得四十五万贯百姓贪其利人用失业井上又有玉女庙古老传云比十二玉女尝与张道陵指地开井遂奉以为神又俗称井底有灵不得以火投及秽汚曾有汲水误以火坠即吼沸涌烟气冲上溅泥漂石甚为可畏或云泉脉通东海时有败船木浮出【出陵州图经】
　　御井
　　善和访旧御井故老云非可饮之井地卑水柔宜用濯开元中以骆驼数十防入大内以给六宫【出国史补】
　　王迪
　　唐贞元十四年春三月寿州随军王迪家井忽然沸溢十日又汲见井底有声如婴儿之声至四月兄弟二人盲又一人死家事狼狈之应验【出祥异集验】
　　贾耽
　　贾耽在滑台城北命凿八角井以鎭黄河于是使人于凿所侦之有一老父来观问曰谁人凿此井也吏曰相公也父曰大好手但近东近西近南近北也耽问之曰吾是井大夫也【出玉泉子】
　　八角井
　　景公寺前街中旧有巨井俗呼为八角井唐元和初有公主夏中过见百姓方汲令从婢以银棱碗就井承水误坠井经月余碗出于渭河【出酉阳杂俎】
　　李德裕
　　李德裕在中书常饮常州惠山井泉自毗陵至京致逓铺有僧人诣谒德裕好奇凡有游其门虽布素皆引接僧曰徳裕相公在位昆虫遂性万彚得所水递事亦日月之薄蚀微僧窃有感也敢以上谒欲沮此可乎徳裕颔颐之曰大凡为人未有无嗜欲者至于烧汞亦是所短况三惑博塞弋弈之事弟子悉无所染而和尚有不许弟子饮水无乃虐乎为上人停之即三惑驰骋怠慢必生焉僧人曰贫道所谒相公者为足下通常州水脉京都一眼井与惠山寺泉脉相通徳裕大笑眞荒唐也僧曰相公但取此井水曰井在何坊曲曰在昊天观常住库后是也但以惠山一甖昊天一甖杂以八瓶一都十瓶暗记出处遣僧辨析僧因啜常取惠山寺与昊天余八乃同味徳裕大奇之当时停其水递人不告劳浮议弭焉【出芝田録】
　　永兴坊百姓
　　唐开成末永兴坊百姓王乙掘井过常井一丈余无水忽听向下有人语及鸡声甚喧閙近侣隔壁井匠惧不敢扰街司申金吾韦处仁将军韦以事涉怪异不复奏遽令塞之据周秦故事谒者阁上得骊山本李斯领徒七十二万人作陵凿之以章程三十七嵗因地中井泉奏曰已深已极凿之不入烧之不燃叩之空空如下天状抑知厚地之下或别有天地也【出酉阳杂俎】
　　独孤叔牙
　　独孤叔牙常令家人汲水重不可转数人助出之乃人也戴席防攀栏大笑却坠井中汲者搅得席帽挂于庭树每雨所溜处辄生黄菌【出酉阳杂俎】
　　柴都
　　东方有柴都焉在齐国之山山有泉水如井状深不测至春夏时雹从井中出出则败五谷人常以柴塞之不塞则雹为患故号柴都【出郭氏中记】
　　濠州井
　　戊子岁大旱濠州酒肆前有大井堙塞积乆至是酒家召井工陶浚之有工人父子应募者其子先入倚锸而卒其父遽下亦卒观者如堵无敢复入引绳出尸竟不复凿【出稽神録】
　　鸡井
　　江夏有林主簿虐而好赌甚爱一女好食鸡里胥日供双鸡一日将杀鸡鸡走其女自逐之鸡入舍北枯井中女亦入井遂不见林自往亦入井不出俄井中黑气腾上如炊其家但临井而哭无敢入者有屠者请入视之但见大釡汤沸火炽有人拒其足曰事不干汝不得入而出久之气稍稍而息井中唯鸡骨一具人骨二具此数闻故老言之不知其何年也【出稽神録】
　　军井
　　建州有魏使君宅兵后焚毁以为军营有大井淀塞壬子嵗军士浚之入者二人皆卒尸亦不获有一人请复入曰以绳缒我我急引绳即亟出之既入久之忽引绳甚急即出之已如痴矣良久乃能言云既入井但见城郭并邑人物甚众其主曰李将军机务鞅掌府署甚盛惧而遽出竟不获二尸建州留后宋斥业使塡此井【出稽神录】
　　金华令
　　王祝从子某为金华令筑私第于邑中夏暴雨大至水忽奔往东南隅如灌漏巵顷刻而尽其地成井深不可测以丝籰缒石以测之数十丈乃及底黏一新捻头而上与人间常食者无少异也【出稽神录】














　　太平广记卷三百九十九
　　钦定四库全书
　　太平广记卷四百　　　　宋　李昉等　编金上
　　金　　　　　翁仲孺　　　霍光
　　陈爵　　　　符坚　　　　雩都县人
　　何文　　　　侯遹　　　　成弼
　　金　　　　邹骆驼　　　裴谈
　　牛氏僮　　　宇文进　　　苏遏
　　韦思　　　李员　　　　虞卿道士赵怀正　　　金蛇
　　金上
　　金
　　西方日官之外有山焉其长十余里广二三里髙百余丈皆大黄之金其色殊美不杂土石不生草木上有金人髙五丈余皆纯金名曰金犀入山下一丈有银又入一丈有锡又入一丈有铅又入一丈有丹阳铜丹阳铜似金可鍜以作错涂之器也淮南子术曰饵丹阳之为金也【出神异经】
　　翁仲孺
　　汉时翁仲孺家贫力作居渭川一旦天雨金十斛于其家于是与王侯争富今秦中有两翁世世富【出神异经】
　　霍光
　　汉宣帝尝以皂葢车一乘赐大将军霍光悉以金铰饰之每夜车辖上有金凤皇飞去莫知所至晓乃还守车人亦见之南郡黄君仲于北山罗鸟得一小凤子入手便化成紫金毛羽翅宛然具足可长尺余守车人列云车辖上凤皇尝夜飞去晓则俱还今晓不还恐为人所得光甚异之具以列上后数日君仲诣阙上金凤皇子帝闻而疑之以置承露盘倐然飞去帝使人寻之入光家至车辖上乃知信然帝取其车每游行辄乘之故嵇康游仙诗云翩翩凤辖逢此网罗是也【出续齐谐记】
　　陈爵
　　汉永平十一年庐江皖侯国有胡皖氏小儿曰陈爵陈挺年皆十岁已上相与钓于湖涯挺先钓爵往问挺曰钓宁得乎挺曰得爵归取竿纶去挺三十步所见湖涯有酒罇色正黄没水爵以为铜也涉取之滑重不能举挺望见共取之竟不能得又入深渊中流顾见如钱等正黄数百千枚即共掇摭各得满手走归示其家爵父国故吏字君贤惊曰安得此爵言其状君贤曰此黄金也即驰与爵俱往到金处水中尚多贤自涉水掇取爵挺邻伍并闻俱竞采之合得十余斤贤言于相相言太守遣吏取遣门下掾裕躬奉献且言得金状【出论衡】
　　苻坚
　　前秦苻坚建元五年长安樵人于城南见金鼎走白坚坚遣载取到城化为铜鼎【出异苑】
　　雩都县人
　　南康雩都县跨江南出去县三里名梦口有穴状如石室旧传尝有神鸡色如好金出此穴中奋翼回翔长鸣响彻见之辄形入穴中因号此石为鸡石昔有人耕此山侧望见鸡出游戏有一长人操弹弹之鸡遥见便飞入穴弹丸正着穴上石径六尺许下垂蔽穴犹有间隙不复容人又有人乘船从下流还县未至此崖数里有一人通身黄衣担两笼黄求寄载之黄衣人乞食船主与之盘酒食讫至崖下船主乞此人不与仍唾盘内径上崖入石中船主初甚忿之见其入石始知神异取向食器视之见盘上唾悉是黄金【出述异记】
　　何文
　　张奋者家巨富后暴衰遂卖宅与黎阳程家程入居死病相继转卖与邺人何文文日暮乃持刀上北堂中梁上坐至二更竟忽见一人长丈余髙冠黄衣升堂呼问细腰舍中何以有生人气也答曰无之须臾有一髙冠青衣者次之又有髙冠白衣者问答并如前及将曙文乃下堂中如向法呼之问曰黄衣者谁也曰金也在堂西壁下青衣者谁也曰钱也在堂前井边五步白衣者谁也曰银也在墙东北角柱下汝谁也曰我杵也在灶下及晓文按次掘之得金银各五百斤钱千余万仍取杵焚之宅遂清安【出列异传】
　　侯遹
　　隋开皇初广都孝廉侯遹入城至剑门外忽见四广石皆大如斗遹爱之藏于书笼之以驴因歇鞍取看皆化为金遹至城货之得钱百万市美妾十余人大开第宅又近甸置良田别墅后乘春景出游尽载妓妾随从下车陈设酒殽忽有一老翁大笈至坐于席末遹怒而诟之命苍头扶出叟不动亦不嗔恚但引满啖炙而笑云吾比来求君偿债耳君昔将我金去不记忆乎尽取遹妓妾十余人投之书笈亦不觉笈中之窄之而趋走若飞鸟遹令苍头驰逐之斯须已失所在自后遹家日贫却复昔日生计十余年却归蜀到剑门又见前者老翁携所将之妾游行傧从极多见遹皆大笑问之不言逼之又失所在访剑门前后并无此人竟不能测也【出怪录】
　　成弼
