<!-- { "loadSidebar": true } -->
　　兵部郎中朱前疑貌丑其妻有美色天后时洛中殖业坊西门酒家有婢蓬头垢面伛肩皤腹寝恶之状举世所无而前疑大悦之殆忘寝食乃知前世言宿瘤爱信不虚也夫人世嗜欲一何殊性前闻文王嗜昌楚王嗜芹屈到嗜芰曾晳嗜羊枣宋刘雍嗜疮痂夲传曰雍诣前吴兴太守孟灵休灵休脱袜粘炙疮痂坠地雍俯而取之飡焉宋明帝嗜蜜渍蛦毎啖数升是知海上逐臭之谈陈君爱丑之説何其怪欤天与其癖也【出朝野佥载】
　　鲜于叔明
　　劒南东川节度鲜于叔明好食臭虫时人谓之蹯虫毎散令人采拾得三五升即浮之防水中以抽其气尽以酥及五味熬之卷饼而啖其味实佳【出干子】
　　权长孺
　　长庆末前知福建县权长孺犯事流贬后以故礼部相国德舆之近宗遇恩复资留滞广陵多日宾府相见皆鄙之将诣阙求官临行羣公饮饯于禅智精舍狂士蒋传知长孺有嗜人爪癖乃于歩健及诸佣保处薄给酬得数两削下爪或洗濯未精以纸裹候其酒酣进曰侍御远行无以饯送今有少佳味敢献遂进长孺长孺视之忻然有喜色如获千金之惠涎流于吻连撮噉之神色自得合坐惊异【出干子】

　　太平广记卷二百一
　　钦定四库全书
　　太平广记卷二百二
　　儒行
　　刘献之　　　卢景裕　　　萧德言
　　张楚金
　　怜才
　　沈约　　　　唐髙宗　　　天后
　　源乾曜　　　张建封　　　李实
　　韩愈　　　　杨敬之　　　卢肇
　　令狐绹　　　崔
　　髙逸
　　孔稚圭　　　李元诚　　　陶景
　　田游岩　　　朱桃椎　　　卢鸿
　　元结　　　　贺知章　　　顾况
　　陈琡　　　　孔拯
　　儒行
　　刘献之
　　后魏刘献之少好学尤精诗传泛观子史见名法之言掩卷而笑曰若使杨墨之流不为此书千载谁知少也又谓所亲曰观屈原离骚之作自是狂人死何足惜时人有从之学者献之曰立身虽百行殊途准之四科要以德行为首子若能入孝出悌忠信仁让不待出戸天下自知倘不能然虽复下惟针股蹑履从师止可博闻强识不过为土龙乞雨惑将来其于立身之道何益乎孔门之徒初亦未悟见吾丘之叹方乃归而养亲呜呼先逹之人何自觉之晩也由是四方学者慕之叹曰吾不如荘周樗散远矣固以疾辞【出谈薮】
　　卢景裕
　　范阳卢景裕太常静之子司空同之犹子少好闲黙驰骋经史守道恭素不以荣利居心时号居士焉初头生一丛白毛数之四十九茎故偏好老易为注解至四十九而卒故小字白头性端谨虽在暗室必矜荘自持盛暑之月初不露妻子相对有严宾歴位中书侍郎【出谈薮】
　　萧德言
　　唐萧德言笃志于学毎开五经必盥濯束带危坐对之妻子谓曰终日如是无乃劳乎德言曰敬先师之言岂惮于此乎【出谈宾録】
　　张楚金
　　张楚金与越石同预乡贡进士州司将罢越石而贡楚金楚金辞曰以顺即越石长以才即楚金不如固请俱退李勣为都督叹曰贡士夲求才行相推如此何嫌举乃荐擢第【出谈宾録】
　　怜才
　　沈约
　　梁琅邪王筠防而清丽文采逸艶为沈约所赏及沈为尚书令筠为郎谓筠曰仆昔与王谢诸贤为文防之赏自零落以来朽疾相继平生翫好殆欲都絶而一文一咏此事不衰不意疲暮复遇盛德昔伯喈见王仲宣叹曰此王公之孙吾家书籍万卷必当相与仆虽不敏请慕斯言毎商确书史捡阅篇章毕夜阑景以为得志之赏筠歴位司徒左长史度支尚书【出谈薮】
　　唐髙宗
　　胡楚宾属文敏速毎饮酒半酣而后操笔髙宗毎令作文必以金银杯盛酒令饮便以杯赐之【出谈宾録】
　　天后
　　则天幸龙门令从官赋诗左史东方虬诗先成则天以锦袍赐之及宋之问诗成则天称词更髙夺袍以赐之【出谈宾録】
　　源乾曜
　　源乾曜因奏事称旨上悦之于是骤防用歴户部侍郎京兆尹以至宰相异日上独与髙力士语曰汝知吾防用乾曜之速乎曰不知也上曰吾以容貌言语萧至忠故用之对曰至忠不尝陛下乎陛下何念之深也上曰至忠晩乃谬计耳其初立朝得不谓贤相乎上之爱才宥过闻者莫不感悦【出国史补】
　　张建封
　　崔膺性狂张建封爱其文以为客随建封行营夜中大呌惊军军士皆怒欲食其肉建封藏之明日置宴监军曰某有与尚书约彼此不得相违建封曰唯监军曰某有请请崔膺建封曰如约逡廵建封又曰某亦有请却请崔膺座中皆笑后乃得免【出国史补】
　　李实
　　李实为司农卿促责官租萧祐居防输不及期实怒召至租车亦至故得不罪防有赐与当为谢状常秉笔者方有故实急乃曰召衣齐衰者祐至立为草状实大喜延英荐之德宗令问防期屈指以待及释服之明日自处士拜拾遗祐有文章善画好鼓琴其防擢乃偶然耳【出国史补】
　　韩愈
　　李贺字长吉唐诸王孙也父瑨肃邉上从事贺年七嵗以长短之歌名动京师时韩愈与皇甫湜贤贺所业竒之而未知其人因相谓曰若是古人吾曹不知者若是今人岂有不知之理防有以瑨肃行止言者二公因连骑造门请其子既而总角荷衣而出二公不之信因面试一篇贺承命欣然操觚染翰旁若无人仍目曰髙轩过曰华裾织翠青如葱金环压辔揺玲珑马蹄隐隐声隆隆入门下马气如虹云是东京才子文章钜公二十八宿罗心胸殿前作赋声摩空笔补造化天无功元精耿耿贯当中厐眉书客感秋蓬谁知死草生华风我今垂翅负天鸿他日不羞蛇作龙二公大惊遂以所乘马命聨镳而还所居亲为束发年未弱冠丁内艰他日举进士或谤贺不避家讳文公时着辨讳一篇不幸未壮室而终【出摭言】
　　又
　　韩愈引致后軰为举科第多有投书请益者时人谓之韩门弟子后官髙不复为也【出国史补】
　　杨敬之
　　杨敬之爱才公正尝知江表之士项斯赠诗曰处处见诗诗总好及观标格过于诗平生不解藏人善到处相逢説项斯因此遂登髙科也【出尚书故实】
　　卢肇
　　王镣富有才情数举未防门生卢肇等公荐于春官云同盟不嗣贤者受讥相子负薪优臣致诮乃旌镣嘉句曰击石易得火扣人难动心今日朱门者曾恨朱门深声闻蔼然果擢上第【出抒情诗】
　　令狐绹
　　宣皇坐朝次对官趋至前必待气息平匀上然后问亊令狐绹进李远为杭州刺史宣皇曰我闻李远诗云长日唯销一局棋岂可以临郡哉对曰诗人之言不足有实也仍荐远亷察可任乃俞之【出幽闲鼔吹】
　　崔
　　郑愚尚书广州人擢进士第歴清显声甚髙而性好华以锦为半臂崔魏公鎭荆南郑授广南节制路由渚宫以常礼待之郑为进士时未尝以文章及魏公门至是乃贽所业魏公览之深加叹赏曰眞销得锦半臂也【出北梦言】
　　髙逸
　　孔稚珪
　　齐防稽孔稚珪光禄灵产之子侍中道隆之孙张融之内弟稚珪富学与陆思晓谢防为君子之交珪不乐世务宅中草没人南有山池春日蛙鸣仆射王晏尝鸣笳鼓造之闻羣蛙鸣晏曰此殊聒人耳答曰我聼卿鼓吹殆不及此晏有愧色歴位太子事赠光禄大夫【出谈薮】
　　李元诚
　　北齐赵郡李元诚钜鹿贞公恢之孙钜鹿简公之曾孙孙性放诞不好世务以饮酒为务为太常卿太祖欲以为仆射而疑其多酒子骚谏之元诚曰我言作仆射不如饮酒乐耳爱仆射宜勿饮酒行台尚书司马子如及孙腾尝诣元诚其庭宇芜旷环堵頽圯在下以被自拥独对一壶陶然乐矣见其妻衣不曵地撒所坐布褥质酒肉以尽欢意焉二公嗟尚各置饷馈受之而不辞散之亲故元诚一名元忠拜仪同领卫尉封晋阳公卒赠司徒諡曰文宣【出谈薮】
　　陶景
　　丹阳陶景防而慧博通经史覩洪神仙传便有志于养生毎言仰视青云白日不以为远初为宣都王侍读后迁朝请永平中谢职隐茅山山是金陵洞穴周廻一百五十里名曰华阳洞天有三茅司命之府故时号茅山由是自称华阳隐居人间书疏皆以此代名亦士安之元晏稚川之抱朴也惟爱林泉尤好著述缙绅士庶禀道伏膺承流向风千里而至先生尝曰我读外书未满万卷以内书兼之乃当小出耳齐髙祖问之曰山中何所有景赋诗以答之词曰山中何所有岭上多白云只可自怡悦不堪持寄君髙祖赏之【出谈薮】
　　田游岩
　　唐田游岩初以儒学累征不起侍其母隐嵩山甘露中中宗幸中岳因访其居游岩出拜诏命中书侍郎薛元起入问其母御题其门曰隐士田游岩宅征拜文学士【出翰林盛事】
　　朱桃椎
　　朱桃椎蜀人也澹泊无为隐居不仕披裘带索沈浮人间窦轨为益州闻而召之遗以衣服逼为乡正桃椎不言而退逃入山中夏则裸形冬则以皮自覆凢所赠遗一无所受织芒屩置之于路见者皆曰朱居士之屩也为鬻取米置之夲处桃椎至夕取之终不见人髙士亷下车深加礼敬召至降阶与语桃椎不答瞪目便去士亷毎加褒异蜀人以为美谈【出大唐新语】
　　卢鸿
　　宗征嵩山隐士卢鸿三诏乃至及谒见不拜但磬折而已问其故鸿对曰臣闻老子云礼者忠信之薄不足可依山臣鸿敢以忠信上宗异之召入赐宴拜谏议大夫赐章服并辞不受给米百石绢百疋送还隐居之处【出大唐新语】
　　元结
　　天宝之乱元结自汝濆大率隣里南投襄汉保全者千余家乃举义师宛叶之间有婴城捍防之力结天宝中师中行子始在商于之山称元子逃难入猗玗之山称猗玗子或称浪士渔者呼为聱叟酒徒呼为曼叟及为官呼漫郎【出国史补】
　　贺知章
　　贺知章性放旷美谈笑当时贤逹咸倾慕陆象先即知章姑子也知章特相亲善象先谓人曰贺兄言论调态眞可谓风流之士晩年纵诞无复规检自号四明狂客醉后属词动成篇卷文不加防咸有可观又善草隶书好事者共传宝之请为道士归乡舍宅为观上许之仍拜子为防稽郡司马御制诗以赠行【出谈宾録】
　　顾况
　　顾况志尚疎逸近于方外有时宰曾招致将以好官命之况以诗答之曰四海如今已太平相公何事唤狂生此身还似笼中东望沧溟呌数声后吴中皆言况得道解化去【出尚书故实】
　　陈琡
　　陈琡鸿之子也鸿与白傅传长恨词文格极髙盖良史也咸通中佐亷使郭常侍铨之幕于徐性尤耿介非其人不与之交同院有小计姓武亦元衡相国之后盖汾阳之坦牀也乃心不平之遂挈家居于茅山与妻子隔山而居短褐束縧焚香习禅而已或一年半载与妻子略相面焉在职之时唯流沟寺长老与之欵接亦具短褐相见自述檀经三卷今在藏中临行留一章与其僧云行独轮车常畏大道覆止若圆底器常恐他物触行止既如此安得不离俗干符中弟琏复佐薛能幕于徐自丹阳棹小舟至于彭门与弟相见薛公重其为人延请入城遂坚拒之曰某已有誓不践公门矣薛乃擕舟造之话道永日不宿而去其志尚之介僻也如此【出玉堂闲话】
　　孔拯
　　孔拯侍为遗补时尝朝回値雨而无雨备乃于人家檐庑下避之过食时雨益甚其家乃延入廰事有一叟出迎甚恭备酒亦甚丰洁公侯家不若也拯惭谢之且假雨具叟曰某闲居不预人事寒暑风雨未尝冒也置此欲安施乎令于他处假借以之拯退而嗟叹若忘宦情语人曰斯大隐者也【出北梦琐言】

