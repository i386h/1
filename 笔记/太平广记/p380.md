<!-- { "loadSidebar": true } -->
　　陇西李征皇族子家于虢略征少博学善属文弱冠从州府贡焉时号名士天宝十载春于尚书右丞杨没榜下登进士第后数年调补江南尉征性疎逸恃才倨傲不能屈迹卑僚尝鬱鬱不乐每同舎防既酣顾谓其羣官曰生乃与君等为伍其寮佐咸嫉之及谢秩则退归闭门不与人通者近嵗余后廹衣食乃具妆东游吴楚之间以干郡国长吏吴楚人闻其声固乆矣及至皆开馆以俟之宴游极懽将去悉厚遗以实其囊橐征在吴楚且周嵗所获馈遗甚多西归虢略未至舎于汝坟逆旅中忽疾发狂鞭捶仆者仆者不胜其苦如是旬余疾益甚无何夜狂走莫知其适家僮迹其去而伺之至一月而征竟不回于是仆者驱其乗马挈其囊橐而逺遁去至明年陈郡傪以监察御史奉诏使岭南乗传至商于界晨将发其驿吏白曰道有虎暴而食人故过于此者非昼而莫敢进今尚早愿且驻车决不可前傪怒曰我天子使众骑极多山泽之兽能为害遂命驾去行未尽一里果有一虎自草中突出傪惊甚俄而虎匿身草中人声而言曰异乎哉防伤我故人也傪聆其音似李征傪昔与征同登进士第分极深别有年矣忽闻其语既惊且异而莫测焉遂问曰子为谁得非故人陇西子乎虎呻唫数声若嗟泣之状已而谓傪曰我李征也君幸少留与我一语傪即降骑因问曰李君李君何为而至是也虎曰我自与足下别音旷阻且乆矣幸喜得无恙乎今又去何适向者见君有二吏驱而前驿挈印囊以导庸非为御史而出使乎傪曰近者幸得备御史之列今乃使岭南虎曰吾子以文学立身位登朝序可谓盛矣况宪防清峻分糺百揆圣眀慎择尤异于人心喜故人居此地甚可贺傪曰往者吾与执事同年成名交契深密异于常友自声容间阻时去如流想望风仪心目俱断不意今日获君念旧之言虽然执事何为不我见而自匿于草莽中故人之分岂当如是虎曰我今不为人矣安得见君乎傪即诘其事虎曰我前身客吴楚去嵗方还道次汝坟忽婴疾发狂走山谷中俄以左右手据地而歩自是觉心愈狠力愈倍及视其肱髀则有犛毛生焉又见冕衣而行于道者而奔者翼而翺者毳而驰者则欲得而啗之既至汉隂南以饥肠所廹值一人腯然其肌因擒以咀之立尽由此率以为常非不念妻孥思朋友直以行神祗一日化为异兽有腼于人故分不见矣嗟夫我与君同年登第交契素厚今日执天宪耀亲友而我匿身林薮永谢人寰跃而吁天俛而泣地身毁不用是果命乎因呼吟咨嗟殆不自胜遂泣傪且问曰君今既为异何尚能人言虎曰我今形变而心甚悟故有摚突以悚以恨难尽道耳幸故人念我深恕我无状之咎亦其愿也然君自南方回车我再值君必当昧其平生耳此时视君之躯犹吾机上一物君亦宜严其警从以备之无使成我之罪取笑于士君子又曰我与君真忘形之友也而我将有所托其可乎傪曰平昔故人安有不可哉恨未知何如事愿尽教之虎曰君不许我我何敢言今既许我岂有隐初我于逆旅中为疾发狂既入荒山而仆者驱我乗马衣囊悉逃去吾妻孥尚在虢略岂念我化为异乎君若自南回为赍书访妻子但云我已死无言今日事幸记之又曰吾于人世且无资业有子尚稚固难自谋君位列周行素秉风义昔日之分岂他人能右哉必望念其孤弱时赈其乏无使殍死于道途亦恩之大者言已又悲泣傪亦泣曰傪与足下休戚同焉然则足下子亦傪子也当力副厚命又何虞其不至哉虎曰我有旧文数十篇未行于代虽有遗稿尽皆防落君为我传录诚不可列人之阈然亦贵传于子孙也傪即呼仆命笔随其口书近二十章文甚髙理甚逺傪阅而叹者再三虎曰此吾平生之素也安敢望其传乎又曰君衘命乗传当甚奔廹今乆留驿兢悚万端与君永诀异途之恨何可言哉傪亦与之叙别乆而方去傪自南回遂专命持书及赗之礼寄于征子月余征子自虢畧来京诣傪门求先人之柩傪不得已具疏其事后傪以巳俸均给征妻子免饥冻焉傪后官至兵部侍郎【出宣室志】
　　天宝选人
　　天寳年中有选人入京路行日暮投一村僧房求宿僧不在时已昏黒他去不得遂就榻假宿鞍马置于别室迟明将发偶廵行院内至院后破屋中忽见一女子年十七八容色甚丽盖虎皮熟寝之次此人乃徐行掣虎皮藏之女子觉甚惊惧因而为妻问其所以乃言逃难至此藏伏去家已逺载之别乗赴既就又与同之官数年秩满生子数人一日俱行复至前宿处僧有在者延纳而宿明日未发间因笑语妻曰君岂不记余与君初相见处耶妻怒曰某本非人偶尔为君所有子数人能不见嫌敢且同处今如见耻岂徒为语耳还我故衣从我所适此人方谢以过言然妻怒不已索故衣转急此人度不可制乃曰君衣在北屋间自往取女人大怒目如电光猖狂入北屋间寻觅虎皮披之于体跳跃数已成巨虎哮吼回顾望林而往此人惊惧子而行【出原化记】












　　太平广记卷四百二十七
　　钦定四库全书
　　太平广记卷四百二十八　宋　李昉等　编虎三
　　裴旻　　　　斑子　　　　刘荐
　　勤自励　　　宣州儿　　　笛师
　　张竭忠　　　裴越客　　　卢造
　　裴旻
　　裴旻为龙华军使守北平北平多虎旻善射尝一日毙虎三十有一既而于山下四顾自矜有父老至曰此皆彪也似虎而非将军若遇真虎无能为也旻曰真虎安在老父曰自此而北三十里往往有之旻跃马而往次丛薄中果有一虎腾出状小而势猛据地一吼山石震裂旻马辟易矢皆坠殆不得免自此慙惧不复射虎【出国史补】
　　斑子
　　山魈者岭南所在有之独足反踵手足三歧其牝好傅脂粉于大树空中作窠有木屏风帐幔食物甚备南人山行者多持黄脂鈆粉及钱等以自随雄者谓之山公必求金钱遇雌者谓之山姑必求脂粉与者能相防唐天宝中北客有岭南山行者多夜惧虎欲上树宿忽遇雌山魈其人素有轻赍因下树再拜呼山姑树中遥问有何货物人以脂粉与之甚喜谓其人曰安卧无虑也人宿树下中夜有二虎欲至其所山魈下树以手抚虎头曰斑子我客在宜速去也二虎遂去明日辞别谢客甚谨其难晓者毎嵗中与人营田人出田及种余耕地种植并是山魈谷熟则来唤人平分性质直与人分不取其多人亦不敢取多取多者遇天疫病【出广异记】
　　刘荐
　　天宝末刘荐者为岭南判官山行忽遇山魈呼为妖山魈怒曰刘判官我自游戏何累于尔乃尔骂我遂于下树枝上立呼斑子有顷虎至令取刘判官荐大惧策马而走须防为虎所攫坐脚下魈乃笑曰刘判官更骂我否荐大惧左右再拜乞命徐曰可去虎方舍荐荐怖惧几絶扶归病数日方愈荐毎向人説其事【出广异记】
　　勤自励
　　漳浦人勤自励者以天宝末充健儿随军安南及击吐蕃十年不还自励妻林氏为父母夺志将改嫁同县陈氏其婚夕而自励还父母具言其妇重嫁始末自励闻之不胜忿怒妇宅去家十余里当破吐蕃得利劒是晚因仗劒而行以诣林氏行八九里属雨天晦进退不可忽遇电明见道左大树有旁孔自励权避雨孔中须臾复去自励闻有人呻唫径前扪之即妇人也自励问其为谁妇人云已是林氏女先嫁勤自励为妻自励从军未还父母无状见逼改嫁以今夕成亲我心念旧不肯再嫁愤恨莫已遂持巾于宅后桑林自缢为虎所取幸而遇君今犹未损倘能相救当有后报自励谓曰我自励也晓还至舍父母言君适人故仗劒而来相访何期于此相遇乃相持而泣顷之虎至初大吼呌然后倒身入孔自励以剑挥之虎腰中断恐又有虎故未敢出寻而月明后果一虎至见其偶毙吼呌愈甚自尔复倒入又为自励所杀乃负妻还家今尚无恙【出广异记】
　　宣州儿
　　天宝末宣州有小儿其居近山毎至夜恒见一引虎逐已如是已十数度小儿谓父母云引虎来则必死世人云为虎所食其为伥我死为伥必矣若虎使我则引来村中村中宜设穽于要路以待虎可得也后数日果死于虎久之见梦于父云身已为伥明日引虎来宜于西偏速修一穽父乃与村人作穽穽成之日果得虎【出广异记】
　　笛师
　　唐天宝末禄山作乱潼闗失守京师之人于是乌散棃园子弟有笛师者亦窜于终南山谷中有兰若因而寓居清宵朗月哀乱多思乃援笛而吹嘹唳之声散漫山谷俄而有物虎头人形着白袷单衣自外而入笛师惊惧下堦愕眙虎头人曰美哉笛乎可复吹之如是累奏五六曲曲终久之忽寐乃咍嘻大鼾师惧觉乃抽身走出得上髙树枝叶隂密能蔽人形其物觉后不见笛师因大懊叹云不早食之被其逸也乃立而长啸须防有虎十余头悉至状如朝谒虎头云适有吹笛小儿乗我之寐因而奔窜可分路四逺取之言讫各散去五更后复来皆人语云各行四五里求之不获会月落斜照忽见人影在髙树上虎顾视笑曰谓汝云行电灭而乃在兹遂率诸虎使皆取攫既不可及虎头复自跳身亦不至遂各散去少间天曙行人稍集笛师乃得随还【出广异记】
　　张竭忠
　　天宝中河南缑氏县东太子陵仙观常有道士七十余人皆精専修习法箓斋戒咸备有不専者不之住矣常毎年九月三日夜有一道士得仙已有旧例至旦则具姓名申报以为常其中道士毎年到其夜皆不扄户各自独寝以求上升之应后张竭忠摄缑氏令不信至时乃令二勇士持兵器潜觇之初无所覩至三更后见一黒虎入观来须防啣出一道士二人射之不中虎弃道士而去至明无人得仙者具以此物白竭忠申府请矢大猎于太子陵东石穴中格杀数虎有金简玉箓洎冠帔及人之髪骨甚多斯皆谓毎年得仙道士也自后仙观中即渐无道士今并休废为陵使所居【出博异记】
　　裴越客
　　唐乾元初吏部尚书张镐贬扆州司户先是镐之在京以次女徳容与仆射裴冕第三子前蓝田尉越客结婚为己尅迎日而镐左迁遂改期来嵗之春季其年越客则速装南迈以毕嘉礼春仲拒扆百里镐知其将至矣张斥在逺方抱忧惕深嘉越客遵约而至因命家族宴于花园而徳容亦随姑姨妹游焉山郡萧条竹树交密日暮众将归或后或先纷纭笑语忽有猛虎出自竹间遂擒徳容跳入翳荟众皆惊骇奔告张夜色已昏计力俱尽举家号哭莫知所为及晓则大发人徒求骸骨于山野间周廻逺近曾无踪迹由是夕之前夜越客行舟去郡三二十里尚未知其妻之为虎暴乃召仆夫十数軰登防徐行而船亦随焉不二三里遇水次板屋屋内有榻因扫拂即之憇焉仆从罗列于前后俄闻有物来自林木之间众乃静伺微月之下忽见猛虎负一物至众皆惶挠则共阚喝之仍大击板屋并物其虎徐行寻俯于板屋侧留下所负物遂入山间共窥防云是人尚有余喘越客即令舁之登舟因促使解缆然后船中烈烛熟视乃是十六七美女也容貎衣服固非村间之所有越客深异之则遣羣婢看诊之虽髻被散衣破服裂而身肤无少损羣婢渐以汤饮灌之即能微微入口久之神气安集俄复开目与之言语莫肯应夜久即有自郡至者皆云张尚书次女昨夜游园为暴虎所食至今求其残骸未获闻者遂以告之于越客即遣羣婢具以此询徳容因号啼不止越客既登防遂以其事列于镐镐凌晨跃马而至既悲且喜遂与同归而婚媾果谐其期自是黔峡往往建立虎媒之祠焉今尚有存者【出集异记】
　　卢造
