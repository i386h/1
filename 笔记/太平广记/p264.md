<!-- { "loadSidebar": true } -->
　　景云中河东南县尉李某妻王氏有美色著称三辅李朝趋府来归王妆梳向毕焚香闲坐忽见黄门数人御犊车自云中下至堂所王氏惊问所以答曰华山府君使来奉迎辞不获于仓卒欲去谓家人曰恨不得见李少府别挥泪而行死于堦侧俄而防云捧车浮空冉冉遂灭李自州还既不见妻抚尸号恸絶而复苏者数四少顷有人诣门自言能活夫人李罄折拜谒求见卫护其人坐牀上觅朱书符朱未至因书墨符飞之须臾朱至又飞一符笑谓李曰无苦寻当得活有顷而王氏苏李拜谢数四竭力赠遗人大笑曰救灾恤患焉用物乎遂出门不见王氏既悟云初至华山见王王甚悦列供帐于山椒与其徒数人欢饮宴乐毕方申缱绻适尔杯酌忽见一人乗黒云至云太一令唤王夫人神犹从容请俟毕会寻又一人乗赤云大怒曰太一问华山何以辄取生人妇不速送还当有深谴神大惶惧便令送至家【出广异记】
　　三卫
　　开元初有三卫自京还青州至华岳庙前见青衣婢衣服故恶来白云娘子欲见因引前行遇见一妇人年十六七容色惨悴曰已非人华岳第三新妇夫壻极恶家在北海三年无书信以此尤爲岳子所薄闻君逺还欲以尺书仰累若能爲达家君当有厚报遂以书付之其人亦信士也问北海于何所送之妇人云海池上第二树但扣之当有应者言讫诀去及至北海如言送书扣树毕忽见朱门在树下有人从门中受事人以书付之入顷之出云大王请客入随行百余步后入一门有朱衣人长丈余左右侍女数千百人坐毕乃曰三年不得女书读书大怒曰奴辈敢尔乃教召左右虞须臾而至悉长丈余巨头大鼻状貌可恶令调兵五万至十五日乃西伐华山无令不胜二人受教走出乃谓三卫曰无以上报命左右取绢二疋赠使者三卫不悦心怨二疋之少也持别朱衣人曰两绢得二万贯方可卖慎无贱与人也三卫既出欲验其事复往华阴至十五日既暮遥见东方黒气如盖稍稍西行雷震电掣声闻百里须臾华山大风折树自西吹云云势益壮直至华山雷火喧薄遍山涸赤久之方罢及明山色焦黒三卫乃入京卖绢买者闻求二万莫不嗤骇以爲狂人后数日有白马丈夫来买还二万不复踌躇其钱先已鏁在西市三卫因问买所用丈夫曰公以渭川神嫁女用此赠遗天下唯北海绢最佳方欲令人往市闻君卖北海绢故来尔三卫得钱数月货易毕东还青土复至华阴复见前时青衣云娘子故来谢恩便见青盖犊车自山而下左右从者十余辈既至下车亦是前时女郎容服炳焕流目清眄迨不可识三卫拜乃言曰君厚恩逺报父母自閙战之后恩情颇深但愧无可仰报尔然三郎以君达书故移怒于君今将五百兵于潼关相君若往必爲所害可且还京不久大驾东幸神惧鼓车君若坐于鼓车则无虑也言讫不见三卫大惧即时还京后数十日会元宗幸洛乃以钱与鼓者随鼔车出关因得无忧【出广异记】
　　李湜
　　赵郡李湜以开元中谒华岳庙过三夫人院忽见神女悉是生人邀入宝帐中备极欢洽三夫人迭与结欢言终而出临诀谓湜曰每年七月七日至十二日岳神当上计于天至时相迎无宜辞譲今者相见亦是其时故得尽欢尔自尔七年每悟其日奄然气尽家人守之三日方悟説云灵帐瑇筵绮席罗荐摇月扇以轻暑曳罗衣以纵香玉佩清泠香风斐亹湜之至莫不笑开星靥花玉顔叙离异则涕零论新欢则情洽三夫人皆其有也湜才伟于器尤爲所重各尽其欢情及还家莫不惆怅呜咽延景惜别湜既悟形貌流浃辄病十来日而后可有术者见湜云君有邪气爲书一符后虽相见不得相近二夫人一姓王一姓杜骂云酷无行何以带符爲小夫人姓萧恩义特深涕泣相顾诫湜三年勿言言之非独损君亦当损我湜问以官云合进士及第终小县令皆如其言【出广异记】
　　叶静能
　　开元初宗以皇后无子乃令叶静能道士奏章上玉京天帝问皇后有子否久之章下批云无子迹甚分明【出广异记】
　　王昌龄
　　开元中琅邪王昌龄自吴抵京国舟行至马当山属风便而舟人云贵职至此皆令谒庙昌龄不能驻亦先有祷神之备见舟人言乃命使赍酒脯纸马献于庙及草履上于夫人题诗云青骢一匹昆仑牵奏上大王不取钱爲猛风波浪骤莫怪昌龄不下船读毕而过当市草履时兼市金错刀一副贮在履内至祷神时忘取之误幷将往昌龄至前程求错刀子方知其误又行数里忽有赤鲤鱼可长三尺跃入昌龄舟中呼使者烹之既剖腹得金错刀宛是误送庙中者【出异记】
　　张嘉祐
　　开元中张嘉祐爲相州刺史使宅旧凶嘉祐初至便有回祐家备极扰乱祐不之惧其西院小防铺设及他食物又被翻倒嘉祐往观之见一女子嘉祐问女郎何神女云已是周故大将军相州刺史尉迟府君女家有至屈欲见使君陈论嘉祐曰敬当以领有顷而至容服魁岸视瞻高逺先致敬于嘉祐祐延坐问之曰生爲贤人死爲明胡爲宵幽瞑恐动儿女遂令此州前后号爲凶阙何爲正直而至是云往者周室祚殚杨坚簒夺我忝周之臣子宁忍社稷崩殒所以欲全臣节首倡大义冀乎匡复宇宙以存太祖之业韦孝寛周室旧臣不能闻义而举反受杨坚衔勒爲其所用以一州之众当天下累益之师精诚虽欲贯天四海竟无救助寻而失守一门遇害合家六十余口骸骨在此防下日月既多幽怨愈甚欲化别不可欲白于人悉皆惧死无所控告至此明公幸顾盼若沈骸傥得不弃幽魅有所招立则虽死之日犹生之年嘉祐许诺他日出其积骸以礼于防后便以防爲庙嵗时祷祠焉祐有女年八九岁家人欲有所问则令啓白神必有应神欲白嘉祐亦令小女出见以爲常也其后嘉祐家人有所神必使阴兵送出境兵还具白送至某处其西不过河阳桥【出广异记】

　　太平广记卷三百
　　钦定四库全书
　　太平广记卷三百一
　　神十一
　　汝阴人　　　崔敏慤　　张安
　　仇嘉福　　　食羊人　　王晙
　　汝阴人
　　汝阴男子姓许少孤爲人白晳有姿调好鲜衣良马游骋无度常牵黄犬逐兽荒涧中倦息大树下树高百余尺大数十围高柯旁挺阴连数亩仰视枝间悬一五色防囊以爲误有遗者乃取归而结不可解甚爱异之置巾箱中向暮化成一女子手把名纸直前云王女郎令相闻致名讫遂去有顷异香满室渐闻车马之声许出户望见列烛成行有一少年乘白马从十余骑在前直来诣许曰小妹麤家窃慕盛徳欲托良缘于君子如何许以其神不敢苦辞少年即命左右洒扫别室须臾女车至光香满路侍女乘马数十人皆有美色持歩障拥女郎下车延入别室帏帐茵蓆毕具家人大惊视之皆见少年促许沐浴进新衣侍女扶入女室女郎年十六七艳丽无双着青袿防珠翠璀错下阶答拜共升堂讫少年乃去房中施云母屛风芙蓉翠帐以鹿瑞锦障暎四壁大设珍殽多诸异果甘美鲜香非人间者食器有七子螺九枝盘红螺杯蕖叶碗皆黄金隐起错以瑰碧有玉罍贮车师葡萄酒芬馨酷烈座上置连心蜡烛悉以紫玉爲盘光明如昼许素轻薄无检又爲物色夸意甚悦之坐定许问曰鄙夫固陋蓬室湫隘不意乃能见顾之深欢忭交幷未知所措答曰大人爲中乐南部将军不以儿之幽贱欲使托身君子躬奉砥砺幸遇良会欣愿诚深又问南部将军今何官也曰是嵩君别部所治若古之四镇将军也酒酣叹曰今夕何夕见此良人词韵清非所闻见又援筝作飞鸿别之曲宛颈而歌爲许送酒清声哀畅容态荡越殆不自持许不胜其情遽前拥之乃防盼而笑曰既爲诗人感帨之讥又玷其客挂缨之笑如何因顾令彻筵去烛就帐恣其欢狎丰肌弱骨柔滑如饴明日徧召家人大申妇礼赐与甚厚积三日前少年又来曰大人感愧良甚愿得相见使某奉迎乃与俱去至前猎处无复大树矣但见朱门素壁若今大官府中左右列兵卫皆迎拜少年引入见府君冠平天帻绛纱衣坐高殿上庭中排防设纛许拜谒府君爲起揖之升阶劳问曰小女幼失所恃幸得托奉高明感庆无量然此亦冥期神契非至精相感何能及此许谢乃与入内门宇严邃环廊曲阁连亘相通中堂高会酣燕正欢因令设乐丝竹繁错曲度新竒歌妓数十人皆妍冶上色既罢乃以金帛厚遗之幷资仆马家送赡给仍爲起宅于里中皆极丰丽女郎雅善素养生之术许体力精爽倍于常矣以此知其审神人也后时一归皆女郎相随府君辄馈送甚厚数十年有子五人而姿色无损后许卒乃携子俱去不知所在也【出广异记】
　　崔敏慤
　　博陵崔敏慤性耿不惧神年十岁时尝死死十八年而后活自説被枉追敏慤苦自申理岁余获放王谓敏慤曰汝合却还然屋舍已坏如何敏慤祈固求还王曰宜更托生倍与官禄敏慤不肯王难以理屈徘徊久之敏慤陈诉称寃王不得已使人至西国求重生药数载方还药至布骨悉皆生肉唯脚心不生骨遂露焉其后家频梦敏慤云吾已活遂开棺初有气养之月余方愈敏慤在防中检身当得十政刺史遂累求凶阙轻侮神卒获无恙其后为徐州刺史皆不敢居正防相云项羽故殿也敏慤到州即敕洒扫视事数日空中忽闻大呌曰我西楚霸王也崔敏慤何人敢夺吾所居敏壳徐云鄙哉项羽生不能与汉高祖西向争天下死乃与崔敏慤竞一败屋乎且王死乌江头行万里縦有余灵何足畏也乃帖然无声其防遂安后爲华州刺史华岳祠傍有人初夜闻庙中喧呼及视庭燎甚盛兵数百人陈列受勅云当与三郎迎妇又曰崔使君在州勿妄飘风雨皆云不敢既出遂无所见【出广异记】
　　张安
　　宗时诏所在功臣烈士贞女孝妇令立祠祀之江州有张安者性落拓不羇有时独醉高歌市中人或笑之则益甚以至于手舞足蹈终不愧耻时或冠带洁净怀刺谒官吏自称浮生子后忽无疾而终家人既之每至夜其魂即谒州牧求立祠庙言词慷慨不异生存时李爲牧气不信妖妄及累闻左右啓白遂朝服而坐召问之其魂随召而至问曰尔已死何能复化如人言词朗然求见于余得何道致此必须先言余即与尔议祠宇之事其魂曰大凡人之灵无以尚之物之妖怪虽窃有灵则云与泥矣夫人禀天地和会之气方能成形故人面负五岳四渎之相头天之圆足象地之方自有智可以料万事自有勇可以敌百恶又那无死后之灵耶况浮生子生之日不以生爲生死之日不以死爲死其生也既异于众其死也亦异于众生于今日闻使君之明遇天子之恩若不求一祠则后人笑浮生子不及前代死者妇人女子也幸详而念之设若庙食自使君也则浮生子死且贵于生又足以见人间贪生恶死之非也州牧曰天子立前代之功臣烈士孝女贞妇之祠者示劝戒欲后人仿效之茍立祠于尔不知以何使后人仿效耶魂曰浮生子无功无孝无贞可纪也使君殊不知达人之道高尚于功烈孝贞也州牧无以屈命私立祠焉【出潇湘录】
　　仇嘉福
