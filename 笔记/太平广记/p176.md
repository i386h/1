<!-- { "loadSidebar": true } -->
　　隋李密蒲山公寛之子也初授亲卫大都督非其所好称疾而归大业中佐杨感起兵及感败密间行入关亡抵平原贼帅郝孝德不礼之饥馑至削皮而食乃诣睢阳舍于村中变名姓称刘知远聚徒教授经数月不得志乃为五言诗曰金风飏秋节玉露凋晩林此夕穷途士郁陶伤寸心眺聼良多感慷慨独霑襟霑襟何所为怅然懐古意秦俗犹未平汉道将何冀樊哙市井屠萧何刀笔吏一朝时运合万古传名諡寄言世上雄虚生真可愧诗成泣下数行羲寜元年密潜据洛口防羣盗百万筑坛称魏公建元二年密自巩洛鼓行伐隋兵败归唐授光禄卿【出河洛记】
　　髙崇文
　　唐相髙崇文夲蓟门之骁将也以讨刘辟功授西川节度使一旦大雪诸从事吟赏有诗崇文遽至饮席笑曰诸君自为乐殊不见顾鄙夫鄙夫武人亦有一咏雪诗乃口占曰崇文崇武不崇文提戈出塞旧从军有似胡儿射飞鴈白毛空里落纷纷诗多中的皆谓北齐敖曹之比太尉骈即其孙也【出北梦琐言】
　　王智兴
　　唐侍中王智兴初为徐州节度使武略英特有命世之誉幕府既开所辟皆是名士一旦从事于使院防饮与宾朋赋诗顷之逹于王王乃召防军俱至从事因屏去翰墨但以杯盘迎接良久问之曰适闻判官与诸贤作诗何得见某而罢遽令却取笔砚以彩牋数幅陈席上众宾相与迟疑俟行觞举乐复曰夲来欲观制作非以饮酒为意时小吏亦以牋翰置于王公之前从事礼为揖让王曰某韬铃发迹未尝留心章句今日陪英髦不免亦陈愚恳于是引纸援毫顷刻而就云三十年来老健儿刚被郎官遣作诗江南花栁从君咏塞北烟尘我自知四座览之惊叹无已时文人张祐亦预此筵监军谓之曰观兹盛事岂得无言祐即席为诗以献云十年受命鎭方隅孝节忠规两有余谁信将坛嘉政外李陵章句右军书智兴览之笑曰褒饰之词可谓过当矣左右或言曰书生之徒务为谄佞智兴叱之曰有人道我恶汝軰又肯否张秀才海内名士岂云易得天下人闻且以为王智兴乐善矣驻留数旬临岐赠绢千匹【出剧谈録】
　　髙骈
　　唐髙骈防好为诗雅有竒藻属情赋咏横絶常流时秉笔者多不及之故李氏之季言勲臣有文者骈其首焉集遇乱多亡今其存者盛传于时其自赋言懐诗曰恨乏平戎防惭登拜将坛手持金钺重身挂鐡衣寒主圣匡扶易恩深报効难三邉犹未静何敢便休官二女庙诗云帝舜南廵去不还二妃幽怨水云间当时珠涙垂多少到而今竹尚斑又咏雪云六出花飘入户时坐防修竹变琼枝逡廵好上髙楼望盖尽人间恶路岐又聼歌诗公子邀欢月满楼佳人掲调唱伊州便从席上秋风起到萧关水尽头又寄僧笻竹杖诗云坚轻笻竹杖一杖有九节寄与沃州僧闲歩秋山月【出谢蟠杂説】
　　罗绍威
　　梁邺王罗绍威世为武人有胆决喜尚文学雅好儒生于防所之侧别立学舍招延四方游士置于其间待以恩礼毎旦视事之暇则与诸儒讲论经义聚书万余卷于学舍之侧建置书楼纵儒士随意观览已亦孜孜讽诵当时藩牧之中最获文章之誉毎命幕客作四方书檄小不称旨壊裂抵弃自襞牋起草下笔成文虽无藻丽之风幕客多所不及又僻于七言诗毎歌酒防防池亭游览靡不赋咏题之屋壁时江南有罗隐者为两浙钱镠幕客有文学绍威特遣使币交聘申南阮之敬隐悉以所着文章诗赋酬寄绍威绍威大倾慕之乃目已所为诗曰偷江东今邺中人士有讽诵者自为大防记亦防有可观【出罗昭威传】
　　赵延寿
　　伪辽丞相赵延寿德钧之子也仕唐为枢密使清泰末自太原陷虏耶律德光用为伪丞相综国事晋少主失政延寿道戎王为乱凡数年之间盗有中夏实延寿赞成之力也延寿将家子防习武畧即戎之暇时复以篇什为意亦甚有雅致尝在边庭赋诗曰黄沙风卷半空抛云动隂山雪满郊探水人廻移帐就射雕箭落着弓抄鸟逢霜果饥还啄马渡氷河渇自跑占得髙原肥草地夜深生火折林梢南人闻者往往传之【出赵延寿传】

　　太平广记卷二百
　　钦定四库全书
　　太平广记卷二百一
　　才名
　　上官仪　　　东方虬　　　苏颋
　　李邕　　　　李华　　　　李白
　　好尚
　　房琯　　　　韩愈　　　　李约
　　陆鸿渐　　　独孤及　　　杜兼
　　李德　　　潘彦　　　　宋之愻
　　朱前疑　　　鲜于叔明　　权长孺
　　才名
　　上官仪
　　髙宗承贞观之后天下无事上官仪独持国政尝凌晨入朝廵洛水隄歩月徐辔咏诗曰脉脉广川流驱马歴长洲鹊飞山月曙蝉噪野风秋音韵清亮羣公望之若神仙【出国史异纂】
　　东方虬
　　左史东方虬毎云二百年后乞与西门豹作对尤工诗沈佺期以工诗著名燕公张説尝谓之曰沈三兄诗须还他第一【出国史异纂】
　　苏颋
　　苏颋少聪俊一览千言景龙二年六月二日初定内难准颋为中书舍人在太极后阁时颋尚年少初当剧任文诏塡委动以万计时或忧其不济而颋手操口对无毫厘差失主书韩礼谭子阳转书诏草屡谓颋曰乞公稍迟礼等书不及恐手腕将废中书令李峤见之叹曰舍人思泉涌峤等所不及也【出谭宾録】
　　李邕
　　李邕自刺史入计京师邕素才名频被贬斥皆以邕能文养士贾生信陵之流执事忌胜剥落在外人间素有声称后进不识京洛阡陌聚防以为古人或将眉目有异衣冠望风寻访门巷又中使临问索其新文复为人隂中竟不得进改天宝初为汲郡北海太守性豪侈不拘细行驰猎纵逸后栁勣下狱吉温令勣引邕议及休咎厚相赂遗词状连引敕初顺之罗希奭驰往就郡决杀之邕早擅才名尤长碑记前后所制凡数百首受纳馈送亦至钜万自古鬻文获财未有如邕者【出谭宾録】
　　李华
　　李华以文学名重于天宝末至德中自前司封员外起为相国李梁公岘从事检校吏部员外时陈少游鎭维扬尤仰其名一旦城门吏报华入府少游大喜簪笏待之少顷复白云已访萧功曹矣功曹頴士也【出摭言】
　　李白
　　李太白初自蜀至京师舍于逆旅贺监知章闻其名首访之既竒其姿又请所为文白出蜀道难以示之读未竟称叹数四号为谪仙人白酷好酒知章因解金换酒与倾尽醉期不间日由是称誉光赫贺又见其乌栖曲叹赏苦吟曰此诗可以泣神矣曲曰姑苏台上乌栖时吴王宫里醉西施吴歌楚舞欢未毕西山犹衔半邉日金壶丁丁漏水多起防秋月堕江波东方渐髙奈乐何或言是乌夜啼二篇未知孰是又乌夜啼曰黄云城邉乌欲栖归飞哑哑枝上啼机中织锦秦川女碧纱如烟隔窻语停梭向人问故夫欲説辽西泪如雨白才逸气高与陈拾遗子昻齐名先后合德其论诗云陈已来薄斯极沈休文又尚以声律将复古道非我而谁欤宗闻之召入翰林以其才藻絶人器识兼茂便以上位处之故未命以官尝因宫人行乐谓髙力士曰对此良辰美景岂可独以声伎为娱傥时得逸才词人吟咏之可以夸耀于后遂命召白时寜王邀白饮酒已醉既至拜舞頺然上知其薄声律谓非所长命为宫中行乐五言律诗十首白顿首曰寜王赐臣酒今已醉傥陛下赐臣无畏始可尽臣薄技上曰可即遣二内臣掖扶之命研墨濡笔以授之又命二人张朱丝栏于其前白取笔抒思略不停缀十篇立就更无加防笔迹遒利凤时龙拏律度对属无不精絶其首篇曰栁色黄金嫩梨花白雪香玉楼巢翡翠珠殿宿鸳鸯妓随雕辇征歌出洞房宫中谁第一飞燕在昭阳宗恩礼极厚而白才行不羁放旷坦率乞归故山宗亦以非廊庙噐优诏许之尝有醉吟诗曰天若不爱酒酒星不在天地若不爱酒地应无酒泉天地既爱酒爱酒胡愧焉三杯通大道五斗合自然但得酒中趣勿为醒者传更忆贺监知章诗曰欲向东南去定将谁举杯稽山无贺老却棹酒船廽后在浔阳复为永王璘延接累谪夜郎时杜甫赠白诗二十韵多叙其事白后放还游赏江表山水卒于宣城之采石葬于谢公青山范传正为宣歙观察使为之立碑以旌其隧初白自防好酒于兖州习业平居多饮又于任城县搆酒楼日与同志荒宴其上少有醒时邑人皆以白重名望其楼而加敬焉【出夲事诗】
　　好尚
　　房琯
　　苏州洞庭杭州兴德寺房太尉琯云不游兴德洞庭未见佳处寿安县有喷玉泉石溪皆山水之胜絶者也贞元中琯以宾客辞为县令乃刬翳荟开径隧人闻而异焉太和初博陵崔为主簿标准于道周人方造而游焉又颜太师眞卿刻姓名于石或置之髙山之上或沈之大洲之底而云安知不有陵谷之变耶【出传记】
　　韩愈
　　韩愈好竒与客登华山絶峯度不能返发狂恸哭为遗书华隂令令百计取之乃下又李氏子为千牛与其侪登慈恩寺浮图穷危极险跃出槛外失身而坠頼腰带挂钉为风所揺久而未落同登者惊倒槛中不能复起院僧遥望急呼一寺悉出以救之乃连衣为绳久之取下经宿而苏【出国史补】
　　李约
　　兵部员外郎李约汧公之子也以近属宰相子而雅爱机萧萧冲远德行既优又有山林之致琴道酒德词调皆髙絶一时一生不近女色性喜接引人物而不好俗谈晨起草裹头对客蹙融便过一日多蓄古器在润州尝得古鐡一片击之清越又养一猨名山公常以之随逐月夜泛江登金山击鐡鼓琴猨必啸和倾壶逹夕不俟外宾醉而后已约曾佐李庶人锜浙西幕约初至金陵于府主庶人锜坐屡赞招隐寺标致一日庶人宴于寺中明日谓约曰十尝夸招隐寺昨游宴细防何殊州中李笑曰某所赏者疎野耳若远山将翠幕遮古松用彩物裹腥膻涴鹿跑泉音乐乱山鸟声此则实不如在叔父大廰也庶人大笑约性又嗜茶能自煎谓人曰茶须缓火炙活火活火谓炭火之焰火也客至不限瓯数竟日执持茶器不倦曾使行硖石县东爱渠水清流旬日忘发【出因话録】
　　陆鸿渐
　　太子文学陆鸿渐名羽其生不知何许人竟陵龙盖寺僧姓陆于堤上得一初生儿育之遂以陆为氏及长聪俊多闻学赡辞逸恢谐谈辩若东方曼倩之俦鸿渐性嗜茶始创煎茶法至今鬻茶之家陶为其像置于锡器之间云宜茶足利至大和复州有一老僧云是陆生弟子常讽歌云不羡黄金垒不羡白玉杯不羡朝入省不羡暮入台唯羡西江水曾向晋陵城下来鸿渐又撰茶经二卷行于代今为鸿渐形者因目为茶神有交易则茶祭之无以釡汤沃之【出传载】
　　独孤及
　　独孤常州及末年尤嗜鼔琴得眼病不理意欲专聼【出传载】
　　杜兼
　　杜兼尝聚书万卷毎卷后必自题云清俸写来手自挍汝曹读之知圣道坠之鬻之为不孝【出传载】
　　李德
　　李德与同列欵曲或有征所好者德言已喜见未闻新书防崔魏公好食新余头以为珍美从事开筵一日前必到使院索新煮防头也杜豳公悰毎早食饙饭干脯崔侍中安潜好防鬬牛虽各有所美而非近利与夫牙筹金埒钱癖谷堆不其远乎【出北梦琐言】
　　潘彦
　　咸亨中贝州潘彦好陆毎有所诣局不离身曾泛海遇风船破彦右手挟一板左手抱陆局口衔陆骰子二日一夜至岸两手见骨局终不舍骰子亦在口【出朝野佥载】
　　宋之愻
　　洛阳县丞宋之愻性好唱歌出为连州参军刺史陈希古者庸人也令之愻教婢歌毎日端笏立于庭中而唱其婢隔窻从而和之闻者无不大笑【出朝野佥载】
　　朱前疑
