<!-- { "loadSidebar": true } -->
　　杜子春者葢周隋间人少落拓不事家产然以志气间旷纵酒间游资产荡尽投于亲故皆以不事事见弃方冬衣破腹空徒行长安中日晚未食彷徨不知所往于东市西门饥寒之色可掬仰天长吁有一老人策杖于前问曰君子何叹春言其心且愤其亲戚之疎薄也感激之气发于顔色老人曰几缗则丰用子春曰三五万则可以活矣老人曰未也更言之十万曰未也乃言百万亦曰未也曰三百万乃曰可矣于是袖出一缗曰给子今夕明日午时候子于西市波斯邸愼无后期及时子春往老人果与钱三百万不告姓名而去子春既富荡心复炽自以为终身不复覊旅也乘肥衣轻会酒徒征丝管歌舞于倡楼不复以治生为意一二年间稍稍而尽衣服车马易贵从贱去马而驴去驴而徒倐忽如初既而复无计自叹于市门发声而老人到握其手曰君复如此奇哉吾复济子几缗方可子春慙不应老人因逼之子春愧谢而已老人曰明日午时来前期处子春忍愧而往得钱一千万未受之初愤发以为从此谋身治生石季伦猗顿小耳钱既入手心又翻然纵适之情又却如故不一二年间贫过旧日复遇老人于故处子春不胜其愧掩面而走老人牵裾止之又曰嗟乎拙谋也因与三千万曰此而不痊则子贫在膏肓矣子春曰吾落拓邪游生涯罄尽亲戚豪族无相顾者独此叟三给我我何以当之因谓老人曰吾得此人间之事可以立孤孀可以衣食于名敎复圆矣感叟深惠立事之后唯叟所使老人曰吾心也子治生毕来岁中元见我于老君双桧下子春以孤孀多寓淮南遂转资扬州买良田百顷郭中起甲第要路置邸百余间悉召孤孀分居第中婚嫁甥侄迁袝族亲恩者煦之讐者复之既毕事及期而往老人者方啸于二桧之阴遂与登华山云台峰入四十里余见一处室屋严洁非常人居彩云遥覆鸾飞翔其上有正堂中有药炉高九尺余紫焰光发灼焕窻戸玉女九人环炉而立青龙白虎分据前后其时日暮老人者不复俗衣乃黄冠绛帔士也持白石三丸酒一巵遗子春令速食之讫取一虎皮铺于内西壁东向而坐戒曰慎勿语虽尊神恶夜叉猛兽地狱及君之亲属为所困缚万苦皆非真实但当不动不语宜安心莫惧终无所苦当一心念吾所言言讫而去子春视庭唯一巨瓮满中贮水而已道士适去旌旗戈甲千乘万骑徧满崖谷呵叱之声震动天地有一人称大军身长丈余人马皆着金甲光芒射人亲卫数百人皆仗劒张弓直入堂前呵曰汝是何人敢不避大军左右竦劒而前逼问姓名又问作何物皆不对问者大怒摧斩争射之声如雷竟不应军者极怒而去俄而猛虎毒龙狻猊狮子蝮蝎万计哮吼拏攫而争前欲搏噬或跳过其上子春神色不动有顷而散既而大雨滂澍雷电晦暝火轮走其左右电光掣其前后目不得开须臾庭际水深丈余流电吼雷势若山川开破不可制止瞬息之间波及坐下子春端坐不頋有顷而散军者复来引牛头狱卒竒貌神大镬汤而置子春前长枪两叉四面周匝传命曰肯言姓名即放不肯言即当心叉取置之镬中又不应因执其妻来拽于阶下指曰言姓名免之又不应及鞭捶流血或射或斫或煮或烧苦不可忍其妻号哭曰诚为陋拙有辱君子然幸得执巾栉奉事十余年矣今为尊所执不胜其苦不敢望君匍匐拜乞但得公一言即全性命矣人谁无情君乃忍惜一言雨泪庭中且呪且骂子春终不頋军且曰吾不能毒汝妻令取剉碓从脚寸寸剉之妻呌哭愈急竟不顾之军曰此贼妖术已成不可使乆在世间敕左右斩之斩讫魂魄被领见阎罗王曰此乃云台峰妖民乎捉付狱中于是镕铜铁杖碓捣硙磨火坑镬汤刀山劒树之苦无不备尝然心念道士之言亦似可忍竟不呻吟狱卒告受罪毕王曰此人阴贼不合得作男宜令作女人配生宋州单父县丞王勤家生而多病针灸药医畧无停日亦尝坠火堕牀痛苦不齐终不失声俄而长大容色絶代而口无声其家目为哑女亲戚狎者侮之万端终不能对同乡有进士卢珪者闻其容而慕之因媒氏求焉其家以哑辞之卢曰茍为妻而贤何用言矣亦足以戒长舌之妇乃许之卢生备六礼亲迎为妻数年恩情甚笃生一男仅二岁聪慧无敌卢抱儿与之言不应多方引之终无辞卢大怒曰昔贾大夫之妻鄙其夫才不笑然观其射雉尚释其憾今吾陋不及贾而文艺非徒射雉也而竟不言大丈夫为妻所鄙安用其子乃持两足以头扑于石上应手而碎血溅数步子春爱生于心忽忘其约不觉失声云噫噫声未息身坐故处道士者亦在其前初五更矣见其紫焰穿屋上大火起四合屋室俱焚道士叹曰措大悮余乃如是因提其发投水瓮中未顷火息道士前曰吾子之心喜怒哀惧恶欲皆忘矣所未臻者爱而已向使子无噫声吾之药成子亦上仙矣嗟乎仙才之难得也吾药可重链而子之身犹为世界所容矣勉之哉遥指路使归子春强登基观焉其炉已坏中有铁柱大如臂长数尺道士脱衣以刀子削之子春既归愧其忘誓复自効以谢其过行至云台峰絶无人迹叹恨而归【出怪续録】
　　张老
　　张老者扬州六合县园叟也其邻有韦恕者梁天监中自扬州曹掾秩满而来有长女既笄召里中媒媪令访良壻张老闻之喜而候媒于韦门媪出张老固延入且备酒食酒阑谓媪曰闻韦氏有女适人求良才于媪有之乎曰然曰某诚衰迈灌园之业亦可衣食幸为求之事成厚谢媪大骂而去他日又邀媪媪曰叟何不自度岂有衣冠子女肯嫁园叟此家诚贫士大夫家之敌者不少顾叟非匹吾安能为叟一杯酒乃取辱于韦氏叟固曰强为吾一言之言不从即吾命也媪不得已冒责而入言之韦氏大怒曰媪以我贫轻我乃如是且韦家焉有此事况园叟何人敢发此议叟固不足责媪何无别之甚媪曰诚非所宜言为叟所逼不得不达其意韦怒曰为吾报之令日内得五百缗则可媪出以告张老乃曰诺未几车载纳于韦氏诸韦大惊曰前言戏之耳且此翁为园何以致此吾度其必无而言之今不移时而钱到当如之何乃使人潜候其女女亦不恨乃曰此固命乎遂许焉张老既取韦氏园业不废秽镢地鬻蔬不辍其妻躬执防濯了无怍色亲戚恶之亦不能止数年中外之有识者责恕曰君家诚贫乡里岂无贫子弟奈何以女妻园叟既弃之何不令远去也他日恕致酒召女及张老酒酣微露其意张老起曰所以不即去者恐有留念今既相厌去亦何难某王屋山下有一小庄明旦且归耳天曙来别韦氏他岁相思可令大兄往天坛山南相访遂令妻骑驴戴笠张老策杖相随而去絶无消息后数年恕念其女以为蓬头垢面不可识也令其男义方访之到天坛南适遇一昆崘奴驾黄牛耕田问曰此有张老家荘否昆崘投杖拜曰大郎子何久不来庄去此甚近某当前引遂与俱东去初上一山山下有水过水连绵凡十余处景色渐异不与人间同忽下一山其水北朱戸甲第楼阁参差花木繁荣烟云鲜媚鸾孔雀徊翔其间歌管寥亮耳目昆崘指曰此张家荘也韦惊骇不测俄而及门门有紫衣人吏拜引入防中铺陈之华目所未覩异香氤氲徧满崖谷忽闻珠佩之声渐近二青衣出曰阿郎来此次见十数青衣容色絶代相对而行若有所引俄见一人戴远游冠衣朱绡曵朱履徐出门一青衣引韦前拜仪状伟然容色芳嫩细视之乃张老也言曰人世劳苦若在火中身未清凉愁熖又炽而无斯须防时兄久客寄何以自娱贤妹畧梳头即当奉见因揖令坐未几一青衣来曰娘子已梳头毕遂引入见妹于堂前其堂沉香为梁玳瑁帖门碧玉窻珍珠箔阶砌皆冷滑碧色不辨其物其妹服饰之盛世间未见畧叙寒暄问尊长而已意甚卤莾有顷进馔精美芳馨不可名状食讫馆韦于内防明日方曙张老与韦生坐忽有一青衣附耳而语张老笑曰宅中有客安得暮归因曰小妹暂欲游蓬莱山贤妹亦当去然未暮即归兄但憇此张老揖而入俄而五云起于庭中鸾凤飞翔丝竹并作张老及妹各乘一凤余从乘者十数人渐上空中正东而去望之已没犹闻音乐之声韦君在后小青衣供侍甚谨迨暮稍闻笙簧之音倐忽复到及下于庭张老与妻见韦曰独居大寂寞然此地神仙之府非俗人得游以兄宿命合得到此然亦不可久居明日当奉别耳及时妹复出别兄殷勤传语父母而已张老曰人世遐远不及作书奉金二十镒并与一故席帽曰兄若无钱可于扬州北邸卖药王老家取一千万持此为信遂别复令昆崘奴送出却到天坛昆崘奴拜别而去韦自荷金而归其家惊讶问之或以为神仙或以为妖妄不知所谓五六年间金尽欲取王老钱复疑其妄或曰取尔许钱不持一字此帽安足信既而困极其家强逼之曰必不得钱亦何伤乃往扬州入北邸而王老者方当肆陈药韦前曰叟何姓曰姓王韦曰张老令取钱一千万持此帽为信王曰钱即实有席帽是乎韦曰叟可验之岂不识王老未语有小女出青布帏中曰张老常过令缝帽顶其时无皂线以红线缝之线色手踪皆可自騐因取看之果是也遂得载钱而归乃信真神仙也其家又思女复遣义方往天坛南寻之到即千山万水不复有路时逢樵人亦无知张老荘者悲思浩然而归举家以为仙俗路殊无相见期又寻王老亦去矣后数年义方偶游扬州闲行北邸前忽见张家昆崘奴前曰大郎家中何如娘子虽不得归如日侍左右家中事无巨细莫不知之因出怀金十斤以奉曰娘子令送与大郎君阿郎与王老会饮于此酒家大郎且坐昆崘当入报义方坐于酒旗下日暮不见出乃入观之饮者满坐坐上并无二老亦无昆崘取金视之乃真金也惊叹而归又以供数年之食后不复知张老所在【出续怪録】

　　太平广记卷十六
　　钦定四库全书
　　太平广记卷十七
　　神仙十七
　　裴谌　　　卢李二生　　薛肇
　　裴谌
