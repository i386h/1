<!-- { "loadSidebar": true } -->
　　武陵龙阳虞德流寓益阳止主人夏蛮舍中见有白纸一幅长尺余标蛮女头乃起扳取俄顷有虎到户而退寻见何老母标如初德又取之如斯三返乃具以语蛮于是相与执杖伺候须臾虎至即共格之同县黄期具说如此又会稽严猛妇出采薪爲虎所害后一年猛行至蒿中忽见妻云君今日行必遭不善我当相免也既而俱前忽逢一虎跳梁向猛妇举手指防状如遮护须臾有二胡人前过妇因指之虎即击胡壻得无他【出异苑】
　　郭庆之
　　黄州治下有黄父出则爲祟所着衣袷皆黄至人家张口而笑必得疫疠长短无定随篱高下自不出已十余年土俗畏怖庐陵人郭庆之有家生婢名采薇年少有色宋孝建中忽有一人自称山灵如人裸身长丈余臂脑皆有黄色肤貌端洁言音周正土俗呼爲黄父来通此婢婢云意事如人遂数来常其身时或露形形变无常乍大乍小或似烟气或爲石或作小儿或妇人或如鸟如兽足迹如人长二尺许或似鹅迹掌大如盘开戸闭牖其入如神与婢戏笑如人【出述异记】
　　薄绍之
　　薄绍之尝爲臧质参军元嘉二十四年寄居东府之西賔别宅中与祖法开邻舍开母刘寝疾弥旬以二十二年五月一日夜半亡二日绍之见羣鼠大者如豚鲜泽五色或纯或驳或着平上帻或着龙头大小百数弥日累夜至十九日黄昏内屋四檐上有一白鼠长二尺许走入壁下入处起火以水灌之火不灭良久自灭其夜见人修壮赤色身光如火从烧壁中出径入牀下又出壁外虽隔一壁当时光明洞彻了不觉有隔障四更复有四人或与绍之言相佑或瞠目吐舌自暮迄旦后夕复烧屋有二人长九尺许骑马挟弓矢賔从数十人呼爲将军绍之问汝行何向答云被使往东边病人还二十一日羣党又至家先有一白狗自有怪暮常失之至晓辄还尔夕试系之须臾有一女子来云勿系此狗愿以见乞答便以相与投绳竟不敢解倐然走出狗于是呻唤垂死经日不能动有一人披锦袍弯弧注镞向绍之谓汝是妖邪敢于恐人我不畏汝汝若不速去令大道神寻收治汝弛纵矢策马而去【出述异记】
　　索万兴
　　炖煌索万兴昼坐防事东间斋中一奴子忽见一人着帻牵一骢马从门入一物状如乌皮囊置砌下便牵马出门囊自轮转径入斋中縁牀脚而上止于兴膝前皮即四处卷开见其中周匝是眼动瞬甚可憎恶良久又还更舒合仍轮转下牀落砌西去兴令奴子逐至防事东头灭恶之因得疾亡【出述异记】
　　郭秀之
　　郭秀之寓居海陵宋元嘉二十九年年七十三病止堂屋北有大枣树高四丈许小婢晨起开户埽地见枣树上有一人修壮黒色着皂襆帽乌韦袴手操弧天正立南面举家出看见了秀之扶杖视之此人谓秀之曰仆来召君君宜速装日出便不复见积五十三日如此秀之亡后便絶【出述异记】
　　庾季随
　　庾季随有节槩膂力絶人宋元嘉中得疾昼卧有白气如云出于室内髙五尺许有顷化爲雄鸡飞集别牀季随斫之应手有声形即灭地血滂流仍闻蛮妪哭声但呼阿子自逺而来径至血处季随复斫有物类猴走出戸外瞠目顾视季随忽然不见至晡有二青衣小儿从门入唱云庾季随杀官俄而有百余人或黒衣或朱衣达屋齐唤云庾季随杀官季随挥刀大呼皆走出灭形还步忽投寺中子忽失父所在至寺见父有逐后以皮囊收其气数日遂亡【出述异记】
　　申翼之
　　广陵盛道儿元嘉十四年亡托孤女于妇弟申翼之服阕翼之以其女嫁北乡严齐息寒门也丰其礼赂始成道儿忽室中怒曰吾喘唾乏气举门户以相托如何昧利忘义结婚微族翼大惶愧【出捜神记】
　　王怀之
　　王怀之元嘉二十年丁母忧葬毕忽见树上有妪头戴大发身服白裙足不践柯亭然虚立还家叙述其女遂得暴疾面乃变作向树杪状乃与麝香服之寻如常世云麝香辟恶此其验也【出异苑】
　　柳叔伦
　　宋孝武大明初太尉柳叔伦住故衡阳王故第大明五年忽见一脚迹长二寸伦有婢细辛使取水澣衣空中有物倾器倒水伦拔刀唤婢在侧闻有物行声以刀斫之觉有所中以火照之流血覆地后二十日婢病死伦即移尸出外明日觅尸不知所在【出广古今五行记】
　　刘廓
　　宋沈攸之在镇朱道珍尝爲孱陵令刘廓爲荆州戸曹各相并居江陵皆好围棊日夜相就道珍元徽三年六日亡至数月廓坐斋中忽见一人以书授廓云朱孱陵书题云毎思棊聚非意致阔方有来縁想能近顾廓读毕失信所在寝疾寻卒【出渚宫旧事】
　　王瑶
　　王瑶宋大明三年在都病亡瑶亡后有一细长黒色袒着犊鼻裈恒来其家或歌啸或学人语常以粪秽投人食中又于东邻庾家犯触人不异王家时庾语以土石投我甚非所畏若以钱见掷此真见困便以新钱数十正掷庾额庾复言新钱不能令痛唯畏乌钱耳以乌钱掷之前后六七过合得百余钱【出述异记】
　　王文明
　　王文明宋太始末江安令妻久病女于外爲母作粥将熟变而爲血弃之更作复如初母寻亡其后儿女在灵前哭忽见其母卧灵牀上如平生诸儿号戚奄然而灭文明先爱其妻所使婢姙身将产葬其妻日使婢守屋余人悉诣墓所部伍始发妻便入戸打婢其后诸女爲父办食杀鸡割洗巳竟鸡忽跳起轩首长鸣文明寻卒诸男相续丧亡【出述异记】
　　夏侯文规
　　夏侯文规居京亡后一年见形还家乘犊车賔从数十人自云北海太守家设见所饮食当时皆尽去后器满如故家人号泣文规曰勿哭寻便来或一月或四五十日辄来或停半日其所将赤衣驺导形皆短小坐息篱间及厢屋中不知文规当去时家人每呼令起翫习不爲异物文规有数岁孙念之抱来其左右神抱取以进此儿不堪气便絶不复识人文规索水噀之乃醒见庭中桃树乃曰此桃我所种子甚美好其妇曰人言亡者畏桃君何爲不畏答曰桃东南枝长二尺八寸向日者憎之或亦不畏见地有蒜殻令拾去之观其意似憎蒜而畏桃也【出甄异记】

　　太平广记卷三百二十五
　　钦定四库全书
　　太平广记卷三百二十六　宋　李昉等　编十一
　　袁炳　　　费庆伯　　刘朗之
　　长孙绍祖　刘导　　　刘氏
　　崔罗什　　沈警
　　袁炳
　　宋袁炳字叔焕陈郡人泰始末爲临湘令亡后积年友人司马逊于将晓间如梦见炳来陈叙阔别讯问安否既而谓逊曰吾等平生立意著论常言生爲驰役死爲休息今日始知定不然矣恒患在世有人务驰求金币共相赠遗幽途此事亦复如之逊问罪福应报定实何如炳曰如我旧见与经教所说不尽符同将是圣人抑引之谈耳如今所见善恶大料略不异也然杀生故最爲重禁慎不可犯也逊曰卿此征相示良不可言当以语白尚书也炳曰甚善亦请卿敬诣尚书时司空王僧防爲吏部炳逊世爲其游賔故及之往返可数百语辞去逊曰阔别之久恒思少集相值甚难何不且住炳曰止暂来耳不可得久留且此辈语不容得委悉揖别而去初炳来闇夜逊亦了不觉所以天明得覩见炳既去逊下牀送之始蹑履而还暗见炳脚间有光可尺许亦得照其两足余地犹皆闇云【出防祥记】
　　费庆伯
　　宋费庆伯者孝建中仕爲州治中假归至家忽见三驺皆赤帻同来云官唤庆伯云才谒归那得见召且汝常黒帻今何得皆赤帻也驺答云非此间官也庆伯方知非生人遂叩头祈之三驺同词因许回换言却后四日当更诣君可办少酒食见待慎勿泄也如期果至云已得爲力矣庆伯欣喜拜谢躬设酒食见饮噉不异生人临去曰哀君故尔乞秘也庆伯妻性猜妬谓伯云此必妖魅所罔也庆伯不得已因具吿其状俄见向三驺楚挞流血怒而立于前曰君何相误也言讫失所在庆伯遂得暴疾未旦而卒【出述异记】
　　刘朗之
　　梁安成王在镇以罗含故宅借録事刘朗之尝见丈夫衣冠甚伟敛衿而立朗之惊问忽然失之未久而朗之以罪见黜时人谓君章有神【出述异记】
　　长孙绍祖
　　长孙绍祖常行陈蔡间日暮路侧有一人家呼宿房内闻弹箜篌声窃于窗中窥之见一少女容态闲婉明烛独处绍祖微调之女抚不辍笑而歌曰宿昔相思苦今宵良会稀欲持留客被一愿拂君衣绍祖悦怿直前抚慰女亦欣然曰何处公子横来相干因与会合又谓绍祖曰昨夜好梦今果有征屏风衾枕率皆华整左右有婢仍命颇有珍羞而悉无味又饮白醪酒女曰猝值上客不暇更营佳味才饮数杯女复歌歌曰星汉纵复斜风霜凄已切薄陈君不御谁知思欲絶因前拥绍祖呼婢彻烛共寝仍以小婢配其苍头将曙女挥泪与别赠以金缕小合子曰无复后期时可相念绍祖乘马出门百余歩顾视乃一小坟也怆然而去其所赠合子尘埃积中非生人所用物也【出志怪録】
　　刘导
　　刘导字仁成沛国人梁真简先生瓛三从侄父謇梁左衞率导好学笃志专勤经籍慕晋闗康曾京口与同志李士炯同宴于时秦江初霁共叹金陵皆伤兴废俄闻松间数女子笑声乃见一青衣女童立导之前曰舘娃宫归路经此闻君志道髙闲欲冀少留愿垂顾眄语讫二女已至容质甚异皆如仙者衣红紫绢縠馨香袭人俱年二十余导与士炯不觉起拜谓曰人间下俗何降神仙二女相视而笑曰住尔轻言愿从容以陈幽抱导揖就席谓曰尘浊酒不可以进二女笑曰既来叙会敢不同觞衣红绢者西施也谓导曰适自广陵渡江而至殆不可堪深愿思饮焉衣紫绢者夷光也谓导曰同宫三妹久旷深幽与妾此行盖为君子导语夷光曰夫人之姊固爲导匹乃指士炯曰此夫人之偶也夷光大笑而熟视之西施曰李郎风仪亦足相匹夷光曰阿妇夫容貌岂得动人合座喧笑俱起就寝临晓请去尚未天明西施谓导曰妾本浣纱之女吴王之姬君固知之矣爲越所迁妾落他人之手吴王殁后复居故国今吴王已耋不任妾等夷光是越王之女越皆贡吴王者妾与夷光相爱坐则同席出则同车今者之行亦因縁会言讫惘然导与士炯深感恨闻京口晓钟各执手曰后会无期西施以寳钿一只留与导夷光折裙珠一双亦赠士炯言讫共乗寳车去如风雨音犹在耳顷刻无见时梁武帝天监十一年七月也【出穷怪録】
　　刘氏
　　梁武帝末年有人姓刘而不知名于堂屋脊见一物面如狮子两颊垂白毛长尺许手足如人徐徐举一足须臾不见少时刘死【出广古今五行记】
　　崔罗什
