<!-- { "loadSidebar": true } -->
　　有人家甚富止有一男宠恣过常游市见一女子美丽卖胡粉爱之无由自逹乃托买粉日徃市得粉便去初无所言积渐乆女深疑之明日复来问曰君买此粉将欲何施答曰意相爱乐不敢自逹然恒欲相见故假此以观姿耳女怅然有感遂相许以私尅以明夕其夜安寝堂屋以俟女来薄暮果到男不胜其悦把臂曰宿愿始伸于此欢踊遂死女惶惧不知所以因遯去明还粉店至食时父母怪男不起徃视已死矣当就殡敛发箧笥中见百余裹胡粉大小堆积其母曰杀我儿者必此粉也入市遍买胡粉次此女比之手迹如先遂执问女曰何杀我儿女闻呜咽具以实陈父母不信遂以诉官女曰妾岂复恡死乞一临尸尽哀县令许焉径徃抚之恸哭曰不幸致此死魂而灵复何恨哉男豁然更生具説情状遂爲夫妇子孙繁茂【出幽明録】
　　崔护
　　博陵崔护姿质甚美而孤洁寡合举进士第清明日独游都城南得居人庄一亩之宫花木丛萃寂无人扣门乆之有女子自门隙窥之问曰谁耶护以姓字对曰寻春独行酒渴求饮女入以杯水至开门设牀命坐独倚小桃斜柯伫立而意属殊厚妖姿媚态绰有余妍崔以言挑之不对彼此目注者乆之崔辞去送至门如不胜情而入崔亦睠盼而归尔后絶不复至及来岁清明日忽思之情不可抑径徃寻之门院如故而已扄锁之崔因题诗于左扉曰去年今日此门中人面桃花相暎红人面不知何处去桃花依旧笑春风后数日偶至都城南复徃寻之闻其中有哭声扣门问之有老父出曰君非崔护耶曰是也又哭曰君杀吾女崔惊怛莫知所答父曰吾女笄年知书未适人自去年已来常恍惚有所失比日与之出及归见在左扉有字读之入门而病遂絶食数日而死吾老矣惟此一女所以不嫁者将求君子以托吾身今不幸而殒得非君杀之耶又持崔大哭崔亦感恸请入哭之尚俨然在牀崔举其首枕其股哭而祝曰某在斯须臾开目半日复活老父大喜遂以女归之【出本事诗】
　　武延嗣
　　唐武后载初中左司郎中乔知之有婢名窈娘艺色爲当时第一知之宠待爲之不婚武延嗣闻之求一见势不可抑既见即留无复还理知之痛愤成疾因爲诗写以缣素厚赂阍守以逹窈娘窈娘得诗悲咽结三章于裙赴井而死延嗣见诗遣酷吏诬陷知之破其家知之诗曰石家金谷重新声明珠十斛买娉婷昔日可怜君自许此时歌舞得人情君家楼阁不曾难好将歌舞借人看富贵雄豪非分理骄奢势力横相干别君去君终不忍徒劳掩袂伤铅粉百年离别在高楼一代红顔爲君尽【出本事诗】
　　开元制衣女
　　开元中颁邉军纩衣制于宫中有兵士于短袍中得诗曰沙塲征戍客寒苦爲眠战袍经手作知落阿谁邉蓄意多添线含情更着绵今生已过也结取后身縁兵士以诗白于帅帅进之宗命以诗遍示六宫曰有作者勿隠吾不罪汝有一宫人自言万死宗深悯之遂以嫁得诗人仍谓之曰我与汝结今身縁邉人皆感泣【出本事诗】
　　韦臯
　　唐西川节度使韦臯少游江夏止于姜使君之馆姜氏孺子曰荆寳已习二经虽兄呼于韦而恭事之礼如父也荆寳有小青衣曰玉箫年才十岁常令只侍韦兄玉箫亦懃于应奉后二载姜使入关求官家累不能行韦乃易居止头陀寺荆宝亦时遣玉箫往彼应奉玉箫年稍长大因而有情时廉使陈常侍得韦季父书云侄臯久客贵州切望发遣归觐廉使启缄遗以舟楫服用仍恐淹留请不相见泊舟江濑俾篙工促行韦昏瞑拭泪乃裁书以别荆宝宝顷刻与玉箫俱来既悲且喜宝命青衣往从侍之韦以违觐日久不敢俱行乃固辞之遂与言约少则五载多则七年取玉箫因留玉指环一枚并诗一首遗之既五年不至玉箫乃静祷于鹦鹉洲又逾二年至八年春玉箫叹曰韦家郎君一别七年是不来矣遂絶食而殒姜氏悯其节操以玉环着于中指而同殡焉后韦镇蜀到府三日询鞫狱囚涤其寃滥轻重之系近三百余人其中一辈五器所拘偷视防事私语云仆射是当时韦兄也乃厉声曰仆射仆射忆姜家荆宝否韦曰深忆之姜曰即某是也公曰犯何罪而重系答曰某辞违之后寻以明经及第再选青城县令家人误爇舍库牌印等韦曰家人之犯固非已尤即与雪寃仍归墨绶乃奏眉州牧敕下未令赴任遣人监守朱绂其荣且留賔幕时属大军之后草创事繁凡经数月方问玉箫何在姜曰仆射维舟之夕与伊留约七载是期既逾时不至乃絶食而终因吟留赠玉环诗云黄雀衔来已数春别时留解赠佳人长江不见鱼书至爲遣相思梦入秦韦闻之益増凄叹广修经像以报夙心且想念之懐无由再会时有祖山人者有少翁之术能令逝者相亲但令府公斋戒七日清夜玉箫乃至谢曰承仆射写经造像之力旬日便当托生却后十三年再爲侍妾以谢鸿恩临去微笑曰丈夫薄情令人死生隔矣后韦以陇右之功终德宗之代理蜀不替是故年深累迁中书令天下响附泸僰归心因作生日节鎭所贺皆贡珍竒独东川卢八座送一歌姬未当破之年亦以玉箫爲号观之乃眞姜氏之玉箫也而中指有肉环隠出不异留别之玉环也韦叹曰吾乃知存殁之分一徃一来玉箫之言斯可验矣【出云谿友议】
　　欧阳詹
　　欧阳詹字行周泉州晋江人弱冠能属文天纵浩汗贞元年登进士第毕关试薄游太原于乐籍中因有所悦情甚相得及归乃与之盟曰至都当相迎耳即洒泣而别仍赠之诗曰驱马渐觉远廻头长路尘高城已不见况复城中人去意既未甘居情谅多辛五原东北晋千里西南秦一屦不出门一车无停轮流萍与系瓠早晚期相亲寻除国子四门助教住京籍中者思之不已经年得疾且甚乃危妆引髻刃而匣之顾谓女弟曰吾其死矣茍欧阳生使至可以是爲信又遗之诗曰自从别后减容光半是思郎半恨郎欲识旧时云髻样爲奴开取缕金箱絶笔而逝及詹使至女弟如言径持归京具白其事詹啓函阅之又见其诗一恸而卒故孟简赋诗序曰闽越之英惟欧阳生诗哭之以能文擢第爰始一命食太学之禄助成均之教有庸绩矣我唐贞元年己卯岁曾献书相府论大事风韵清雅词旨切会东方军兴府县未暇慰荐乆之倦游太原还来帝京卒官灵台悲夫生于单贫以狥名故心专勤俭不识声色及兹筮仕未知洞房纎腰之爲蛊惑初抵太原居大将军宴席上有妓北方之尤者屡目于生生感悦之留赏累月以爲燕婉之乐尽在是矣既而南辕妓请同行生曰十目所视不可不畏辞焉请待至都而来迎许之乃去生竟以蹇连不克如约过期命甲遣乘密徃迎妓妓因积望成疾不可爲也先死之夕剪其云髻谓侍儿曰所欢应访我当以髻爲贶甲至得之以乘空归授髻于生生爲之恸怨渉旬而生亦殁则韩退之作何蕃书所谓欧阳詹生者也河南穆元道访予常叹息其事呜呼钟爱于男女素其效死夫亦不蔽也大凡以断割不爲丽色所汨岂是乎古乐府诗有华山畿玉台新咏有庐江小吏更相死或于此暇日偶作诗以继之云有客非北逐驱马次太原太原有佳人神艶照行云座上转横波流光注夫君夫君意荡漾即日相交欢定情非一词结念誓青山生死不变易中诚无间言此爲太学徒彼属北府官中夜欲相从严城限军门白日欲同居君畏仁人闻忽如陇头水坐作东西分惊离肠千结滴泪眼双昏本逹京师廻驾期相追攀宿约始乖阻彼忧己纒绵高髻黄鹂危如玉蝉纎手自整理剪刀断其根柔情托侍儿爲我遗所欢所欢使者来侍儿因复前收泪取遗寄深诚祈爲传封来赠君子愿言慰穷泉使者廻复命迟迟蓄悲酸詹生喜言旋倒屦走迎门长跪听未毕惊伤涕涟涟不饮亦不食哀心百千端襟情一夕空清爽旦日残哀哉浩然气溃散归化元短生虽别离长夜无阻难双魂终防合两劒遂蜿蜒丈夫早通脱巧笑安能干防身本苦节一去何由还后生莫沈迷沈迷防其眞【出闽川名士传】
　　薛宜僚
　　薛宜僚会昌中爲左庶子充新罗册赠使由青州泛海船频阻恶风雨至登舟却漂廻泊青州邮传一年节使乌汉真尤加待遇籍中饮妓叚东美者薛颇属情连帅置于驿中是春薛发日祖筵呜咽流涕东美亦然乃于席上留诗曰阿母桃花方似锦王孙草色正如烟不须更向沧溟望惆怅欢情恰一年薛到外国未行册礼旌节晓夕有声旋染疾谓判官苖甲曰东美何故频见梦中乎数日而卒苖摄大使行礼薛旋榇廻及青州东美乃请告至驿素服执奠哀号抚柩一恸而卒情縁相感颇爲竒事【出杼情集】
　　戎昱
　　韩晋公滉鎭浙西戎昱爲部内刺史郡有酒妓善歌色亦闲妙昱情属甚厚浙西乐将闻其能白滉召置籍中昱不敢留俄于湖上爲歌词以赠之且曰至彼令歌必首唱是词既至韩爲开筵自持杯令歌送之遂唱戎词曲既终韩问曰戎使君于汝寄情耶妓悚然起立曰然泪下随言韩令更衣待命席上爲之忧危韩召乐将责曰戎使君名士留情郡妓何故不知而召置之成余之过乃十笞之命妓与百缣即时归之其词曰好去春风湖上亭柳条藤蔓系人情黄莺乆住浑相恋欲别频啼四五声【出本事诗】











　　太平广记卷二百七十四
<子部,小说家类,异闻之属,太平广记>
　　钦定四库全书
　　太平广记卷二百七十五
　　童仆奴婢附
　　韦桃符　　　李敬　　　武公干
　　吴行鲁　　　李鹄　　　捧砚
　　捧劒　　　　归秦　　　叚章
　　上清　　　　李锜婢　　李福女奴
　　却要
　　韦桃符
　　隋开皇中京兆韦衮有奴曰桃符每征讨将行有胆力衮至左卫中郎以桃符乆从驱使乃放从良符家有黄牸牛宰而献之因问衮乞姓衮曰止从我姓爲韦氏符叩头曰不敢与郎君同姓衮曰汝但从之此有深意故至今爲黄犊子韦即韦庶人其后也不许异姓者葢虑年深代远子孙或与韦氏通婚此其意也【出朝野佥载】
　　李敬
　　李敬者本夏侯孜之佣也孜乆厄塞名塲敬寒苦备歴或爲其所引曰当今北靣官人入则内贵出则使臣到所在打风打雨尔何不从之而孜孜事一个穷措大有何长进耳纵其不然堂头官人【此辈谓堂吏爲官人】丰衣足食所徃无不尅敬冁然曰我使头及第还拟作西川留后官众皆非笑时孜于壁后闻其言凡十余岁孜自中书出鎭成都临行有以邸吏托者一无所诺至鎭用敬知进奏而鞅掌极矣向之笑者率多伏敬初孜未遇伶俜风尘所跨蹇驴无故坠井及朝士之门或逆旅舍常多龃龉时人号曰不利市秀才竟登将相【出摭言】
　　武公干
　　武公干者常事蒯希逸秀才十余岁异常勤干洎希逸擢第干辞以亲在乞归就养希逸监留不住既嘉其忠孝以诗送之略曰山险不曾离马后酒醒长见在牀前同人醵绢赠行皆有继和【出摭言】
　　吴行鲁
　　吴行鲁尚书彭州人少年亊理官西门思恭小心畏愼每夜常爲温溺器以奉之深得中尉之意一日爲中尉洗足中尉以足下文理示之曰如此文争教不作军容使行鲁拜曰此亦无凭西门曰何也鲁曰其然者某亦有之何爲常执仆厮之役乃脱履呈之西门嗟叹谓曰汝但忠孝我当爲汝成之尔后假以军职除彭州刺史卢耽表爲西川行军司马御蛮有功歴东川山南二鎭节度使初行鲁之在东川也厉图南爲西川副使随府罢行鲁欲延辟之厉素薄行鲁闻之大笑曰不能剪头剃靣而趋事徤儿乎自使院乗马不归私第出北郭家人遽结束而追之张云爲成都少尹常出轻言爲行鲁酖杀之【出北梦琐言】
　　李鹄
