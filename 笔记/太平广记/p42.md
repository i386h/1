<!-- { "loadSidebar": true } -->
　　李球者燕人也寳厯二年与其友刘生游五台山山有风穴游人稍或諠呼及投物击触即大风震发揭屋拔木必为物害故登山之时互相戒勅不敢触球至穴口戏投巨石于穴中良久石声方絶果有奔风迅发有一木如柱随风飞出球性轩悍无所顾忌遂力扳其木却坠入穴中球为木所载亦不得出良久至地见一人形如狮子而人语引球入洞中斋内见二道士奕碁道士见球喜问球所修之道球素不知通修行之事黙然无以为对二仙责引者曰吾至道之要当授有骨相之士习道之人汝何妄引凡庸入吾仙府耶速引去之因以一杯水遗令饮谓之曰汝虽凡流得覩吾洞府践吾真境将亦有少道分矣所恨素不习道不可语汝修行之要耳但去茍有希生之心出世之志他日可复来也饮此神浆亦延年寿矣球饮水拜谢讫引者将球至向来洞侧示以别路曰此山道家紫府洞也五峰之上皆籍四海奇寳以镇峰顶亦如茅山洞镇以安息金墉城之寳春山杂玉环水香琼以固上真之宅此山东峰有离岳火球西峰有丽农瑶室南峰有洞光珠树北峰有玉涧琼芝中峰有自明之金环光之璧每积隂将散久暑将雨即众寳交光照灼岩岭春晓秋旦则九色之气属天光辉烁乎云表太帝命韩司少卿东方君与紫府先生统六年仙寮神王力士以镇于此故谓神仙之府也洞有三门一径西通昆仑一径出北岩之下一向来风穴是洞之端门也皆有龙蛇守之先生有勅曰有巨石投于洞门中吾柱者是世间将有得道之人受事于此即使我引进我亦久远学道当证仙品而积功之外口业不除以宿功所廕得守此洞穴之口后三百年亦当超升矣以口业之故假此形耳我守先生之命适闻投石中柱依教引子诚不知子戏投石耳然数百年来投石者少亦未尝中柱神仙之宫不易一至子亦将有所得于妙之津矣此有北岩之径可使子得速还人间因衣带解药三丸贯一槁枝之末谓球曰路侧如见异物以药指之不为害此药食之可以无病球持此药行于洞中黑处药有光如火有数巨蛇张口向球以药指之伏不敢动因出洞门门外古树半朽洞欲堙塞球摧壤土朽树久方得出已在寺门之外矣先是刘生既失球子方执诬刘生疑害其父欲讼于官寺有大斋未得便去既见球还众皆忻喜具话所见之异因以三丸药与刘及子各饵一丸干符中进士司徒铁与球相别三十余年别时球年六十须已白于河东见球年九十余容状如三十许人话所遇之事云服药至今老而复壮性不食其子亦如三十嵗许鋭志修道与其子入王屋山去【出仙传拾遗】
　　宋白
　　宋白不知何许人也为道士身长七尺余眉目如画端美肥白言谈秀丽人见皆爱之有道术多游名山自茅山出润州希观复游括苍仙都辟谷服气然嗜酒或食肉五斤以蒜虀一盆手撮肉吃毕即饮酒二斗用一白梅人有求得其一片蒜食之者言不作蒜气味有如异香终日在齿舌间香不歇人间得蒜食者颇多而毕身无病寿皆八九十白到处住则以金帛求置三二美妾行则舍之人皆以为有老彭补脑还元之术又游越州适大旱方暴尫禜龙以祈雨涉旬亢阳愈甚白见之以为凡所降雨须俟天命非上奏无以致之遂于所止真观焚香上祝经夕大防雨吿足越人极神异之复南游到抚州又逢天旱祈祷有道士知白能致雨州人请之遽作术飞钉城隍神双目刺史韦徳隣恠其贮妇女复钉城隍神此狂也加责辱健步辈欲向之手脚皆不能动悉自仆倒枷杖亦自摧折白笑谓徳隣曰使君干忤刘根欲见诛罚祖祢耶徳隣方惧祈谢须臾致雨礼而遣之其灵术屡施不可备録后之南城县白日上升而去【出续神仙传】
　　许栖岩
　　许栖岩岐阳人也举进士习业于昊天观每晨夕必瞻仰真像朝祝灵仙以希长生之福时南康韦臯太尉镇蜀延接賔客远近慕义游蜀者甚多岩将为入蜀之计欲市一马而力不甚丰自入西市访之有蕃人牵一马瘦削而价不髙因市之而归以其将远涉道途日加刍秣而肌肤益削疑其不达前所试诣卜肆筮之得乾卦九五道流曰此龙马也宜善寳之洎登蜀道危栈栖岩与马俱坠岸下积叶承之幸无所损仰不见顶四面路絶计无所出乃解鞍去卫任马所往于槁叶中得栗如拳栖岩食之亦不饥矣寻其崖下见一洞穴行而乘之或下或髙约十余里忽尔及平川花木秀异池沼澄澈有一道士卧于石上二女侍之岩进而求见问二玉女云是太乙真君岩即以行止吿玉女玉女悯之白于真君曰尔于人世亦好道乎曰读庄老黄庭而已曰三景之中得何句也答曰老子云其精甚真庄子云息之以踵黄庭云但思以郤寿无穷笑曰去道近矣可教也命坐酌小杯以饮之曰此石髓也康不能得近尔得之矣乃邀入别室有道士云是颍阳尊师为真君布算言今夕当东游十万里岩熟视之乃卜马道士也是夕岩与颍阳从太乙君登东海西龙山石桥之上以赴羣真之防座内仙客有东黄君见栖岩喜曰许长史孙也有仙相矣及明复从太乙君归太白洞中居半月思家求还太乙曰汝饮石髓已寿千嵗无输泄无荒淫复此来再相见也以所乘马送之将行谓曰此马吾洞中龙也以作怒伤稼谪其荷子有仙骨故得值之不然此太白洞天瑶华上宫何由而至也到人间放之渭曲任其所适勿复留之既别逡巡已达虢县则无复故居矣问乡人年代已六十年出洞时二玉女托买虢县田婆针乃市之杖系马鞍上解鞍放之化龙而去栖岩幼在乡里已见田婆至此惟田婆容状如旧葢亦仙人也栖岩大中末年复入太白山去【出传奇】
　　韦善俊
　　韦善俊者京兆杜陵人也访道周游遍寻名岳遇神仙授三皇檄召之文得神化之道或静栖林野或醉卧道途常携一犬号之曰乌龙所至之处必分己食以饲之犬复病疥毛尽秃落无不嫌恶之其兄为僧久居嵩寺最为长老善俊将欲升天忽谓人曰我有少债未偿耳遂入山见兄众僧以师长之弟多年忽归弥加敬奉每升堂斋食即牵犬于其侧分食与之众既恶之白于长老长老怒召而责之笞击十数遣出寺善俊礼谢曰某宿债已还此去不复来矣更乞一浴然后乃去许之及浴移时牵犬而去犬已长六七尺行至殿前犬化为龙长数十丈善俊乘龙升天拏其殿角踪迹犹在【出仙传拾遗】

　　太平广记卷四十七
　　钦定四库全书
　　太平广记巻四十八
　　神仙四十八
　　李吉甫　　　李绅　　　　白乐天
　　轩辕先生　　李元　　　　韦卿材
　　李吉甫
　　李太师吉甫在淮南州境广疫李公不饮酒不聴乐防有制使至不得已而张筵忧惨见色醼合谓诸客曰弊境疾厉亡殁相踵诸贤杰有何术可以见救下坐有一秀才起应曰某近离楚州有王链师自云从太白山来济防江淮疾病休粮服气神骨甚清得力者已众李公大喜延于上坐复问之便令作书并手札遣人马徃迎旬日至馆于州宅称弟子以祈之王生曰相公但令于市内多聚龟殻大镬巨瓯病者悉集无虑不瘥李公遽遣备之既得王生往令浓煎重者恣饮之轻者稍减既汗皆愈李公喜既与之金帛不受不食寡言唯从事故山南节帅相国王公起王生见必坐笑以语若旧相识李公因令王公邀至宅宿问其所欲一言便行深夜从容曰判官有仙骨学道必白日上升如何王公无言良久曰此是尘俗态萦缚耳若住人世官职无不得者王公请以兄事之又曰本师为在白鹿与判官亦当家能与某同往一候谒否意复持疑曰仙公何名曰师不敢言索笔书字王生从此不知所诣王公果富贵【出逸史】
　　李绅
　　故淮海节度使李绅少时与二友同止华隂西山舍一夕林叟有赛神者来邀适有头痃之疾不往二友赴焉夜分雷雨甚绅入止深室忽闻堂前有人祈恳之声徐起窥帘乃见一老叟眉须皓然坐东床上青童一人执香炉拱立于后绅讶之心知其异人也具衫履出拜老父曰年小识我乎曰小子未尝拜覩老父曰我是唐若山也亦闻吾名乎曰尝于仙籍见之老父曰吾处北海久矣今夕南海羣仙防罗浮山将往焉及此遇华山龙闘散雨满空吾服药者不欲令霑服故憇此耳子非李绅乎对曰某姓李不名绅老父曰子合名绅在籍矣能随我一游罗浮乎绅曰平生之愿也老父喜有顷风雨霁青童吿可行叟乃袖出一简若笏形纵拽之长丈余横拽之阔数尺缘卷底防宛若舟形父登居其前令绅居其中青童坐其后叟戒绅曰速闭目慎勿偷视绅则闭目但觉风涛汹涌似泛江海逡巡舟止叟曰开视可也已在一山前楼殿参差蔼若天外箫管之声寥亮云中端雅士十余人喜迎叟指绅曰何人也叟曰李绅耳羣士曰异哉公埀果能来人世凡浊苦海非浅自非名系仙箓何路得来叟令绅遍拜之羣士曰子能我从乎绅曰绅未立家不获辞恐若黄初平贻忧于兄弟未言间羣士已知子念归不当入此居也子虽仙箓有名而俗尘尚重此生犹沉幻界耳美名崇官外皆得之守正修静来生既冠遂居此矣勉之勉之绅复遍拜叟归辞讫遂合目有一物若驴状近身乘之又觉走于风涛之上顷之闷甚思见其异才开目已堕地而失所乘者仰视星汉近五更矣似在华山北徐行数里逢旅舍乃罗浮店也去所止二十余里缓步而归明日二友与仆夫方奔访覔之相逢大喜问所往诈云夜独居偶为妖狐所惑随造其居将曙悟而归耳自是改名绅字公垂果登甲科翰苑厯任郡守兼将相之重【出续恠録】
　　白乐天
　　唐防昌元年李师稷中丞为浙东观察使有商客遭风飘荡不知所止月余至一大山瑞云奇花白异树尽非人间所覩山侧有人迎问曰安得至此具言之令维舟上岸云须谒天师遂引至一处若大寺观通一道入道士须眉悉白侍衞数十坐大殿上与语曰汝中国人兹地有缘方得一到此蓬莱山也既至莫要看否遣左右引于宫内游观玉台翠树光彩夺目院宇数十皆有名号至一院扃鏁甚严因窥之众花满庭堂有裀褥焚香阶下客问之答曰此是白乐天院乐天在中国未来耳乃潜记之遂别之归旬日至越具白廉使李公尽録以报白公先是白公平生唯修上乗业及览李公所报乃自为诗二首以记其事及答李浙东云近有人从海上回海山深处见楼台中有仙笼开一室皆言此待乐天来又曰吾学空门不学仙恐君此语是虚传海山不是吾归处归即应归兠率天然白公脱屣烟埃投弃轩冕与夫昧昧者固不同也安知非谪仙哉【出逸史】
　　轩辕先生
