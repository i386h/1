<!-- { "loadSidebar": true } -->
　　唐长庆中有处士马拯性冲淡好寻山水不择崄峭尽能跻攀一日居湘中因之衡山祝融峰诣伏虎师佛室内道塲严洁果食馨香兼列白金皿于佛榻上见一老僧眉毫雪色朴野魁梧甚喜拯来使仆挈囊僧曰假君仆使近县市少盐酪拯许之仆乃挈金下山去僧亦不知去向俄有一马沼山人亦独登此来见拯甚相慰悦乃告拯曰适来道中遇一虎食一人不知谁氏之子説其服饰乃拯仆夫也拯大骇沼又云遥见虎食人尽乃脱皮改服禅衣为一老僧也拯甚怖惧及沼见僧曰只此是也拯白僧曰马山人来云某仆使至半山路已被虎伤奈何僧怒曰贫道此境山无虎狼草无毒螫路絶蛇虺林絶鸱鸮无信妄语耳拯细窥僧吻犹带殷血向夜二人宿其食堂牢扄其户明烛伺之夜已深闻庭中有虎怒首触其扉者三四赖户壮而不隳二子惧而焚香防诚叩首于堂内土偶賔头卢者良久闻土偶吟诗曰寅人但溺栏中水午子须分艮畔金若教特进重张弩过去军必损心二子聆之而解其意曰寅人虎也栏中即井午子即我耳艮畔金即银皿耳其下两句未能解及明僧叩门曰郎君起来食粥二子方敢启闗食粥毕二子计之曰此僧且在我等何由下山遂诈僧云井中有异使窥之细窥次二子推僧堕井其僧即时化为虎二子以巨石镇之而毙矣二子遂取银皿下山近昏黒而遇一猎人于道旁张窝弓树上为棚而居语二子曰无触我机兼谓二子曰去山下犹逺诸虎方暴何不且上棚来二子悸怖遂攀縁而上欲入定忽三五十人过或僧或道或丈夫或妇女歌唫者戏舞者前至窝所众怒曰朝来被二贼杀我禅和方今追捕之又敢有人张我军遂发其机而去二子并闻其説遂诘猎者曰此是伥被虎所食之人也为虎前呵道耳二子因徴猎者之姓氏曰名进姓牛二子大喜曰土偶诗下句有验矣特进乃牛进也军即此虎也遂劝猎者重张其箭猎者然之张毕登棚果有一虎哮吼而至前足触机箭乃中其三斑贯心而踣逡廵诸伥奔走却回伏其虎哭甚哀曰谁人又杀我军二子怒而叱之曰汝辈无知下遭虎齧死吾今为汝报仇不能报谢犹敢恸哭岂有为不灵如是遂悄然忽有一答曰都不知军乃虎也聆郎君之説方大醒悟就其虎而骂之感谢而去及明二子分银与猎者而归耳【出传竒】
　　张升
　　唐故吏部员外张升随僖宗幸蜀以年少未举遂就摄涪州衙推州司差里正游章当直他日遂告辞问何往章不答但云有老母及妻男乞时为存问言讫而去所居近隣夜闻章家大哭翌日使问其由言章夜辞其家入山变为虎矣二三日又闻章家大惊呌翌日又问其故曰章昨夜思家而归自上半身已变而尚能语【出闻竒録】
　　杨真
　　邺中居人杨真者家富平生癖好画虎家由甚多虎毎坐卧必欲见之后至老年尽令家人毁去所画之虎至年九十忽卧疾召儿孙谓之曰我平生不合癖好画虎我好之时见画虎则喜不见则不乐我毎梦中多与羣虎游我不欲言于儿孙辈至晚年尤甚至于纵歩游赏之处往往见虎及问同游人又不见我方恐惧寻乃尽毁去所画之虎今卧疾后又梦化身为虎儿又梦觉既久而方复人身我死之后恐必化为虎儿孙軰遇虎慎勿杀之其夕卒家方谋塟其尸忽化为虎跳跃而出其一子逐出观之其虎回赶其子食之而去数日忽家人夜梦真归谓家人曰我已为虎甚是安健但离家时便得一人食之至今犹不饥至曙家之人疑不识其子而食之述于隣里有识者曰今为人即识人之父子既化虎又何记为人之父也夫人与兽岂不殊耶若为虎尚记前生之事人奚不记前生之事也人尚不记前生足知兽不灵于人也【出潇湘记】
　　王居贞
　　明经王居贞者下第归洛之颍阳出京与一道士同行道士尽日不食云我咽气术也毎至居贞睡后灯灭即开一布囊取一皮披之而去五更复来他日居贞佯寝急夺其囊道士叩头乞居贞曰言之即还汝遂言吾非人衣者虎皮也夜即求食于村鄙中衣其皮即夜可驰五百里居贞以离家多时甚思归曰吾可披乎曰可也居贞去家犹百余里遂披之暂归夜深不可入其门乃见一猪立于门外擒而食之逡廵回乃还道士皮及至家云居贞之次子夜出为虎所食问其日乃居贞回日自后一两日甚饱并不食他物【出传竒】
　　归生
　　文学士归生乱后家寓巴州遣使入蜀早行遇虎于道遂升木以避数虎迭来攫跃取之不及虎相谓曰无过巴西县黄二郎也一虎乃去俄有白狸者至视其人而哮吼攫跃使人升木愈髙既皆不得环而守之移时有羣骡撼铃声遂各散使人至巴西果有黄二郎者乃巴西吏人为虎所食也【出闻竒録】
　　郑思逺
　　虎交而月晕仙人郑思逺尝骑虎故人许齿痛求治郑曰唯得虎须及热揷齿间即愈乃防数茎与之因知虎须治齿也虎杀人能令尸起自解衣方食之虎威如一字长一寸在脇两傍皮内尾端佩之者临官使无官人所憎疾虎夜视一目放光一目防物猎人而射之光坠入地成白石主小儿惊【出酉阳杂爼】
　　李琢
　　许州西三四十里有雌虎损人不一统军李琢闻之惊怪其视事日厉声曰忠武军十万岂无勇士有壮夫跳跃曰某能除琢壮其言给利器壮夫请不用刀只要一大白棒壮夫径诣榛坞防之果得其穴也其虎已出唯三子眼欲开壮夫初不见其母欲回度琢必不信遂抱持三子至其家藏之入白于琢琢见空手来讶之曰已取得伊三儿琢闻惊异果取到大赏赉之给廪帛加军职曰尝闻不探虎穴焉得虎子此夫是也壮夫竟除其巨者不复更有虎暴【出芝田録】
　　谯本
　　伪蜀建武四五年间有百姓谯本者凶率人也不孝不义隣里众皆恶之少无父常毁骂母母毎含忍一旦归日晚其母倚门而迎本遥见便骂母曰我只有汝一人忧汝归夜汝反骂我也遂抚膺大哭且叹且怨本在城巷住此时便出门近城防路上坐忽大呌一声脱其衣变为一赤虎直上城去至来日犹在城上蜀主命赵庭射之一发正中其口众分而食之蜀主初霸一方天雨毛人变虎地震者再【出野人闲话】

　　太平广记卷四百三十
　　钦定四库全书
　　太平广记卷四百三十一　宋　李昉等　编虎六
　　李大可　　　蔺庭雍　　　王太
　　荆州人　　　刘老　　　　虎妇
　　赵倜　　　　周义　　　　中朝子
　　李大可
　　宗正卿李大可尝至沧州州之饶安县有人野行为虎所逐既及伸其左足示之有大竹刺贯其臂虎俯伏帖耳若请去之者其人为防之虎甚悦宛转揺尾随其人至家乃去是夜投一鹿于庭如此嵗余投野豕麞鹿月月不絶或野外逢之则随行其人家渐丰因洁其衣服虎后见改服不识遂齧杀之家人葬讫虎复来其家母骂之曰吾子为汝去刺不知报徳反见杀伤今更来吾舍岂不媿乎虎羞惭而出然数日常旁其家既不见其人知其误杀乃号呼甚悲因入至庭前奋跃折脊而死见者咸异之
　　蔺庭雍
　　吉阳治在涪州南泝黔江三十里有寺像设灵应古碑犹在物业甚多人莫敢犯涪州禆蔺庭雍妹因过寺中盗取常住物遂即迷路数日之内身变为虎其前足之上银纒金钏宛然犹存毎见乡人隔树与语云我盗寺中之物变身如此求见其母托人为言之母畏之不敢往虎来郭外经年而去【出録异记】
　　王太
　　海陵人王太者与其徒十五六人野行忽逢一虎当路其徒云十五六人决不尽死当各出一衣以试之至太衣吼而隈者数四海陵多虎行者悉持大棒太选一棒脱衣独立谓十五人卿宜速去料其已逺乃持棒直前击虎中耳故闷倒寻复起去太背走惶惧不得故道但草中行可十余里有一神庙宿于梁上其夕月明夜后闻草中虎行寻而虎至庙庭跳跃变成男子衣冠甚丽堂中有人问云今夕何尔累悴神曰卒遇一人不意劲勇中其健棒困极迨死言讫入座上木形中忽举头见太问是何客太惧堕地具陈始末神云汝业为我所食然后十余日方可死我取尔早故中尔棒今已相遇理当佑之后数日宜持猪来以己血涂之指庭中大树可系此下速上树当免太后如言神从堂中而出为虎劲跃太髙不可得乃俯食猪食毕入堂为人形太下树再拜乃还尔后更无患【出广异记】
　　荆州人
　　荆州有人山行忽遇伥以虎皮冒已因化为虎受伥指挥凡三四年搏食人畜及诸野兽不可胜数身虽虎而心不愿无如之何后伥引虎经一寺门过因遽走入寺库伏库僧牀下道人惊恐以白有徳者时有禅师能伏诸横兽因至虎所顿锡问弟子何所求耶为欲食人为厌兽身虎弭耳流涕禅师手巾系颈牵还本房恒以众生食及他味哺之半年毛落变人形具説始事二年不敢离寺后暂出门忽复遇伥以皮冒己遽走入寺皮及其腰下遂复成虎笃志诵经嵗余方变自尔不敢出寺门竟至死【出广异记】
　　刘老
　　信州刘老者以白衣住持于山溪之间人有鹅二百余只请刘放生恒自防养数月后毎日为虎所取已耗三十余头村人患之罗落陷穽遍于放生所自尔虎不复来后数日忽有老叟巨首长鬛来诣刘问鵞何以少减答曰为虎所取又问何不取虎答云已设陷穽此不复来叟曰此为伥所教若先制伥即当得虎刘问何法取之叟云此好酸可以乌白等梅及杨梅布之要路伥若食之便不见物虎乃可获言讫不见是夕如言布路至四鼔后闻虎落穽自尔絶焉【出广异记】
　　虎妇
　　利州卖饭人其子之妇山园采菜为虎所取经十二载而后还自説入深山石窟中本谓遇食久之相与寝处窟中共有四虎妻妇人者最老老虎恒持麋鹿等肉还以哺妻或时含水吐其口中妇人欲出輙为所怒驱以入窟积六七年后数嵗渐失余虎老者独在其虎自有妇人未常外宿后一日忽夜不还妇人心怪之欲出而不敢如是又一日乃徐出行数十歩不复见虎乃极力行五六里闻山中伐木声径往就之伐木人谓是魅以砾石投掷妇人大言其故乃相率诘问妇人云已是某家新妇诸人亦有是隣里者先知妇人为虎所取众人方信之邻人因脱衫衣之还防其夫已死翁姥悯而养之妇人亦憨戅乏精神恒为往来之所狎刘全白亲见妇人説其事云【出广异记】
　　赵倜
　　荆州有一商贾説赵名倜多南泛江湖忽经嵗余未归有一人先至其家报赵倜妻云赵倜物货俱没于湖中倜仅免一死甚贫乏在路即当至矣其妻惊哭不已后三日有一人一如赵倜仪貎来及门外大哭其妻遽引入家内询问其故安存经百余日欲再商贩谓赵倜妻曰我惯为商在外在家不乐我心无聊勿以我不顾恋尔当容我却出投交友俄而倜辈物货自逺而至及入门其妻反乃惊疑走出以投邻家其赵倜良久问其故知其事遂令人唤其人其人至既见赵倜奔突南走赵倜与同伴十余人共趁之直入南山其人回顾谓倜曰我通灵虎也勿逐我我不伤尔軰遂跃身化为一赤色虎呌吼而去【出潇湘録】
　　周义
