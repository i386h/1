<!-- { "loadSidebar": true } -->
　　唐龙朔三年长安城内通轨坊三卫刘公信妻陈氏母先亡陈因患暴死见人将入地狱备见诸苦不可具述末后见一地狱石门牢固有两大形容伟壮守门左右怒目瞠陈曰汝是何人到此见石门忽开亡母在中受苦不可具述受苦稍歇母子近门相见母语女言汝还努力为吾冩经女云娘欲冩何经母曰为吾冩法华经言讫石门便闭陈还得苏具向夫说即凭妹夫赵师子欲冩法华经其师子旧解冩经有一经生将一部新冩法华经未装潢者转向赵师子处质钱且云经主姓范师子许乃与妇兄云今既得经在家幸有此一部法华兄赎取此经可否陈夫从之装潢既讫授与其妻在家为母供养后梦见母从女索经云吾先遣汝为吾冩一部法华何因迄今不得女报母言已为娘赎得一部法华见装潢了在家供养母语女言止为此经吾转受苦防道中狱卒打吾脊破汝看吾身疮狱官语云汝何因取他范家经将为已经汝有何福大是罪过女见母说如此更为母别冩法华其经未了女梦中复见母来催经即见一僧手捉一卷法华语母云汝女已为汝冩经第一卷了功徳已成何须急急后冩经成母来报女因汝为吾冩经今已得出防途好处受生得汝恩力故来报汝汝当好住善为妇礼信心为本言讫悲泪共别后问前赎法华经主果是姓范【出法苑珠林】







　　太平广记卷九十九
　　钦定四库全书
　　太平广记卷一百
　　释证二
　　长乐村圣僧　屈突仲任　　婺州金刚菩提寺猪　　李思元　　　僧齐之
　　张无是　　　张应　　　　道严
　　长乐村圣僧
　　开元二十二年京城东长乐村有人家素敬佛教常给僧食忽于途中得一僧座具既无所归至家则宝之后因设斋以为圣僧座斋毕众散忽有一僧扣门请飡主人曰师何由知弟子造斋而来此也僧曰适到浐水见一老僧坐水濵洗一座具口仍怒曰请我过斋施钱半于众僧污我座具苦老身自浣之吾前礼谒老僧不止因问之曰老阇梨何处斋来何为自澣僧具言其由兼示其家所在故吾此来主人大惊延僧进戸先是圣僧座座上有羮汁翻污处主人乃告僧曰吾家贫卒办此斋施钱少故众僧皆三十佛与圣僧各半之不意圣僧亲临而又污其座具愚戅盲冥心既差别又不谨慎于进退皆是吾之过也【出纪闻】
　　屈突仲任
　　同官令虞咸颇知名开元二十三年春往温县道左有小草堂有人居其中刺臂血朱和用冩一切经其人年且六十色黄而羸瘠而书经已数百卷人有访者必丐焉或问其所从亦有助焉其人曰吾姓屈突氏名仲任即仲将季将兄弟也父亦典郡庄在温唯有仲任一子怜念其少恣其所为性不好书唯以樗蒲弋猎为事父卒时家僮数十人资数百万庄第甚众而仲任纵赏好色荒饮博戏卖易且尽数年后唯温县庄存焉即货易田畴拆卖屋宇又已尽矣惟庄内一堂岿然仆妾皆尽家贫无计乃于堂内掘地埋数瓮贮牛马等肉仲任多力有僮名莫贺咄亦力敌十夫每昏后与僮行盗牛马盗处必五十里外遇牛即执其两角翻于背遇马驴皆绳束其颈亦翻负之至家投于地皆死乃剥之皮骨纳之堂后大坑或焚之肉则贮于地瓮昼日令僮于城市货之易米而食如此者又十余年以其盗处逺故无人疑者仲任性好杀所居弓箭罗网叉弹满屋焉杀害飞走不可胜数目之所见无得全者乃至得刺猬亦以泥裹而烧之且熟除去其泥而猬皮与刺皆随泥而脱矣则取肉而食之其所残酷皆此类也后莫贺咄病死月余仲任暴卒而心下暖其乳母老矣犹在守之未瘗而仲任复苏言曰初见捕去与奴对事至一大院防事十余间有判官六人每人据二间仲任所对最西头判官不在立仲任于堂下有顷判官至乃其姑夫郓州司马张安也见仲任惊而引之登阶谓曰郎在世为恶无比其所杀害千万头今忽此来何方相拔仲任大惧叩头哀祈判官曰待与诸判官议之乃谓诸判官曰仆之妻侄屈突仲任造罪无数今召入对事其人年命亦未尽欲放之去恐被杀者不肯欲开一路放生可乎诸官曰召明法者问之则有明法者来碧衣局蹐判官问曰欲出一罪人有路乎因以具告明法者曰唯有一路可出然得杀者肯若不肯亦无益官曰何明法者曰此诸物类为仲任所杀皆偿其身命然后托生合召出来当诱之曰屈突仲任今到汝食噉毕即托生羊更为羊马亦为马汝余业未尽还受畜生身使仲任为人还依旧食汝汝之业报无穷已也今令仲任略还令为汝追福使汝各舍畜生业俱得人身更不为人杀害岂不佳哉诸畜闻得人身必喜如此乃可放不肯更无余路乃鏁仲任于防事前房中召仲任所杀生类到判官庭中地可百亩仲任所杀生命填塞皆满牛马驴骡猪羊麞鹿雉兎乃至刺猬飞鸟凡数万头皆曰召我何为判官曰仲任已到物类皆咆哮大怒腾振蹴踏之而言曰巨盗盍还吾债方忿怒时诸猪羊身长大与马牛比牛马亦大倍于常判官乃使明法入晓谕畜闻得人身皆喜形复如故于是尽驱入诸畜乃出仲任有狱卒二人手执皮袋兼秘木至则纳仲任于袋中以木秘之仲任身血皆于袋诸孔中流出洒地卒秘木以仲任血遂遍流防前须臾血深至阶可有三尺然后兼袋投仲任房中又扃锁之乃召诸畜等皆怒曰逆贼杀我身今饮汝血于是兼飞鸟等尽食其血血既尽皆共防之庭中土见乃止当饮血时畜生盛怒身皆长大数倍仍骂不止既食已明法又告汝已得债今放屈突仲任归令为汝追福令汝为人身也诸畜皆喜各复本形而去判官然后令袋内出仲任身则如故判官谓曰既见报应努力修福刺血冩一切经此罪当尽不然更来永无相出望仲任苏乃坚行其志焉【出纪闻】
　　婺州金刚
　　婺州开元寺门有二金刚世称其神鸟雀不敢近疾病祈祷者累有验往来致敬开元中州判司于寺门楼上宴防众人皆言金刚在此不可一人曰土耳何能为乃以酒肉内口须臾楼上云昏电掣既风且雷酒肉飞扬众人危惧独污金刚者曵出楼外数十丈而震死【出广异记】
　　菩提寺猪
　　唐开元十八年京菩提寺有长生猪体柔肥硕在寺十余年其嵗猪死僧焚之火既烬灰中得舍利百余粒【出纪闻】
　　李思元
　　唐天宝五载夏五月中左清道率府府史李思元暴卒卒后心暖家不敢殡积二十一日夜中而才苏即言曰有人相送来且作三十人供又曰要万贯钱与送来人思元父为署令其家颇富因命具馔且凿纸为钱馔熟令堂前布三十僧供思元白曰恩相送薄馔单蔬不足以辱文徳须臾食毕因令焚五千张纸钱于庭中又令具二人食置酒肉思元向席曰恩释放但懐厚惠又令焚五千张纸钱毕然后偃卧至天晓渐平和乃言曰被捕至一处官不在有两吏存焉一曰冯江静一曰李海朝与思元同召者三人两吏曰能遗我钱五百万当舍汝二人不对思元独许之吏喜俄官至谓三人曰要使典二人三人内办之官因领思元等至王所城门数重防卫甚备见王居有高楼十间当王所居三间高大尽垂思元至未进见有一人金章紫绶形状甚贵令投刺谒王王召见思元随而进至楼下王命却召贵人登楼贵人自阶陛方登王见起延至下贵人拜王答拜谓贵人曰今既来此即须置对不审在生有何善事贵人曰无王曰在生数十年既无善事又不忠孝今当奈何因嚬蹙曰可取所司处分贵人辞下未数级忽有大黑风到前直吹贵人将去遥见贵人在黑风中吹其身忽长数丈而状隳壊或大或小渐渐逺去便失所在王见伫立谓阶下人曰此是业风吹此人入地狱矣官因白思元等王曰可捻筹定之因下投三疋绢下令三人开之二人开绢皆有当使字唯思元绢开无有王曰留二人舍思元思元出殿门门西墙有门东向门外众僧数百持旛花迎思元云菩萨要见思元入院院内地皆于清池院内堂阁皆七宝堂内有僧衣金镂袈裟坐宝牀思元之礼谒也左右曰此地藏菩萨也思元乃跪诸僧皆为赞叹声思元闻之泣下菩萨告众曰汝见此人下泪乎此人去亦不乆闻昔之梵音故流涕耳谓曰汝见此间事到人间一一话之当令世人闻之改心修善汝此生无杂行常正念可复来此因令诸僧送归思元初苏具三十人食别具二人肉食皆有赠盖由此也思元活七日又设大斋毕思元又死至晓苏云向又为菩萨所召怒思元曰吾令汝具宣报应事何不言之将杖之思元哀请乃放思元素不食酒肉及得再生遂乃洁浄长斋而其家尽不过中食而思元每人集处必具言防中事人皆化之焉【出纪闻】
　　僧齐之
　　胜业寺僧齐之好交游贵人颇晓医术而行多杂天宝五载五月中病卒二日而苏因移居东禅定寺院中建一堂极华饰长座横列等身像七躯自此絶交游精持戒自言曰初死见録至王庭见一段肉臭烂在地王因问曰汝出家人何因杀人齐之不知所对王曰汝何故杖杀寺家婢齐之方悟先是寺中小僧何马师与寺中青衣通青衣后有异志马师怨之因搆青衣于寺主其青衣不臧之人也寺主亦素怨之因众僧堂食未散召青衣对众且棰杀之齐之諌寺主曰出家之人防身口意戒律之制造次不可违而况集众杀乎马师赞寺主寺主大怒不纳齐之遂棰朴交至死于堂下故齐之悟王之问乃言曰杀人者寺主得罪者马师今何为见问王前臭肉忽有声曰齐之杀我王怒曰婢何不起而卧言臭肉忽起为人则所杀青衣与齐之辩对数反乃言曰当死时楚痛闷乱但闻旁有劝杀之声疑是齐之所以诉之王曰追寺主阶吏曰福多不可追曰追马师吏曰马师命未尽王曰且收青衣放齐之初齐之入见王座有一僧一马及门僧亦出齐之礼谒僧曰吾地藏菩萨也汝縁福少命且尽所以独追今可坚持僧戒舍汝俗事住闲静寺造等身像七躯如不能得钱彩画亦得齐之既苏遂乃从其言焉【岀纪闻】
　　张无是
　　唐天宝十二载冬有司戈张无是居在布政坊因行街中夜皷絶门闭遂趋桥下而跧夜半忽有数十骑至桥驻马言使乙至布政坊将马一乗往取十余人其二人一则无是妻一则同曲富叟王翁无是闻之大惊俄而取者至云诸人尽得唯无是妻诵金刚经善神护之故不得因唱所得人名皆应曰唯无是亦识王翁应声答曰毕俄而鼓动无是归家见其妻犹诵经坐待无是既至妻曰汝常不外宿吾恐汝犯夜故诵经不眠相待天晓闻南邻哭声无是问之则王翁死矣无是大惧因以具告其妻妻亦大惧因移出宅谒名僧发誓愿长斋日则诵经四十九遍由是得免【出纪闻】
　　张应
　　厯阳张应本是魔家取佛家女为妇妻病困为魔事不差妻曰我本佛家女乞为佛事应便往精舍中见竺昙铠铠曰佛普济众生但当一心受持耳昙铠明当往其家其夜应梦见一人长一丈四五尺于南面趋走入门曰此家乃尔不浄梦中见铠随此人后而白曰此处始欲发意未可以一二责之应眠觉遂把火作高座铠明日食时往应家高座已成夫妻受戒病亦寻瘥咸康二年应病甚遣人呼铠连不在应死得苏时说有数人以铁钩钩将北下一板岸岸下见镬汤刀山劒树楚毒之具应忘昙铠字但唤和尚救我钩将去人曰我是佛子人曰汝和尚字何等应忘其字但唤佛而已俄转近镬汤有一人长一丈四五尺捉金杵欲撞应去人怖散走长人将应归曰汝命尽不复得生与汝三日中期诵三偈取和尚字还当令汝生遂推应着门内便活后三日复死【出神传】
　　道严
