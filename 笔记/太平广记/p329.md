<!-- { "loadSidebar": true } -->
　　唐相贾耽退归第急令召上东门卒至耽严戒之曰明日当午有异色人入门尔必痛击之死且无妨门卒禀命自已至午果有二尼自东百步相序而至更无他异至门其尼施朱傅粉冶容艳佚如倡人之妇其内服殷红下饰亦红二尼悉然卒计曰尼髠未之有也因以挝痛击之伤脑流血呌号称寃返走疾如奔马旋击又旋伤其足殆狼籍毁裂百步已上落草映树已失所在更无踪焉门卒报耽具述别无异色只遇二尼衣服容色之异耽曰打得死否具对伤脑折足痛楚殆极但打不死而失所在无可寻之耽叹曰然不免小有灾矣翌日东市奏失火延袤百千家救之得止【出芝田录】
　　刘希昻
　　元和中内侍刘希昻遇祸家人上厠忽闻厠中云即来且从容家人惊报希昻希昻自往听之又云即出来即出来昻曰何不出来遂有一小人可长尺余一家持鎗跨马而走出迅疾趂不可及出门而无所见未几而复至七月十三日中忽有一白衣女人独行至门曰缘游看去家逺暂借后院盘旋可乎希昻令借之勒家人领过姿质甚分明良久不见出遂令人觇之已不见希昻不信自去观之无所见唯有一火柴头在厠门前家属相谓曰恐及火灾起觅术士鎭厌之当鎭厌日火从厨上发烧半宅且尽至冬希昻忤宪宗罪族诛【出博异志】
　　范璋
　　宝歴二年明经范璋居梁山读书夏中深夜忽防厨中有拉物声范慵省之至明见束薪长五寸余齐整可爱积于灶上地上危累蒸饼五枚又一夜有物扣门因拊掌大笑声如婴儿如此经三夕璋素有胆气乃乘其笑曵巨薪逐之其物状如小犬连却击之变成火满川而灭【出酉阳杂俎】
　　胡荣
　　长庆元年春楚州淮岸屯官胡荣家有精物或或见或作小儿为着女人红裙扰乱于人或称阿姑时复一处火发所烧即少皆救得之三月火大起延烧河市营戍庐舎殆尽岁中胡荣亦死【出祥异集检】
　　杨稹
　　进士杨稹家于渭桥以居处繁杂颇妨肄业乃诣照应县长借石瓮寺文殊院居旬余有红裳既夕而至容色姝丽姿华动人稹常悦者皆所不及徐步于帘外歌曰凉风暮起骊山空长生殿鏁霜叶红朝来试入华清宫分明忆得开元中稹曰歌者谁何清苦之若是红裳又歌曰金殿不胜秋月斜石楼冷谁是相顾人褰帷吊孤影稹拜迎于门既即席问稹之姓氏稹具告稹祖父母叔兄弟中外亲族曾游石瓮寺者无不熟识稹异之曰得非物乎对曰吾闻魂气升于天形魄归于地是无质矣何之有曰又非狐狸乎对曰狐狸者接人矣一中其媚祸必能及某世业功徳实利生民某虽不淑焉能苟媚而欲奉祸乎稹曰可闻姓氏乎某燧人氏之苗裔也始祖有功烈于人乃统丙丁鎭南方复以徳王神农陶唐氏后又王于西汉因食采于宋逺祖无忌以威猛耗人不可亲遂为白泽氏所执今樵童牧竖得以知名汉明帝时佛法东流摩胜竺法兰二罗汉奏请某十四代祖令显释敎遂封为长明公魏武季年灭佛法诛道士而长明公幽死文成嗣位佛法重兴复以长明世子袭之至开元初宗治骊山起至华清宫作朝元阁立长生殿以余材因修此寺羣像既立遂设东幢帝与妃子自汤殿宴罢微行佛庙礼陁伽竟妃子谓帝曰当于飞之秋不当令东幢岿然无偶帝即日命立西幢遂封某为西明夫人因赐琥珀膏润于肌骨设瑚帐固予形貌于是选生及蛾即不复彊暴矣稹曰歌舞丝竹四者孰妙曰非不能也盖承先祖之明德禀炎上之烈性故奸声乱色不入于心某所能者大则铄金为五兵为鼎鼐钟镛小则化食为百品为炮燔烹灸动即煨山岳而烬原野静则烛幽暗而破昏蒙然则抚朱咀玉管骋纎腰矜皓齿皆冶容之末事是不为也昨闻足下有幽之志籍甚既久愿一欵颜由斯而来非敢自献然宵清月朗喜觌良人桑中之讥亦不能耻傥运与时会少承周旋必无累于盛徳稹拜而纳之自是晨去而暮还唯霾晦则不复至常遇风雨有婴儿送红裳诗其词云烟灭石楼空悠悠永夜中虚心怯秋雨艳质畏飘风向壁残花碎侵阶坠叶红还如失羣鹤饮恨在雕笼毎侵星请归稹追而止之答曰公违晨夕之养就岩谷而居者得非求静専习文乎奈何欲使采过之人称君违亲而就偶一被瑕玷其能洗涤乎非但损公之盛名亦当速某之生命耳处半年家童归告稹乳母母乃潜伏于佛榻俟明以观之果自隙而出入西幢澄澄一灯矣因扑灭后遂絶红裳者【出纂异记】
　　卢郁
　　进士卢郁者河朔人徙家长安尝北游燕赵遂客于内黄郡守馆郁于廨舍先是其舍无居人及郁至见一姥髪尽白身庳而肥被素衣来谓郁曰妾侨居于此且久矣故相候谒已而告去是夕郁独居堂之前夜深寒有风雪其姥又至谓郁曰贵客独处何以为欢耶命坐语谓姥曰妾姓石氏家于华阴郡后随吕御史者至此且四十年家苦贫幸贵客见哀于是郁命食而老姥卒不顾郁问之曰姑何为不食姥曰妾甚饥然不食粟以故寿而安郁好竒闻之甚喜且以为有道术者因问曰姑既不食粟何饱其腹耶岂常饵仙药乎姥曰妾家于华阴先人好神仙庐于太华妾亦常于山中从道士学长生法道士敎妾吞火自是絶粒今已年九十矣未审一日有寒暑之疾郁又问曰某早岁常遇至人敎吸气之术自谓竒妙后以奔走否利从都国之贡昼趋而夜息不意今夕遇姑语及平生之好然不知吞火岂神仙之旨乎姥曰子不闻至人寒暑不能侵者耶故入火火不能焚入水水不能溺如是则吞火固其宜也郁曰愿观姑吞火可乎姥曰有何不可哉于是以手采炉中火而吞之火且尽其色不动郁且惊且异遂起束带再拜谢曰鄙野之人未尝闻神仙事今夕遇仙姑以吞火之异实平生所未闻者姥曰此小术尔何足贵哉言讫且告去郁因降阶送之既别郁遂归于寝堂既寐有仆者告郁曰西庑下有火发郁惊起而视之其西庑舍已焚于是里中人俱至竞以水沃之迨旦方絶及穷火发之迹于庑下坎中得一石火通中有火甚多先是有败草积其上故延而至烧郁方悟老姥乃此火通耳果所谓姓石氏居于华山者也郁因质问吕御史有郡中老吏谓郁曰吕御史魏之从事也居此宅迨今四十年矣咸如老姥言也又青州济南平陵城北石虎一夜自移城东南善石沟上有狼狐千余迹随之迹皆成路【出宣室异录记】
　　刘威
　　丁夘岁庐州刺史刘威移鎭江西既去任而郡中大火庐候吏巡火甚急而往往有持火夜行者捕之不获或射之殪就视之乃棺材板腐木败帚之郡人愈恐数月除张宗为庐州刺史火灾乃止【出稽神录】
　　土
　　马希范
　　楚王马希范修长沙城开濠毕忽有一物长十丈余无头尾手足状若土山自北岸来游泳水上久之入南岸而没出入俱无踪迹或谓之土龙无几何而马氏亡【出稽神录】

　　太平广记卷三百七十三
　　钦定四库全书
　　太平广记卷三百七十四　宋　李昉等　编灵异
　　鼈灵　　　　玉梁观　　　湘穴
　　耒阳水　　　孙坚得葬地　聂友
　　八阵图　　　海畔石龟　　钓台石
　　汾水女子　　波斯王女　　程顔
　　文水县坠石　宗圣容　　渝州莲花
　　玉马　　　　华山道侣　　郑仁本表弟楚州僧　　　胡氏子　　　王蜀先主庐山渔者　　桂从义　　　金精山木卖饼王老　　桃林禾　　　王延政
　　洪州樵人
　　鼈灵
　　鼈灵于楚死尸乃泝流上至汶山下忽复更生乃见望帝望帝立以为相时巫山壅江蜀民多遭洪水灵乃凿巫山开三峡口蜀江陆处后令鼈灵为刺史号曰西州皇帝以功髙禅位与灵号开明氏【出蜀记】
　　玉梁观
　　汉武帝时玉笥山民感山之灵异或愆旱灾蝗祈之无不应乃相谓曰可置一观彰表灵迹既搆殿阙中梁一条邑民选竒材经数旬未获忽一夜震雷风烈达曙乃晴天降白玉梁一条可以尺度严安其上光彩莹目因号为玉梁观至魏武帝时遣使取之至其山门去观数里亭午之际雷电大震裂殿脊化为白龙擘烟雾而去没观之东山下晋永嘉中有戴氏不知其谁之子毎好逰岩谷偶入郁木山下见两座青石榰一条白玉梁于岩下戴氏俯近看之以手扪摸其上见赤书五行皆天文云篆试以手斧敲之声如钟又如雷之声鳞甲张起戴氏惊异奔走告人再求寻之不知其所唐大歴初有无猺黄生因猎亦见后数数有人见之皆而不闻于人自玉梁飞去后其处莫能居之皆为猛兽毒虵所逼【出玉笥山录】
　　湘穴
　　湘穴中有黑土岁旱人则共壅水以塞此穴穴淹则大雨立至【出干宝捜神记】
　　耒阳水
　　耒阳县有雨濑此县时旱百姓共壅塞之则甘雨普降若一乡独壅雨亦徧应随方所祈信若符刻【出盛之荆州记】
　　孙坚得葬地
　　孙坚丧父行塟地忽有一人曰君欲百世诸侯乎欲四世帝乎答曰欲帝此人因指一处喜悦而没坚异而从之时富春有沙涨暴出及坚为监丞邻党相送于上父老谓曰此沙狭而长子后为长沙矣果起义兵于长沙【出异苑】
　　聂友
　　新淦聂友少时贫尝猎见一白鹿射中后见箭着梓树
　　八阵圗
　　防州西市俯临江岸沙石下有诸亮八阵圗箕张翼舒鹅形鹳势象石分布宛然尚存峡水大时三蜀雪消之际涌混瀁可胜道哉大树十围枯槎百丈破硙巨石随波塞川而下水与岸齐人奔山上则聚石为堆者断可知也及乎水落川平万物皆失故态唯诸阵圗小石之堆标聚行列依然如是者仅已六七百年年年淘洒推激迨今不动【出嘉话录】
　　海畔石龟
　　海畔有大石龟俗云鲁班所作夏则入海冬则复止于山上陆机诗云石龟常怀海我宁忘故乡【出述异记】
　　又
　　临邑县北有华公墓碑碑寻失唯龟趺存焉石赵世此龟夜常负碑入水至晓方出其上常有萍藻有伺之者果见龟入水因呌呼龟乃走坠折碑焉【出酉阳杂俎】
　　钓台石
　　大业七年二月初造钓台之时多运石者船兵丁困弊于役嗟叹之声闻于道路时运石者船至江东岸山下取石累构为钓台之基忽有大石如牛十余自山顶飞下入船内如人安置船无伤损【出大业拾遗】
　　汾州女子
　　隋末筑汾州城惟西南隅不合朝成夕败如此数四焉城中一童女年十二三告其家人云非吾入筑城终无合理家人莫信邻里哂之此后筑城败如初童女曰吾今日死死后瓮盛吾埋于筑处言讫而终如其言瘗之瘗讫即板筑城不复毁【出广古今五行记】
　　波斯王女
　　吐火罗国缚底野城古波斯王乌多习之所筑也王初筑此城即坏叹曰吾今无道天令筑此城不成矣有小女名那息见父忧恚问曰王有邻敌乎王曰吾是波斯国王领千余国今至吐火罗中欲筑此城垂功万代既不遂心所以忧耳女曰愿王无忧明旦令匠视我所履之迹筑之即立王异之至明女起步西北自截右手小指遗血成踪匠随血筑之城不复坏女遂化为海神其海至今犹在堡下水澄清如镜周五百余步【出酉阳杂俎】
　　程顔
