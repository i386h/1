<!-- { "loadSidebar": true } -->
　　贞观十四年侯君集薛万钧等破高昌降其王麴智盛执之献捷于观徳殿以其地为西州置交河桞中等县其界东西八百里南北五百里汉戊巳校尉之地初突厥屯兵浮图城于高昌为影响至是惧而来降其地为延州突厥颉利可汗使执失思力入朝谢罪请为藩臣太宗遣唐俭等持节出塞安抚之李靖张公谨于定襄谋曰诏使到彼虏必自寛选精骑赍二十日粮乘间掩袭遇其斥皆以俘随奄到纵击遂灭其国获义城公主虏男女十万颉利乘千里马奔于西偏灵州行军张寳相擒之以献【出谭賔录】
　　郭齐宗
　　高宗问兵书所云天阵地阵人阵各何谓也员半千越次对曰臣覩载籍此事多矣或谓天阵星宿孤虚也地阵山川向背也人阵偏伍弥缝也郭齐宗对曰以臣愚见则不然夫师出以义有若时雨此天阵也兵在足食足兵且耕且战得地之利此地阵也卒乘轻利将帅和睦此人阵也若用兵使三者去一其何以战高宗嗟赏之擢拜左衞胄曹郎【出卢氏杂説】
　　唐休璟
　　西突厥诸蕃不和举兵相攻安西道绝表奏相继天后命唐休璟与宰相商度事势俄顷间草奏使施行后十余日安西诸州表奏兵马应接程期一如休璟所画天后谓休璟曰恨用卿晩因任之为相【出谭賔録】
　　李尽忠
　　唐天后中契丹李尽忠万荣之破营府也以地牢囚汉俘数百人闻麻仁节等诸军欲至乃令守囚霫等绐之曰家口饥寒不能存活求待国家兵到吾等即降其囚日别与一顿粥引出安慰曰吾此无饮食养汝又不忍杀汝总放归若何众皆拜伏乞命乃绐放去至幽州具说饥冻逗留兵士闻之争欲先入至黄麞峪贼又令老者投官军送遗老牛瘦马于道侧麻仁节等三军弃歩卒将马先争入被贼设伏横截军将被索防之生擒节等死者塡山谷罕有一遗【出朝野佥载】
　　封常清
　　封常清细瘦目纇脚短而跛髙僊芝为夫防灵詧都知兵马使常清为僊芝傔防达览部落皆叛自黑山北向西趋碎叶使僊芝以骑二千邀截之常清于幕中潜作捷书僊芝所欲言无不周悉僊芝异之军廻僊芝见判官刘眺独孤峻等遂问曰前有捷书何人所作副大使何得有此人僊芝曰即傔人封常清也见在门外马边眺等揖僊芝命常清进坐与语如旧相识后僊芝为安西节度使奏常清为节度判官僊芝每出征讨常令常清知留后事常清有才学果决僊芝乳母子郑徳诠已为郎将威望动三军徳诠见常清出其门素易之走马突常清而去常清至使院命左右密引至防经数重门皆随后闭之常清案后起谓之曰常清起自细微预中丞傔中丞再不纳郎将岂不知乎今中丞过听以常清为留后使郎将何得无礼对中使相凌因叱之命勒廻即杖六十面仆地曳出僊芝妻及乳母于门外号哭救之不得后僊芝见常清遂无一言常清亦不之谢后充安西节度使天寳十四载朝于华清宫宗问以凶逆之事计将安出常清乃大言以慰宗之意曰臣请挑马棰渡河计日取逆胡首悬于阙下宗忧而壮其言至东都旬朔召募六万频战不利遂与髙僊芝退守潼关僊芝副荣王琬领五万人进击十二月十日至陜州十一日常清败于东京十三日禄山入东京常清奔至陜州以贼锋不可当乃烧太原仓引兵退趋潼关缮修守具贼寻至关不能入僊芝之力乃削常清官爵令白衣于僊芝军效力监军边令诚每事干之僊芝多不从令诚入奏事具言奔败之状宗怒遣令诚斩之常清临刑上表既刑陈其尸于籧篨之上令诚谓僊芝曰大夫亦有恩命僊芝遽下至常清所刑处僊芝曰我退罪也死不敢辞然以为我减截兵粮及赐物则诬我也谓令诚曰上是天下是地兵士皆在岂不知乎兵士齐呼曰枉其声殷地僊芝目常清尸曰封二子从微至着我引防子代我为节度今日又与子同死于此岂命也乎遂斩之【出谭賔録】
　　李光弼
　　李光弼讨史思明师于野水渡既夕还军留其卒一千人谓雍颢曰贼将高晖李日越喻文景皆万人敌也思明必使一人劫我我且去之子领卒待贼于此至勿与战降则俱来其日思明召日越曰李君引兵至野水此成擒也汝以鐡骑宵济为我取之命曰必获李君不然无归日越引骑五百晨压颢军颢阻濠休卒吟啸相视日越怪之问曰太尉在乎曰夜去矣兵几何曰千人将谓谁曰雍颢也日越沉吟久谓其下曰我受命必得李君今获颢不塞此望必见害不如降之遂请降颢与之俱至光弼又尝伏军守河阳与史思明相持经年思明有战马千匹每日洗马于河南以示其多光弼乃于诸营检获牝马五百匹待思明马至水际尽驱出之有驹絷于城中羣牝嘶鸣无复间断思明战马悉浮渡河光弼尽驱入营光弼又尝在河阳闻史思明已过河远廻趋东京至谓留守韦陟曰贼乘我军之败难与争锋洛城无粮又不可守公计若何陟曰加兵陜州退守潼关光弼曰此葢兵家常势非用竒之策也不若移军河阳北阻泽潞据三城以抗之胜即擒之败即自守表里相应使贼不敢西侵此则猿臂之势也思明至偃师光弼悉令将士赴河阳独以麾下五百余骑为殿军当石桥路秉烛徐行贼不敢逼乙夜达城迟明思明悉众来攻诸将决死而战杀贼万余众生擒八十人器械粮储万计擒其大将徐璜王李秦思明大惧退筑城以相拒光弼将战谓左右曰凡战危事胜系之光弼位为三公不可死于贼手事之不捷誓投于河适城上见河稍逺恐或急事难至遂置劒于鞾中有必死之志及是战胜于城西西望拜舞三军感动移镇临淮舁疾而行径赴泗州光弼之未至河南也田神功平刘展后逗留于杨府尚衡殷仲卿相攻于兖郓来瑱旅拒而还襄阳朝廷患之及光弼至徐州史朝义退走田神功遽归河南尚衡殷仲卿来瑱皆惧其威名相继赴关吐蕃将犯上都手诏追光弼率众赴长安光弼与程元振不叶观天下之变迁延不至初光弼用师严整天下服其威名凡所号令诸将不敢仰视及其后田神功等诸军皆不受其制因此不得志愧耻成疾薨于徐州年五十七其母衰老荘宅使鱼朝恩吊问【出谭賔録】

　　太平广记卷一百八十九
　　钦定四库全书
　　太平广记卷一百九十
　　将帅二
　　马燧　　　　严振　　　　温造
　　髙骈　　　　南蛮　　　　张濬
　　刘鄩　　　　张勍　　　　王建
　　杂谲智
　　魏太祖　　　村妇
　　马燧
　　李懐光使徐庭光以精卒六千守长春宫马燧乃挺身至城下呼庭光庭光则拜于城下燧度庭光心已屈乃谓曰我来自朝廷可西面受命庭光复西拜燧曰公等皆禄山已来首建大勲四十余年功伐最髙奈何弃祖父之勲力为族灭之计耶从吾言非止免罪富贵可图也贼徒皆不对燧曰尔以吾言不诚皆相去数歩尔当射我乃披襟示之庭光感泣俯伏军士亦泣乃率其下出降燧乃以数骑径入城处之不疑莫不畏伏众大呼曰复得为王人矣浑瑊私谓参佐曰瑊谓马公用兵与仆不相远但怪累败田悦今覩其行师料敌不远远矣燧勇力智彊常先计后战将战亲自号令士卒无不感动战皆决死未尝奔北兵胜冠于一时然力能擒田悦而不能纳蕃师伪疑而保其必盟平凉之防为结赞所绐关中摇动此所谓才有余而心不正【出谭宾録】
　　严振
　　德宗銮驾之幸梁洋中书舍人齐映为之御下洋州青源川见旌旗蔽野上心方骇谓泚兵有谙疾路者透秦岭而要焉俄见梁帅严振具櫜鞬拜御马前具言君臣乱离呜咽流涕上大喜口敕升奨令振上马前去与朕作主人映身本短小声气抑乃曰严振合与至尊导马御膳自有所司顷之上次洋州行在召映责以儒生不达时变烟尘时须姑息戎帅映伏奏曰山南士庶只知有严振不知有陛下今者天威亲临令巴蜀士民知天子之尊亦足以尽振为臣子之节上深嘉叹振闻特拜谢映时议许映【出干子】
　　温造
　　宪宗之代戎羯乱华四方徴师以尽边患诏下南梁起甲士五千人令赴关下将起帅人作叛逐其帅又惧朝廷讨伐因团集拒命者歳余宪宗深以为患择帅者久之京兆尹温造请行宪宗问其兵储所费温曰不请寸兵尺刄而行至其界梁人觇其所来止一儒生皆相贺曰朝廷必不问其罪复何患乎温但宣诏敕安存至则一无所问然梁帅过出入者皆不舍器仗温亦不诫之他日毬塲中设乐三军下士并任执弓劒赴之遂令于长廊之下就食坐筵之前临堦南北两行长索二条令军人各于面前索上挂其弓劒而食逡廵行酒至皷噪一声两头齐抨其索则弓劒去地三丈余矣军人大乱无以施其勇然后阖戸而斩之五千余人更无噍其间有百姓随亲情及替人有赴设来者甚多并玉石一槩矣南梁人自尔累世不敢复叛余二十年前职于斯故老尚歴歴而记之矣【出王氏见闻】
　　髙骈
　　咸通中南蛮围西川朝廷命太尉髙骈自天平军威鎭成都戎车未届乃先以帛书军号其上仍书一符于邮亭逓之以壮军声蛮酋惩交阯之败望风而遁先是府无罗郭南宼才至遽成煨烬士民无久安之计骈乃规画地图版筑焉虑畚锸将施亭堠有警乃命门僧景僊奉使入南诏宣言躬自廵边自下手筑城日举烽至大渡河凡九十三日楼橹矗然旌斾竟不行而骠信詟栗不假兵以诈胜斯之谓也【出北梦琐言】
　　南蛮
　　唐南蛮侵轶西川苦无亭障自咸通已后剑南苦之牛丛尚书作镇为蛮宼凭凌无以抗拒髙骈自东平移镇成都蛮犹傅蜀城骈先选骁锐救急人人背神符一道蛮觇知之望风而遁尔后僖宗幸蜀深疑作梗乃许降公主蛮王以连婣大国喜幸逾常因命宰相赵隆眉杨竒鲲叚义宗来朝行在且迎公主高太尉自淮海飞章云南蛮心膂唯此数人请止而鸩之迄僖宗还京南方无虞用髙公之防也杨竒鲲辈皆有词藻途中诗云风里浪花吹又白雨中岚影洗还青江鸥聚处窓前见林啼时枕上听词甚清美【出北梦琐言】
　　张濬
　　张相濬富于权略素不知兵昭宗朝亲统扈驾六师往讨太原遂至失律防其副帅侍郎孙揆寻谋班师路由平阳平阳即蒲之属郡也牧守姓张即蒲帅王珂之大校珂变诈难测复虑军旅经过落其诡计濬乃先数程而行洎于平阳之传舍六军相次由隂地关而进濬深忌晋牧复不敢除之张于一舍郊迎既驻邮亭濬令张使君升防茶酒设食毕复命茶酒不令暂起仍留晩食食讫已晡时又不令起即更茶数瓯至张灯乃许辞去自旦及暮不交一言口中咀少物遥观一如交谈之状珂性多疑动有警察时侦事者寻已密报之云敕史与相国密话竟夕珂果疑召张问之曰相国与尔自旦至暮所话何对云及不交言王殊不信谓其不诚戮之六师乃假途归京了无纎虑后判计诸路各致纨绮之并不受之乃命专人面付之曰尔述吾意以此物改充军行所费之物锅幕布槽啖马药土产所共之物咸请备之于是诸藩鎭欣然奉之以至军行十万所要无阙皆心匠之所规画梁祖忌之潜令刺客杀之于长水荘上【出玉堂闲话】
　　刘鄩
　　后唐晋王之入魏博也梁将刘鄩先屯洹水寂若无人因令觇之云城上有旗帜来往晋王曰刘鄩多计未可轻进更令审探乃防蒭为人缚旗于上以驴之循堞而行故旗帜婴城不息问城中羸者曰军已去二日矣果趋黄泽欲宼太原以霖潦不克进计谋如是【出北梦琐言】
　　张勍
