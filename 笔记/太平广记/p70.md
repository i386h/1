<!-- { "loadSidebar": true } -->
　　嘉州夹江县人孙雄号孙卯斋其言事亦何奎之流伪蜀主归命时内官宋愈昭将军数员旧与孙相善亦神其术将赴洛都咸问将来升沈孙俛首曰诸官记之此去无灾无福但行及野狐泉已来税驾处曰孙雄非圣人耶此际新旧使头皆不见矣诸官咸疑之尔后量其行迈合在咸京左右后主罹伪诏之祸庄宗遇邺都之变所谓新旧使头皆不得见之验也【出北梦琐言】
　　李汉雄
　　李汉雄者尝为钦州刺史罢郡居池州善风角推步之竒术自言当以兵死天祐丙子歳游淛西始入府而叹曰府中气甚恶当有兵乱期不逺矣吾必速回既见府公厚待之留旬日未得遽去一日晚出逆旅四顾而叹曰祸在明日吾不可留翌日晨入府辞坐客位中良久曰祸即今至速出犹或可遂出至府门遇军将周交作乱遂遇杀害于门下【出稽神録】

　　太平广记卷八十
　　钦定四库全书
　　太平广记卷八十一
　　异人一
　　韩稚　　　　幸灵　　　　赵逸
　　梁四公
　　韩稚
　　汉惠帝时天下太平干戈偃息逺国殊乡重译来贡时有道士韩稚者终之裔也越海而来云是东海神君之使闻圣徳洽于区宇故恱服而来庭时东极扶桑之外有泥离国亦来朝于汉其人长四尺两角如蠒牙出于唇自腰已下有垂毛自蔽居于深穴其寿不可测也帝云方士韩稚解絶国言问人寿防何经见防代之事答云五运相因递生递死如飞尘细雨存殁不可论算问女娲已前可闻乎对曰蛇身已上八风均四时序不以威恱揽乎精运又问燧人以前答曰自钻火变腥以来父老而慈子夀而孝牺轩以往屑屑焉以相诛灭浮靡嚣薄淫于礼乱于乐世俗浇伪淳风坠矣稚具以闻帝曰悠哉杳昧非通神逹理者难可语乎斯道矣稚亦以斯而退莫知所之【出王子年拾遗记】
　　幸灵
　　晋幸灵者豫章建昌人也立性少言与人羣居人侵辱而无愠色邑里皆号为痴父兄亦以为痴常使守稻有牛食稻灵见而不驱待牛去乃整理其残乱者父见而怒之灵曰夫万物生天地之间各得其意牛方食禾奈何驱之父愈怒曰即如汝言复用理坏者何为灵曰此稻又得终其性矣时顺阳樊长宾为建昌令发百姓作官船令人作楫一双灵作讫而未输俄而被人窃窃者心痛欲死灵曰尔无窃吾楫子乎窃者不应须臾痛甚灵曰尔不以情告我者死窃者急乃首应灵于是以水饮之病乃愈船成以数十人引一艘不动灵助之船乃行从此人皆畏之或称其神有龚仲儒女病积年气息才属灵以水噀之应时大愈又吕猗母黄氏痿痹一十余年灵去黄氏数尺而坐瞑目寂然有顷谓猗曰扶夫人起猗曰得疾累年不可卒起灵曰试扶起于是两人扶以立又令去扶人即能自行乃留水一器令饮之髙悝家内有怪言语器物自行大以巫祝厌之而不能絶灵至门见符甚多曰以邪救邪岂得已乎竝使焚之其怪遂絶从尔已后百姓奔赴如云灵救愈者多不敢报谢立性至柔见人即先拜辄自称名凡草木之夭伤于山林者必起埋之器物倾覆于途路者必举正之【出豫章记】
　　赵逸
　　后魏崇义里有杜子休宅地形显敞门临御路时有隐士赵逸者云是晋武时人晋朝旧事多所记録正光初来至京师见子休宅叹息曰此是晋朝太康寺也时人未之信问其由答曰龙骧将军王濬平吴后立此寺本有三层浮图用塼为之指子休园曰此是故处子休掘而验之果得塼数万并有石铭云晋太康六年嵗次乙己九月甲戌朔八日辛已仪同三司襄阳侯王濬敬造时园中果菜丰蔚林木扶疎乃服逸言号为圣人子休遂舍宅为灵应寺所得之塼造三层浮屠好事者问晋朝京师何如今日逸曰晋朝民少于今日王侯第宅与今日相似又云自永嘉已来二百余年建国称王者十有六君吾皆游其都鄙目见其事国灭之后观其史书皆非实録莫不推过于人引善自向苻生虽好勇嗜酒亦仁而不杀观其治典未为凶暴及详其史天下之恶皆归焉苻坚自是贤主贼君取位妄书生恶凡诸史官皆此也人皆贵逺贱近以为信然当今之人亦生愚死智惑已甚矣问其故逸曰生时中庸之人耳及其死也碑文墓志莫不穷天地之大徳生民之能事为君共尧舜连衡为臣与伊尹等迹牧民之官浮虎慕其清尘执法之吏埋轮谢其梗直所谓生为盗跖死为夷齐妄言伤正华词损实当时作文之士慙逸此言步兵校尉李登问曰太尉府前塼浮图形制甚古未知何年所造逸云晋义熙十二年刘伐姚军人所作汝南王闻而异之因问何所服饵以致延年逸云吾不闲养生自然长寿郭璞常为吾筮云寿年五百嵗今始余半帝给步挽车一乗逰扵市里所经之处多说旧迹三年已后遁去莫知所在【出洛阳伽蓝记】
　　梁四公
　　梁天监中有闯【上音携下琛去】防杰【上万下桀】防防【上蜀下湍】仉防【上掌下覩】四公谒武帝帝见之甚恱因命沈隐侯约作覆将与百寮共射之时太史适获一鼠约匣而缄之以献帝筮之遇蹇【艮下坎上】之噬嗑【震下离上】帝占成羣臣受命献卦者八人有命待成俱出帝占决寘诸青蒲申命闯公揲蓍对曰圣人布卦其吉矣依辩物何取异之请从帝命卦时八月庚子日巳时闯公奏请沈约举帝卦上一蓍以授臣既撰占成置于青蒲而退读帝占曰先蹇后噬嗑是其时内艮外坎是其象坎为盗其鼠也居蹇之时动而见嗑其拘系矣噬嗑六爻四无咎一利艰贞非盗之事上九荷校灭耳凶是因盗获戾必死鼠也羣臣蹈舞呼万嵗帝自矜其中颇有喜色次读八臣占词或辩于色或推于气或取于象或演于爻或依鸟兽龙隂阳飞伏其文虽逺然皆无中者末啓闯公占曰时日王相必生鼠矣且隂阳晦而入文明从静止而之震动失其性必就擒矣金盛之月制之必金子为鼠辰与艮合体坎为盗又为伏伏为盗是必生鼠也金数于四其鼠必四离为文明南方之卦日中则昃况隂乎离之繇曰死如弃如实其事也日敛必死既见生鼠百寮失色而尤闯公曰占辞有四今者唯一何也公曰请剖之帝性不好杀自恨不中及至日昃鼠且死矣因令剖之果姙三子是日帝移四公于五明殿西阁示更亲近其实囚之唯朔望伏腊得于义贤堂见诸学士然有军国疑议莫不参预焉大同中盘盘国丹丹国扶昌国髙昌国遣使献方物帝令有司设充庭法驾雅乐九阕百寮具朝服如元正之仪帝问四公异国来庭爵命髙下欲以上公秩加之防公曰成王太平周公辅政越裳氏重译来贡不闻爵命及之春秋邾楚之君爵不加子设使其君躬聘依礼经位止子男若加以上公恐非稽古帝固谓防公更详定之俄属暴风如旋轮曳帝裙带帝又问其事公曰明日亦未果请他日议之帝不怿学士羣诽之向夕帝女坠阁而死礼竟不行后诘之对曰旋风袭衣爱子暴殒更何疑焉
　　高昌国遣使贡盐二颗颗大如斗状白似玉干蒲桃刺冻酒白麦麪王公士庶皆不之识帝以其自万里絶域而来献数年方达文字言语与梁国畧同经三日朝廷无只对者帝命杰公迓之谓其使曰盐一颗是南烧羊山月望之者一是北烧羊山非月望之者蒲桃七是洿林三是无半冻酒非八风谷所冻者又以高宁酒和之刺是盐城所生非南平城者白麦麪是宕昌者非昌垒真物使者具陈实情麪为经年色败至宕昌贸易填之其年风灾蒲桃刺不熟故驳杂盐及冻酒奉王急命故非时尔因又问紫盐防珀云自中路遭北凉所夺不敢言之帝问杰公羣物之异对曰南烧羊山盐文理麤北烧羊山盐文理密月望之者明彻如氷以氊橐煮之可验蒲桃洿林者皮薄味美无半者皮厚味苦酒是八风谷冻成者终年不壊今臭其气酸洿林酒滑而色浅故云然南平城羊刺无叶其蜜色明白而味甘盐城羊刺叶大其蜜色青而味薄昌垒白麦麪烹之熟洁白如新今麪如泥且烂由是知蜜麦之伪耳交河之间平碛中掘深数尺有末盐如红如紫色鲜味甘食之止痛更深一丈下有防珀黑逾纯漆或大如车轮末而服之攻妇人小肠症瘕诸疾彼国珍异必当致贡是以知之
