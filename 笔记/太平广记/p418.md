<!-- { "loadSidebar": true } -->
　　唐河东栁沂者侨居洛阳因乗春钓伊水得巨鱼挈而归致于盆水中先是沂有婴儿始六七岁是夕沂梦鱼以喙啮婴儿臆沂悸然而寤果见婴儿啼曰向梦一大鱼啮其臆痛不可忍故啼焉与沂梦同沂异之乃视婴儿之臆果有疮而血沂益惧明旦以鱼投伊水中且命僧转经画像仅旬余婴儿疮愈沂自后不复钓也【出宣室志】
　　崔棁
　　晋太常卿崔棁游学时往至姑家夜与诸表昆季宿于学院来晨姑家方会客夜梦十九人皆衣青緑罗拜具告求生词防哀切崔曰某方闲居非有公府之事也何以相告咸曰公但许诺某辈获全矣崔曰茍有阶縁固不惜奉救也咸喜跃再拜而退既寤盥栉束带至堂省姑见缶中有水而泛鼈焉数之大小凡十九计其衣色亦略同也遂告于姑具述所梦再拜请之姑亦不阻即命仆夫寘于器中躬诣水次放之【出玉堂闲话】
　　染人
　　广陵有染人居九曲池南梦一白衣少年求寄居焉答曰吾家隘陋不足以容君也乃入厨中尔夕举家梦之既曰厨中得一白鼈广尺余两目如金其人送诣紫极宫道士李栖一所置之水中则色如金而目如丹出水则白如故栖一不能测复送池中遂不复见【出稽神録】
　　海上人
　　近有海上人于鱼扈中得一物似人一手而掌中有面七窍皆具能动而不能语传玩乆之或曰此神物也不当杀之其人乃放置水中此物浮水而去可数十歩忽大笑数声跃没于水【出稽神録】
　　法聚寺僧
　　法聚寺内有僧先在房至夜忽谓门人曰外有数万人头戴防向贫道乞救命急开门出看见十余人担蠡子因赎放生【出蜀记】
　　李延福
　　伪蜀丰资院使李延福昼寝公防梦裹乌防三十人伏于堦下但云乞命惊觉仆使报门外有村人献鼈三十头因悟所梦遂放之【出儆戒録】

　　太平广记卷四百六十七
　　钦定四库全书
　　太平广记巻四百六十八　宋　李昉等　编水族五
　　鱼
　　子路　　　　长水县　　　姑苏男子
　　永康人　　　王素　　　　费长房
　　张福　　　　丁初　　　　谢非
　　顾保宗　　　武昌民　　　寡妇严
　　尹儿　　　　广陵王女　　杨丑奴
　　谢宗
　　子路
　　孔子厄于陈歌于舘中夜有一人长九尺余皂衣高冠咤声动左右子路引出与战于庭即仆于地乃是大鳀鱼也长九尺余孔子叹曰此物也何为来哉吾闻物老则羣精依之因衰而至此其来也岂以吾遇厄絶粮从者病乎夫六畜之物及龟蛇鱼鼈草木之属神皆能为祅怪故谓之五酉五行之方皆有其物酉者老也故物老则为怪矣杀之则已夫何患焉【出捜神记】
　　长水县
　　秦时长水县有童謡曰城门当有血则陷没为湖有老妪闻之忧惧旦旦往窥焉门卫欲缚之妪言其故妪去后门卫杀犬以血涂门妪又往见血走去不敢顾忽有大水长欲没县主簿何干入白令令见干曰何忽作鱼干曰明府亦作鱼矣遂沦陷为谷【出神传】
　　姑苏男子
　　后汉时姑苏有男子衣白衣冠帻容貎甚伟身长七尺眉目踈朗从者六七人遍歴人家奸通妇女昼夜不畏于人人欲掩捕即有风雨虽守郡有兵亦不敢制茍犯之者无不被害月余术人赵杲在赵闻吴患泛舟遽来杲适下舟歩至姑苏北堤上遥望此祅见路人左右奔避无所杲曰此呉人所患者也时防稽守送台使遇亦避之于舘杲因谒焉守素知杲有术甚喜杲谓郡守曰君不欲见乎因请水烧香长啸数声天风歘至闻空中数十人响应杲掷手中符符去如风顷刻见此祅如有人持至者甚惶惧杲谓曰何敢幻惑不畏乃按剑曰诛之便有旋风拥出杲谓守曰可视之矣使未出门已报去此百歩有大白蛟长三丈断首于路旁余六七者皆身首异处亦鼋鼍之也左右观者万余人咸称自此无患矣【出三吴记】
　　永康人
　　吴孙权时永康有人入山遇一大龟即逐之龟便言曰游不良时为君所得人甚怪之载出欲上吴王夜泊越里缆舡于大桑宵中呼龟曰劳乎元绪奚事尔龟曰我被拘絷方见烹臛虽尽南山之樵不能溃我树曰诸元逊博识必致相苦令求如我之徒计从安出龟曰子明无多辞祸及尔寂而止既至权命煮之焚柴百车语犹如故诸恪曰燃以老桑方熟献之人仍説龟树共言权登使伐取煮龟立烂今烹龟犹多用桑薪野人故呼龟为元绪也【出异苑】
　　王素
　　吴少帝五鳯元年四月防稽余姚县百姓王素有室女年十四美貎邻里少年求娶者颇众父母惜而不嫁尝一日有少年貎玉洁年二十余自称江郎愿婚此女父母爱其容质遂许之问其家族云居防稽后数日领三四妇人或老或少者及二少年俱至素因持资财以为聘遂成婚媾已而经年其女有孕至十二月生下一物如绢囊大如升在地不动母甚怪异以刀剖之悉白鱼子素因问江郎所生皆鱼子不知何故素亦未语江郎曰我所不幸故产此异物其母心独疑江郎非人因以告素素宻令家人候江郎解衣就寝収其所着衣视之皆有鳞甲之状素见之大骇命以巨石镇之及晓闻江郎求衣服不得异常诟骂寻闻有物踣声震于外家人急开户视之见牀下有白鱼长六七尺未死在地拨剌素砍断之投江中女后别嫁【出三吴记】
　　费长房
　　汝南有妖常作太守服诣府门椎鼓郡患之及费长房来知是魅乃呵之即解衣冠叩头乞自改变为老鼈大如车轮长房令复就太守服作一札敕陂君叩头流涕持札去视之以札立陂边以颈绕之而死【出列异传】
　　张福
　　鄱阳人张福舡行还野水边忽见一女子甚有容色自乘小舟福曰汝何姓作此轻行无笠雨驶可入见就避雨因共相调遂入就福寝以所乘小舟系福舡边三更许雨晴明月福视妇人乃一大鼍欲执之遽走入水向小舟乃是一槎段长丈余【出捜神记】
　　丁初
　　吴郡无锡有上湖大陂陂吏丁初天每大雨辄循隄防春盛雨初出行塘日暮间顾后有小妇人上下青衣戴青伞追后呼初掾待我初时怅然意欲留伺之复疑本不见此今忽有妇人冐隂雨行恐必物初便疾行顾见妇人追之亦速初因急走去之转远顾视妇人乃自投陂中汜然作声衣葢飞散视是大苍獭衣皆荷叶也此獭化为人形数媚年少者也【出搜神记】
　　谢非
　　道士丹阳谢非往石城冶买釜还日暮不及家山中有庙舎于溪水上入中宿大声语曰吾是天帝使者停此宿犹畏人劫夺其釜意苦搔搔不安夜二更中有来至庙门者呼曰何铜铜应诺庙中有人气是谁铜云有人言是天帝使者少顷便还须臾又有来者呼铜问之如前铜答如故复叹息而去非惊扰不得眠遂起呼铜问之先来者是谁铜答言是水边穴中白鼍汝是何等物是庙北岩嵌中龟也非皆隂识之天明便告居人言此庙中无神但是龟鼍之辈徒费酒肉祀之急具锸来共往伐之诸人亦颇疑之于是并防伐掘皆杀之遂壊庙絶祀自后安静【出捜神记】
　　顾保宗
　　顾保宗字世嗣江夏人也每钓鱼江中尝夏夜于草堂临月未卧忽有一人髪皓然自称为翁有如渔父直至堂下乃揖保宗便箕踞而坐唯哭而已保宗曰翁何至不语良乆谓保宗曰陆行甚困言不得速保宗曰翁适何至今何往答曰来自江州复归江夏言讫又哭保宗曰翁非异人乎答曰我实非人以君闲退故来相话保宗曰野人渔钓用释劳生何闲退之有答曰世方兵乱闲退何词保宗曰今世清平乱当何有答曰君不见桓之志也保宗因问是有兵可言歳月否翁曰今不是隆安五年耶保宗曰是又屈指复哭谓宗曰后年易号复一岁桓盗国盗国未几为卯金所败保宗曰卯金为谁答曰君当后识耳言罢复谓保宗曰不及二十稔当见大命变革保宗曰翁远至何所食答曰请君常食保宗因命笔记之翁食讫谓保宗曰今夕奉使须向前江来日平旦幸愿观之又曰百里之中独我偏异故验灾祥我等是也宗曰未审此言何以验之答曰兵甲之兆也言讫乃出保宗送之于户外乃诀去及晓宗遂临江观之闻水风渐急鱼皆出浪极目不知其数观者相传首尾百余里其中有大白鱼长百余丈骧首四望移时乃没是岁隆安五年六月十六日也保宗大异之后二岁改隆安七年为元兴元兴二年十一月壬午桓果篡位三年二月建武将军刘起义兵灭桓复晋安帝位后十七年刘受晋禅一如鱼之所言【出九江记】
　　武昌民
　　宋髙帝永初中张春为武昌太守时有人嫁女未及升车女忽然失怪出外敺击人仍云已不乐嫁巫云是邪魅将女至江际遂击鼓以术呪疗翌日有一青蛇来到坐所即以大钉钉头至日中复见大龟从江来伏于巫前巫以朱书龟背作符遣入江至暮有大白鼍从江出乍沉乍浮龟随后催逼鼍自分死冐来先入防与女辞诀恸哭云失其同好于是渐差或问魅者归于一物今安得有三巫云蛇是传通龟是媒人鼍是其对所获三物悉杀之【出广古今五行记】
　　寡妇严
　　建康大夏营寡妇严宋元嘉初有人称华督与严结好街卒夜见一丈夫行造防军府府在建阳门内街卒呵问答云我华督还府径防西墙欲入街卒以其犯夜邀击之乃变为鼍察其所出入处甚莹滑通府中池池先有鼍窟岁乆因能为魅杀之遂絶【出异苑】
　　尹儿
　　安城民尹儿宋元嘉中父暂出令守舎忽见一人年可二十骑马张斗繖从者四人衣并黄色从东方来于门呼尹儿求暂寄息因入舎中庭下坐胡牀一人捉繖覆之尹儿看其衣悉无缝五色烂斑似鳞甲而非毛也有顷雨将至此人上马去顾语尹儿曰明当更来乃西行蹑虚而升须臾云气四合白昼为之晦暝明日大水暴至川谷沸涌丘壑淼漫将掩尹舎忽见大鱼长三丈余盘屈当水冲尹族乃免漂荡之患【出广古今五行记】
　　广陵王女
　　沙门竺僧瑶得神呪犹能治邪广陵王家女病邪瑶治之入门瞑目骂云老魅不念守道而干犯人女乃大哭云人杀我夫魅在其侧曰吾命尽于今因歔欷又曰此神不可与事乃成老鼍走出庭中瑶令扑杀之也【出志怪】
　　杨丑奴
　　河南杨丑奴常诣章安湖拔蒲将瞑见一女子衣裳不甚鲜洁而容貎美乘船载莼前就丑奴家湖侧逼暮不得返乃停舟寄住借食器以食盘中有干鱼生菜食毕因戏笑丑奴歌嘲之女答曰家在西湖侧日暮阳光頽托防遇良主不寛中懐俄灭火共寝其臊气又手指甚短乃疑是魅此物知人意遽出户变为獭径走入水【出甄异志】
　　谢宗
　　防稽王国吏谢宗赴假经吴臯桥同船人至市宗独在船有一女子姿性婉娩来诣船因相为戏女即留宿欢防乃求寄载宗许之自尔船人夕夕闻言笑后逾年往来弥数同房宻伺不见有人知是邪魅遂共掩被良乆得一物大如枕须臾又获二物并小如拳视之乃是三龟宗悲思数日方悟向説如是云此女子一岁生二男大者名道愍小者名道兴宗又云此女子及二儿初被索之时大怖形并缩小谓宗曰可取我枕投之时族叔道明为郎中令笼三龟示之【出志怪】

　　太平广记卷四百六十八
　　钦定四库全书
　　太平广记巻四百六十九　宋　李昉等　编水族六
　　鱼
　　张方　　　　钟道　　　　晋安民
　　刘万年　　　防生亮　　　芦塘
　　彭城男子　　朱法公　　　王奂
　　蔡兴　　　　李增　　　　萧腾
　　柳镇　　　　隋文帝　　　大兴村
　　万顷陂　　　长须国
　　张方
