<!-- { "loadSidebar": true } -->
　　唐相国卢公钧进士射策为尚书郎以疾出为均州刺史到郡疾稍加羸瘠不耐见人常于郡后山斋养性独处左右接侍亦皆逺去非公呼召莫敢前也忽一人衣饰敝故逾垣而入云姓王问其所自云山中来公笑而谓之曰即王山人也此来何以相教王曰公之贵位极人臣而寿不永灾运方深由是有沉绵之疾故相救耳山斋无水公欲召人取汤茶之属王止之以腰巾蘸于井中解丹一粒捩腰巾之水以咽丹与之约曰此后五日疾当愈矣康愈倍常后三年当有大厄勤立阴功救人悯物为意此时当再相遇在夏之初也自是卢公疾愈旬日平复明年解印还京署盐鐡判官夏四月于务本东门道左忽见山人寻至卢宅喜而言曰君今年第二限终为灾极重也以君为郡去年雪寃狱活三人之命灾已息矣今此月内三五日小不康而已固无忧也翌日山人使二仆持钱十千于狗脊坡分施贫病而已自此复去云二十三年五月五日午时可令一道士于万山顶相候此时君节制汉土当有月华相授勿愆期也自是公扬歴清切便蕃贵盛后出镇汉南之明年已二十三年矣及期命道士牛知微五日午时登万山之顶山人在焉以金丹二使知微吞之谓曰子有道气而寡阴功未契道品更宜勤修也以金丹十粒令授于公曰当享上寿无忘修链世限既毕伫还蓬宫耳与知微揖别忽不复见其后知微年八十余状貌常如三十许卢公年九十耳目聪明气力不衰既终之后异香盈室矣【出神仙感遇传】
　　薛逄
　　河东薛逢咸通中为绵州刺史歳余梦入洞府殽馔甚多而不覩人物亦不敢飨之乃出门有人谓曰此天仓也及明话于宾友或曰州界有昌明县有天仓洞中自然饮食徃徃游云水者得而食之即使道士孙灵讽与亲吏访焉入洞可十许里犹须执炬十里外渐明朗又三五里豁然与人世无异崖室极广可容千人其下平整有石牀罗列上饮食名品极多皆若新熟软美甘香灵讽拜而食之又别开三五所请以奉薛公为信及赍出洞门形状宛然皆化为石矣洞中左右散面溲面堆盐积防不知纪极又行一二里溪水迅急既濶且深隔溪见山川居第歴歴然不敢渡而止近岸砂中有履迹往来皆二三尺才知有人行处薛公闻之叹异灵胜而莫穷其所以也余按地舆志云少室山有自然五谷甘果神芝仙药周太子晋学道上仙有九十年资粮留于山中少室在嵩山西十七里从东南上四十里为下定思又上十里为上定思十里中有大石门为中定思自中定思西出至崖头下有石室中有水多白石英室内有自然经书自然饮食与此无异又天台山东有洞入十余里有居人市肆多卖饮食干符中有游僧入洞经歴市中饥甚闻食香买蒸饼啗之同行一僧服气不食饭行十余里出洞门已在青州牟平县而食僧俄变为石以此言之王烈石髓张华龙膏得食之者亦须累积阴功天挺仙骨始可上登仙品若常人啗之必化而为石矣【出神仙感遇传】
　　费冠卿
　　费冠卿池州人也进士擢第将归故乡别相国郑公余庆公素与秋浦刘令友善喜费之行托以寓书焉手札盈幅缄以授费戒之曰刘令久在名塲所以不登甲乙之选者以其褊率不拘于时舍科甲而就卑宦可善遇之也费因请公畧批行止书末贵其因所慰荐稍垂青眼公然之发函批数行复缄如初费至秋浦先投刺于刘刘阅刺委诸案上畧不顾盼费悚立俟命久而无报疑其不可也即以相国书授阍者刘发缄览毕慢骂曰郑某老汉用此书何为劈而弃之费愈惧排闼而入趋拜于前刘忽悯然顾之揖坐与语日暮矣刘促令排店费曰日已昏黑或得逆旅之舎亦不及矣乞于防庑之下席地一宵明日徐诣店所即自解囊装舒氊席于地刘即拂衣而入良久出曰此非待宾之所有閤子中既而闭门鏁系甚严费莫知所以据榻而息是夕月明于门窍中窥其外悄然无声见刘令自执篲畚扫除堂之内外庭庑陛壁靡不周悉费异其事危坐屏息不寐而伺焉将及一更忽有异香之气郁烈殊常非人世所有良久刘执版恭立于庭似有所候香气弥甚即见云冠紫衣仙人长八九尺数十人拥从而至刘再拜稽首此仙人诣堂中刘立侍其侧俄有筵席罗列肴馔奇果香闻閤下费闻之已觉气清神爽须臾奏乐饮酒命刘令布席于地亦侍饮焉乐之音调亦非人间之曲仙人忽问刘曰得郑某信否对曰得信甚安顷之又问得郑某书否对曰费冠卿先辈自长安来得书笑曰费冠卿且喜及第也今在此邪对曰在仙人曰吾未合与之相见且与一杯酒但向道早修行即得相见矣即命刘酌酒一杯送閤子中费窥见刘自呷酒半杯即以阶上盆中水投杯中疑而未饮仙人忽下阶与徒从乘云而去刘拜辞呜咽仙人戒曰尔见郑某但令修行即当相见也既去刘郎诣閤中见酒犹在惊曰此酒万刼不可一遇何不饮也引而饮之费力争得一两呷刘即与冠卿为修道之友卜居九华山以左拾遗征竟不起郑相国寻亦去世刘费颇秘其事不知所降是何真仙也【出神仙感遇传】
　　沈彬
　　吴兴沈彬少而好道及致仕归高安恒以朝修服饵为事尝游郁木洞观忽闻空中乐声仰视云际见女仙数十冉冉而下迳至观中徧至像前焚香良乆乃去彬匿室中不敢出既去入殿视之几案上皆有遗香彬悉取置炉中已而自悔曰吾生平好道今见神仙而不能礼谒得仙香而不能食之是其无分欤初彬恒诫其子云吾所居堂中正是吉地即葬之及卒如其言掘地得自然砖圹制作甚精砖上皆作吴兴字彬年八十余卒后豫章有渔人投生米于潭中捕鱼不觉行逺忽入一石门焕然明朗行数百步见一白髯翁谛视之颇于彬谓渔人曰此非尔所宜来速出犹可渔人遽出登岸云入水已三日矣故老有知者云此即西仙天宝洞之南门也【出稽神録】

　　太平广记卷五十四
　　钦定四库全书
　　太平广记巻五十五
　　神仙五十五
　　寒山子　　　轩辕弥明　　蔡少霞
　　郑居中　　　伊用昌
　　寒山子
　　寒山子者不知其名氏大歴中隐居天台翠屏山其山深防当暑有雪亦名寒岩因自号寒山子好为诗每得一篇一句辄题于树间石上有好事者随而録之凡三百余首多述山林幽隐之兴或讥讽时态能警励流俗桐柏征君徐灵府序而集之分为三卷行于人间十余年忽不复见咸通十二年毘陵道士李褐性褊急好凌侮人忽有贫士诣褐乞食褐不之与加以叱责贫者唯唯而去数日有白马从白衣者共七人诣褐褐礼接之因问褐曰颇相记乎褐视其状貌乃前之贫士也逡巡欲谢之慙未发言忽语褐曰子修道未知其门而好凌人侮俗何道可冀乎子颇知有寒山子邪答曰知曰即吾是矣吾始谓汝可教今不可也修生之道除嗜去欲啬神抱和所以无累也内抑其心外检其身所以无过也先人后已知柔守谦所以安身也善推于人不善归诸身所以积徳也功不在大立之无怠过不在大去而不贰所以积功也然后内行充而外丹至可以冀道于髣髴耳子之三毒未翦以冠簪为饰可谓虎豹之鞟而犬豕之质也出门乘马而去竟不复见【出仙传拾遗】
　　轩辕弥明
　　轩辕弥明者不知何许人在衡湘间来往九十余年喜捕逐物能囚拘蛟螭虎豹人莫知其寿进士刘师服常于湘南遇之元和七年壬辰十二月四日将自衡山游太白还京师与师服相値师服招其止宿有校书郎侯喜新有诗名拥炉夜坐与刘说诗弥明在其侧貌极丑白鬂黑面长颈而高结喉中又作楚语喜视之若无人弥明忽掀衣张眉指炉中古鼎谓喜曰子云能诗与我赋此乎师服以衡湘旧识见其老貌颇敬之不知其有文也闻此说大喜即援笔而题其首两句曰巧匠琢山骨刳中事煎烹次传与喜喜踊跃而缀其下曰外苞干藓文中有暗浪惊题讫吟之弥明哑然笑曰子诗如是而已乎即袖手竦肩倚北墙坐谓刘曰吾不解世俗书子为吾书之因高吟曰龙头缩菌蠢豕腹胀彭亨初不似经意诗旨有似讥喜二子相顾慙骇然欲以多穷之即赋两句以授喜曰大若烈士胆圆如戴马缨喜又成两句曰在冷足自安遭焚意弥贞弥明又令师服书曰秋瓜未落蒂冻芋强抽萌师服又吟曰磨礲去圭角浮润着光精讫又授喜喜思益苦务欲压弥明每营度欲出口吻吟声益悲操笔欲书将下复止亦竟不能奇曰旁有防耳穿上为孤髻撑吟竟弥明曰时于蚯蚓窍微作苍蝇声其不用意如初所言益奇不可附说语皆侵二子夜将防二子起谢曰尊师非常人也某等伏矣愿为弟子不敢更诗弥明奋曰不然此章不可以不成也谓刘曰把笔把笔吾与汝就之即又连唱曰何当出灰灺无计离缾罂谬居鼎鼐间长使水火争形模妇女笑度量儿童轻徒尔坚贞性不过升合盛宁依暖敝不与寒凉并忽罹翻溢愆实任使诚陋质荷斟酌狭中愧提擎岂能煮仙药但未汚羊羮区区徒自效安足呈难比俎豆用不为手所撜愿君勿嘲诮此物方施行师服书讫即使读之毕谓二子曰此皆不足与语此宁为文耶吾就子所能而作耳非吾之所学于师而能者也吾所能者子皆不足以闻也岂独文乎哉吾闭口矣二子大惧皆起立牀下拜曰不敢他有问也愿一言而已先生称吾不解人间书敢问解何书请闻此而已累问不应二子不自得即退就坐弥明倚墙睡鼻息如雷鸣二子但恐失色不敢喘息斯须曙鼓咚咚二子亦困遂坐睡及觉惊顾已失弥明所在问童奴曰天且明道士起出门若将便旋然乆不返覔之已不见矣二子惊惋自责因携诗诣昌韩愈问此何人也愈曰余闻有隐君子弥明岂其人耶遂为石鼎联句序行于代焉【出仙传拾遗】
　　蔡少霞
　　蔡少霞者陈留人也性情恬和幼而奉道早岁明经得第选蕲州参军秩满漂寓江浙间久之再授兖州泗水丞遂于县东二十里买山筑室为终焉之计居处深僻俯瞰龟防水石云霞境象殊胜少霞世累早絶尤谐夙尚偶一日沿溪独行忽得美荫因憇焉神思昏然不觉成寐因为褐衣鹿帻之人梦中召去随之逺游乃至城郭一所碧天虚旷瑞日曈昽人俗洁净卉木鲜茂少霞举目移足惶惑不宁即被导之令前经歴门堂深防莫测遥见玉人当轩独立少霞遽修敬谒玉人谓曰愍子防心今宜领事少霞靡知所谓复为鹿帻人引至东廊止于石碑之侧谓少霞曰召君书此贺遇良因少霞素不工书即极辞譲鹿帻人曰但按文而録胡乃拒违俄有二童自北而来一棒牙箱内有两幅紫绢文书一赍笔砚即付少霞凝神搦管顷刻而毕因览读之已记于心矣题云苍龙溪新宫铭紫阳真人山卿撰良常西麓源泽东泄新宫宏宏崇轩防防雕珉盘础镂檀栋臬碧瓦鳞差瑶阶肪截閤凝瑞霞楼横祥霓驺虞巡徼昌明捧闑珠树规连玉泉矩泄灵颷遐集圣日俯晣太上游诣无极便阙百神守防诸真班列仙翁鹄立道师水洁饮玉成浆馔琼为屑桂旗不动兰幄互设妙乐竞奏流铃间发天虚徐风箫泠澈鳯歌谐律舞防节三变云九成绛雪易迁徒语童初讵说方更周视遂为鹿帻人促之匆遽而返醒然遂寤急命纸笔登即纪録自是兖豫好奇之人多诣少霞谒访其事有郑还古者为立传焉且少霞乃孝廉一叟耳固知其不妄矣【出集异记】
　　郑居中
