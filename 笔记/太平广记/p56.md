<!-- { "loadSidebar": true } -->
　　唐御史姚生罢官居于蒲之左邑有子一人外甥二人各一姓年皆及壮而顽驽不肖姚之子稍长于二生姚惜其不学日以诲责而怠游不悛遂于条山之阳结茅以居之冀絶外事得专艺学林壑重深嚣尘不到将遣之日姚诫之曰每季一试汝之所能学有不进必槚楚及汝汝其勉焉及到山中二子曾不开卷但朴斵涂塈为务居数月其长谓二人曰试期至矣汝曹都不省书吾为汝惧二子曽不介意其长攻书甚勤忽一夕子夜临烛凭几披书之次觉所衣之裘后裾为物所牵襟领渐下亦不之异徐引而袭焉俄而复尔如是数四遂视之见一小豚借裘而伏色甚洁白光润如玉因以压书界方击之豚声骇而走遽呼二子秉烛索于堂中牖户甚宻周视无隙而莫知豚所往明日有苍头骑扣门搢笏而入谓三人曰夫人问讯昨夜小儿无知误入君衣裾殊以为慙然君击之过伤今则平矣君勿为虑三人俱逊词谢之相视莫测其故少顷向来骑僮复至兼抱持所伤之儿并乳褓数人衣襦皆绮纨精丽非寻常所见复传夫人语云小儿无恙故以相示逼而观之自眉至鼻端如丹缕焉则界方棱所击之迹也三子愈恐使者及乳褓皆甘言慰安之又云少顷夫人自来言讫而去三子悉欲潜去避之惶惑未决有苍头及紫衣宫监数十奔波而至前施屏帏茵蓆炳焕香气殊异旋见一油壁车青牛丹毂其疾如风寳马数百前后导从及门下车则夫人也三子趋出拜夫人防笑曰不意小儿至此君昨所伤亦不至甚恐为君忧故来相慰耳夫人年可三十余风姿闲整俯仰如神亦不知何人也问三子曰有家室未三子皆以未对曰吾有三女殊姿淑德可以配三君子三子拜谢夫人因留不去为三子各创一院指顾之间堂延阁造次而具翌日有辎軿至焉宾从粲丽逾于戚里车服晃流光照地香满山谷三女自车而下皆年十七八夫人引三女升堂又延三子就座酒肴珍备果实丰衍非常世所有多未之识三子殊不自意夫人指三女曰各以配君三子避席拜谢复有送女数十若神仙焉是夕合巹夫人谓三子曰人之所重者生也所欲者贵也但百日不泄于人令君长生度世位极人臣三子复拜谢但以愚昧扞格为忧夫人曰君勿忧斯易耳乃敕地上主者令召孔宣父须臾孔子具冠剑而至夫人临阶宣父拜谒甚恭夫人端立防劳问之谓曰吾三壻欲学君其引之宣父乃命三子指六籍篇目以示之莫不了然解悟大义悉通咸若素习既而宣父谢去夫人又命周尙父示以女符玉璜秘诀三子又得之无遗复坐与言则皆文武全才学究天人之际矣三子相视自觉风度夷旷神明开爽悉将相之具矣其后姚使家僮馈粮至则大骇而走姚问其故具对以屋宇帏帐之盛人物艳丽之多姚惊谓所亲曰是必山鬼所魅也促召三子三子将行夫人戒之曰慎勿泄露纵加楚挞亦勿言之三子至姚亦讶其神气秀发占对闲雅姚曰三子骤尔皆有物慿焉苦问其故不言遂鞭之数十不胜其痛具道本末姚乃幽之别所姚素馆一硕儒因召而与语儒者惊曰大异大异君何用责三子乎向使三子不泄其事则必为公相贵极人臣今泄之其命也夫姚问其故而云吾见织女婺女须女星皆无光是三女星降下人间将福三子今泄天机三子免祸幸矣其夜儒者引姚视三星星无光姚乃释三子遣之归山至则三女邈然如不相识夫人让之曰子不用吾言既泄天机当于此诀因以汤饭三子既饮则昏顽如旧一无所知儒谓姚曰三女星犹在人间亦不逺此地分宻谓所亲言其处或云河东张嘉贞家其后将相三代矣【出神仙感遇传】
　　赵旭
　　天水赵旭少孤介好学有姿貌善清言习黄老之道家于广陵尝独葺幽居唯二奴侍侧尝梦一女子衣青衣挑笑牖间及觉而异之因祝曰是何灵异愿觌仙姿幸赐神契夜半忽闻窻外切切笑声旭知其神复祝之乃言曰吾上界仙女也闻君累德清素幸因寤寐愿托清风旭惊喜整衣而起曰襄王巫山之梦洞箫秦女之契乃今知之灵鉴忽临忻欢交集乃灯拂席以延之忽有清香满室有一女年可十四五容范旷代衣六铢雾绡之衣蹑五色连文之履开而入旭载拜女笑曰吾天上青童乆居清禁幽怀阻旷位居末品时有世念帝罚我人间随所感配以君气质虚爽体洞默幸托清音愿谐神韵旭曰蜉蝣之资假息刻漏不意高真俯垂济度岂敢妄兴俗怀女乃笑曰君宿世有道骨法应仙然已名在金格相当与吹洞箫于红楼之上抚云璈于碧落之中乃延坐话玉皇内景之事夜鼓乃令施寝具旭贫无可施女笑曰无烦仙郎乃命备寝内须臾雾暗食顷方收其室中施设珍竒非所知也遂擕手于内其瓌姿发越希世罕传夜深忽闻外一女呼青夫人旭骇以问之答曰同宫女子相寻尔勿应乃扣柱歌曰月露飘飖星汉斜独行窈窕浮云车仙郎独邀青童君结情罗帐连心花歌甚长旭唯记两韵谓青童君曰可延入否答曰此女多言虑泄吾事于上界耳旭曰设琴瑟者由人调之何患乎乃起迎之见一神女在空中去地丈余许侍女六七人建九明蟠龙之葢戴金精舞凤之冠长裙曵风璀璨心目旭载拜邀之乃下曰吾嫦娥女也闻君与青君集防故捕逃耳便入室青君笑曰卿何已知吾处也答曰佳期不相告谁过耶相与笑乐旭喜悦不知所裁既同欢洽将晓侍女进曰鸡鸣矣巡人案之女曰命车答曰备矣约以后期答曰慎勿言之世人吾不相弃也及出户有五云车二乘浮于空中遂各登车诀别灵风飒然凌虚而上极目乃灭旭不自意如此喜悦交甚但洒扫焚名香絶人事以待之隔数夕复来来时皆先有清风肃然异香从之其所从仙女益多欢娱日给为旭致行厨珍膳皆不可识甘美殊常每一食经旬不饥但觉体气冲爽旭因求长生乆视之道宻受隐诀其大抵如抱朴子内篇修行旭亦精诚感通又为旭致天乐有仙妓飞奏楹而不下谓旭曰君未列仙品不合正御故不下也其乐唯笙箫琴瑟畧同人间其余并不能识声韵清锵奏讫而云雾霏然已不见矣又为旭致珍寳竒丽之物乃曰此物不合令世人见吾以卿宿世当仙得肆所欲然仙道宻妙与世殊途君若泄之吾不得来也旭言誓重叠后嵗余旭奴盗琉璃珠鬻于市适值胡人捧而礼之酧价百万奴惊不伏胡人逼之而相击官勘之奴悉陈状旭都未知其夜女至怆然无容曰奴泄吾事当逝矣旭方知失奴而悲不自胜女曰甚知君心然事亦不合长与君往来运数然耳自此诀别努力修持当速相见也其大要以心死可以身生保精可以致神遂留仙枢龙席隐诀五篇内多隐语亦指验于旭旭洞晓之将旦而去旭悲哽执手女曰悲自何来旭曰在心所牵耳女曰身为心牵鬼道至矣言讫竦身而上忽不见室中帏器具悉无矣旭恍然自失其后寤寐彷佛犹尙往来旭大歴初犹在淮泗或有人于益州见之短小美容范多在市肆商货故时人莫能辨也仙枢五篇篇后有旭纪事词甚详悉【出通幽记】
　　虞乡女子
　　唐贞元初虞乡里人女年十余嵗临井治鱼鱼跳堕井逐之亦堕其内有老父接抱入旁空百十歩见堂宇甚妍洁明敞老姥居中坐左右极多父曰汝可拜呼阿姑留连数日珍食甘果都不欲归姥曰翁母忆汝不可留也老父捧至井上赠金钱二枚父母见惊往接之女乃瞑目拳手疾呼索二盘及至嫌腥令以灰洗乃泻钱各于一盘遂复旧自此不食唯饮汤茶数日嫌居处臭秽请就观中修行嵗余有过客避暑于院门因而熟寐忽梦金甲朱戈者叱曰仙官在此安敢冲突惊觉流汗而走后不知所之【出逸史】
　　萧氏乳母
　　萧氏乳母自言初生遭荒乱父母度其必不全遂将往南山盛于被中弃于石上众迹罕及俄有遇难者数人见而怜之相率将归土龛下以泉水浸松叶防其口数日益康强嵗余能言不复食余物但食松柏耳口鼻拂拂有毛出至五六嵗觉身轻腾空可及丈余有少异儿或三或五引与游戏不知所从肘腋间亦渐出绿毛近尺余身稍能飞与异儿羣游海上至王母宫聴天乐食灵果然每月一到所养翁母家或以名花杂药献之后十年贼平本父母来山中将求其余骨葬之见其所养者具言始末涕泣累夕伺之期得一见顷之遂至坐上不肯下父望之悲泣所养者谓曰此是汝真父母何不一下来看也掉头不答飞空而去父母囘及家忆之不已乃买果栗揭粮复往以俟其来数日又至遣所养姥招之遂自空际而下父母走前抱之号泣良乆喻以归还曰某在此甚乐不愿归也父母以所持果饲之逡巡异儿等十数至息于树呼曰同游去天宫正作乐乃出将奋身复堕于地诸儿齐声曰食俗物矣苦哉遂散父母挈之以归嫁为人妻生子二人又属饥俭乃为乳母【出逸史】

　　太平广记卷六十五
<子部,小说家类,异闻之属,太平广记>
　　钦定四库全书
　　太平广记卷六十六
　　女仙十一
　　谢自然　　　卢眉娘
　　谢自然
