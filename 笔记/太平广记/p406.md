<!-- { "loadSidebar": true } -->
　　唐咸通庚寅嵗卢龙军节度使检挍尚书左仆射张直方抗表请修入觐之礼优诏允焉先是张氏世莅燕土燕民世服其恩礼燕台之嘉賔抚易水之壮士地沃兵庶朝廷每姑息之洎直方之嗣事也出绮纨之中据方岳之上未尝以民间休慼为意而酣酒于室滛兽于原巨赏狎于皮冠厚宠集于緑帻暮年而三军大怨直方稍不自安左右有为其计者乃尽室西上至京懿宗授之左武卫大将军而直方飞苍走黄莫亲徼道之职徃徃设罘于通道则犬彘无遗臧获有不如意者立杀之或曰辇毂之下不可専戮其母曰尚有尊于我子者耶其僭轶可知也于是谏官列状上请付廷尉天子不忍寘于法乃降为燕王府司马俾分务洛师焉直方至东都既不自新而慢游愈极洛阳四旁翥者攫者见皆识之必羣噪长嘷而去有王知古者东诸侯之贡士也虽薄渉儒术而数不中春官选乃退逰于山川之上以击鞠挥觞为事遨游于南邻北里间至是有绍介于直方者直方延之覩其利喙赡辞不觉前席自是日相狎壬辰嵗冬十一月知古尝晨兴僦舍无烟愁云塞望悄然弗怡乃徒歩造直方第至则直方趋将出畋也谓知古曰能相从乎而知古以祁寒有难色直方顾丱僮曰取短皁来请知古衣之知古乃上加麻衣焉遂聫辔而去出长夏门则微霰初零由关塞而宻雪如注乃渡伊水而东南践万安山之隂麓而鞲弋之获甚伙倾羽觞烧兎肩殊不觉有严冬意及霰开雪霁日将夕焉忽有封狐突起于知古马首乗酒驰之数里不能及又与猎徒相失须臾雀噪烟瞑莫知所如隠隠闻洛城暮钟但彷徨于樵径古陌之上俄而山川暗然若一鼓将半长望间有炬火甚明乃依积雪光而赴之复若十余里至则乔林交柯而朱门中开皓壁横亘真北阙之甲第也知古及门下马将徙倚以待旦无何小驷顿辔阍者觉之隔阖而问阿谁知古应曰成周贡士太原王知古也今旦有友人将归于崆峒旧隠者仆饯之伊水滨不胜离觞既掺马逸复不能止失道至此耳迟明将去幸无见让阍曰此乃南海副使崔中丞之庄也主父近承天书赴阙郎君复随计吏西征此唯闺闱中人耳岂可淹乆乎某不敢去留请闻于内知古虽怵惕不寜自度中宵矣去将安适乃拱立以俟少顷有秉炬自内至者振管辟扉引保母出知古前拜仍述厥由母曰夫人传语主与小子皆不在家于礼无延客之道然僻居与山薮接畛豺狼所嘷若固相拒是见溺而不援也请舎外防翌日可去知古辞谢从保母而入过重门侧防所栾栌宏敞帷幕鲜华张银灯设绮席命知古坐焉酒三行复陈方丈之馔豹胎鲂腴穷水陆之羙者保母亦时来相勉食毕保母复问知古世嗣官族及内外姻党知古具言之乃曰秀才轩裳令胄金玉竒标既富春秋又洁操履斯实淑媛之贤夫也小君以钟爱稚女将及笄年常托媒妁为求佳对乆矣今夕何夕获遘良人潘杨之睦可遵鳯凰之兆斯在未知雅抱何如耳知古敛容曰仆文愧金声才非玉润岂室家为望唯泥涂是忧不谓宠及迷津庆逢子夜聆清音于鲁馆逼佳气于秦防二客游神方兹莫计三星委照唯恐不扬傥获托彼彊宗以嘉偶则平生所志毕在斯乎保母喜谑浪而入白复出致小君之命曰儿自移天崔门实秉懿范奉苹蘩之敬知琴瑟之和唯以稚女是懐思配君子既辱髙义乃叶夙心上京飞书路且不遥百两陈礼事亦非僭忻慰孔多倾瞩而已知古罄折而答曰某虫沙微分及湮沦而钟鼎髙门忽防采拾有如白水以奉清尘鹤企鳬趋唯待休防知古复拜保母戏曰他日锦雉之衣欲觧青鸾之匣全开貎如月晕室云迷此际颇相念否知古谢曰以凡近仙自地登汉不有所举孰能自媒谨当铭彼灵志之绅带期于没齿佩以周旋复拜时则月沈当庭实为良夜保母请知古脱服以休既解麻衣而皁见保母诮曰岂有缝掖之士而服短后之衣耶知古谢曰此乃假之于与所游熟者固非已有又问所从答曰乃卢龙张直方仆射所借耳保母忽惊呌仆地色如死灰既起不顾而走入宅遥闻大叱曰夫人差事宿客乃张直方之徒也复闻夫人音叱曰火逐出无啓防讐于是婢子小竖軰羣从秉炬猛曵白棓而登阶知古防儴趠于庭中四顾逊谢詈言狎至仅得出门才出已横关阖扉犹闻諠哗未已知古愕立道左自叹久之将隠穨垣乃得马于其下遂驰去遥望大火若燎原者乃纵辔赴之至则输租车方饭牛附火耳询其所则伊水东草店之南也复枕辔假寐食顷而震方洞然心思稍安乃扬鞭于大道比及都门已有直方骑数軰来迹矣遥至其第既见直方而知古愤懑不能言直方慰之坐定知古乃述宵中怪事直方起而抚髀曰山魑木魅亦知人间有张直方耶且止知古复益徒数十人皆射皮饮羽者享以巵酒豚肩与知古复南出既至万安之北知古前导残雪中马迹宛然直诣栢林下至则碑板废于荒坎樵蘓残于宻林中列大冢十余皆狐兎之窟宅其下成蹊于是直方命四周张罗彀弓以待内则束蕴荷锸且掘且熏少顷羣狐突出燋头烂额者罥挂者应饮羽者凡获狐大小百余头以归【出三水小牍】
　　张谨
　　道士张谨者好符法学虽苦而无成尝客游至华隂市见卖者买而食之旁有老父谨觉其饥色取以遗之累食百余谨知其异奉之愈敬将去谓谨曰吾土地之神也感子之意有以相报因出一编书曰此禁狐魅之术也宜勤行之谨受之父亦不见尔日宿近县村中闻其家有女子啼呼状若狂者以问主人对曰家有女近得狂疾每日昃輙靓妆盛服云召胡郎来非不疗理无如之何也谨即为书符施檐户间是日晚间檐上哭泣且骂曰何物道士预他人家事宜去之谨怒呵之良久大言曰吾且为奴矣遂寂然谨复书数符病即都差主人遗绢数十匹以谢之谨尝独行既有重赍须得傔力停数日忽有二奴诣谨自称曰德儿归宝尝事崔氏崔出官因见舍弃今无归矣愿侍左右谨纳之二奴皆谨愿利尤可慿信谨东行凡书囊符法行李衣服皆付归宝之将及关归宝忽大骂曰以我为奴如役汝父因絶走谨骇怒逐之其行如风倐忽不见既而德儿亦不见所赍之物皆失之矣时秦陇用兵关禁严客行无验皆见刑戮既不敢东度复还主人具以告之主人怒曰寜有是事是无厌复将挠我耳因止于田夫之家絶不供给遂为耕夫邀与同作昼耕夜息疲苦备至因憇大树下仰见二儿曰吾德儿归宝也汝之为奴苦否又曰此符法我之书也失之已久今喜再获吾岂无情于汝乎因掷行李还之曰速归乡人待尔书符也即大笑而去谨得行李复诣主人方异之更遗绢数疋乃得去自尔遂絶书符矣【出稽神録】
　　昝规
　　唐长安昝规因丧母又火焚其家产遂贫乏委地儿女六人尽孩防规无计抚养其妻谓规曰今日贫穷如此相聚受饥寒存活终无路也我欲自卖身与人求财以济君及我儿女如何规曰我偶丧财产今日穷厄失计教尔如此我实不忍妻再言曰若不如此必尽饥冻死规方允之数日有一老父及门规延入言及儿女饥冻妻欲自卖之意老父伤念良久乃谓规曰我累世家实住蓝田下适闻人说君家妻意今又见君言我今欲买君妻奉钱十万规与妻皆许之老父翌日送钱十万便挈规妻去仍谓规曰或儿女思母之时但携至山下访我当令相见经三载后儿女皆死又贫乏规乃乞食于长安忽一日思老父言因徃蓝田下访之俄见一野寺门宇华丽状若贵人宅守门者诘之老父命规入设食兼出其妻与规相见其妻闻儿女皆死大号泣遂气絶其老父惊走入且大怒拟谋害规规亦怯惧走出廻顾已失宅所在见其妻死于古塜前其塜旁有穴规乃自山下共发塜见一老狐走出乃知其妻为老狐所买耳【出竒事记】
　　狐龙
　　骊山下有一白狐惊挠山下人不能去除唐干符中忽一日突温泉自浴湏臾之间云蒸雾涌狂风大起化一白龙升天而去后或隂暗徃徃有人见白龙飞腾山畔如此三年忽有一老父毎临夜即哭于山前数日人乃伺而问其故老父曰我狐龙死故哭尔人问之何以名狐龙老父又何哭也老父曰狐龙者自狐而成龙三年而死我狐龙之子也人又问曰狐何能化为龙老父曰此狐也禀西方之正气而生故白色不与众游不与近处狐托于骊山下十余年后偶合于雌龙上天知之遂命为龙亦犹人间自凡而成圣耳言讫而灭【出竒事记】
　　沧渚民
　　江南无野狐江北无鹧鸪旧説也晋天福甲辰嵗公安县沧渚村民辛家犬逐一妇人登木而坠为犬囓死乃老狐也尾长七八尺则正首之妖江南不谓无也但稀有耳蜀中彭汉卭蜀絶无唯山郡徃徃而有里人号为野犬更有黄腰尾长头黒腰间焦黄或于村落鸣则有不祥事【出北梦琐言】
　　民妇
　　世説云狐能魅人恐不虚矣乡民有居近山林民妇尝独出于林中则有一狐忻然摇尾数歩循扰于妇侧或前或后莫能遣之如是者为常或闻丈夫至则逺之弧不能及矣忽一日妇与姑同入山掇蔬狐亦潜逐之妇姑于丛间稍相逺狐即出草中摇尾而前忻忻然如家犬妇乃诱之而前以裙裹之呼其姑共击之舁而还家邻里竞来观之则瞑其防目如有羞赧之状因毙之此虽有魅人之异而未能变任氏之说岂虚也哉【出玉堂闲话】

　　太平广记卷四百五十五
　　钦定四库全书
　　太平广记卷四百五十六　宋　李昉等　编蛇一
　　率然　　　　蛇邱　　　　昆仑西北山
　　緑蛇　　　　报寃蛇　　　毒蛇
　　种麦来蛇　　蚺蛇　　　　蚺蛇胆
　　鸡冠蛇　　　爆身蛇　　　黄领蛇
　　蓝蛇　　　　巴蛇　　　　蛮江蛇
　　两头蛇　　　顔回　　　　蜀五丁
　　昭灵夫人　　张寛　　　　窦武
　　楚王英女　　张承母　　　冯绲
　　魏舒　　　　杜预　　　　呉猛
　　顔含　　　　司马轨之　　章茍
　　太元士人　　慕容熈　　　邛都老姥天门山　　　忻州刺史　　余干县令王真妻　　　朱觐
　　率然
　　西方山中有蛇头尾差大有色五彩人物触之者中头则尾至中尾则头至中腰则头尾并至名曰率然防稽常山最多此蛇孙子兵法曰将之三军势如率然也【出神异经】
　　蛇邱
　　东海有蛇邱地险多渐洳众蛇居之无人民蛇或人头而蛇身【出方中记】
　　昆仑西北山
　　昆仑西北有山周廻三万里巨蛇绕之得三周蛇为长九万里蛇常居此山饮食沧海【出中记】
　　緑蛇
　　顾渚山頳石洞有緑蛇长可三尺余大小指好栖树杪视之若鞶带纒于柯叶间无螫毒见人则空中飞【出顾渚山记】
　　报寃蛇
　　岭南有报寃蛇人触之即三五里随身即至若打杀一蛇则百蛇相集将蜈蚣自防乃免【出朝野佥载】
　　毒蛇
　　山南五溪黔中皆有毒蛇乌而反鼻蟠于草中其牙倒勾去人数歩直来疾如激箭螫人立死中手即断手中足则断足不然则全身肿烂百无一活谓蝮蛇也有黄喉蛇好在舎上无毒不害人唯善食毒蛇食饱垂头直下滴沫地喷起变为沙虱中人为疾额上有大王字众蛇之长常食蝮蛇【出朝野佥载】
　　种黍来蛇
　　种黍来蛇烧羖羊角及头髪则蛇不敢来【出朝野佥载】
　　蚺蛇
