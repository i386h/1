<!-- { "loadSidebar": true } -->
　　唐文宗皇帝尝寳白玉枕德宗朝于阗国所贡追琢竒巧盖希代之寳置寝殿帐中一旦忽失所在然禁卫清密非恩渥嫔御莫有至者珍玩罗列他无所失上惊骇移时下诏于都城索贼密谓枢近及左右广中尉曰此非外防所入盗当在禁掖茍求之不获且虞他变一枕诚不足惜卿等卫我皇宫必使罪人斯得不然天子环卫自兹无用矣内宫惶栗谢罪请以浃旬求捕大悬金帛购之略无寻究之迹圣防严切收系者渐多坊曲闾里靡不捜捕有龙武二蕃将王敬宏尝蓄小仆年甫十八九神彩俊利使之无徃不届敬宏曽与流辈于威逺军防宴有侍儿善皷胡琴四座酒酣因请度曲辞以乐噐非妙须常御者弹之钟漏已传取之不及因起觧带小仆曰若要琵琶顷刻可至敬宏曰禁皷才动军门已鎻寻常汝岂不见何见之谬也既而就饮数廵小仆以绣嚢将琵琶而至座客欢笑南军去左广徃复三十余里入夜且无行伍既而倐忽徃来敬宏惊异如失时又捜捕严急意以盗窃疑之宴罢及明遽归其第引而问之曰使汝累年不知蹻防如此我闻世有侠士汝莫是否小仆谢曰非有此事但能行耳因言父母皆在蜀川顷年偶至京国今欲却归乡里有一事欲报恩偷枕者早知姓名三数日当令服罪敬宏曰如此事即非等闲遂令全活者不少未知贼在何许可报司存掩获否小仆曰偷枕者田膨郎也市防军伍行止不恒勇力过人且善超越茍非便折其足虽千兵万骑亦将奔走自兹再宿之于望仙门伺便擒之必矣将军随某观之此事仍须秘密是时渉旬无雨向晓尘埃颇甚车马腾践跬歩间人不相覩膨与少年数軰连臂将入军门小仆执毬杖击之歘然已折左足仰而窥曰我偷枕来不怕他人惟惧于尔既此相值岂复多言于是舁至左右军一欵而伏上喜于得贼又知获在禁旅引膨郎临轩诘问具陈常在营内徃来上曰此乃任侠之流非常之窃盗内外囚系数百人于是悉令原之小仆初得膨已告敬宏归蜀寻之不可得但赏敬宏而已【出剧谈録】
　　宣慈寺门子
　　宣慈寺门子不记姓氏酌其人义侠徒也唐干符二年韦昭范登宏词科昭范乃度支使杨严懿亲及宴席帟幕噐皿之假于计司严复遣以使库供借其年三月宴于曲江亭子供帐之盛罕有伦拟时进士同日有宴都人观者甚众饮兴方酣俄覩一少年跨驴而至骄悖之状旁若无人于是俯逼筵席张目引颈及肩复以巨棰枨筑佐酒谑浪之词所不能聼诸子骇愕之际忽有于众中批其颊者随手而堕于是连加殴击又夺所执棰棰之百余众皆致怒瓦砾乱下殆将毙矣当此之际紫云楼门轧然而开有紫衣从人数辈驰告曰莫打传呼之声相续又一中贵驱殿甚盛驰马来救复操棰迎击中者无不靣仆于地敕使亦为所棰既而奔马而反左右从而俱入门门亦随闭而已坐内甚忻愧然不测其来又虑事连宫禁祸不旋踵乃以缗钱束素召行殴者讯之曰尔何人与诸君阿谁有素而能相为如此对曰某是宣慈寺门子亦与诸郎君无素第不平其下人无礼耳众皆嘉叹以钱帛遗之复相谓曰此人必须亡去不然当为擒矣后旬朔坐中賔客多有假途宣慈寺门者门子皆能识之靡不加敬竟不闻有追问之者【出摭言】
　　李夀
　　唐晋公王铎禧宗朝再入相不协比于权要唯以公谅宰大政四方有所请碍于德行者必固争不允由是诸镇忌焉而志尚典籍虽门施行马庭列鳬钟而寻绎未尝倦于永寕里第别构书斋每退朝独处其中欣如也居一日将入斋唯所爱卑脚犬花鹊从既啓扉而花鹊连吠衔公衣却行叱去复至既入阁花鹊仰视吠转急公亦疑之乃于匣中防千金剑按于膝上向空祝曰若有异隂物可出相见吾乃丈夫岂慑于防辈而相逼耶言讫歘有一物自梁间坠地乃人也朱鬕衣短后衣色貌黝痩顿首再拜唯曰死罪公止之且询其来及姓名对曰李夀卢龙塞人也或有厚赂夀令不利于公龟夀感公之德复为花鹊所惊形不能匿公若舍夀罪愿以余生事公公谓曰待汝以不死遂命元从都押衙傅存初録之明日诘旦有妇人至门服装单急曵履而抱持襁婴请于阍曰幸为我呼李夀夀出乃妻也且曰讶君稍迟昨夜半自蓟来相寻及铎薨夀尽室亡去【出三水小牍】
　　潘将军
　　京国豪士潘将军住光德坊忘其名众为潘鹘硉也本家襄汉间常乘舟射利因泊江壖有僧乞食留止累日尽心檀施僧归去谓潘曰观尔形质噐度与众贾不同至于妻孥皆享厚福因以玉念珠一串留赠之寳之不但通财他后亦有官禄既而贸数年遂镪均陶郑其后职居左广列第于京师常寳念珠贮之以绣嚢玉合置道塲内每月朔则出而拜之一旦开合启嚢已亡珠矣然而缄封旧他物亦无所失于是夺魄防精以为其家将破之兆有主藏者常识京兆府停觧所由王超年且八十因密话其事超曰异哉此非攘窃之盗也某试为寻之未知果得否超他日曽过胜业坊北街时春雨初霁有三鬟女子可年十七八衣装防缕穿木屐于道侧槐下值军中少年蹴踘接而送之直高数丈于是观者渐众超独异焉而止于胜业坊北门短曲有母同居盖以纫针为业超时因以他事熟之遂为舅甥居室甚贫与母同卧土榻烟防不动者徃徃经于累日或设殽羞时有水陆珍异吴中初进洞庭橘恩赐宰臣外京辇未有此物密以一枚赠超云有人于内中将出而禀性刚决超意甚疑之如此徃来周嵗矣超一旦携酒食与之从容徐谓曰舅有深诚欲告外甥未知何如因曰每嵗重恩恨无所答若力可施必能赴蹈汤火超曰潘将军失却玉念珠不知知否防笑曰从何知之超揣其意不甚藏密又曰外甥若见寻觅厚偹缯防酬赠女子曰勿言于人某偶遇朋侪为戏终却送还因循未暇舅来日诘旦于慈恩寺塔院相候某知有人寄珠在此超如期而徃顷刻至矣时寺门始开塔户犹鏁谓超曰少顷仰观塔上当有所见语讫而走疾若飞鸟忽于相轮上举手示超歘然携念珠而下曰便可将还勿以财帛为意超送诣潘具述其防因以金玉缯帛密为赠之明日访之已空室矣冯缄给事尝闻京师多任侠之徒及为尹密询左右述超具述其语将军所説与超符同【出剧谈録】
　　贾人妻
　　唐余干县尉王立调选佣居大寕里文书有误为主司驳放资财荡尽仆马防失穷悴颇甚每丏食于佛祠徒行晚归偶与羙妇人同路或前或后依随因诚意与言气甚相得立因邀至其居情欵甚洽翌日谓立曰公之生涯何其困哉妾居崇仁里资用稍偹傥能从居乎立既悦其人又幸其给即曰仆之厄塞阽于沟渎如此勤勤所不敢望焉子又何以营生对曰妾素贾人之妻也夫亡十年旗亭之内尚有旧业朝肆暮家日赢钱三百则可支矣公授官之期尚未出游之资且无脱不见鄙但同处以须冬集可矣立遂就焉阅其家丰俭得所至于扃鏁之具悉以付立每出则必先营办立之一日馔焉及归则又携米肉钱帛以付立日未尝阙立悯其勤劳因令佣买仆妇托以他事拒之立不之强也周嵗产一子唯日中再归为乳耳凡与立居二载忽一日夜归意态遑遑谓立曰妾有仇痛纒肌骨为日深矣伺便复仇今乃得志便须离京公其努力此居防五百缗自置契书在屏风中室内资储一以相奉婴儿不能将去亦公之子也公其念之言讫収泪而别立不可留止则视其所携皮嚢乃人首耳立甚惊愕其人笑曰无多疑虑事不相累遂挈嚢逾垣而去身如飞鸟立开门出送则已不及矣方徘徊于庭遽闻却至立迎门接俟则曰更乳婴儿以豁离恨就抚子俄而复去挥手而已立廻灯褰帐小儿身首已离矣立惶骇达旦不寐则以财帛买仆乘游抵近邑以伺其事乆之竟无所闻其年立得官即货鬻所居归任尔后终莫知其音问也【出集异记】
　　荆十三娘
　　唐进士赵中行家于温州以豪侠为事至苏州旅舍支山禅院僧房有一女商荆十三娘为亡夫设大祥斋因慕赵遂同载归州赵以气义耗荆之财殊不介意其友人李正郎弟三十九有爱妓妓之父母夺与诸殷李怅怅不已时诸殷与吕用之幻惑太尉高骈恣行威福李惧祸饮泣而已偶话于荆娘荆娘亦愤惋谓李三十九曰此小事我能为郎筹之旦请过江于润州北固山六月六日正午时待我李亦依之至期荆氏以嚢盛妓兼致妓之父母首归于李复与赵同入浙中不知所止【出北梦琐言】
　　许寂
　　蜀许寂少年栖四明山学易于晋徴君一旦有夫妇偕诣山居携一壶酒寂诘之云今日离剡县寂曰道路甚遥安得一日及此颇亦异之然夫甚少而妇容色过之状貌毅然而寡黙其夕以壶觞命许同酌此丈夫出一拍版徧以铜钉钉之乃抗声高歌悉是説剑之意俄自臂间抽出两物展而喝之即两口剑跃起在寂头上旋交击寂甚惊骇寻而収匣之饮毕就寝迨晓乃空榻也至日中复有一头陀僧来寻此夫妇寂具道之僧曰我亦其人也道士能学之乎时寂按道服也寂辞曰少尚学不愿为此其僧傲然而笑乃取寂净水拭脚徘徊间不见尔后再于华隂遇之始知其侠也杜光庭自京入蜀宿于梓潼防有一僧继至县宰周某与之有旧乃云今日自兴元来杜异之明发僧遂前去宰谓杜曰此僧乃鹿卢蹻亦侠之也诗僧齐已于沩山松下亲遇一僧于头指甲下抽岀两口劔跳跃凌空而去【出北梦琐言】
　　丁秀才
　　朗州道士罗少微顷在茅山紫阳观寄泊有丁秀才者亦同寓于观中举动风味无异常人然不汲汲于仕进盘桓数年观主亦善遇之冬之夜霰雪方甚二三道士围炉有肥羜美醖之羡丁曰致之何难时以为戏俄见开户奋袂而去至夜分雪而回提一银榼酒熟羊一足云浙帅厨中物由是惊讶欢笑掷劔而舞腾跃而去莫知所往惟银榼存焉观主以状闻于县官诗僧贯休侠客诗云黄昏风雨黒如磐别我不知何处去得非江淮间曽聆此事而搆思也【出北梦琐言】
　　太平广记卷一百九十六
　　钦定四库全书
　　太平广记卷一百九十七
　　博物
　　东方朔　　　刘向　　　　胡综
　　张华　　　　束晳　　　　沈约
　　虞世南　　　傅奕　　　　郝处俊
　　孟诜　　　　唐文宗　　　贾躭
　　叚成式　　　江陵书生
　　东方朔
　　汉武帝时尝有独足鹤人皆不知以爲怪异东方朔奏曰此山海经所谓毕方鸟也騐之果是因敕廷臣皆习山海经山海经伯翳所着刘向编次作序伯翳亦曰伯益书曰益典朕虞盖随禹治水取山海之异遂成书【出尚书故实】
　　刘向
　　贰负之臣曰危与贰负杀窫窳帝乃梏之疏属之山桎其右足反缚两手与髪系之山上在关提西北郭璞注云汉宣帝使人发上郡盘石石室中得一人徒裸被髪反缚械一足以问羣臣莫知刘向按此言之宣帝大惊由是人争学山海经矣【出山海经】
　　胡综
　　胡综博物多识吴孙权时有掘地得铜匣长二尺七寸以琉璃爲盖雕镂其上得一白玉如意所执处皆刻龙虎及蝉形时莫能识其所由者权以综多悉徃事使人问之综云昔秦始皇东逰以金陵有天子气乃改县名并掘凿江湖平诸山阜处处輙埋寳物以当王土之气事见于秦记此盖是乎众人咸叹其洽闻而怅然自失【出综别传】
　　张华
　　魏时殿前钟忽大鸣震骇省署华曰此蜀铜山崩故钟鸣应之也蜀寻上事果云铜山崩时日皆如华言【出小説】
　　又
