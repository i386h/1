<!-- { "loadSidebar": true } -->
　　又天寳初使赞善大夫魏曜使新罗防立幼主曜年老深惮之有客曽到新罗因访其行路客曰永徽中新罗日本皆通好遣使兼报之使人既达新罗将赴日本国海中遇风波涛大起数十日不止随波漂流不知所届忽风止波静至海岸邉日方欲暮旹同志数船乃维舟登岸约百有余人岸髙二三十丈望见屋宇争往趋之有长人出长二丈身具衣服言语不通见唐人至大喜于是遮拥令入宅中以石填门而皆出去俄有种百余相随而到乃简阅唐人肤体肥充者得五十余人尽烹之相与食噉兼出醇酒同为宴乐夜深皆醉诸人因得至诸院后院有妇人三十人皆前后风漂为所掳者自言男子尽被食之唯留妇人使造衣服汝等今乗其醉何为不去吾请道焉众悦妇人出其练缕数百匹负之然后取刀尽断醉者首乃行至海岸岸髙昏黒不可下皆以帛系身自缒而下诸人更相缒下至水濵皆得入船及天曙船发闻山头呌声顾来处已有千余矣络绎下山须臾至岸既不及船虓吼振腾使者及妇人并得还【出纪闻】
　　又近有海客往新罗次至一岛上满地悉是黒漆匙筯其处多大木客仰窥匙筯乃木之花与须也因拾百余双还用之肥不能使偶取搅茶随搅随消焉【出酉阳杂俎】又六军使西门思恭常衔命使于新罗风水不便累月漂泛于沧溟罔知邉际忽南抵一岸亦有田畴物景遂登陆四望俄有一大人身长五六丈衣踞差异声如震雷下顾西门有如惊叹于旹以五指撮而提行百余里入一岩洞间见其长幼羣聚逓相呼集竞来看玩言语莫能辨皆有欢喜之容如获异物遂掘一坑而寘之亦来看守之信宿之后遂攀縁跃出其坑迳寻旧路而窜才跳入船大人已逐而及之矣便以巨手攀其船舷于是挥劒断下三指指粗于今槌帛棒大人失指而退遂解防舟中水尽粮竭经月无食以身上衣服囓而防之后得达北岸遂进其三指漆而蔵于内库洎拜主军宁以金玉遗人平生不以饮馔食客为省其絶粮之难也【出玉堂闲话】
　　东女国
　　东女国西羌别种俗以女为王与茂州邻有八十余城以所居名康延州中有弱水南流用牛皮为船以渡户口兵万人散山谷号曰賔就有女官号曰髙霸平议国事在外官僚并男夫为之五日一聼政王侍左右女数百人王死国中多敛物至数万更于王族中求令女二人而立之大者为大王小者为小王大王死则小王位之或姑死妇继无墓所居皆重屋王至九重国人至六层其王服青毛裙下领衫其袖委地以文锦为小髻饰以金耳垂珰足履素鞾重妇人而轻丈夫文字同于天竺以十一月为正每十月令巫者赍酒肴诣山中散糟麦于空大呪呼鸟俄有鸟如雉飞入巫者之懐因剖腹视之有谷来岁必登若有霜雪必有大灾其俗名为岛上人死则纳骨肉金瓶中和金瓶而埋之【出神异记】
　　廪君
　　李旹字休廪君之后昔武洛钟离山崩有石穴一赤如丹一黒如漆有人出于丹穴者名务相姓已氏有出于黒穴者凡四姓氏樊氏柏氏郑氏五姓出而争焉于是务相以矛刺穴能著者为廪君四姓莫着而务相之剑悬又以土为船雕画之而浮水中曰若其船浮者为廪君务相船又独浮于是遂称廪君乗其土船将其徙卒当夷水而下至于盐阳水神女子止廪君曰此鱼盐所有地又广大与君俱生可无行廪君君我当为君求廪地不能止也盐神夜从廪君宿旦辄去为飞虫诸神皆従其飞蔽日廪君欲杀之不可别又不知天地东西如此者十日廪君即以青缕遗盐神曰婴此即宜之与汝俱生不宜将去汝盐神受而婴之廪君至砀石上望膺有青缕者跪而射之中盐神盐神死羣神与俱飞者皆去天乃开朗廪君复乗土船不及夷城石岸曲泉水亦曲望之如穴状廪君叹曰我新从穴中出今又入此奈何岸即为崩广三丈余而阶阶相承廪君登之岸上有平石长五尺方一丈廪君休其上投策计算皆着石焉因立城其旁有而居之其后种遂繁秦并天下以为黔中郡薄赋敛之岁出钱四十万巴人以赋为賨因谓之賨人焉【出録异记】
　　大食国
　　大食西南二千里有国山谷间树枝上生花如人首但不语人借问笑而已频笑辄落【出酉阳杂俎】
　　私阿修国
　　私阿修国金辽山寺中有石鼍众僧饮食将尽向石鼍作礼于是饮食悉具【出酉阳杂俎】
　　俱振提国
　　俱振提国尚神城北隔真珠江二十里有神春秋之峕国王所须什物金银器神厨中自然而出祠毕亦灭天后使人验之不妄【出酉阳杂俎】
　　牂牁
　　獠在牂牁其妇人七月生子死则棺埋之木耳夷旧牢西以鹿角为器其死则屈而烧而埋其骨木耳夷人黒如漆小寒则焙沙自处但出其面【出酉阳杂俎】
　　龟兹
　　古龟兹国主阿主皃者有神异力能降伏毒蛇龙峕有人买市人金银寳货至夜中钱并化为炭境内数百家皆失金寳王有男先出家成阿罗汉果王问之罗汉曰此龙所为居北山其头若虎今在某处眠耳王乃易衣持剑黙至龙所见龙卧将斩之思曰吾斩寐龙谁知吾有神力遂叱龙龙惊起化为狮子王即乗其上龙怒作雷声腾空至城北二十里王谓龙曰尔不降当断尔头龙惧王神力人语曰勿杀我我当与王为乗欲有所向随心所至王许之后遂乗龙而行【出酉阳杂俎】
　　葱岭以东人好淫僻故龟兹于阗置女市以収钱【出十三州志】
　　龟兹元日闘羊马駞为戏七日观胜负以占一年羊马减耗繁息也婆逻遮并服狗头猴面男女无昼夜歌舞八月十五日行像及透索为戏焉耆元日二月八日婆摩遮三日野祀四月十五日逰林五月五日弥勒下生七月七日祀生祖九月九日麻撒十月十日王为厌法王领家出宫首领代王焉一日一夜处分王事十月十四日每日作乐至岁穷拔汗那十二月及元日王及首领分为两朋各出一人着甲众人执瓦石棒棍东西互撃甲人先死即止以占当年丰俭【出酉阳杂俎】
　　干陁国
　　干陁国昔有王神勇多谋号伽当讨袭诸国所向悉降至五天竺国得上细緤二条自留一一与妃妃因衣其緤谒王緤当妃乳上有郁金香手印迹王见惊恐谓妃曰尔忽衣此手迹衣服何也妃言向王所赐之緤王怒问蔵臣蔵臣曰緤本有是非臣之咎王追商者问之商言天竺国婆陁婆恨王有宿愿每年所赋细緤并重叠积之手染郁金柘于緤上手万重手印即透丈夫衣之手印当背妇人衣之手印当乳王令左右披之皆如商者王因叩剑曰吾不以此剑裁婆陀婆恨王手足无以寝食乃遣使就南天竺索娑陁婆恨王手足使至其国娑陁婆恨王与羣臣绐报曰我国虽有王名娑陁婆恨元无王也但以金为王设于殿上凡统领教习皆臣下耳王遂起象马兵南讨其国国其王于地窟中铸金人来迎伽王伽王知其伪且自恃神力因断金人手足娑陁婆恨王于窟中手足悉皆自落【出酉阳杂俎】
　　干陁国者尸毘王仓库为火所烧其中粮米燋者于今尚存服一粒永不患疟【出酉阳杂俎】

　　太平广记卷四百八十一
　　钦定四库全书
　　太平广记卷四百八十二　　宋　李昉等　编蛮夷三
　　苗民　　　　竒肱　　　西北小人
　　于阗　　　　乌苌　　　汉盘陁国
　　苏都识匿国　马留　　　武宁蛮
　　悬渡国　　　飞头獠　　蹄羌
　　扶娄　　　　交趾　　　南越
　　尺郭　　　顿逊　　　堕婆登国
　　哀牢夷　　诃陵国　　真猎国
　　留仇国　　木客　　　缴濮国
　　木饮州　　阿萨部　　孝忆国
　　婆弥烂国　拨抜力国　昆吾
　　绣面獠子　五溪蛮　　堕雨儿
　　苗民
　　西中有人焉面目手足皆人形而腋下有翼不能飞名曰苗民书曰窜三苗于三危四裔为人饕餮淫佚无理舜窜之于此【出神异经】
　　竒肱
　　竒肱国其民善为机巧以杀百禽能为飞车従风逺行汤旹西风久下竒肱人车至于豫州界中汤破其车不以示民后十年东风复至乃使乗车遣归其国去玉门西万里【出博物志】
　　西北小人
　　西北小人中有长一寸其君朱衣冠乗辂车马引为威仪居处人遇其乗车抵而食之其味辛终年不为物所咋并识万物名字又杀腹中三虫三虫死便可食仙药也【出博物志】
　　于阗
　　后魏宋云使西域行至于阗国国王头着金冠以鸡帻头垂二尺生绢广五寸以为饰威仪有鼓角金钲弓箭一门防二枚槊五张左右带刀不过百人其俗妇人袴衫束带乗马驰走与丈夫无异死者以火焚烧収骨塟之上起浮图居丧者剪髪长四寸即就平常唯王死不烧置之棺中逺塟于野【出洛阳伽蓝记】
　　乌苌
　　乌苌国四熟之稻苗髙没骆驼米大如小儿指【出洽闻记】又乌苌国民有死罪不立杀刑唯徙空山任其饮啄事涉疑似以药服之清浊则验随事轻重则当时即决【出洛阳伽蓝记】
　　汉槃陁国
　　汉槃陁国正在须山自葱岭已西水皆西流世人云是天地之中其土人民决水以种闻中国待雨而种笑曰天何由可期也【出洛阳伽蓝记】
　　苏都识匿国
　　苏都识匿国有野叉城城旧有野叉其窟见在人近窟住者五百余家窟口作舍设闗钥一年再祭人有逼窟口烟气出先触者死因以尸掷窟中其窟不知深浅【出酉阳杂俎】
　　马留
　　马伏波有余兵十余家不返居夀洽县自相婚姻有二百户以其流寓号马留饮食与华同山川移铜柱入海以此民为识耳【出酉阳杂俎】
　　武宁蛮
　　峡中夷风不改武宁蛮好着芒心按离名曰亭绥以稻记年月塟时以笄向天谓之刺北斗相传磐瓠初死置于树上以笄刺之其后化为象临邑县有鴈翅以御者【出酉阳杂俎】
　　悬渡国
　　乌耗西有悬渡国山溪不通引绳而渡朽索相引二千里土人佃于石间垒石为室接手而饮所谓猿饮也【出酉阳杂俎】
　　飞头獠
　　邺鄯之东龙城之西南地广千里皆为盐田行人所经牛马皆布氊卧焉岭南溪洞往往有飞头者故有飞头獠子之号头飞一日前颈有防匝项如红缕妻子遂看守之其人及夜状如病头忽离身而去乃于岸泥寻蠏蚓之食之将晓飞还如梦觉其腹实矣梵僧菩萨胜又言阇婆国中有飞头者其人无目瞳子聚落时有一人据于民志怪南方落民其头能飞其俗所祠名曰虫落因号落民昔朱桓有一婢其头夜飞王子年拾遗言汉武峕因墀国有南方有解形之民能先使头飞南海左手飞东海右手飞西海至暮头还肩上两手遇疾风飘于海外【出酉阳杂俎】
　　又南方有落头民其头能飞以耳为翼将晓还复着体吴峕往往得此人也【出博物志】
　　蹄羌
　　蹄羌之国其人自膝已下有毛如水蹄常自鞭其胫日行百里【出博物志】
　　扶娄
　　周成王七年南陲有扶娄之国其人能机巧变化易形改服大则兴云起雾小则入于纎毫之里缀金玉毛羽为衣裳能吐云喷火鼓腹则如雷霆之声或化为巨象狮子龙蛇犬马之状或变虎或口中吐人于掌中备百戯之乐旋转屈曲于指间见人形或长数分或复数寸神怪欻忽于峕乐府皆此伎代代不絶故俗谓婆侯伎则扶娄之音讹替也【出王子年拾遗】
　　交趾
　　交趾之地颇为膏腴徙民居之始知播植厥土惟黒壤厥气惟雄故今称其田为雄田其民为雄民有君长亦曰雄王有辅佐焉亦曰雄侯分其地以为雄将【出南越志】
　　南越
