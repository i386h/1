<!-- { "loadSidebar": true } -->
　　武徳功臣孙窦不疑为中郎告老归家家在太原宅于北郭阳曲县不疑为人勇有胆力少而任侠常结伴十数人鬭鸡走狗摴蒲一掷数万皆以意气相期而太原城东北数里常有道身长二丈毎阴雨昏黑后多出人见之或怖而死诸少年言曰能往射道者与钱五千余人无言唯不疑请行迨昏而往众曰此人出城便潜藏而夜绐我以射其可信乎盍密随之不疑既至魅所正出行不疑逐而射之被箭走不疑追之凡中三矢自投于岸下不疑乃还诸人笑而迎之谓不疑曰吾恐子潜而绐我故密随子乃知子胆力若此因授之财不疑尽以饮焉明日往寻所射岸下得一方相身则编荆也【今京中方相编竹太原无竹用荆作之】其傍仍得三矢自是道遂亡不疑因从此以雄勇闻及归老七十余矣而意气不衰天宝二年冬十月不疑往阳曲从人饮饮酣欲返主苦留之不疑尽令从者先独留所乘马昏后归太原阳曲去州三舎不疑驰还其间则沙场也狐狸火丛聚更无居人其夜忽见道左右皆为店肆连延不絶时月满云薄不疑怪之俄而店肆转众有诸男女或歌或舞饮酒作乐或结伴踏蹄有童子百余人围不疑马踏蹄且歌马不得行道有树不疑折其柯长且大以击歌者走而不疑得前又至逆旅复见二百余人身长且大衣服甚盛来绕不疑踏蹄歌焉不疑大怒又以树柯击之长人皆失不疑恐以所见非常乃下道驰投村野忽得一处百余家屋宇甚盛不疑叩门求宿皆寂无人应虽甚呌击人犹不出村中有庙不疑入之系马于柱据阶而坐时朗月夜未半有妇人素服靓妆突门而入向不疑再拜问之妇人曰吾见夫壻独居故此相偶不疑曰孰为夫壻妇人曰公即其人也不疑知是魅击之妇人乃去防房内有牀不疑息焉忽梁间有物堕于其腹大如盆盎不疑殴之则为犬音不疑自投牀下化为火人长二尺余光明照耀入于壁中因尔不见不疑又出户乘马而去遂得入林木中憇止天晓不能去会其家求而得之已疲且防魂矣舁之还犹说其所见乃病月余卒【出纪闻】

　　太平广记卷三百七十一
<子部,小说家类,异闻之属,太平广记>
　　钦定四库全书
　　太平广记卷三百七十二　宋　李昉等　编精怪五
　　凶器下
　　桓彦范　　　蔡四　　　　李华
　　商乡人　　　卢涵　　　　张不疑
　　凶器下
　　桓彦范
　　扶阳王桓彦范少放诞节不饰细行常与诸客游侠饮于荒泽中日暮诸客罢散范与数人大醉遂卧泽中二更后忽有一物长丈余大十围手持矛防瞠目大唤来趋范等众皆俯伏不动范有胆力乃奋起呌呼张拳而前其物乃返走遇一大栁树范手断一枝持以击之其声策策如中虚物数下乃匍匐而走范逐之愈急因入古圹中洎明就视乃是一败方相焉【出广异记】
　　蔡四
　　颍阳蔡四者文词之士也天宝初家于陈留之浚仪吟咏之际每有一来登其榻或问义或赏诗蔡君问何神忽此降顾曰我姓王最大慕君才徳而来耳蔡初甚惊惧后稍狎之其毎至恒以王大蔡氏相呼言笑欢乐蔡氏故人有小奴见试令观之其奴战栗问其形云有大长丈余余小数人在后蔡氏后作小木屋置宅西南隅植诸菓木其外候至谓曰人神道殊君所知也昨与君造小舎宜安堵甚喜辞谢主人其后毎言笑毕便入此居偃息以为常矣久之谓蔡氏曰我欲嫁女暂借君宅蔡氏不许曰老亲在堂若染气必不安穏君宜别求宅也云太夫人堂但闭之必当不入余借七日耳蔡氏不得已借焉七日之后方还住而安穏无他事也后数日云设斋慿蔡为借食器及帐幕等蔡云初不识他人唯借已物因问欲于何处设斋云近在繁台北世间月午即地下斋时问至时欲往相看得乎曰何适不可蔡氏以举家持千手千眼呪家人清浄即不来盛食荤血其必至欲至其斋家人皆精心念诵着新浄衣乘月往繁台遥见帐幕僧徒极盛家人并诵呪前逼之见惶遽纷披知其惧人乃益前进既至翕然而散其王大者与徒侣十余人北行蔡氏随之可五六里至一墓林乃没记其所而还明与家人往视之是一废墓中有明器数十当圹者最大额上作王字蔡曰斯其王大乎积火焚之其遂絶【出广异记】
　　李华
　　唐吏部员外李华幼时与流辈五六人在济源山庄读书半年后有一老人眉雪色恒持一裹石大如拳毎日至晚即骑院墙坐以石掷华等当前后数月居者苦之邻有秦别善射知名华自往诣之具说其事秦欣然持弓至山所伺之及晚复来投石不已秦乃于隙中纵矢一发便中视之乃木明器【出广异记】
　　商乡人
　　近世有人旅行商乡之郊初与一人同行数日忽谓人曰我乃是为家中明器叛逆日夜战鬭欲假一言以定祸乱如之何云茍可成事无所惮会日晚道左方至一大坟指坟言是已君于前大呼有敕斩金银部落如是毕矣言讫入冢中人便宣敕须臾闻斩决之声有顷从中出手持金银人马数枚头悉斩落谓人曰得此足一生福以报恩耳人至西京为长安捉事人所告县官云此古器当是破得之人以实对县白尹奏其事发使人随开得金银人马斩头落者数百枚【出广异记】
　　卢涵
　　开成中有卢涵学究家于洛下有庄于万安山之阴夏麦既登时果又熟独跨小马造其庄去十余里见大栢林之畔有新洁室数间而作店肆时日欲沈涵因憩马覩一双鬟甚有媚态诘之云是耿军守茔青衣父兄不在涵悦之与语言多巧丽意甚虚襟盼睐明眸转资态度谓涵曰有少许家醖郎君能饮三两杯否涵曰不恶遂捧古铜罇而出与涵饮极欢青衣遂击席而讴送卢生酒曰独持巾栉掩关小帐无人烛影残昔日罗衣今化尽白杨风起陇头寒涵恶其词之不称但不晓其理酒尽青衣谓涵曰更与郎君入室添杯去秉烛挈罇而入涵蹑足窥之见悬大乌虵以刀刺虵之血滴于樽中以变为酒涵大恐栗方悟怪魅遂掷出户解小马而走青衣连呼数声曰今夕事须留郎君一宵且不得去知势不可又呼东边方大且与我趂取遮郎君俄闻栢林中有一大汉应声甚伟须臾回顾有物如大枯树而趋举足甚沈重相去百余步涵但疾加鞭又经一小栢林中有一巨物雪白处有人言云今宵必须擒取此人不然者明晨君当受祸涵闻之愈怖怯及庄门已三更扄户閴然唯有数乘空车在门外羣羊方咀草次更无人物涵弃马潜跧于车箱之下窥见大汉径扺门墙极髙只及斯人腰跨手持防瞻视庄内遂以防刺庄内小儿但见小儿手足捞空于防之巅只无声耳良久而去涵度其已逺方能起扣门庄客乃啓关惊涵之夜至喘汗而不能言及旦忽闻庄院内客哭声云三岁小儿因昨宵寐而不苏矣涵甚恶之遂率家僮及庄客十余人持刀斧弓矢而究之但见夜来饮处空逃户环屋数间而已更无人物遂搜栢林中见一大明器婢子髙二尺许傍有乌虵一条已毙又东畔栢林中见一大方相骨遂俱毁折而焚之寻夜来白物而言者即是人白骨一具肢节筋缀而不欠分毫鍜以铜斧终无缺损遂投之于壍而已涵本有风疾因饮虵酒而愈焉【出竒】
　　张不疑
　　南阳张不疑开成四年宏词登科授秘书游京假丏于诸侯回以家逺无人患其孤寂寓居京国欲市青衣散耳目于闾里闻旬月内亦累有呈告者适憎貌未偶月余牙人来去有新鬻仆者请阅焉不疑与期于翌日及所约时至抵其家有披朱衣牙笏者称前浙西胡司马揖不疑就位与语甚爽朗云某少曾在名塲几及成事曩以当家使于南海蒙携引数年记于岭中偶获婢仆等三数十人自浙右已歴南荆货鬻殆尽今但有六七人承牙人致君子至焉语毕一青衣捧小盘各设于賔主位俄银罇金盏醪醴芳新馨香扑鼻不疑奉道常御酒止肉是日不觉饮数杯余命诸青衣六七人并列于庭曰唯所选耳不疑曰某以乏于仆使今唯有钱六万愿贡其价却望髙明度六万之者一人以示之朱衣人曰某价翔庳各有差等遂指一鵶鬟重耳者曰春条可以偿耳不疑覩之则果是私目者矣即日操契付金春条善书录音旨清婉所有指使无不惬适又好学月余日潜为小诗往往自于户牖间题诗云幽室鏁妖艳无人兰芳春风三十载不尽罗衣香不疑深惜其才貌明慧如此两月余不疑素有礼奉门徒尊师居旻天观相见因谓不疑曰郎君有邪气絶多不疑莫知所自尊师曰得毋新聘否不疑曰聘纳则无市一子耳尊师曰祸矣不疑恐遂问计焉尊师曰明旦告归慎勿令觉明早尊师至谓不疑曰唤怪物出来不疑召春条泣于屏幕间亟呼之终不出来尊师曰果怪物耳斥于室内闭之尊师焚香作法以水向东而噀者三谓不疑曰可往观之何如也不疑视之曰大抵是旧貌但短小尺寸间耳尊师曰未也复作法禹步又以水向门而喷者三谓不疑可更视之何如也不疑视之长尺余小小许僵立不动不疑因更视之乃仆地扑然作声视之一朽明器背上题曰春条其衣服若蝉蜕然系结仍旧不疑大惊尊师曰此虽然腰腹间已合有异令不疑命刀劈之腰颈间果有血浸润于木矣遂焚之尊师曰向使血徧体则郎君一家皆遭此物也自是不疑郁悒无已岂有与明器同居而不之省殆非永年毎念至惘然数日如有所失因得沈痼遂请告归宁明年为江西辟至日使淮南中路疾罢又明年八月而卒卒后一日尊夫人继殁道士之言果验【出竒】
　　又
　　一说张不疑常与道士共办往来道士将他适乃诫不疑曰君有重厄不宜居太夫人膝下又不可进买婢仆之辈某去矣幸勉之不疑即啓母卢氏卢氏素奉道常日亦多在别所求静因择寺院以居不疑旦问省数月有牙侩言有崔氏孀妇甚贫有妓女四人皆鬻之今有一婢曰金釭有姿首最其所惜者今贫不得已欲货之不疑喜遂令召至即酬其价十五万而获焉宠侍无比金釭美言笑明利轻便事不疑皆先意而知不疑愈惑之无几道士诣门及见不疑言色惨沮吁叹不已不疑诘之道士曰嘻祸已成无奈何矣非独于君太夫人亦不免矣不疑惊怛起曰别后皆如师敎尊长寓居佛寺某守道殊不敢怠不知何以致祸且如之何哀祈备至道士曰家无计矣但为君办明之因诘其别后有所进否不疑曰家少人力昨唯买一婢耳道士曰可见乎不疑即召之金釭不肯出不疑连促之终不出不疑自诟之即至道士曰即此是矣金釭大骂曰婢有过鞭挞之可也不要鬻之可也一百五十千尚在何所忧乎何物道士预人家事耶道士曰惜乎不疑曰焉有此事唯尊师命敢不听从道士即以拄杖击其头沓然有声如击木遂倒乃一明器女子也背书其名道士命掘之五六尺得古墓柩傍有明器四五制作悉所焚者一百五十千在柩前俨然即不疑买婢之资复取之不疑惝怳发疾累月而卒亲卢氏旬日继殁焉【出博异记又出灵怪集】

　　太平广记卷三百七十二
　　钦定四库全书
　　太平广记卷三百七十三　宋　李昉等　编精怪六
　　火
　　贾躭　　　　刘希昂　　　范璋
　　胡荣　　　　杨稹　　　　卢郁
　　刘威
　　土
　　马希范
　　火
　　贾耽
