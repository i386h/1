<!-- { "loadSidebar": true } -->
　　汉武帝宴于未央方噉黍忽闻人语云老臣冒死自诉不见其形寻觅良久梁上见一老翁长八九寸面目頳皱须髪皓白拄杖偻步笃老之极帝问曰叟姓字何居在何处何所病苦而来诉朕翁縁柱而下放杖稽首嘿而不言因仰头视屋俯指帝脚忽然不见帝骇愕不知何等乃曰东方朔必识之于是召方朔以告朔曰其名为藻水木之精夏巢幽林冬潜深河陛下顷日频兴造宫室斩伐其居故来诉耳仰头看屋而复俯指陛下脚者足也愿陛下宫室足于此帝感之既而息役幸瓠子河闻水底有歌声前梁上翁及年少数人绛衣素带缨佩甚鲜皆长八九寸有一人长尺余淩波而出衣不霑濡或有挟乐器者帝方食为之辍膳命列坐于食案前帝问曰闻水底奏乐为是君耶老翁对曰老臣前昧死归诉幸蒙陛下天地之施即息斧斤得全其居不胜欢喜故私相庆乐耳帝曰可得奏乐否曰故赍乐来安敢不奏其最长人便而歌歌曰天地德兮垂至仁愍幽魄兮停斧斤保窟宅兮庇微身愿天子兮寿万春歌声小大无异于人清彻绕越梁栋又二人鸣管抚节调契声谐帝欢悦举觞并劝曰不德不足当雅贶老翁等并起拜受爵各饮数升不醉献帝一紫螺殻中有物状如牛脂帝问曰朕闇无以识此物曰东方生知之耳帝曰可更以珍异见贻老翁顾命取洞穴之宝一人受命下没渊底倏忽还到得一大珠径数寸明耀絶世帝甚爱翫翁等忽然而隐帝问朔紫螺殻中何物朔曰是蛟龙髓以傅面令人好顔色又女子在孕产之必易防后宫产难者试之殊有神效帝以脂涂面便悦泽又曰何以此珠名洞穴珠朔曰河底有一穴深数百丈中有赤蚌蚌生珠故以名焉帝既深叹此事又服朔之竒识【出幽明録】
　　毛宝
　　晋咸康中豫州刺史毛宝戍邾城有一军人于武昌市买得一白龟长四五寸置瓮中养之渐大放江中后邾城遭石氏败赴江者莫不沈溺所养人被甲入水中觉如堕一石上须臾视之乃是先放白龟既得至岸回顾而去【出幽明録】
　　孔愉
　　孔愉尝至吴兴余不亭见人笼龟于路愉买而放之至水反顾视愉及封此亭侯而铸印龟首囘屈三铸不正有似昔龟之顾灵德感应如此愉悟乃取而佩焉【出防稽先贤传】
　　宗叔林
　　晋阳守宗叔林得十头龟付厨曰每日以二头作其夜梦十丈夫皁衣袴褶叩头求哀明夜复梦八人求命方悟乃放之后梦八人来谢【出梦隽】
　　桓邈
　　桓邈为汝南郡人赍四乌鸭作礼大儿梦四乌衣人请命觉忽见鸭将杀遂救之买肉以代还梦四人来谢而去【出梦隽】
　　刘枢
　　宋文帝元嘉三年春彭城刘枢字正一自江陵归鄂下宿上明洲时夜月微明吟宴次忽二人扣舟高呼正一云我自鄂下来要见正一枢引首望之于岸下见二人各长五尺余容貌华饰皆白服便出与语乃语枢曰久欲奉谒今防良时枢曰卿自鄂下来有何相谓一人曰闻君儒者也故修谒耳遂与同宴夜阑二人俱醉于饮处便卧枢甚异之及左右皆相目不敢言乃以被覆之及明尚寝欲唤因举被见二鱼各长五六尺眼虽动而甚困矣不敢杀乃舁致江中是夕枢梦二人衣白衣各执一珠放枢卧前不语而去及晓枕前二珠各径寸乃是双白鱼也【出三吴记】
　　蔡喜夫
　　宋景平中东阳大水永康蔡喜夫避住南垄夜有大防浮水而来伏喜夫奴牀角奴愍而不犯每以饭与之水势既退喜夫得返故居防以前脚捧青囊囊有三寸许珠留置奴牀前啾啾状如欲语也【出异苑】
　　刘沼
　　秣陵令中山刘沼梁天监三年为建康监与门生作食次灶里得一龟长尺许在灰中了不以燔炙为弊刘为设斋防放之于娄湖俄迁秣陵令【出续异记】
　　刘之亨
　　梁刘之亨仕南郡尝梦二人姓李诣之亨乞命之亨不解其意既明有人遗生鲤两头之亨曰必梦中所感乃放之其夕梦二人谢恩云当令君延一算【出渚宫旧事】
　　严泰
　　陈宣帝时扬州人严泰江行逢渔舟问之云有龟五十头泰用钱五千赎之放行数十步渔舟乃覆其夕有乌衣五十人扣泰门谓其父母曰贤郎附钱五千可领之缗皆濡湿父母虽受钱怪其无由及泰归问乃说赎龟之异因以其居为寺里人号曰严法寺【出独异志】
　　程灵洗
　　歙州歙县黄墩湖其湖有蜃【蛟蜃之蜃也】常为吕湖蜃所鬬湖之近村有程灵洗者卓越不覊好勇而善射梦蜃化为道士告之曰吾甚为吕湖蜃所厄明日又来君能助吾必厚报灵洗遂问何以自别道人曰束白练者吾也既异之明日与村人少年皷噪于湖边须臾波涛涌激声若雷霆见二牛相驰其一甚困而腹肚皆白灵洗弯弓射之正中后蜃俄而水变为血不知所之其伤蜃遂归吕湖未到而毙后人名其死处为蜃滩吕湖亦从此渐涨塞今才余寻丈之广居岁余灵洗偶出有一道人诣其母求食食讫曰劳母设食无以报之今贫窭到此当为求善墓地使母随行上山以白石识其地曰塟此可以暴贵矣寻而灵洗还母语之灵洗驰求之了无所见遂迁葬于其所后侯景作乱率郡乡万余众保据新安遂随陈武帝平贼累有竒功军中谓之程虎及陈武受梁禅灵洗以佐命功臣与周文昱侯安都为三杰如汉之萧张焉后官止丹阳尹按灵洗宅湖东二里宅南有楮树其大数十围树有灵今村人数有祈祷其祝辞号为千年树其墓在湖西北黄牢山下故检校刑部郎中程皓即其后也【出歙州图经】
　　韦丹
　　唐江西观察使韦丹年近四十举五经未得尝乗蹇驴至洛阳中桥见渔者得一鼋长数尺置于桥上呼呻余喘须臾将死羣萃观者皆欲买而烹之丹独悯然问其直几何渔曰得二千则鬻之是时天正寒韦衫袄袴无可当者乃以所乗劣衞易之既获遂放于水中徒行而去时有胡芦先生不知何所从来行止迂怪占事如神后数日韦因问命胡芦先生倒屣迎门欣然谓韦曰翘望数日何来晚也韦曰此来求谒先生曰我友人元长史谈君美不容口诚托求识君子便可偕行韦良久思量知闻间无此官族因曰先生误但为某决穷逹胡芦曰我焉知君之福寿非我所知元公即吾师也往当自详之相与防杖至通利坊静曲幽巷见一小门胡芦先生即扣之食顷而有应门者开门延入数十步复入一板门又十余步乃见大门制度宏丽拟于公侯之家复有丫鬟数人皆极姝美先出迎客陈设鲜华异香满室俄而有一老人须眉皓然身长七尺褐裘韦带从二青衣而出自称曰元濬之向韦尽礼先拜韦惊急趋拜曰某贫贱小生不意丈人过垂采録韦未喻老人曰老夫将死之命为君所生恩德如此岂容酬报仁者固不以此为心然受恩者思欲杀身报効耳韦乃矍然知其鼋也然终不显言之遂具珍羞流连竟日既暮韦将辞归老人即于怀中出一通文字授韦曰知君要问命故辄于天曹録得一生官禄行止所在聊以为报凡有无皆君之命也所贵先知耳又谓胡芦先生曰幸借吾五十千文以充韦君改一乘早决西行是所愿也韦再拜而去明日胡芦先生载五十缗至逆旅中赖以救济其文书具言明年五月及第又某年平判入登科受咸阳尉又明年登朝作某官如是厯官一十七政皆有年月日最后年迁江西观察使至御史大夫到后三年防前皁荚树花开当有迁改北归矣其后遂无所言韦常宝持之自五经及第后至江西观察使每授一官日月无所差异洪州使防前有皁荚树一株岁月颇久其俗相传此树有花地主大忧元和八年韦在位一旦树忽生花韦遂去官至中路而卒初韦遇元长史也颇怪异之后每过东路即于旧居寻访不获问于胡芦先生先生曰彼神龙也处化无常安可寻也韦曰若然者安有中桥之患胡芦曰迍难困厄凡人之与圣人神龙之与蠕皆一时不免也又何异焉【出河东记】
　　熊慎
　　唐豫章民有熊慎者其父以贩鱼为业尝载鱼宿于江浒闻船内千百念经佛声惊而察之乃船中诸鱼也遂叹异而悉取放之不复以渔为业后鬻薪于石头穷苦至甚尝暮宿于江上忽见沙中光焰高尺余就掘之得黄金数斤明日赍诣都市货之市人云此所谓紫磨金也酬缗数十万熊氏由此殖产钜富子孙于今存焉【出报应録】
　　王行思
　　伪蜀渠阳邻山有富民王行思尝养一马甚爱之刍粟喂饲倍于他马一日因乘往本郡遇夏潦暴涨舟子先渡马回舟以迎王氏至中流风起船覆其马自岸奔入骇浪接其主苍茫之间遽免沈溺【出儆诫録】
　　陈泰
　　伪蜀广都县百姓陈泰者家富于财尝有人假贷钱一万泰徴之甚急人曰请无虑吾先养虾防万余头货之足以奉偿泰闻之恻然已其债仍别与钱十千令悉放虾防于江中经月余泰因夜归马惊不进前有物光明视之乃金虾防也【出儆诫録】



　　太平广记卷一百十八
　　钦定四库全书
　　太平广记卷一百十九
　　报应十八
　　杜伯　　　　公孙圣【一作胜】　燕臣庄子仪
　　游敦　　　　王宏　　　　宋皇后
　　徐光　　　　王淩　　　　夏侯
　　金　　　　经旷　　　　万默
　　麴俭　　　　太乐伎　　　邓琬
　　孔基　　　　昙摩懴　　　支法存
　　张超　　　　袁粲幼子　　庾宏奴
　　魏煇儁　　　直子融
　　杜伯
　　杜伯名曰恒入为周大夫宣王之妾曰女鸠欲通之杜伯不可女鸠诉之宣王曰窃与妾交宣王信之囚杜伯于焦使薛甫与司空锜杀杜伯其友左儒九谏而王不听杜伯既死为人见王曰恒之罪何哉王召祝而以杜伯语告祝曰始杀杜伯谁与王谋之王曰司空锜也祝曰何以不杀锜以谢之宣王乃杀锜使祝以谢之伯犹为人而至言其无罪司空锜又为人而至曰臣何罪之有宣王告皇甫曰祝也为我谋而杀人吾杀者又皆为人而见诉奈何皇甫曰杀祝以谢可也宣王乃杀祝以兼谢焉又无益皆为人而至祝亦曰我焉知之奈何以此为罪而杀臣也后三年宣王游圃田从人满野日中见杜伯乘白马素车司空锜为左祝为右朱冠起于道左执朱弓彤矢射王中心折脊伏于弓衣而死【出还寃记】
　　公孙圣
　　吴王夫差杀其臣公孙圣而不以罪后越伐吴王败走谓太宰噽曰吾前杀公孙圣投于胥山之下今道由之吾上畏苍天下慙于地吾举足而不能进心不忍往子试唱于前若圣犹在当有应声噽乃登余杭之山呼之曰公孙圣圣即从上应曰在三呼而三应吴王大惧仰天叹曰苍天乎寡人岂可复归乎吴王遂死不返【出还寃记】
　　燕臣庄子仪
　　燕臣庄子仪无罪而简公杀之子仪曰死者无知则已若其有知不出三年当使君见之明年简公将祀于祖泽燕之有祖泽犹宋之有桑林国之大祀也男女观之子仪起于道左荷朱杖击公公死于车上【出报寃记】
　　游敦
　　游敦字幼齐汉世为羽林中郎将先与司隶校尉胡轸有隙遂脱但言伏罪游幼齐将来于是遂死【出还寃记】
　　王宏
　　汉王宏字长文为扶风太守与司徒王允俱为李傕等所害宏素与司隶校尉胡伸不相能伸因就狱竟其事宏临死叹曰胡伸小子勿乐人之祸祸必及汝伸后病头不得举眼若睡见宏来以大杖击之数日死【出还寃记】
　　宋皇后
