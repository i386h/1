<!-- { "loadSidebar": true } -->
　　蜀左营卒王殷常读金刚经不茹荤饮酒为赏设库子前后为人误累合死者数四皆非意得免至唐太和四年郭钊镇蜀郭性严急小不如意皆死王殷因呈锦缬郭嫌其恶弱令袒背将毙之郭有蕃狗随郭卧起非使宅人逢之辄噬忽吠声立抱王殷之背驱逐不去郭异之怒遂解【出酉阳杂俎】
　　王翰
　　唐太和五年汉州什邡县百姓王翰常在市日逐小利忽暴卒经三日却活云冥中有十六人同被追十五人散配他处翰独至一司见一青衫少年称是已侄为冥官防子遂引见推典又云是己兄貎皆不类其兄语云有寃牛一头诉尔烧畬枉烧杀之又曽卖竹与杀狗人作箜篌杀狗二头狗亦诉尔尔今名未注死籍犹可以免为作功徳翰欲为设斋及写法华经金光明经皆曰不可乃请曰持金刚经七遍与之其兄喜曰足矣及活遂舍业出家【出酉阳杂俎】
　　甯勉
　　甯勉者云中人年少有勇气善骑射能以力格猛兽不用兵仗北都守健其勇署为衙将后以兵四千军于飞狐城时蓟门帅骄悍弃天子法反书闻阙下唐文宗皇帝诏北都守攻其南诏未至而蓟门兵夜伐飞狐钲鼓震地飞狐人汹然不自安谓甯勉曰蓟兵豪健不可敌今且至矣其势甚急愿空其邑以遁去不然旦暮拔吾城吾不忍父子兄弟尽血贼刃下悔宁可及虽天子神武安能雪吾寃乎幸熟计之勉自度兵少固不能折蓟师之锋将听邑人语虑得罪于天子欲坚壁自守又虑一邑之人悉屠于贼手忧既甚而防未决忽有谍者告曰贼尽溃矣有弃甲在城下愿取之勉即登城垣望时月明朗见贼兵驰走颠踬者不可数有大兵击其后勉大喜开邑门纵兵逐之生擒数十人得遗甲甚多先是勉好浮图氏常诵佛书金刚经既败蓟师擒其虏以讯焉虏曰向夕望见城上有巨人数百长三丈余雄俊可惧怒目呿吻袒裼执劒蓟人见之惨然汗栗即走避又安有闘心乎勉悟巨人乃金刚也益自竒之勉官御史中丞后为清塞副使【出宣室志】
　　倪勤
　　倪勤梓州人唐太和五年以武畧称因典涪州兴教仓素持金刚经仓有防事面江甚为胜槩乃设佛像而读经其中六月九日江水大涨惟不至此防下勤读诵益励洎水退周视数里室屋尽溺唯此防畧不沾渍仓亦无伤人皆礼敬【出报应记】
　　高涉
　　唐太和七年冬给事中李石为太原行军司马孔目高涉因宿使院咚咚皷起时诣邻房忽遇一人长六尺余呼曰行军唤尔涉遂行行稍迟其人自后拓之不觉向北约行数十里至野外渐入一谷底后上一山至顶四望邑屋尽在眼下至一曹司所追者呼云追高涉到其中人多朱緑当按者似崔行信郎中判云付司对复至一处数百人露坐与猪羊杂处领至一人前乃涉妹壻杜则也逆谓涉曰君初得书手时作新人局遣某买羊四口记得否今被相责意甚苦毒涉遽云尔时祗使市肉非羊也则遂无言因见羊人立啮则逡巡被领他去倐忽又见一处露架方梁梁上钉大铁环有数百人皆持刀以绳系人头牵入环中刳剔之涉惧走出但念金刚经倐忽逢旧相识杨演云李说尚书时杖杀贼李英道为刼贼事已于诸处受生三十年今却诉前事君常记得否涉辞巳年幼不省又遇旧典段怡先与涉为义兄弟逢涉云弟先念金刚经莫废忘否向来所见未是极苦处勉善业今得还亦经之力因送至家如梦死已经宿向拓处数日青肿【出酉阳杂俎】
　　张政
　　张政卭州人唐开成三年七月十五日暴亡初见四人来捉行半日至大江甚濶度深三尺许细看尽是脓血便小声念金刚经使者色变入城见胡僧长八尺余骂使者曰何不依帖乱捉平人尽皆惊拜及领见王僧与对坐曰张政是某本宗弟子被妄领来王曰待畧勘问僧色怒王判放去见使者四人皆着大枷僧自领政出城不见所渡之水僧曰吾是汝所宗和尚汝识我否我是须菩提乃知是持经之力再三拜礼僧曰弟子合眼僧以杖一击不觉失声乃活死已三日唯心上暖【出报应记】
　　李琚
　　唐李琚成都人大中九年四月十六日忽患疫疾恍惚之际见一人自称行病王骂琚云抵犯我多未领汝云明日复共三女人同来速设酒食皆我妻也琚亦酬酢曰汝何得三妻但闻呵叱啾唧不覩人也却四度来至二十一日辞去琚亦拜送却回便觉身轻于佛堂作礼将吃粥却行次忽被风吹去住足不得乃至一大山见江海无涯人畜随琚立岸边不知所向良乆有黄衫人问曰公是何人随我来才四五步已见江山甚逺又问作何善事若无适已于水上作猪羊等也细说恐王问琚云在成都府曽率百余家于浄众寺造西方功德一堵为大圣慈寺写大藏经已得五百余卷兼庆讃了使者引去约五十里见一大城入门数里见殿上僧长六七尺语王云此人志心造善无有欺謟王诘黄衫人如何处得文帖追平人来答云山下见领来无帖追王云急送去便见所作功德在殿上碑记分明石壁造广利方在后使者领去又入一院令坐向琚说縁汉州刺史韦某亡欲令某作刺史琚都不谕六七日已来放归凡过十二处皆云王院悉有侍卫总云与冩一卷金刚经遂到家使人临别执手亦曰乞一卷金刚经便觉头痛至一塔下闻人云我是道安和尚作病卓头两下愿得尔道心坚固遂醒见观音菩萨现头边立笑自此顿寤妻儿环哭云没已七日惟心上暖冩经与所许者自诵不怠【出报应记】
　　巴南宰
　　巴南宰韦氏常念金刚经唐光化中至泥溪遇一女人着绯衣挈二子偕行同登山岭行人相驻叫噪见是赤貍大虫三子母也逡巡与韦分路而去韦终不觉是持经之力也【出述异记】
　　元初
　　唐元初九江人贩薪于市年七十常持金刚经晚归江北中流风浪大起同涉者俱没唯初浮于水上即漂南岸羣舟泊者悉是大商见初背上光高数尺意其贵人既得活争以衣服遗之及更召以与饭语渐熟乃知村叟因诘光所自云某读金刚经五十年矣在背者经也前后厄难无不获免知是经之力也【出报应记】
　　兖州军将
　　干符中兖州节度使崔尚书法令严峻尝有一军将衙叅不到崔大怒令就衙门处斩其军将就戮后顔色不变众咸惧之是夜三更归家妻子惊骇谓是物军将曰初遭决斩时一如醉睡无诸痛苦中夜觉身倒街中因尔还家妻子罔知其由明旦入谢崔惊曰尔有何幻术能致军将云素无幻术自少读金刚经日三遍昨日诵经所以过期崔问记得斩时否云初领到防门外便如沉醉都不记斩时崔又问所读经何在云在家鏁函子内及取到鏁如故毁鏁见经已为两断崔大惊自悔慰安军将仍赐衣一袭命冩金刚经一百卷供养今兖州延夀寺门外葢军将衙门就法并斩断经之像至今尚存【出报应记】
　　杨复恭弟
　　唐内臣姓杨忘其名复恭之弟也陷秦宗权鹿晏洪刘巨容贼内二十余年但读金刚经虽在城中未尝废防宗权男为襄阳节度使杨为监军使杨因人心危惧遂诱麾下将赵德言攻杀宗权男发表举徳言为节度使由是军府稍定民复旧业矣杨于课诵之功益加精励尝就牙门外柳下焚香课诵之次歘有金字金刚经一卷自空中飞下杨拜捧而立震骇心目得非信受精防获此善报也故陷于贼党二十年间终能枭巨盗立殊勲克保福禄者葢佛之冥祐也【出报应记】
　　蔡州行者
　　唐宋汶牧黄州日秦宗权阻命作乱将欲大掠四境蔡州有念金刚经行者郡人咸敬之宗权差为细作令入黄州探事行者至黄州未逾旬为人告败宋汶大怒令于军门集众决杀忽报有加官使到将校等上言方闻喜庆不欲遽行杀戮由是但令禁锢逾月使臣不到又命行刑出狴牢次报使入境复且停止使已发引出就刑值大将入衙见之遽白于宋曰黄州士马精彊城垒严峻何惧奸贼窥觇细作本非恶党受制于人将军曲贷性命足示寛恕汶然之命髠发钳縁化财物造开元新寺寺宇将就之一夜梦八金刚告曰钳僧苦行如此缔构既终盍释其钳以旌善类汶觉大异之遂令释钳待以殊礼自后一州悉呼为金刚和尚【出报应记】
　　贩海客
　　唐有一富商恒诵金刚经每以经卷自随尝贾贩外国夕宿于海岛众商利其财共杀之盛以大笼加巨石并经沉于海平明众商船发而夜来所泊之岛乃是僧院其院僧每夕则闻人念金刚经声深在海底僧大异之因命善泅者沉于水访之见一老人在笼中读经乃牵挽而上僧问其故云被杀沉于海不知是笼中忽觉身处宫殿常有人送饮食安乐自在也众僧闻之悉普加讃叹葢金刚经之灵验遂投僧削发出家于岛院【出报应记】








　　太平广记卷一百八
<子部,小说家类,异闻之属,太平广记>
　　钦定四库全书
　　太平广记卷一百九
　　报应八
　　沙门静生　　释昙邃　　　释慧庆
　　费氏　　　　赵泰　　　　释慧进
　　沙门法尚　　释明　　　释志湛
　　五侯寺僧　　释智聪　　　昙韵禅师
　　李山龙　　　苏长　　　　尼法信
　　李氏　　　　彻师　　　　悟真寺僧释道俗　　　史阿誓　　　石壁寺僧沙门静生
　　西晋蜀郡沙门静生出家以苦行致称为蜀三贤寺主诵法华经每诵经时常感虎来蹲前听诵讫乃去又恒见左右有四人为侍年虽衰老而精勤弥励遂终其业云【出法苑珠林】
　　释昙邃
　　晋有释昙邃未详何许人少出家止河阴白马寺蔬食布衣诵法华经又释达经防亦为人解説常于夜中忽闻扣戸云欲请法师九旬説法邃不许固请乃赴之而犹是睡中觉己身已在白马岛神祠中并一弟子日日宻往余无知者后寺僧经祠前过见有两髙座邃在北弟子在南如有讲説声又闻有竒香之气于是道俗共传神异至夏觉神送白马一疋白羊五头绢九十疋呪愿毕于是遂絶【出法苑珠林】
　　释慧庆
　　宋释慧庆广陵人出家止庐山寺学通经律清洁有戒行诵法华经十地思益维摩每夜吟诵常闻空中有弹指赞叹之声曾于大雷遇风涛船将覆没庆惟诵经不辍觉船在浪中如有人牵之倐忽至岸于是笃励弥复精勤矣【出法苑珠林】
　　费氏
　　宋罗璵妻费氏者宁蜀人父悦为宁州刺史费少而敬信诵法华经数年勤至不倦后得病忽苦心痛阖门惶惧属纩待时费心念我诵经勤苦宜有善祐庶不遂致死也既而睡卧食顷而寤乃梦见佛于窻中援手以摩其心应时都愈一堂男女婢仆悉覩金光亦闻香气璵从妺于时省疾牀前亦具闻见于是大兴信悟防戒至终每以此端进化子侄焉【出述异记】
　　赵泰
