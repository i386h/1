<!-- { "loadSidebar": true } -->
　　唐法海寺沙门英禅师具言每见寺主沙门慧兰怪而问焉英曰向秦庄襄王遣人传语饥虚甚以师大慈又自有所见从者二百许人勿辞劳费也吾已报云后日晓食书来专相候待慧兰便备酒脯之类至时秦王果来侍从甚众贵贱罗列坐食甚急谓英曰弟子不食八十年矣英问其故答曰吾生时未有佛法地下见责功德吾但以放生矜恤惸孤应之以福薄受罪未了受此一餐更四十年方便得食因指坐上人云是陈轸爲多虚诈又指二人云是白起王翦爲杀人多受罪亦未了英曰王何不从人索食而自受饥窘也答曰慈心少且余人又不相见吾贵人不可妄作祸祟所以然也因指酒脯曰寺主将来耶深躭愧临去时谓英曰甚愧禅师弟子有物在当相送城东门通化外尖冢是弟子墓时人不知妄云吕不韦冢耳英曰往赤眉贼发掘何得更有物在曰贼将麄物去细者深贼取不得见在英曰贫道出家无用物处必莫将来言讫谢去【出两京记】
　　陈导
　　唐陈导者豫章人也以商贾爲业龙朔中乃泛舟之楚夜泊江浦见一舟泝流而来亦宿于此导乃移舟近之见一人厐眉大鼻如吏在舟检勘文书从者三五人导以同旅相值因问之曰君子何往幸喜同宿此浦厐眉人曰某以公事到楚幸此相遇导乃邀过船中厐眉亦随之导备酒饮经数廵导乃问以姓氏厐眉人曰某姓司徒名弁被差至楚已来充使导又问曰所主何公事也弁曰公不宜见问君子此行慎勿以楚爲意愿适他土耳导曰何也弁曰吾非人也防司使者导惊曰何故不得之楚弁曰吾往楚行灾君亦其人也感君之惠故相报耳然君须以钱物计会方免斯难导恳苦求之弁曰但俟我从楚回君可备緍钱一二万相贶当免君家导许诺告谢而别是岁果荆楚大火延烧数万家荡无孑遗导自别弁后以忧虑系怀及移舟而返既至豫章弁亦至矣导以悭鄙爲性托以他事未办所许钱使者怒乃令从者持书一缄与导导开读未终而宅内掀然火起凡所财物悉尽是夕无损他室惟烧导家弁亦不见盖以导悭啬前约而致之也【出集异记】
　　王志
　　唐显庆三年岐州人王志任益州县令考满还乡有女美未嫁道亡停县州寺中累月寺中先有学生停一房夜初见此女来糚饰华丽欲伸缱绻学生纳之相知经月此女赠生一铜镜巾栉各一令欲上道女与生密共辞别家人求此物不得令遣巡房求索于生房得之令遣左右缚此生以爲私盗学生诉其事非唯得此物兼留上下二衣令遣人开棺检之果无此衣既见此征于是释之问其乡里乃岐州人因从父南任父母俱亡游诸州学问不久当还令给衣马装束同归以爲女夫怜爱甚重【出法苑珠林】
　　巴峡人
　　调露年中有人行于巴峡夜泊舟忽闻有人朗咏诗曰秋迳填黄叶寒催露草根猿声一呌断客泪数重痕其音甚厉激昻而悲如是通宵凡吟数十遍初闻以爲舟行者未之寝也晓访之而更无舟船但空山石泉谿谷幽絶咏诗处有人骨一具【出纪闻】
　　陆余庆
　　陆余庆吴郡人进士擢第累授长城尉拜员外监察久视中迁凤阁舍人歴陜州刺史洛州长史大理卿少府监主睿宗輼车不精出授沂州刺史余庆少时尝冬日于徐亳间夜行左右以囊橐前行余庆缓辔蹑之寒甚会羣环火而坐庆以爲人驰而遽下就火讶火焰炽而不暖庆谓之曰火何冷爲我脱靴羣但俯而笑不应庆顾视之羣悉有面衣庆惊防马避之竟无患其傍居人谓庆曰此处有爲祟遭之者多毙郎君竟无所惊惧必福助也当富贵矣【出御史台记】

　　太平广记卷三百二十八
<子部,小说家类,异闻之属,太平广记>
　　钦定四库全书
　　太平广记卷三百二十九　宋　李昉等　编十四
　　夏文荣　　张希圣　　郑从简
　　房颖叔　　刘讽　　　相州刺史
　　王湛　　　狄仁杰　　李暠
　　张守珪　　杨玚
　　夏文荣
　　周长安年初前遂州长江县丞夏文荣时人以爲判防事张鷟时御史出爲处州司仓替归往问焉荣以杖画地作柳字曰君当爲此州至后果除柳州司户后改德州平昌令荣尅时日晷漏无差又苏州嘉兴令杨廷玉则天之表侄也贪猥无厌着词曰回波尔时廷玉打獠取钱未足阿姑婆见作天子傍人不得抵触差摄御史康訔推奏断死时母在都见夏文荣荣索一千张白纸一千张黄纸爲廷玉祷后十日来母如其言荣曰且免死矣后十日内有进止果六日有敕杨廷玉奉养老母残年又天官令史柳无忌造荣荣书衞汉郴字曰衞多不成汉郴二州交加不定后果唱衞州録事闗重即唱汉州録事时鸾台凤阁令史进状诉天官注拟不平则天责侍郎崔元暐暐奏臣注官极平则天曰若尔吏部令史官共鸾台凤阁交换遂以无忌爲郴州平阳主簿鸾台令史爲汉州録事焉【出朝野佥载】
　　张希望
　　周司礼卿张希望移旧居改造见人冯毅见之曰当新廐下有一伏尸极怒公可避之望笑曰吾少长已来未曽信此事公勿言后月余毅入见持弓矢随希望后适及阶引弓射中肩膊希望觉背痛以手抚之其日卒【出志怪】
　　郑从简
　　周左司员外郎郑从简所居防事常不宁令巫者视之曰有伏尸姓宗妻姓寇在防基之下使问之曰君坐我门上我出入常值君君自不嘉非我之爲也掘地三尺果得旧骸有铭如其言移出改葬于是遂絶【出朝野佥载】
　　房颖叔
　　周地官郎中房颖叔除天官侍郎明日欲上其夜有厨子王老夜半起忽闻外有人唤云王老不须起房侍郎不上后三日李侍郎上王老却卧至晓房果病两日而卒所司奏仗下即除李回秀爲侍郎其日谢即上王老以其言问诸人皆云不知方悟是神明所吿也【出朝野佥载】
　　刘讽
　　文明年竟陵掾刘讽夜投夷陵空馆月明不寝忽有一女郎西轩至仪质温丽缓歌闲步徐徐至中轩回命青衣曰紫绥取西堂花茵来兼屈刘家六姨姨十四舅母南邻翘翘小娘子并将溢奴来传语道此间好风月足得游乐弹琴咏诗大是好事虽有竟陵判司此人已睡明月下不足回避也未几而三女郎至一孩儿色皆絶国紫绥铺花茵于庭中揖让班坐坐中设犀角酒樽象牙杓緑花觯白琉璃盏醪醴馨香逺闻空际女郎谈谑歌咏音词清婉一女郎爲録一女郎爲明府举觞酹酒曰惟愿三姨婆寿等祁山六姨姨与三姨婆等刘姨夫得太山府糺成判官翘翘小娘子嫁得朱余国太子溢奴便作朱余国宰相某三四女伴揔嫁得地府司文舍人不然嫁得平等王郎君六郎子七郎子则平生望足矣一时皆笑曰须与蔡家娘子赏口翘翘时爲録事独下一筹罚蔡家娘子曰刘姨夫才貌温茂何故不与他五道主使空称糺成判官怕六姨姨不欢请吃一盏蔡家娘子即持杯曰诚知彼罚直縁姨夫大年老昏暗恐看五道黄纸文书不得误大神伯公事饮亦何伤于是众女郎皆笑倒又一女郎起传口令仍抽一翠簪急说传翠簪过令不通即罚令曰鸾老头脑好好头脑鸾老传说数巡因令翠绥下坐使说令翠绥素吃讷令至但称鸾老鸾老女郎皆大笑曰昔贺若弼弄长孙鸾侍郎以其年老口吃又无发故造此令三更后皆弹琴击筑更唱迭和歌曰明月秋风良宵会同星河易飜欢娱不终緑樽翠杓爲君斟酌今夕不饮何时欢乐又歌曰杨柳杨柳袅袅随风急西楼美人春梦长绣帘斜卷千条入又歌曰玉口金缸愿陪君王邯郸宫中金石丝簧衞女秦娥左右成行纨缟缤纷翠眉红糚王欢顾眄爲王歌舞愿得君欢常无灾苦歌竟已是四更即有一黄衫人头有角仪貌甚伟走入拜曰婆提王命娘子速来女郎等皆起而受命即传语曰不知王见召适相与望月至此敢不奔赴因命青衣收拾盘筵讽因大声咳视庭中无复一物明旦拾得翠钗数只将以示人不知是何物也【出怪録】
　　相州刺史
　　唐王道坚爲相州刺史州人造板籍毕则失之后于州室梁间散得之籍皆中截爲短卷遂不用矣弃之又有李使君在州明早将祀社夜洁斋卧于防事梦其父母尽来迎已觉而恶之具吿其妻因疾数日卒朱希玉爲刺史宅西院恒闭之希玉退衙忽一人紫服戴髙鬟乗马直入二苍头亦乗导之至阁乃下直吏以爲亲姻家通信也从而视之其人正服徐行直入中院院门爲之开入已复闭乃索苍头及马皆无之走白希玉希玉命开中院但见四周除扫甚洁帐幄围匝施设粲然华筵广座肴穷极水陆数十人食具器物尽金银也希玉见之大惊乃酌酒酹之以祈福遂出闭其门明日更开则如旧矣室宇封闭草蔓荒凉二年而希玉卒【出纪闻】
　　王湛
　　王湛判防事初叔元式任荆州富阳令取部内人吴实钱一百贯后诬以他事决杀之以灭口式带别优并有上下考五选不得官以问湛白爲叔检之经宿曰叔前任富阳令日合有心事其案见在防司判云杀人之罪身后科罚取钱一百贯当折四年禄叔曰诚有此事吾之罪也【出朝野佥载】
　　狄仁杰
　　则天时狄仁杰爲宁州刺史其宅素凶先时刺史死者十余辈杰初至吏白官舍久凶先后无敢居者且榛荒棘毁已不可居请舍他所杰曰刺史不舍本宅何别舍乎命去封锁葺治居之不疑数夕诡怪竒异不可胜纪杰怒谓曰吾是刺史此即吾宅汝曲吾直何爲不识分理反乃以邪忤正汝若是神速听明教若是魅何敢相干吾无惧汝之心徒爲千变万化耳必理要相见何不以礼出耶斯须有一人具衣冠而前曰某是某朝官堂阶西树下体魄爲树根所穿楚痛不堪忍顷前数公多欲自陈其人辄死幽途不达以至于今使君诚能改葬何敢迁延于此言讫不见明日杰令发之果如其言乃爲改葬【出述异记】
　　李暠
　　唐兵部尚书李暠时之正人也开元初有妇人诣暠容貌风流言语学识爲时第一暠不敢受会太常卿姜皎至暠以妇人与之皎大会公卿妇人自云善相见张说曰宰臣之相遂相诸公卿言无不中谓皎曰君虽有相然不得寿终酒阑皎狎之于别室媚言遍至将及其私公卿迭往窥覩时暠在座最后往视妇人于是呦然有声皎惊堕地取火照之见牀下有白骨当时议者以暠贞正故神惧焉【出广异记】
　　张守珪
　　幽州节度张守珪少时爲河西主将守玉门闗其军挍皆劲勇善鬭每探候深入颇以刼掠爲事西城胡僧者自西京造袈裟二十余防还大竺国其徒二十余人探骑意是罗锦等物乃刼掠之杀其众尽至胡僧刀棒乱下而不能伤探者异焉既而索防唯得袈裟意甚悔恨因于僧前追悔擗踊悲涕久之僧乃曰此辈前身皆守将命唯趂僧是枉死耳然汝守将禄位重后当爲节度大夫等官此辈亦如君何可白守将爲修福耳然后数年守将合有小厄亦有所以免之骑还白守珪珪留僧供养累年去后守珪与其徒二十五人至伊兰山探贼胡骑数千猝至守珪力不能抗下马脱鞍示以闲暇骑来渐逼守珪谓左右爲之奈何若不获已事理湏战忽见山下红旗数百骑突前出战守珪随之穿其一角寻俱得出虏不敢逐红旗下将谓守珪曰吾是汉之李广知君有难故此相救后富贵毋相忘也言讫不见守珪竟至幽州节度御史大夫【出广异记】
　　杨玚
