<!-- { "loadSidebar": true } -->
　　吴郡张融字思光长史畅之子郎中纬之孙融神明俊出机辩如流尝谒太祖于太极殿西堂弥时方登上笑曰卿至何迟答曰自地升天理不得速融为中书郎尝叹曰不恨我不见古人恨古人不见我融善草太祖尝语曰卿书殊有骨力但恨无二王法答曰非恨臣无二王法亦恨二王无臣法【出谈薮】
　　庾杲之
　　齐武帝尝谓羣臣曰我后当何諡莫有对者王俭因目庾杲之对杲之曰陛下寿比南山与日月齐明千载之后岂是臣子轻所度量时人称其辩答【出谈薮】
　　王俭
　　齐王俭字仲宝金紫僧绰之子侍中昙首之孙少孤幼有珪璋器四五嵗与凡童有异常为五言诗曰稷契匡虞夏伊吕翼商周抚已媿前哲敛袵归山丘故论者以宰相许之后为吏部尚书有客姓谭诣俭求官俭曰齐桓灭谭那得有汝答曰谭子奔莒所以有仆俭赏之帝常幸乐游宴羣臣奏乐帝曰好音乐孰与朕同对曰沐浴皇风并沾比屋亦既在齐未知肉味帝称善俭尝集才学之士累物而之谓之事事自此始也诸客皆穷唯庐江何宪为胜乃赏以五色花簟白扇宪坐簟执扇意气自得秣陵令王摛后至操笔便成事既焕美词复华丽摛乃命左右抽簟掣扇登车而去俭笑曰所谓大力负之而趋【出谈薮】
　　周颙
　　汝南周颙隐居钟山长斋蔬食王俭谓之曰卿在山中何所啗食答曰赤米白盐绿葵紫蓼又曰菜何者最美颙曰春初早韭秋暮晚菘颙厯中书侍郎【出谈薮】
　　王融
　　魏使宋弁至敕王融兼主客郎中融问弁曰秦西冀北实多骏骥而彼所献乃驽骀之不若求名检事殊为未知且将信誓有时而爽而駉駉牧马或未能嗣弁曰不容虚为之名当是不习水土融曰周穆马迹遍周天下若骐骥之性因地而迁则造父之防有时而踬弁曰卿何勤勤于千里融曰卿国既名其优劣聊以相访若于千里必至圣主将驾之鼓车弁不能答【出谈薮】
　　李膺
　　梁李膺有才辨武帝谓之曰今之李膺何如昔时李膺答曰臣以为胜昔时李膺仕桓灵之朝今之李膺奉唐虞之主众皆悦服【出谈薮】
　　商铿
　　东郡商铿名子为外臣外臣仕为廷尉评铿入谢恩武帝问卿名子外臣何为令其入仕铿答曰外臣生于齐季故人思匿迹今幸遭圣代草泽无复遗人上大悦【出谈薮】
　　萧琛
　　武帝尝以枣掷兰陵萧琛琛仍取栗掷帝正中面曰陛下投臣以赤心臣敢战栗于陛下琛尝于御座饮酒于北使员外常侍李道固不受曰公庭无私礼不容受卿劝众皆失色恐无以酬琛徐曰诗所谓雨我公田遂及我私道固乃屈伏受酒琛歴尚书左丞【出谈薮】
　　朱淹
　　后魏太皇太后冯氏崩齐使散骑常侍裴昭明来吊欲以朝服行事主客问之昭明曰不听朝服行礼义出何典著作佐郎朱淹接对谓之曰吉凶不同礼有成数冠不吊童孺共知昔季孙将行请遭防之礼千载之后犹共称之卿逺自江南奉慰不能式遵成事乃云义出何典行人得失何甚异哉昭明曰齐帝昔崩李彪通吊于时初不素服齐朝不以为报那得苦见邀迫淹曰彼朝不遵髙宗追逺之慕乃逾月即吉李彪行吊之时齐之君臣皆以鸣玉盈廷朱紫照日彪既不被主人之命何容独以素服间厠衣冠之中哉来责虽髙未敢闻命我皇帝仁孝之性侔于有虞谅闇已来百官听于冡宰卿岂得以此方彼也明乃揺手而言曰三皇不同礼亦知得失所归淹曰若如来谈卿以虞舜髙宗非邪明对曰非孝无亲请裁吊服今为魏朝所逼必获罪于本淹曰彼有君子卿将命抗中应有髙赏若无君子但令有光国之誉虽复非理得罪亦复何嫌南史董狐自当直笔髙祖赏之转著作郎齐又使员外郎何宪主客邢宗庆来朝遣淹接对宗庆谓淹曰南北连和既乆而比弃信絶好为利而动岂是大国善邻之义淹曰夫为王者不拘小节中原有菽工采者获多岂得眷眷守尾生之信且齐先王厯事宋朝荷恩积世岂应便尔簒夺庆等相顾失色何宪知淹昔从南入北谓淹曰卿何不作于禁而作鲁肃淹曰我舍危就顺欲追踪陈韩何于禁之有宪不能答【出谈薮】
　　崔光
　　后魏髙祖名子曰恂愉悦怿崔光名子励朂勉髙祖谓光曰我儿名傍皆有心卿儿名傍皆有力答曰所谓君子劳心小人劳力上大嗟悦【出谈薮】
　　陈元康
　　北齐河阳陈元康刀笔吏也善暗书尝雪夜太祖命作军书顷尔数十纸笔不暇冻太祖喜曰此人何如孔子自此信任焉故时人谓之语曰三崔两张不如一陈元康三崔暹季舒昻也两张德防纂也【出谈薮】
　　李谐
　　北齐顿丘李谐彭城王嶷之孙吏部尚书平之子少俊爽有才辩为黄门侍郎除名作述身赋其略曰独浩然而任已同虚舟而不系既未识其所以来岂知其所以逝于是得防同遣忘懐自深遇物栖息触地山林虽西浮之迹何异东都之心除散骑常侍为聘梁使至梁遣主客范胥迎接胥问曰今犹可暖北间当少寒于此谐答曰地居隂阳之正寒暑适时不知多少胥曰所访邺下岂是测景之地谐曰是皇居帝里相去不逺可得统而言之胥曰洛阳既称盛美何事迁邺谐曰不常厥邑于兹五迁王者无外所在闗河复何怪胥曰殷人毁厄故迁相圮耿贵朝何为而迁谐曰圣人藏往知来相时而动何必候于隆替胥曰金陵王气肇于先代黄旗紫盖本出东南君临万故宜在此谐曰帝王符命岂得与中国比隆紫盖黄旗终于入洛胥黙而无答江南士子莫不嗟尚事毕江浦赋诗曰帝献二仪合黄华千里清邉笳城上响寒月浦中明【出谈薮】
　　卢恺
　　礼部尚书范阳卢恺兼吏部达野客师为兰州总管客师辞曰客师何罪遣与突厥隔墙恺曰突厥何处得有墙客师曰肉为酪氷为浆穷庐为帐氊为墙恺中书监子刚之子也【出谈薮】
　　卢思道
　　武阳太守卢思道常晓醉于省门见从侄贲贲曰阿父何处饮来凌晨嵬峩思道曰长安酒二百价不嵬峩何嵬峩贲燕郡公景仁之子中书侍郎景裕之犹子位厯太常卿【出谈薮】
　　王元景
　　王元景尝大醉杨遵彦谓之曰何太低昻元景曰黍熟头低麦熟头昂黍麦俱有所以低昂矣【出谈薮】









　　太平广记卷一百七十三
　　钦定四库全书
　　太平广记卷一百七十四
　　俊辩二
　　阳玠　　　　薛道衡　　　薛收
　　张后裔　　　崔仁师　　　卢庄道
　　许敬宗　　　胡楚宾　　　裴琰之
　　蘓颋　　　　王勮　　　　李白
　　栁芳　　　　王藻　　　　韩愈
　　李程　　　　李吉甫　　　王生
　　辛丘度　　　温庭筠　　　栁公权
　　权德舆　　　东方朔　　　李彪
　　班
　　幼敏
　　陈元方　　　孙防　　　　钟毓
　　孙齐由　　　陆琇　　　　王绚
　　萧遥欣　　　房氏子　　　张琇
　　浑瑊
　　俊辩
　　阳玠
　　隋京兆杜公瞻卫尉台卿犹子也尝邀阳玠过宅酒酣因而嘲谑公瞻谓兄既姓阳阳货实辱孔子玠曰弟既姓杜杜伯尝射宣王殿内将军陇西牛子充寮友推其机辩尝谓玠曰君阳有玠恐不任厨玠曰君牛既充正可烹宰又见玠食芥葅曰君身名玠何得复啖芥葅对曰君既姓牛何得不断牛肉有太仓令张防者在云龙门与玠议理屈谓玠曰卿本无德量忽共叔宝同名玠抗声曰尔既非英雄敢与伯符连讳太子洗马兰陵萧诩爽俊有才辩尝谓玠曰流共工于幽州易北恐非乐土玠曰放驩兜于崇山江南岂是胜地录尚书晋昌王唐邕问诸省官曰卿等宜道本州宝物定州人以绫绮为宝沧州人以鱼盐为宝及至玠邕曰卿幽州人以何物为宝答曰刺史严明文武奉法此幽州之宝也邕有媿色【出谈薮】
　　薛道衡
　　隋吏部侍郎薛道衡尝游钟山开善寺谓小僧曰金刚何为努目菩萨何为低眉小僧答曰金刚努目所以降伏四魔菩萨低眉所以慈悲六道道衡怃然不能对【出谈薮】
　　薛收
　　唐薛收在秦府檄书露布多出于收占辞敏速皆同宿搆马上即成曾无防窜【出谭宾录】
　　张后裔
　　张后裔在并州太宗就受春秋左氏传后因召入赐防言及平昔从容谓曰今日弟子何如后裔对曰昔孔子领徒三千逹者无子男之位臣翼赞一人即为万乗主计臣此功愈于先圣太宗大悦即赐马五匹后为礼部尚书陪昭陵【出谭宾录】
　　崔仁师
　　崔仁师为度支郎中尝陛奏度支钱物数千言手不执本太宗怪之令杜正伦赍本仁师对唱一无差殊刑部以反逆缘坐兄弟没官为轻改从死仁师议以为父子天属昆季同气诛其父子足累其心此而不顾何爱兄弟既欲改法请审商量竟从仁师议【出谭宾录】
　　卢庄道
　　卢庄道范阳人也天下称为名家聪慧敏悟冠于今古父彦与髙士廉有旧庄道少孤年十二造士廉廉以故人子引令坐防有上书者庄道窃窥览谓士廉曰此文庄道所作士廉怪谓曰后生勿妄言为轻薄之行请诵之果通复请倒诵又通士廉称叹乆之乃跪谢曰此文实非庄道所作向傍窥而记耳士廉取他文及案牍命读之一览而倒诵并呈示所撰文章士廉具以闻太宗召见防试擢第年十六授河池尉满二嵗制举擢甲科召见太宗曰此是朕聪明小儿邪特授长安尉太宗将省囚徒庄道年才二十县令以幼年惧不举将以他尉代之庄道不从时系囚四百余人俱预书状庄道但闲暇不之省也令丞等忧惧屡以为言庄道从容自若翌日太宗召囚庄道乃徐书状以进引诸囚入庄道对御评其罪状轻重留系月日应对如神太宗惊叹即日拜监察御史【出御史台记】
　　许敬宗
　　髙宗东封窦德骑而从上问德曰濮阳古谓之帝丘何也德不能对许敬宗防马前对所问上意称善敬宗退而告人曰大臣不可无学吾向见德不能对心实羞之德闻之曰人各有能有不能善守其拙不彊所不知也李勣曰敬宗多闻信美矣德之言亦善也【出谭宾录】
　　胡楚宾
　　胡楚宾属文敏速每饮酒半酣而后操笔髙宗每令作文必以金杯盛酒令饮便以杯赐之【出谭宾录】
　　裴琰之
　　裴琰之作同州司戸年才弱冠但以行乐为事略不为案牍刺史谯国公李崇义怪之而问戸佐佐曰司戸达官儿郎恐不闲书判既数日崇义谓琰之曰同州事物固繁司戸尤甚公何不别求京官无为滞此司也琰之唯诺复数日曹事委积诸窃议以为琰之不知书但遨游耳他日崇义召之厉色形言将奏免之琰之出谓其佐曰文案几何对曰遽者二百余琰之曰有何多如此逼人命每案后连纸十张仍命五六人以供研墨防笔左右勉唯而已琰之不之听语主案者略言事意倚柱而断之词理纵横文华粲烂手不停缀落如飞倾州官僚观者如堵墙惊叹之声不已也案达于崇义崇义初曰司戸解判邪戸佐曰司戸太髙手笔仍未之竒也比四五十案词彩弥精崇义悚怍召琰之降阶谢曰公之词翰若此何忍藏锋成鄙夫之过是日名动一州数日闻于京邑防擢授雄州司戸【出御史台记】
　　苏颋
