<!-- { "loadSidebar": true } -->
　　东方朔内传云秦并六国太白星窃织女侍儿梁玉清衞承庄逃入衞城少仙洞四十六日不出天帝怒命五岳搜捕焉太白归位衞承庄逃焉梁玉清有子名休玉清谪于北斗下常舂其子乃配于河伯骖乘行雨子休每至少仙洞耻其母淫奔之所辄廻驭故此地常少雨焉【出独异志】
　　江妃
　　郑交甫常游汉江见二女皆丽服华装佩两明珠大如鸡卵交甫见而悦之不知其神人也谓其仆曰我欲下请其佩仆曰此间之人皆习于辞不得恐罹悔焉交甫不听遂下与之言曰二女劳矣二女答曰客子有劳妾何劳之有交甫曰橘是橙也我盛之以笥令附汉水将流而下我遵其旁搴之知吾为不逊也愿请子佩二女曰橘是橙也盛之以莒令附汉水将流而下我遵其旁卷其芝而茹之手解佩以与交甫交甫受而怀之既趋而去行数十步视怀空无珠二女忽不见诗云汉有游女不可求思言其以礼自防人莫敢犯况神仙之变化乎【出列仙传】
　　毛女
　　毛氏字玉姜在华阴山中山客猎师世世见之形体生毛自言秦始皇宫人也秦亡流亡入山道士教食松叶遂不饥寒身轻如此至西汉时已百七十余年矣【出列仙传】
　　秦宫人
　　汉成帝时猎者于终南山中见一人无衣服身生黑毛猎人欲取之而其人逾坑越谷有如飞腾不可追及于是乃宻伺其所在合围而得之问之言我本秦之宫人闻闗东贼至秦王出降宫室烧燔惊走入山饥无所飡当饿死有一老翁教我食松叶松实当时苦澁后稍便之遂不饥渴冬不寒夏不计此女定是秦王子婴宫人至成帝时一百许嵗猎人将归以谷食之初时闻谷臭呕吐累日乃安如是一年许身毛稍脱落转老而死向使不为人所得便成仙人也【出抱朴子】
　　钩翼夫人
　　钩翼夫人齐人也姓赵少好清净病卧六年右手卷饮食少汉武帝时望气者云东北有贵人气推而得之召到姿色甚武帝发其手而得玉钩手得展幸之生昭帝武帝寻害之殡尸不冷而香一月后昭帝即位更葬之棺空但有丝履故名其宫曰钩翼后避讳改为弋【出列仙传】
　　南阳公主
　　汉南阳公主出降王咸属王莾秉政公主夙慕空虚崇尚至道每追文景之为理世又知武帝之世累降神仙谓咸曰国危世乱非女子可以扶持但当自保恬和退身修道稍逺嚣竞必可延生若碌碌随时进退恐不可免于支离之苦奔迫之患也咸曰黾俛世禄未从其言公主遂于华山结庐栖止嵗余精思苦切真灵感应遂舍庐室而去人或见之徐徐絶壑乘云气冉冉而去咸入山追之越巨壑升层巅涕泗追望漠然无迹忽于岭上见遗朱履一双前而取之已化为石因谓为公主峰潘安仁为记行于世【出集仙録】
　　程伟妻
　　汉期门程伟妻得道者也能通神变化伟不甚异之伟当从驾出行而服餙不备甚以为忧妻曰止阙衣耳何愁之甚耶即致两匹缣忽然自至伟亦好黄白之术炼时即不成妻乃出囊中药少许以器盛水银投药而煎之须臾成银矣欲从之受方终不能得云伟骨相不应得逼之不已妻遂蹷然而死尸解而去【出集仙録】
　　梁母
　　梁母者盱眙人也寡居无子舍逆旅于平原亭客来投憩咸若还家客还钱多少未尝有言客住经月亦无所厌自家衣食之外所得施诸贫寒常有少年住经日举动异常临去曰我东海小童也母亦不知小童何人也宋元徽四年丙辰马耳山道士徐道盛暂至蒙阴于蜂城西遇一青羊车车自行见一童呼为徐道士前道盛行进去车三歩许止又见二童子年并十二三许齐着黄衣綘褁头上髻容服端整世所无也车中人遣一童子传语曰我平原客舍梁母也今被太上召还应过蓬莱寻子乔经太山考召意欲相见果得子来灵辔飘飘岗崄隂津驿有限日程三千三子侍对在近我心忧劳便当乗烟三清此三子见送到都国汝为我谢东方诸清信士女太平在近十有余一好相开度过此忧危举手谢云太平相见驰车腾逝极目乃没道盛还逆旅访之正梁母度世日相见也【出集仙録】
　　董永妻
　　董永父亡无以塟乃自卖为奴主知其贤与钱千万遣之永行三年丧毕欲还诣主供其奴职道逢一妇人曰愿为子妻遂与之俱主谓永曰以钱丐君矣永曰君之恩父丧收藏永虽小人必欲服勤致力以报厚德主曰妇人何能永曰能织主曰必尔者但令君妇为我织缣百匹于是永妻为主人家织十日而百匹具焉【出搜神记】
　　酒母
　　酒母阙下酒妇遇师呼于老者不知何许人也年五十余云已数百嵗酒妇异之每加礼敬忽来谓妇曰急装束与汝共应中陵王去是夜果有异人来持二茅狗一与于老一与酒妇俱令骑之乃龙也相随上华阴山上常大呼云于老酒母在此【出女仙传】
　　女几
　　女几者陈市上酒妇也作酒常美仙人过其家饮酒即以素书五卷质酒钱几开视之乃仙方养性长生之术也儿私写其要诀依而修之三年顔色更少如二十许人数嵗质酒仙人复来笑谓之曰盗道无师有翅不飞女几随仙人去居山歴年人常见之其后不知所适今所居即女几山也【出女仙传】











　　太平广记卷五十九
　　钦定四库全书
　　太平广记卷六十
　　女仙五
　　麻姑　　　　俗妻　　　阳都女
　　孙夫人　　　樊夫人　　　东陵圣母
　　郝姑　　　　张玉兰
　　麻姑
　　汉孝桓帝时神仙王逺字方平降于蔡经家将至一时顷闻金鼔箫管人马之声及举家皆见王方平戴逺游冠着朱衣虎头鞶囊五色之绶带剑少须黄色中形人也乘羽车驾五龙龙各异色麾节幡旗前后导从威仪奕奕如大将军鼓吹皆乘麟从天而下悬集于庭从官皆长丈余不从道行既至从官皆隐不知所在唯见方平与经父母兄弟相见独坐乆之即令人相访经家亦不知麻姑何人也言曰王方平敬报姑余乆不在人间今集在此想姑能暂来语乎有顷使者还不见其使但闻其语云麻姑再拜不见忽已五百余年尊卑有叙修敬无阶烦信来承在彼登山颠倒而先受命当按行蓬莱今便暂往如是当还还便亲觐愿未即去如此两时间麻姑至矣来时亦先闻人马箫鼓声既至从官半于方平麻姑至蔡经亦举家见之是好女子年十八九许于顶中作髻余发垂至腰其衣有文章而非锦绮光彩耀目不可名状入拜方平方平为之起立坐定召进行厨皆金盘玉杯肴膳多是诸花果而香气达于内外擘脯行之如柏灵云是麟脯也麻姑自説云接侍以来已见东海三为桑田向到蓬莱水又浅于往者防时略半也岂将复还为陵陆乎方平笑曰圣人皆言海中复扬尘也姑欲见蔡经母及妇侄时弟妇新产数十日麻姑望见乃知之曰噫且止勿前即求少许米得米便撒之掷地视其米皆成真珠矣方平笑曰姑故年少吾老矣了不喜复作此狡狯变化也方平语经家人曰吾欲赐汝辈酒此酒乃出天厨其味醇醲非世人所宜饮饮之或能烂肠今当以水和之汝辈勿怪也乃以一升酒合水一斗搅之赐经家饮一升许良乆酒尽方平语左右曰不足逺取也以千钱与余杭姥相闻求其沽酒须臾信还得一油囊酒五斗许信传余杭姥答言恐地上酒不中尊饮耳又麻姑鸟爪蔡经见之心中念言背大痒时得此爪以爬背当佳方平已知经心中所念即使人牵经鞭之谓曰麻姑神人也汝何思谓爪可以爬背耶但见鞭着经背亦不见有人持鞭者方平告经曰吾鞭不可妄得也是日又以一符传授蔡经邻人陈尉能檄召魔救人治疾蔡经亦得解蜕之道如蜕蝉耳经常从王君游山海或暂归家王君亦有书与陈尉多是篆文或真书字廓落而大陈尉世世寳之宴毕方平麻姑命驾升天而去箫鼓道从如初焉【出神仙传】
　　俗妻
　　河间王女者俗妻也俗得神仙之道住河间已数百年乡人言常见之日中无影唯饵巴豆云母亦卖之于都市七丸一钱可愈百病河间王有病买服之下蛇十余头问其药意答言王之所以病乃六世余殃所致非王所招也王尝放乳鹿即麟母也仁心感天固当遇我耳王家老舍人云尝见父母説俗日中无影王召而视之果验王女幼絶荤血清净好道王以此女妻之居数年与女俱入常山时有见者【出女仙传】
　　阳都女
　　阳都女阳都市酒家女也生有异相眉连耳细长众以为异疑其天人也时有黑山仙人犊子者邺人也常居黑山采松子茯苓饵之已数百年莫知其姓名常乘犊时人号为犊子时壮时老时丑时美来往阳都酒家女悦之遂相奉侍一旦女随犊子出取桃一宿而返得桃甚多连叶甘美异于常桃邑人伺其去时既出门二人共牵犊耳而走其速如飞人不能追如是且还复在市中数十年夫妇俱去后有见在潘山之下冬卖桃枣焉【出集仙録】
　　孙夫人
　　孙夫人三天法师张道陵之妻也同隐龙虎山修三元黙朝之道积年累有感应时天师得黄帝龙虎中丹之术丹成服之能分形散影坐在立亡天师自鄱阳入嵩高山得隐书制命之术能防召神时海内纷扰在位多危又大道凋丧不足以拯危佐世年五十方修道及丹成又二十余年既术用精妙遂入蜀游诸名山率身行教夫人栖真江表道化甚行以汉桓帝永嘉元年乙酉到蜀居阳平化炼金液还丹依太乙元君所授黄帝之法积年丹成变形飞化无所不能以桓帝永夀二年丙申九月九日与天师于阆中云台化白日升天位至上真东岳夫人子衡字灵真继志修炼世号嗣师以灵帝光和二年嵗在己未正月二十三日于阳平化白日升天孙鲁字公期世号嗣师当汉祚陵夷中土纷乱为梁益二州牧镇南将军理于汉中魏祖行灵帝之命就加爵秩旋以刘璋失蜀蜀先主举兵公期托化归真隐影而去初夫人居化中逺近钦奉礼谒如市遂于山趾化一泉使礼奉之人以其水盥沐然后方诣道静号曰解秽水至今在焉山有三重以象三境其前有白阳池即太上老君游宴之所后有登真洞与青城峩眉青衣山西山洞府相通故为二十四化之首也【出女仙传】
　　樊夫人
