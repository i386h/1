<!-- { "loadSidebar": true } -->
　　孙思邈雍州华原人也七歳就学日诵千余言弱冠善谈庄老及百家之説亦好释典洛州总管独孤信见而叹曰此圣童也但恨其器大识小难为用也后周宣帝时思邈以王室多故遂隐居太白山隋文帝辅政徴为国子博士称疾不起常谓所亲曰过是五十年当有圣人出吾方助之以济人及唐太宗即位召诣京师嗟其容色甚少谓曰故知有道者诚可尊重羡门广成岂虚言哉将授以爵位固辞不受唐显庆七年髙宗召见拜谏议大夫又固辞不受上元元年辞疾请归特赐良马及鄱阳公主邑司以居焉当时名士如宋之问孟诜卢照隣等皆执师弟之礼以事焉思邈尝从幸九成宫照隣病留在其宅时庭前有大梨树照隣为之赋其序曰癸酉之歳余卧疾长安光徳坊之官舎户老云是鄱阳公主邑司昔公主未嫁而卒故其邑废时有处士孙思邈道洽古今学殚数术髙谈正一则古之蒙庄子深入不二则今之维摩诘至于推歩甲乙度量乾坤则洛下闳安期先生之俦也自云开皇辛酉歳生年九十三矣察之乡里咸云数百歳又共话周齐间事歴歴如目见以此参之不啻百歳人矣然犹视听不衰神彩甚茂可谓古之聪明博达不死者也时照隣有盛名而染恶疾嗟禀受之不同昧遐天之殊致因问思邈曰名医愈疾其道如何对曰吾闻善言天者必质于人善言人者必本于天天有四时五行寒暑迭代其转运也和而为雨怒而为风凝而为霜雪张而为虹蜺此天地之常数也人有四肢五脏一觉一寐呼吸吐纳循而为往来流而为荣卫彰而为气色发而为音声此人之常数也阳用其精隂用其形天人之所同也及其失也蒸则生否则生寒结而为疣赘陷而为痈疽奔而为喘乏竭而为焦枯诊发乎面变动乎形推此以及天地则亦如之故五纬盈缩星辰失度日月错行彗孛流飞此天地之危疹也寒暑不时此天地之蒸否也石立土踊此天地之疣赘也山崩地陷此天地之痈疽也奔风暴雨此天地之喘乏也雨泽不时川源涸竭此天地之焦枯也良医导之以药石救之以针剂圣人和之以道徳辅之以政事故体有可愈之疾天地有可消之灾又曰胆欲大而心欲小智欲圆而行欲方诗曰如临深渊如履薄氷谓小心也赳赳武夫公侯干城谓大胆也不为利囘不为义疚行之方也见机而作不俟终日智之圆也其文学也颖出如是其道术也不可胜纪焉初魏徴等受诏修齐梁周隋等五代史恐有遗漏屡访于思邈口以传授有如目覩东台侍郎孙处约尝将其五子儆俊侑佺以谒思邈思邈曰俊当先贵侑当晩达佺最居重位祸在执兵后皆如其言太子詹事卢齐卿自幼时请问人伦之事思邈曰汝后五十年位登方伯吾孙当为属吏可自保也齐卿后为徐州刺史思邈孙溥果为徐州萧县丞邈初谓齐卿言时犹未生而预知其事凡诸异迹多如此焉永淳元年卒遗令薄葬不藏防器不奠生牢经月余顔貌不改举尸就木空衣而已时人异之自注老子庄子撰千金方三十卷福禄论三十卷摄生真箓枕中素书防三教论各一卷开元中复有人见隐于终南山与宣律师相接每来往参请宗防时大旱西域僧请于昆明池结坛祈雨诏有司备香灯凡七日缩水数尺忽有老人夜诣宣律师求救曰弟子昆明池龙也无雨时久匪由弟子胡僧利弟子脑将为药欺天子言祈雨命在旦夕乞和尚法力救防宣公辞曰贫道持律而已可求孙先生老人因至思邈谓曰我知昆明龙宫有仙方三十首若能示予予将救汝老人曰此方上帝不许妄传今急矣固无所恡有顷捧方而至思邈曰尔但还无虑胡僧也自是池水忽涨数日溢岸胡僧羞恚而死又尝有神仙降谓思邈曰尔所着千金方济人之功亦已广矣而以物命为药害物亦多必为尸解之仙不得白日轻举矣昔真人桓闿谓陶贞白事亦如之固吾子所如也其后思邈取草木之药以代防虫水蛭之命作千金方翼三十篇每篇有龙宫仙方一首行之于世及宗避羯胡之乱西幸蜀既至蜀梦一叟鬂尽白衣黄再拜于前已而奏曰臣孙思邈也庐于峨眉山有年矣今闻銮驾幸成都臣故候谒宗曰我熟识先生名久矣今先生不逺而至亦将有所求乎思邈对曰臣隐居云泉好饵金石药闻此地出雄黄愿以八十两为赐脱遂臣请幸降使赍至峨眉山宗诺之悸然而寤即诏侍臣陈忠盛挈雄黄八十两往峨眉宣赐思邈忠盛既奉诏入峨眉至屏风岭见一叟貌甚俊古衣黄立于岭下谓忠盛曰汝非天子使乎我即孙思邈也忠盛曰上命以雄黄赐先生其叟偻而受既而曰吾蒙天子赐雄黄今有表谢属山居无翰墨天使命笔札传写以进也忠盛即召吏执牍染翰叟指一石曰表本在石上君可录焉忠盛目其石果有硃字百余实表本也遂誊写其字写毕视其叟与石俱亡见矣于是具以其事闻于宗宗因问忠盛叟之貌与梦者果同由是益竒之自是或隐或见咸通末山下民家有儿十余歳不食荤血父母以其好善使于白水僧院为童子曰有游客称孙处士周游院中讫袖中出汤末以授童子曰为我如茶法煎来处士呷少许以余汤与之觉汤极美愿赐一碗处士曰此汤为汝来耳即以末方寸匕更令煎吃因与同侣话之出门处士已去矣童子亦乘空而飞众方惊异顾视煎汤铫子已成金矣其后亦时有人见思邈者【出仙传拾遗及宣室志】
　　司马承祯
　　司马承祯字子微博学能文攻篆回为一体号曰金剪刀书隐于天台山玉霄峰自号白云子有服饵之术则天累徴之不起睿宗雅尚道教屡加尊异承祯方赴召睿宗问隂阳术数之事承祯对曰老子经云损之又损以至于无为且心目所见知每损之尚未能已岂复攻乎异端而增智虑哉睿宗曰理身无为则清髙矣理国无为如之何对曰国犹身也老子曰防心于淡合气于漠顺物自然乃无私焉而天下理易曰圣人者与天地合其徳是知天不言而信无为而成无为之防理国之要睿宗深赏异留之欲加宠位固辞无何告归山乃赐寳琴花帔以遣之公卿多赋诗以送常侍徐彦伯撮其美者三十余篇为制序名曰白云记见传于世时卢藏用早隐终南山后登朝居要官见承祯将还天台藏用指终南谓之曰此中大有佳处何必在天台承祯徐对曰以仆所观乃仕途之捷径耳藏用有慙色宗有天下深好道术累徴承祯到京留于内殿颇加礼敬问以延年度世之事承祯隐而微言宗亦传而秘之故人莫得知也由是宗理国四十余年虽禄山犯阙銮舆幸蜀及为上皇回又七年方始晏驾虽由天数岂非道力之助延长耶初宗登封太岳回问承祯五岳何神主之对曰岳者山之巨镇能出云雨潜储神仙国之望者为之然山林之神也亦有仙官主之于是诏五岳于山顶列置仙官庙自承祯始也又蜀女真谢自然泛海将诣蓬莱求师船为风飘到一山见道人指言天台山司马承祯名在丹台身居赤城此真良师也蓬莱隔弱水三十万里非舟楫可行非飞仙无以到自然乃回求承祯受度后白日上升而去承祯居山修行勤苦年一百余歳童顔轻徤若三十许人有弟子七十余人一旦告弟子曰吾自居玉霄峯东望蓬莱常有真灵降驾今为东海青童君东华君所召必须去人间俄顷气絶若蝉蜕然解化矣弟子葬其衣冠尔【出续仙传】
　　尹君
　　唐故尚书李公鎭北门时有道士尹君者隐晋山不食粟常饵栢叶虽髪尽白而容状若童子往往独游城市里中有老父年八十余者顾谓人曰吾孩提时尝见李翁言李翁吾外祖也且曰我年七歳已识尹君矣迨今七十余年而尹君容状如旧得非神仙乎吾且老自度能几何为人间人汝方壮当志尹君之容状自是及今七十余歳矣而尹君曾无老色岂非以千百歳为瞬息耶北门从事冯翊严公绶好竒者慕尹之得道每旬休即驱驾而诣焉其后严公自军为司马为北门帅遂迎尹君至府庭舘于公署终日与同席常有异香自肌中发公益重之公有女弟学浮图氏尝曰佛氏与黄老固殊致且怒其兄与道士游后一日密以堇斟致汤中命尹君饮之尹君既饮惊而起曰吾其死乎俄吐出一物甚坚有异香发其中公命剖而视之真麝脐也自是尹君貌衰齿堕其夕卒于舘中严公既知女弟之所为也怒且甚即命部将治其防后二日葬尹君于汾水西二十里明年秋有照圣观道士朱太虚因投龙至晋山忽遇尹君在山中太虚惊而问曰师何为至此耶尹君笑曰吾去歳在北门有人以堇斟饮我者我故示之以死然则堇斟安能败吾真耶言讫忽亡所见太虚窃异其事及归具白严公曰吾闻仙人不死脱有死者乃尸解也不然何变异之如是耶将命发其墓以验之然虑惑于人遂止其事【出宣室志】











　　太平广记卷二十一
　　钦定四库全书
　　太平广记卷二十二
　　神仙二十二
　　罗公逺　　　仆仆先生　　　蓝采和罗公逺
