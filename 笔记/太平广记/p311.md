<!-- { "loadSidebar": true } -->
　　合州巴川县乱后官舍残毁移居寨中稍可自固崔某为令尝有徤卒盗寨木令擒送镇将斩之卒家先事壁山人卒死神乃与令家为祟或见形往来或空中诟骂掷火毁器钱帛衣服无故遗失箱箧鏁闭如初其中衣服率皆剪碎求方术禳解都不能制令罢官还千里亦随之又日夕饮食与人无异一家承事不敢有怠费用甚多吏力将困忽一旦举家闻大鸟鼔翼之声止于屋久之空中大呼自称大王曰汝比有灾值我雍溪兄弟非理破除汝家活计损失财物作诸怪异计汝必甚畏之今已遣去矣汝灾尽福生吾自来暂驻亦将不久且借天龛子中居此天样极好借上天上传写一本三五日即送来数日后置天蓬于舍檐上自此日夕常在恒与主人语令小大诵诗赋作音乐一一随声唱之所诵文字或有谬误必为改正其言多劝人为善亦令学气术修道或云寻常乗往来天上初邑中有羣现神云数内只有两只真鹤我所骑来其余皆常鸟矣又自云姓张毎日饮食与人无异有女名锦绣娘及妻妾食物所费亦不少凡见善人君子即肯与言稍强之人即不与语亦云上天去忽有醉僧健卒三人来谒之言词无度有所淩毁因不语僧去后徐谓人曰此僧食狗肉凶无良不欲共语人之所行善恶灾福言无不中至于小名第行一一皆知细问之即以他语为对未知是何神也【出录异记】
　　冯生
　　遂寕有冯生见知人吉凶颍川陈绚为武信军留后而刘知俊代之捃其旧事冯谓绚曰刘公虽号元戎前无幢节殆不久乎幸勿忧也未逾嵗而知俊被杀有林泳者闽人常谓其僚友曰安有生人而终日见乎无听其祅冯闻之对众谓之曰君为官多不克终葢曽杀一女人为祟以公禄夀未尽莫致其便我能言其姓名公信之乎于是惭惧言诚于冯许为其寃也【出北梦琐言】









　　太平广记卷三百五十二
<子部,小说家类,异闻之属,太平广记>
　　钦定四库全书
　　太平广记卷三百五十三　宋　李昉等　编三十八
　　皇甫枚　　　陈璠　　　　豫章中官邵元休　　　何四郎　　　青州客
　　周元枢　　　朱延夀　　　秦进忠
　　望江李令　　张飞庙祝　　僧彦翛
　　建康乐人　　黄廷让　　　张瑗
　　婺源军人妻　陈徳遇　　　广陵吏人皇甫枚
　　光啓中僖宗在梁州秋九月皇甫枚将赴调行在与所亲裴宜城者偕行十月自相州西抵髙平县县西南四十里登山越玉溪其日行旅稍稀烟云昼晦日昃风劲惑于多岐上一长坂下视有茅屋数间槿篱疎散其中有喧语声乃延望之少顷有村妇出自西厢之北着黄故衣蓬头败屦连呼之不顾但俛首而复入乃循坂东南下得及其居至则荆扉横葛萦带其上茨棘罗生于其庭略无人踪如渉一二年者矣枚与裴生愕立久之复登坂长望见官道有人行乃策蹇驴赴之至则邮吏将往端氏县者也乃与俱焉是夜宿端氏【出三水小牍】
　　陈璠
　　陈璠者沛中之走卒也与故徐帅时浦少结军中兄弟之好及浦为支辟所任璠亦累迁右职黄巢之乱支辟简劲卒五千人命浦总之而西璠为次将浦自许昌趋洛下璠以千人反平阴浦乃矫称支命追兵廻于是引师与璠合屠平阴掠圃田而下及沛支虑其变郊劳及解甲盛设厚赂之乃令所亲讽支曰军前不安民望见追且请公解印以厌众心支力不能致乃率其孥出居大彭馆浦自称留后璠谓浦曰支尚书恵及沛人若不杀之将贻后悔浦不可璠固请与浦往复十余翻浦怒曰自防自防璠乃诈为浦命谓之曰请支行李归阙下支以为诚也翌日遂发璠伏甲于七里亭至则无少长皆杀之沛人莫不流涕其后浦受朝命乃表璠为宿州太守璠性惨酷喜杀复厚敛淫刑百姓嗟怨五年中赀贿山积浦恶之乃命都将张友代璠璠怒不受命友至处别第以俟璠出璠夜率麾下五百人围友迟明友自领骁果百余人突之璠溃与十余人骑走出数十里从骑皆亡璠弃马防服乞食于野野人有识之者执以送友絷之驰自浦浦命斩之于郡璠本麤悍而朴不知书临刑忽索笔赋诗曰积玉堆金官又崇祸来倐忽变成空五年荣贵今何在不异南柯一梦中时以为代作也【出三水小牍】
　　豫章中官
　　天复甲子歳豫章居人近市者夜恒闻街中若数十人语声向市而去就视则无人如是累夜人家惴恐夜不能寐顷之绍尽诛阉宫豫章所杀凡五十余驱之向市骤语喧噪如先所闻【出稽神录】
　　邵元休
　　汉左司员外郎邵元休当天复年中尚未冠居兖州宅宅内惟乳母婢仆堂之西序最南是书斋时夜向分举家灭烛熟寐书斋内灯亦灭邵枕书假寐闻堂之西窸窣若妇人屦声经于堂阶先至东序皆女仆之寝室也毎至一房门即住少时遂闻至南廊有閤子门不扃键乃推门而入即闻轰然若扑破磁器声遂西入书斋窓外微月见一物形状极伟不辨其面目长六七尺如以青黒帛幪首而入立于门扉之下邵不惧厉声叱之仍问数声都不酬答遂却出其势如风邵欲扪枕击之则已去矣又闻行往堂西其声遂絶迟明验其南房内则茶牀之上一白磁器已坠地破矣后问人云常有兵马留后居是宅女卒权于堂西作殡宫仍访左右有近邻识其女者云体貌颇长葢其魄也【出玉堂闲话】
　　何四郎
　　梁时西京中州市有何四郎者以鬻妆粉自业尝于一日五更初街鼓未鸣时闻百歩之外有人极呌何四郎者凡数声而罢自是率以为常约半月后忽晨兴开肆毕有一人若官僚之仆者直前揖之云官令召汝何意府尹之宅有取未就路仆又促之何方束带仆又不容俄以衣牵之北行达于东西之衢何乃欲廻归仆执之尤急何乃愈疑将非人耶尝闻所着鞋履以之规地自围亦可御其邪魅某虽亟为之即被掷之于屋知其无能为也且讶且行情甚恍惚遂正北抵徽安门又西北约五七里则昏防矣忽有朱门峻宇若王者之府署至更深延入烈炬荧煌供帐华丽唯妇人軰欵接殷勤云是故将相之第幼女方择良匹实慕英贤可就吉席何既覩妖冶情亦惑之婉淑之姿亦良代是比晓则卧于丘塜之间寂无人迹遂望徽安门而返草莽翳宻堕于井之中又经一夕饥渴难状以衣襟承露而饮之有樵者见而问之遂报其家缒而出之数日方愈【出玉堂间话】
　　青州客
　　朱梁时青州有贾客泛海遇风飘至一处逺望有山川城郭海师曰自顷遭风者未尝至此吾闻国在是得非此邪顷之舟至岸因登岸向城而去其庐舍田亩不殊中国见人皆揖之而人皆不见已至城有守门者揖之亦不应入城屋室人物甚殷遂至王宫正值大宴羣臣侍宴者数十其衣冠器用丝竹陈设之多中国客因升殿俯逼王坐以窥之俄而王有疾左右扶还亟召巫者视之巫曰有阳地人至此阳气逼人故王病其人偶来尔无心为祟以饮食车马谢遣之可矣即具酒食设座于别室巫及其羣臣皆来祀祝客据按而食俄有仆夫驭马而至客亦乗马而归至岸登舟国人竟不见已复遇便风得归时贺徳俭为青州节度与魏博节度杨师厚有亲因遣此客使魏具为师厚言之魏人范宣古亲闻其事为余言【出稽神录】
　　周元枢
　　周元枢者睢阳人为平卢掌书记寄居临淄官舍一夕将寝忽有车马辎重甚众扣门使报曰李司空谒元枢念亲知軰皆无此人因自思必乡曲之旧吾不及知矣即出见之延坐请问其所从来曰吾亦新家至此未有所止求居此宅矣元枢惊曰何至是对曰此吾之旧宅也元枢曰吾从官至此相云书记之公署也君何时居此曰隋开皇中尝居之元枢曰若尔君定是也曰然地府许我立庙于此故请君移去尔元枢不可曰人不当与相接岂吾将死故君得凌我耶虽然理不当以此宅授君吾虽死必与君讼因召妻子曰我死必多置茟于棺中将与李君对讼即具酒与之饮相酧数百杯词色愈厉客将去复留之良久一苍头来云夫人传语司空周书记木石人也安可与之论难自取困哉客于是辞谢而去送之出门倐忽不见元枢竟无恙【出稽神录】
　　朱延夀
　　夀州刺史朱延夀末年浴于室中窥见窓外有二人皆青面朱发青衣手执文书一人曰我受命来取一人曰我亦受命来取一人又曰我受命在前延夀因呼侍者二人即灭侍者至问外有何人皆云无人俄而被杀【出稽神杂录】
　　秦进忠
　　天祐丙子嵗浙西军士周交作乱杀大将秦进忠张凡十余人进忠少时尝怒一小奴刃贯心杀而并埋之末年恒见此奴捧心而立始于百步之外稍稍而近其日将出乃在马前左右皆见之而入府又遇乱兵伤胷而卒张前月余毎闻呼其姓名声甚清越亦稍稍而近其日若在对面入府皆毙矣【出稽神录】
　　望江李令
　　望江李令者罢秩居舒州有二子甚聪慧令尝饮酒暮归去家数百步见二子来迎即共禽而敺之令惊大怒大呼而逺方人絶竟无知者且行且敺将至家二子皆却走而去及入门二子复迎于堂下问之皆云未尝出门后月余令复饮酒于所亲家因具白其事请留宿不敢归而其子恐其及暮归复为所敺即俱往迎之及中途见其父怒曰何故暮出即使从者撃之困而获免明日令归益骇其事不数月父子皆卒郡人云舒有山善为此厉葢黎邱之徒也【出稽神录】
　　张飞庙祝
　　梓州去城十余里有张飞庙庙中有土偶为卫士一夕感庙祝之妻经年遂生一女其发如朱眉目手足皆如土偶之状至于长大人皆畏之凡莅职梓州者谒庙则呼出验之或遗之钱帛至今犹存【出野人闲话】
　　僧彦翛
　　草书僧文英大师彦翛始在洛都明宗世子秦王从荣复厚遇之后有故南居江陵西湖曽口寺一日恍惚忽见秦王拥二十骑诣寺访彦翛彦翛问大王何以此来恰未对倐而不见彦翛方访于人不旬日秦王遇害【出北梦琐言】
　　建康乐人
　　建康有乐人日晚如市见二仆夫云陆判官召随之而去至大宅陈设甚严賔客十余人皆善酒惟饮酒而不设食酒亦不及乐人向曙而散乐人困甚因卧门外牀上既寤乃在草间旁有大冢问其里人云相传陆判官之塜不知何时人也【出稽神录】
　　黄廷让
　　建康吏黄廷让尝饮酒于亲家迨夜而散不甚醉恍然而身浮飘飘而行不能自制行可十数里至一大宅寂然无人堂前有一小房房中有牀廷让困甚因寝牀上及寤乃在蒋山前草间逾重城复堑矣因恍惚得疾嵗余乃愈【出稽神录】
　　张瑗
　　江南内臣张瑗日暮过建康新桥忽见一美人袒衣猖獗而走瑗甚讶谛视之妇人忽尔廻头化为旋风扑瑗瑗马倒伤面月余乃复初马既起乃提一足跛行而归自是毎过此桥马辄提一足而行竟无他怪【出稽神录】
　　婺源军人妻
　　丁酉嵗婺源建威军人妻死更娶其后妻虐遇前妻之子过甚夫不能制一日忽见亡妻自门而入大怒后妻曰人谁无死孰无母子之情乃虐我儿女如是耶吾比诉与地下所司今与我假十日使我诲汝汝遂不改必能杀君夫妻皆恐惧再拜即为具酒食徧召亲党邻里问讯叙话如常他人但闻其声唯夫见之及夜为设榻别室夫欲从之宿不可满十日将去复责励其后妻言甚切至举家亲族共送至墓去墓百余歩曰诸人可止矣复殷勤辞诀而去将及栢林中诸人皆见之衣服容色如平生及墓乃没建威军使汪延昌言如是【出稽神录】
　　陈徳遇
