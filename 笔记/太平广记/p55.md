<!-- { "loadSidebar": true } -->
　　骊山姥不知何代人也李筌好神仙之道常歴名山博采方术至嵩山虎口岩石室中得黄帝阴符本绢素书缄之甚宻题云大魏真君二年七月七日道士寇谦之藏之名山用传同好以糜烂筌抄读数千徧竟不晓其义理因入秦至骊山下逢一老母髻当顶余发半垂弊衣扶杖神状甚异路旁见遗火烧树因自言曰火生于木祸发必尅筌闻之惊前问曰此黄帝阴符秘文母何得而言之母曰吾受此符已三元六周甲子矣三元一周计一百八十年六周共计一千八十年少年从何而知筌稽首再拜具告得符之所因请问义使筌正立向明视之曰受此符者当须名列仙籍骨相应仙而后可以语至道之幽妙啓闗之鎻钥耳不然者反受其咎也少年颧骨贯于生门命轮齐于月角血脉未减心影不偏性贤而好法神勇而乐智真吾弟子也然四十五嵗当有大厄因出丹书符一通贯于杖端令筌跪而吞之曰天地相保于是命坐为説阴符之义曰阴符者上清所秘台所尊理国则太平理身则得道非独机权制胜之用乃至道之要枢岂人间之常典耶昔虽有暴横黄帝举贤用能诛彊伐叛以佐神农之理三年百战而功用未成斋心告天罪已请命九灵金母命狐之使授以玉符然后能通天达诚感动天帝命女教其兵机赐帝九天六甲兵信之符此书乃行于世凡三百余言一百言演道一百言演法一百言演术上有神仙抱一之道中有富国安民之法下有彊兵战胜之术皆出自天机合乎神智观其精妙则黄庭八景不足以为察其至要则经传子史不足以为文较其巧智则孙吴韩白不足以为竒一名黄帝天机之书非竒人不可妄传九窍四肢不具悭贪愚痴骄奢淫佚者必不可使闻之凡传同好当斋而传之有本者为师受书者为弟子不得以富贵为重贫贱为轻违之者夺纪二十每年七月七日写一本藏名山石岩中得加算本命日诵七徧益心机加年夀出三尸下九虫秘而重之当传同好耳此书至人学之得其道贤人学之得其法凡人学之得其殃职分不同也经言君子得之固躬小人得之轻命盖泄天机也泄天机者沉三刼得不戒哉言讫谓筌曰日已晡矣吾有麦饭相与为食袖中出一瓠令筌于谷中取水既满瓠忽重百余斤力不能制而沉泉中却至树下失姥所在惟于石上留麦饭数升怅望至夕不复见姥筌食麦饭自此不食因絶粒求道注阴符述二十四机着太白阴经述中台志阃外春秋以行于世仕为荆南节度副使仙州刺史【出集仙録】
　　黄观福
　　黄观福者雅州百丈县民之女也幼不茹荤血好清静家贫无香以栢叶栢子焚之每凝然静坐无所营为经日不倦或食栢叶饮水自给不嗜五谷父母怜之率任其意既笄欲嫁之忽谓父母曰门前水中极有异物女常时多与父母説竒事先兆往往信验闻之因以为然随往看之水果来汹涌乃自投水中良乆不出漉之得一古木天尊像金彩已驳状貌与女无异水即澄静便以木像置路上号泣而归其母时来视之忆念不已忽有防云仙乐引衞甚多与女子三人下其庭中谓父母曰女本上清仙人也有小过谪在人间年限既毕复归天上无至忧念也同来三人一是玉皇侍女一是天帝侍辰女一是上清侍书此去不复来矣今来此地疾疫死者甚多以金遗父母使移家益州以避凶嵗即留金数饼升天而去父母如其言移家蜀郡其嵗疫毒黎雅尤甚十丧三四即唐麟德年也今俗呼为黄冠佛盖以不识天尊道像仍是相传语讹以黄观福为黄冠佛也【出集仙録】












　　太平广记卷六十三
　　钦定四库全书
　　太平广记卷六十四
　　女仙九
　　杨正见　　　董上仙　　　张连翘
　　张镐妻　　　太阴夫人
　　杨正见
　　杨正见者眉州通义县民杨宠女也幼而聪悟仁悯雅尚清虚既笄父母聘同郡王生王亦钜富好宾客一旦舅姑防亲故市鱼使正见为脍宾客博戱于防中日昃而盘食未备正见怜鱼之生盆中戏弄之竟不忍杀既晡矣舅姑促责食迟正见惧窜于隣里但行野径中已数十里不觉疲倦见夹道花木异于人世至一山舍有女冠在焉具以其由白之女冠曰子有愍人好生之心可以教也因留止焉山舍在蒲江县主簿化侧其居无水常使正见汲涧泉女冠素不食为正见故时出山外求粮以赡之如此数年正见恭慎勤恪执弟子之礼未尝亏怠忽于汲泉之所有一小儿洁白可爱才及年余见人喜且笑正见抱而抚怜之以为常矣由此汲水归迟者数四女冠疑怪而问之正见以事白女冠曰若复见必抱儿径来吾欲一见耳自是月余正见汲泉此儿复出因抱之而归渐近家儿已僵矣视之尤如草树之根重数斤女冠见而识之乃茯苓也命洁甑以蒸之防山中粮尽女冠出山求粮给正见一日食柴三小束谕之曰甑中之物但尽此三束柴止火可也勿辄视之女冠出山期一夕而囘此夕大风雨山水溢道阻十日不归正见食尽饥甚闻甑中物香因窃食之数日俱尽女冠方归闻之叹曰神仙固当有定分向不遇雨水坏道汝岂得尽食灵药乎吾师尝云此山有人形茯苓得食之者白日升天吾伺之二十年矣汝今遇而食之真得道者也自此正见容状益异光彩射人常有众仙降其室与之论真宫天府之事嵗余白日升天即开元二十一年壬申十一月三日也常谓其师曰得食灵药即日便合登仙所以迟者幼年之时见父母拣税钱输官有明浄圆好者窃藏二钱玩之以此为隐藏官钱过罚居人间更一年耳其升天处即今卭州蒲江县主簿化也有汲水之处存焉昔广汉主簿王兴上升于此【出集仙录】
　　董上仙
　　董上仙遂州方义女也年十七神姿艳冶寡于饮膳好静守和不离于世乡里以其容德皆谓之上仙之人故号曰上仙忽一旦紫云垂布并天乐下于其庭青童子二人引之升天父母素愚号哭呼之不已去地数十丈复下还家紫云青童旋不复见居数月又升天如初父母又号泣良乆复下唐开元中天子好尙神仙闻其事诏使征入长安月余乞还乡里许之中使送还家百余日复升天父母又哭之因蜕其皮于地乃飞去皮如其形衣结不解若蝉蜕耳遂漆而留之诏置上仙唐兴两观于其居处今在州北十余里涪江之滨焉【出集仙录】
　　张连翘
　　黄梅县女道士张连翘者年八九嵗常持瓶汲水忽见井中有莲花如小盘渐渐出井口往取便缩不取又出如是数四遂入井家人怪乆不囘往视见连翘立井水上及出忽得笑疾问其故云有人自后以手触其腋痒不可忍父母以为鬼魅所加中夜潜移之舅族方不笑顷之又还其家云饥求食日食数斗米饭虽夜置葅肴于卧所觉即食之如是六七日乃闻食臭自尔不复食嵗时或进三四颗枣父母因命出家为道士年十八昼日于观中独坐见天上堕两钱连翘起就拾之隣家妇人乃推篱倒亦争拾连翘以身据钱上又与黄药三丸遽起取之妇人擘手夺一丸去因吞二丸俄而皆死连翘顷之醒便觉力强神清倍于常日其妇人吞一丸经日方苏饮食如故天寳末连翘在观忽悲思父母如有所适之意百姓邑官皆见五色云拥一寳舆自天而下人谓连翘已去争来看视连翘初无所觉云亦消散论者云人众故不去连翘至今犹在两脇相合形体枯悴而无所食矣【出广异记】
　　张镐妻
　　张镐南阳人也少为业勤苦隐玉房山未尝释卷山下有酒家镐执卷诣之饮二三杯而归一日见美妇人在酒家揖之与语命以同饮欣然无拒色词防明辩容状佳丽既晚告去镐深念之通夕不寐未明复往伺之已在酒家矣复召与饮防词调之妇人曰君非常人愿有所托能终身即所愿也镐许诺与之归山居十年而镐勤于坟典意渐疎薄时或忿恚妇人曰君情若此我不可乆住但得鲤鱼脂一斗合药即足矣镐未测所用力求以授之妇以鲤鱼脂投井中身亦随下须臾乘一鲤自井跃出凌空欲去谓镐曰吾比待子立功立事同升太清今既如斯固子之薄福也他日守位不终悔亦何及镐拜谢悔过于是乘鱼升天而去镐后出山歴官位至宰辅为河南都统常心念不终之言每自咎责后贬辰州司户复征用薨时年方六十每话于宾友终身为恨矣【出神仙感遇传】
　　太阴夫人
　　卢少时穷居东都于废宅内赁舍邻有麻氏妪孤独遇暴疾卧月余麻婆来作羮粥疾愈后晚从外归见金犊车子在麻婆门外卢公惊异窥之见一女年十四五真神人明日潜访麻婆麻婆曰莫要作婚姻否试与商量曰某贫贱焉敢辄有此意麻曰亦何妨既夜麻婆曰事谐矣请斋三日会于城东废观既至见古木荒草乆无人居逡巡雷电风雨暴起化出楼台金殿玉帐景物华丽有辎軿降空即前时女子也与相见曰某即天人奉上帝命遣人间自求匹偶耳君有仙相故遣麻婆传意更七日清斋当再奉见女子呼麻婆付两丸药须臾雷电黑云女子已不见古木荒草如旧麻婆与归清斋七日斸地种药才种已蔓生未顷刻二葫芦生于蔓上渐大如两斛瓮麻婆以刀刳其中麻婆与各处其一仍令具油衣三领风雷忽起腾上碧霄满耳只闻波涛之声乆之觉寒令着油衫如在氷雪中复令着至三重甚暖麻婆曰去洛已八万里良乆葫芦止息遂见宫阙楼台皆以水晶为墙垣被甲仗戈者数百人麻婆引入见紫殿从女百人命坐具酒麻婆屏立于诸衞下女子谓君合得三事任取一事当留此宫夀与天毕次为地仙常居人间时得至此下为中国宰相曰在此处实为上愿女子喜曰此水晶宫也某为太阴夫人仙格已高足下便是白日升天然须定不得改移以致相累也乃赍青纸为表当庭拜奏曰须啓上帝少顷闻东北间声云上帝使至太阴夫人与诸仙趋降俄有幢节香幡引朱衣少年立阶下朱衣宣帝命曰卢得太阴夫人状云欲住水晶宫如何杞无言夫人但令疾应又无言夫人及左右大惧驰入取鲛绡五匹以赂使者欲其稽缓食顷间又问卢欲水晶宫住作地仙及人间宰相此度须决大呼曰人间宰相朱衣趋去太阴夫人失色曰此麻婆之过速领囘推入葫芦又闻风水之声却至故居尘榻宛然时已夜半葫芦与麻婆并不见矣【出逸史】













　　太平广记卷六十四
　　钦定四库全书
　　太平广记卷六十五
　　女仙十
　　姚氏三子　　赵旭　　　　虞乡女子萧氏乳母
　　姚氏三子
