<!-- { "loadSidebar": true } -->
　　唐衢州龙游县令李凝道性褊急姊男年七嵗故恼之即往逐之不及遂饼诱得之齩其胷背流血姊救之得免又乘驴于街中有骑马人靴鼻拨其膝遂怒大骂将殴之走马遂无所及忍恶不得遂嚼路傍棘子血流【出朝野佥载】
　　尧君卿
　　唐贞观中冀州武强丞尧君卿失马既得贼枷禁未决君卿指贼面骂曰老贼吃虎胆来敢偷我物贼举枷击之应时碎脑而死【出朝野佥载】
　　萧颖士
　　唐萧颖士开元中年十九擢进士第至二十余该博三教性急躁忿戾举无其比常使一佣仆杜亮毎一决责以待调养平复遵其指使如故或劝亮曰子佣夫也何不择其善主而受苦若是乎亮曰愚岂不知但爱其才学博奥以此恋恋不能去卒至于死【出朝野佥载】
　　裴枢
　　河东裴枢字环中季父耀卿唐宗朝位至丞相开元二十一年春开河漕以赡国用上深嘉纳之亲姨夫中书舍人薛邕时有知贡举之耗元日因来谒枢亲乃曰几姊有处分亲故中举人否其亲指枢邕整容端手板对曰三十六郎自是公共积之才不待处分矣伏恐别有子弟枢即应声曰娭子失言因举酒沥地誓曰薛姨夫知举枢当絶迹匿形不履人世其亲决责令拜谢邕枢竟不屈永泰二年贾至侍郎知举枢一举而登后大歴二年薛邕方知举枢及第后归丹阳里不与杂流交通及韦元甫除此州计到郡之明日合来拜其亲元甫至丹阳之明日专使送衣服书状信物枢怒言不纳后三日元甫亲拥骑到枢别业枢戒其仆不令报久停元甫车徒不得进元甫不怒但云裴君太褊某乍到须与军吏监军相识遽此深责未敢当也亲乃遣女奴传语延元甫就廰事置酒元甫陈以公亊枢方出欢话【出干子】
　　崔珙
　　唐崔珙为东都留守判尚书省事中书舍人崔荆为庶子公务谒珙珙不为见荆乃求与珙素厚善者使候问之珙怒不已他日因酒酣复诘之居守益忿曰珙誓不与此人相面且人为文词言语何限岂可以珙弟兄作假对耶荆尤不喻亲族咸忧栗不安甥族中有颖悟者采取文集讨之乃掌制日贬崔球为抚州郡丞云因縁鴈序鼓扇浇风荆因尔成疾【出芝田録】
　　韩臯
　　唐韩臯自中书舍人除御史中丞西省故事阁老改官词头送以次舍人是时吕渭草敕臯恐问曰仆何故转皆不吿臯刼之曰与君一时左降渭急乃吿之臯又欲诉于改相渭执之夺其靴笏哅哅久之乃止【出国史补】
　　杜佑
　　唐杨茂卿客游州与杜佑书词多捭阖以周公吐握之事为讽佑讶之时刘禹锡在坐亦使召杨至共饮佑持茂卿书与禹锡曰请丈人一为读之既毕佑曰如何禹锡曰大凡布衣之士皆须捭阖以动尊贵之心佑曰休休捭阖之事烂也独不见王舍乎捭阖陈少游少游刎其头今我与公饭吃过犹不及也翌日杨不辞而去【出嘉话録】
　　皇甫湜
　　唐皇甫湜气貌刚质为文古雅恃才傲物性复褊为郎时乘酒使气忤同列者及醒不自适求分务东洛値伊瀍仍嵗歉食淹滞曹不迁省俸甚防困悴且甚尝因积雪门无行迹庖突不烟裴度时保厘洛宅以美词厚币辟为留守府从事湜简率少礼度亦优容之先是度讨淮西日恩赐钜万贮于集贤私第度信浮图教念其杀戮者众恐贻其殃因舍讨淮叛所得再修福先佛寺备极壮丽就有日矣将致书于白居易请为碑湜在座忽发怒曰近舍某而远征白信获戾于门下矣某文若方白之作所谓宝琴瑶瑟而比之桑间濮上也然何门不可曵长裾某自此请长揖而退賔客无不惊栗度婉词谢之且曰初不敢以仰烦长者虑为大手笔见拒今既尔是所愿也湜怒稍解则请斗酒而归至家独饮其半乘醉挥毫其文立就又明日洁本以献文思古謇字复怪僻度寻绎久之不能分其句读毕叹曰木虗郭景纯江海之流因以宝车名马缯防器玩约千余缗置书遣小将就第酬之湜省书大怒掷书于地谓小将曰寄谢侍中何相待之薄也某之文非常流之文也曾与顾况为集序外未尝造次许人今者请为此碑盖受恩深厚耳其碑约三千字一字三疋绢更减五分钱不得小校既恐且怒归具吿之僚属列挍咸振腕愤悱思脔其肉度闻笑曰眞竒才也立遣依数酬之自居守府正郎里第辇负相望洛人聚观比之雍绛泛舟之役湜领受之无媿色而卞急之性独异于人尝为蜂螫手指因大躁急命奴仆暨里中小儿辈箕敛蜂窠购以善价俄顷山聚于庭则命碎于砧几烂于杵臼绞取津液以酬其痛又常命其子松録诗数首一字小误诟詈且跃手杖不及则啮腕血流其性褊急皆若此【出国史】
　　段文昌
　　唐段相文昌性介狭防席宾客有眉睫之失必致怪讶在西川日进士薛大白饮酒称名太多明日遂不复召【出因话録】
　　李德裕
　　刘禹锡太和中为宾客时李徳裕分司东都禹锡因谒于德裕曰近曾得白居易文集否德裕曰累有相示别令贮然未一披今日为吾子览之及取防而箱笥盈溢尘土覆既啓而复卷之谓禹锡曰吾于此人不足久矣其文章精絶何必览焉但恐廻吾之心所以不欲防览其抑才也如此初文宗命德裕朝中朋党首以杨虞卿牛僧孺为言杨牛即白之密友也其不引翼皆如此【出北梦琐言】
　　李潘
　　唐礼部侍郎李潘尝缀李贺歌诗为之集序未成知贺有表兄与贺笔砚之交者召之见托以捜访所遗其人敬谢且请曰某盖记其所为亦常见其多防窜者请得所缉者视之当为改正潘喜并付之弥年絶迹潘怒复召诘之其人曰某与贺中外自少多同处恨其傲忽尝思报之所得歌诗兼旧有者一时投溷中矣潘大怒叱出之嗟恨良久故贺謌什传流者少也【出幽闲鼔吹】
　　卢罕
　　唐李讷除淛东路由淮楚时卢罕为郡守讷既到适値元日罕命设将送素膳于讷讷初见忻然迨览状乃将名与父讳同讷建子也雅性褊躁大怒翌日仅旦已命鼓棹前去罕闻之亟命驾而往舟且行矣罕知其故逊谢良久且言所由以不谨笞之讷去意益坚罕度不可留怒曰大约小人多名建公何怒之深也遂拂衣而去【出玉泉子】
　　王珙
　　唐给事中王柷名家子以刚鲠自任黄冦前典常州京国乱离盘桓江湖甚有时望及诏征回路经于陜时王珙为帅颇凶暴然知柷将来必居廊庙亦加礼待之柷鄙其人殊不降接珙乃于内廰盛张宴席列女乐敛容白柷曰某虽鄙人叨沗旄钺今日多幸遇轩葢经过茍不弃末宗愿厠子侄之列柷坚不许珙勃然作色曰给事王程有限不敢淹留俄而罢宴命将吏速请王给事离馆暗授意旨并令害之一家悉投黄河尽取其囊槖以舟行没溺闻奏朝廷多故舍而不问时柷有一子行至襄州亦无故投井而死【出北梦琐言】
　　高季昌
　　【阙】　　　　　　董掌奏记府主褊急【阙】
　　诣梁园劝梁太祖【阙】　　　　　　　　　官
　　入中原授大理【阙】　　　　　　季昌怒曰天下皆知四鎭令公必作天子【阙】　　偃仰乎诟怒而起久之召孔目官王仁厚谓曰我【阙】　　　书记所见甚长且广南湖南与梁王齐肩所以【阙】　　　使我乃梁王将校安可辄同两处差都押衙可【阙】　　　董且召宴饮迎而谓曰集性急请一切勿言仍遗衣叚数十匹以安之董虽禀受莫知喜怒之由他日闻説自【阙】　我本无此见诚出司徒之意都挍充使于礼合仪所遗衣段乃谬恩也【出北梦琐言】









　　太平广记卷二百四十四
　　钦定四库全书
　　太平广记卷二百四十五
　　诙谐一
　　晏婴　　　　东方朔　　　邉韶
　　袁次阳　　　伊籍　　　　张裔
　　张裕　　　　薛综　　　　诸葛恪
　　费袆　　　　王戎妻　　　邓艾
　　安陵人　　　杨脩　　　　孙子荆
　　蔡洪　　　　陆机
　　晏婴
　　齐晏婴短小使楚楚为小门于大门侧乃延晏子婴不入曰使狗国狗门入今臣使楚不当从狗门入王曰齐无人耶对曰齐使贤者使贤王不肖者使不肖王婴不肖故使王耳王谓左右曰晏婴辞辩吾欲伤之坐定缚一人来王问何谓者左右曰齐人坐盗王视婴曰齐人善盗乎对曰婴闻橘生于江南至江北为枳枝叶相似其实味且不同水土异也今此人生于齐不解为盗入楚则为盗其实不同水土使之然也王笑曰寡人反取病焉【出啓颜録】
　　东方朔
　　汉武帝尝问东方朔曰先生视朕何如主朔对曰自唐虞之后成康之际未足以喻臣伏观陛下功德陈五帝之上在三王之右非徒若此而已诚得天下贤士公卿在位咸得其人矣譬若以周召为丞相孔丘为御史大夫太公为将军毕公高拾遗于后卞严子为卫尉臯陶为大理后稷为司农伊尹为少府子贡使外国颜闵为博士子夏为太常益为右扶风季路为执金吾契为鸿胪龙逢为宗正伯夷为京兆管仲为冯翊鲁般为将作仲山甫为光禄申伯为太仆延陵季子为水衡百里奚为典属国柳下惠为大长秋史鱼为司孔父为詹事蘧伯玉为太傅孙叔敖为诸侯相王庆忌为期门子产为郡守夏育为鼎官羿为旄头【羿善射】宋万为式道侯上乃大笑复问今公孙丞相儿大夫董仲舒夏侯始昌司马相如吾丘寿王主父偃朱买臣严助汲黯胶仓终军严安徐乐司马迁之伦皆辨知闳逹溢于文辞先生自视何与比哉对曰臣观其函齿牙树颊胲【音改】吐唇吻擢项颐结股脚连脽尻遗蛇其迹行歩禹旅臣朔虽不肖尚兼此数子者朔之进退澹词皆此也上尝使诸数家射覆置守宫于盆下射之皆不能中朔自赞曰臣尝受易请射之乃别蓍布卦而对曰臣以为龙又无角谓之为蛇又有足跂跂脉脉善缘壁非是守宫即蜥蜴帝曰善赐帛十匹复使射他物连中辄赐帛时有幸倡郭舍人滑稽不穷常侍左右曰朔狂幸中耳非至数也臣愿令朔复射朔中之臣榜百不能中臣赐帛廼覆树上寄生令朔射之朔曰是窭薮也舍人曰果知朔不能中也朔曰生肉为脍干肉为脯着树为寄生盆下为窭薮上令倡监榜舍人舍人不胜痛呼謈朔笑之曰咄口无毛声謷謷尻益高舍人恚曰朔擅诋欺天子从官当弃市上问朔何故诋之对曰臣非敢诋之廼与为隐耳上曰隐云何朔曰夫口无毛者狗窦也声謷謷者鸟哺鷇也尻益高者俛啄也舍人不服因曰臣愿复问朔隐语不知亦当榜即妄为谐语曰令壶龃老栢涂伊优亚狋吽牙何谓也朔曰令者命也壶者所以盛也龃者齿不正也老者人所敬也栢者树之廷也涂者渐洳径也伊优亚者辞未穷也狋吽牙者两犬争也舍人所问朔应声辄对变诈锋出莫能穷者左右大惊上以朔为常侍郎遂得爱幸久之伏日诏赐从官肉大官丞日晏不来朔独防劒谓其同官曰伏日当蚤归请受赐即懐肉去大官奏之朔入上曰昨赐肉不待诏以劒割肉而去之何也朔免冠谢上曰先生起自责朔再拜曰朔来朔来受赐不待诏何无礼也防劒割肉一何壮也割之不多又何亷也归遗细君又何仁也上笑曰使先生自责廼反自誉复赐酒一石肉百斤归遗细君【出本传】
　　邉韶
　　后汉邉韶字孝先教授数百人曾昼日假寐弟子私嘲之曰邉孝先腹便便懒读书但欲眠孝先潜闻之应曰邉为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大慙
　　袁次阳
