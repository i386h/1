<!-- { "loadSidebar": true } -->
　　崔绍者博陵王元暐曾孙其大父武尝从事于桂林其父直元和初亦从事于南海常假郡符于端州直处官清苦不蓄羡财给家之外悉拯亲故在郡嵗余因得风疾退卧客舍伏枕累年居素贫无何寝疾复久身谢之日家徒索然繇是眷属辈不克北归绍遂孜孜履善不堕素业南越防府有摄官承乏之利济沦落羇滞衣冠绍迫于冻馁常屈至于此贾继宗外表兄夏侯氏之子则绍之子壻因縁还往颇熟其家太和六年贾继宗自琼州招讨使改换康州牧因举请绍为掾属康之附郭县曰端谿端谿假尉陇西李彧则前大理评事景休之犹子绍与彧锡之情素颇友洽崔李之居复隅落相近彧之家畜一女猫常往来绍家捕鼠南土风俗恶他舍之猫产子其家以为大不祥彧之猫产二子于绍家绍甚恶之因命家童絷三猫于筐箧加之以石复以绳固筐口投之于江是后不累月绍丁所出荥阳郑氏之丧解职居且苦贫孤孀数辈饘粥之费晨暮不充遂薄游羊城之郡丐于亲故太和八年五月八日发康州官舍厯抵海隅诸郡至其年九月十六日达雷州绍家常事一字天王已两世矣雷州舍于客馆中其月二十四日忽得疾一夕遂重二日遂殛将殛之际忽见二人焉一人衣黄一人衣皂手执文帖云奉王命追公绍初拒之云平生履善不省为恶今有何事被此追呼二使人大怒曰公杀无辜三人寃家上诉奉天符下降令按劾公方当与寃家对命奈何犹敢称屈违拒王命遂展帖云绍见文字分明但不许细读耳绍颇畏詟不知所裁顷刻间见一神人来二使者俯伏礼敬神谓绍曰尔识我否绍曰不识神曰我一字天王也常为尔家供养久矣每思以报之今知尔有难故来相救绍拜伏求救天王曰尔但共我行必无忧患王遂行绍次之二使者押绍之后通衢广陌杳不可知际行五十许里天王问绍尔莫困否绍对曰亦不甚困犹可支持二三十里天王曰欲到矣逡廵遥见一城门墙髙数十仞门楼甚大有二神守之其神见天王侧立敬惧更行五里又见一城门四神守之其神见天王之礼亦如第一门又行三里许复有一城门其门闗闭天王谓绍曰尔且立于此待我先入天王遂乗空而过食顷闻摇鏁之声城门洞开见十神人天王亦在其间神人色甚忧惧更行一里又见一城门有八街街极广阔街两边有杂树不识其名目有神人甚多不知数皆罗立于树下八街之中有一街最大街西而行又有一城门门两边各有数十间楼并垂帘街衢人物颇众车轝合杂朱紫缤纷亦有乗马者亦有乗驴者一似人间模様此门无神看守更一门尽是髙楼不记间数珠帘翠幕惑人目楼上悉是妇人更无丈夫衣服鲜明装饰新异穷极奢丽非人寰所覩其门有朱旗银泥画旗旗数甚多亦有着紫人数百天王立绍于门外便自入去使者遂领绍到一防使者先领见王判官既至防前见王判官着緑降阶相见情礼甚厚而答绍拜兼通寒暄问苐行延升阶与坐命煎茶良久顾绍曰公尚未生绍初不晓其言心甚疑惧判官云隂司讳死所以唤死为生催茶茶到判官云勿吃此非人间茶逡巡有着黄人提一瓶茶来云此是阳官茶绍可吃矣绍吃三椀讫判官则领绍见大王手中把一文书亦不通入大王正对一字天王坐天王向大王云祗为此人来大王曰有寃家上诉手虽不杀口中处分令杀于江中天王令唤崔绍寃家有紫衣十余人齐唱喏走出顷刻间有一人着紫襕衫执牙笏下有一状领一妇人来兼领二子皆人身而猫首妇人着惨裙黄衫子一女子亦然一男子亦然着皂衫三寃家号泣不已称崔绍非理相害天王向绍言速开口与功徳绍忙惧之中都忘人间经佛名目唯记得佛顶尊胜经遂发愿各与写经一卷言讫便不见妇人等大王及一字天王遂令绍升阶与坐绍拜谢大王王答拜绍谦让曰凡夫小生寃家陈诉罪当不赦敢望生回大王尊重如是答拜绍实所不安大王曰公事已毕即还生路存殁殊途固不合受拜大王问绍公是谁家子弟绍具以房族答之大王曰此若然者与公是亲家总是人间马仆射绍即起申叙马仆射犹子磻夫则绍之妹夫大王问磻夫安在绍曰阔别已久知家寄杭州大王又曰莫怪此来奉天符令勘今则却还人道便回顾王判官云崔子停止何处判官曰便在某防中安置天王云甚好绍复咨启大王大王在生名徳至重官位极崇则合却归人天为贵人身何得在隂司职大王笑曰此官职至不易得先是杜司徒任此职总滥防司徒知爱举以自代所以得处此职岂容易致哉绍复问曰司徒替何人曰替李若初若初性严寡恕所以上帝不遣久处此杜公替之绍又曰无因得一至此更欲咨问大王绍闻防司有世人生籍绍不才兼本抱疾不敢望人间官职然顾有亲故愿一知之不知可否曰他人则不可得见縁与公是亲情特为致之大王顾谓王判官曰从许一见之切须诫约不得令漏泄漏泄之则终身喑哑又曰不知绍先父在此复以受生大王曰见在此充职绍涕泣曰愿一拜觐不知可否王曰亡殁多年不得相见绍起辞大王共一字天王送绍到王判官防中铺陈赡给一似人间判官遂引绍到一瓦廊下廊下又有一楼便引绍入门满壁悉是金牓银牓备列人间贵人姓名将相二色名列金牓将相以下悉列银牓更有长铁牓列州县府僚属姓名所见三牓之人悉是在世人若谢世者则随所落籍王判官谓绍曰见之则可慎勿向世间説牓上人官职已在位者犹可言之未当位者不可漏泄当犯大王向来之诫世人能行好心必受善报其隂司诛责恶心人颇甚绍在王判官防中停止三日旦暮严打更皷数百面唯不吹角而已绍问判官曰防司诸事一切尽似人间惟空皷而无角不知何谓判官曰夫角声者象龙吟也龙者金精也金精者阳之精也隂府者至隂之司所以至隂之所不欲闻至阳之声绍又问判官曰闻隂司有地狱不知何在判官曰地狱名目不少去此不逺罪人随业轻重而入之又问此处城池人物何盛如是判官曰此王城也何得怪盛绍又问王城之人如海岂得俱无罪乎而不入地狱耶判官曰得处王城者是业轻之人不合入地狱候有生闗则随分髙下各得受生又康州流人宋州院官田洪评事流到州二年与绍邻居绍洪复累世通旧情爱颇洽绍发康州之日评事犹甚康宁去后半月染疾而卒绍未回都不知之及追到防司已见田生在彼田崔相见彼此涕泣田谓绍曰洪别公后来未经旬日身已谢世矣不知公何事忽然到此绍曰被大王追勘少事事亦寻了即得放回洪曰有少情事切敢奉托洪本无子养外孙郑氏之子为儿已唤致得身名年六十方自有一子今被防司责以夺他人之嗣以异姓承家既自有子又不令外孙归本族见为此事被勘劾颇甚今公却回望为洪百计致一书与洪儿子速令郑氏子归本宗又与洪传语康州贾使君洪垂尽之年窜逐逺地主人情厚每事相依及身殁之后又发遣小儿北归使道体归葬本土眷属免滞荒陬虽仁者用心固合如是在洪浅劣何以当之但荷恩于重泉恨无力报言讫二人恸哭而别居三日王判官曰归可矣不可久处于此一字天王与绍欲回大王出送天王行李颇盛道引骑从阗塞街衢天王乗一小山自行大王处分与绍马骑尽诸城门大王下马拜别天王天王坐山不下然从绍相别绍跪拜大王亦还拜讫大王便回绍与天王自归行至半路见四人皆人身而鱼首着惨緑衫把笏衫上微有血汚临一峻坑立泣拜诸绍曰性命危急欲堕此坑非公不能相活绍曰仆何力以救四人曰公但许诺则得绍曰灼然得四人拜谢又云性命已防君放讫更欲启难发之口有无厌之求公莫怪否绍曰但力及者尽力而应之曰四人共就公乞一部金光明经则得度脱罪身矣绍复许言讫四人皆不见却回至雷州客馆见本身偃卧于床以被蒙覆手足天王曰此则公身也但徐徐入之莫惧如天王言入本身便活及苏问家人辈死已七日矣唯心及口鼻微暖苏后一日许犹依稀见天王在眼前又见阶前有一木盆盆中以水养四鲤鱼绍问此是何鱼家人曰本买充防膳以郎君疾殛不及修理绍曰得非临坑四人乎遂命投之于陂池中兼发愿与写金光明经一部【出怪録】
　　辛察
　　太和四年十二月九日边上从事魏式暴卒于长安延福里沈氏私庙中前二日之夕胜业里有司门令史辛察者忽患头痛而絶心上微暖初见有黄衫人就其牀以手相就而出既而返顾本身则已僵矣其妻儿等方抱持号泣噀水炙灼一家仓惶察心甚恶之而不觉随黄衣吏去矣至门外黄衫人踟蹰良久谓察曰君未合去但致钱二千缗便当相舍察曰某素贫何由致此黄衫曰钱也遂相与却入庭际大呼其妻数声皆不应黄衫哂曰如此不可也乃指一家僮教察以手扶其背因令达语求钱于是其家果取钱焚之察见钱烧讫皆化为铜钱黄衫及次第抽拽积之又谓察曰一等为恵请兼致脚直送出城察思度良久忽悟其所居之西百余歩有一力车佣载者亦常往来遂与黄衫俱诣其门门即闭闗矣察叩之车者出曰夜已久安得来耶察曰有客要相顾载钱至延平门外车曰诺即来装其钱讫察将不行黄衫又邀曰请相送至城门三人相引部领厯城西街抵长兴西南而行时落月辉辉钟皷将动黄衫曰天方曙不可行矣当且止延福沈氏庙逡巡至焉其门亦闭黄衫叩之俄有一女人可年五十余紫裙白襦自出应门黄衫谢曰夫人幸勿怪其后日当有公事方来此庙中今有少钱未可遽提去请借一隙处暂贮之后日公事了即当搬取女人许之察与黄衫及车人共搬置其钱于庙西北角又于戸外见有苇席数领遂取之覆才毕天色方晓黄衫辞谢而去察与车者相随归至家见其身犹为家人等抱持炙疗如故不觉形神合而苏良久思如梦非梦乃曰向者更何事妻具言家僮中恶作君语索六百张作钱以焚之皆如前事察颇惊异遽至车子家车家见察曰君来正解梦耳夜来所梦不似寻常分明自君家别与黄衫人载一车子钱至延福沈氏庙厯厯如在目前察愈惊骇复与车子偕往沈氏庙二人素不至此既而宛然昨宵行止即于庙西北角见一两片芦席其下缗存焉察与车夫皆识夜来致钱之所即访女人守门者曰庙中但有魏侍御于此无他人也沈氏有臧获亦住庙旁闻语其事及形状衣服乃泣曰我太夫人也其夕五更魏氏一家闻打门声使候之即无所见如是者三四式意谓之盗明日宣言于县胥求备之其日式夜邀客为煎饼食讫而卒察欲验黄衫公事尝自于其侧侦之至是果然矣【出河东记】
　　僧彦先
　　青城寳园山僧彦先尝有隐慝离山往蜀州宿于中路天王院暴卒被人追摄诣一官曹未领见王先见判官诘其所犯彦先抵讳之判官乃取一猪脚与彦先彦先推辞不及僶俛受之乃是一镜照之见自身在镜中从前愆过猥防一切厯然彦先慙惧莫知所措判官安存戒而遣之洎再生遍与人説然不言所犯隐之事【出北梦言】
　　陈范
　　陈范明州人客游广陵因事赞善马潜一夕暴卒至一府署有府官视牒曰吾追陈谋何故追范也范对曰范本名谋近事马赞善马公讳言故改一字耳府公乃曰取明州簿来顷之一吏持簿至视之乃谋也因引至曹署吏云有人讼君已引退矣君当得还也范因自言平生多难贫苦备至人生固当死今已至此不愿还也吏固遣之又曰若是愿知将来穷达之事吏因为检簿曰君他日甚善虽不至富贵然职禄无阙又问夀几何曰此固不可言也又问卒于何处曰不在州不在鄂州送还家寤后潜厯典二郡甚见委用潜卒归于州奉使鄂州既还卒于彭泽【出稽神録】

