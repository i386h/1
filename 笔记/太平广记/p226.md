<!-- { "loadSidebar": true } -->
　　唐方干姿态山野且又兎缺然性好凌侮人有龙丘李主簿者不知何许人也偶于知闻处见干而与之传杯龙措目有翳干改令以讥之曰干改令谓人象令云措大吃酒防盐军将吃酒防酱只见门外着篱未见眼中安障龙邱答曰措大吃酒防盐下人吃酒防鲊【干嗜鲜】只见半臂着襴未见口唇开跨一座大笑【出摭言】
　　陈癞子
　　唐营丘有豪民姓陈藏镪钜万染大风疾众目之为陈癞子自奉之道则不薄矣然切讳癞字家人妻孥或误言者则必遭怒或至笞棰賔客或言所苦减退则酒食延待优丰甚至言增添则白眼相顾耳有游客心利所霑而不能禁其口遂谒之初谓曰足下之疾近日尤减陈亦欣然命酒馔延接乃赍五缗客将起又问之曰某疾果退否客曰此亦添减病曰何谓也客曰添者面上添肉渤沤子减者减却鼻孔长揖而去数日不怿又毎年五月值生辰颇有破费召僧道啓斋筵伶伦百戏毕备斋罢伶伦赠钱数万时有顐者何岸高不敏见既去复入谓曰君厚惠感荷奚言然某偶忆短李相公诗落句一聨深叶主人盛徳也陈曰试诵之时陈君处于中堂坐碧纱帏中左右侍立执轻防白箒者数辈伶伦曰诗云三十年来陈癞子如今始得碧纱幪遭大诟而去【出玉堂闲话】
　　患目鼻人
　　一人患眼侧睛及翳一人患鼻俱以千字文作诗相咏鼻人先咏侧眼人云眼能日月盈为有陈根委患眼人续下句不别似兰斯都由鴈门紫【出啓顔録】
　　伛人
　　有人患腰曲伛偻常低头而行傍人咏之曰拄杖欲似乃播笏便似及逆风荡雨行面干顶额湿着衣牀上坐肚缓脊皮急城门尔许高故自匍匐入【出啓顔録】
　　田媪
　　唐京城中有妇人姓田年老口无齿与男娶同坊人张氏女张因节日盛馔召田母饮啖及相送出主人母云惭愧无所啖嚼遣亲家母空口来空口去如此者数矣田终不悟归语夫曰张家母延我大有饮食临别即云惭愧亲家母空口来空口去不知何也夫曰此是弄君无齿张家母面上有疮瘢眼下皮急极霑眡更有此语可报云只是眼下急田私记之居数日张复召田临起复云惭愧空口来空口去田母乃熟视主人母眼良久忘却眼下急直云是眼皮霑眡合家大笑【出啓顔録】






　　太平广记卷二百五十七
　　钦定四库全书
　　太平广记卷二百五十八
　　嗤鄙一
　　魏人鑚火　　齐俊士　　　元魏臣
　　并州士族　　高敖曹　　　梁权贵
　　柳骞之　　　阮嵩　　　　郝象贤
　　朱前疑　　　张由古　　　侯思止
　　王及善　　　逯仁杰　　　袁琰
　　台中语　　　沈子荣　　　武懿宗
　　张衡　　　　李良弼　　　来子珣
　　阎知微　　　崔湜　　　　权龙襄
　　魏人鑚火
　　魏人夜暴疾命门人鑚火是夕隂暝督廹颇急门人忿然曰君责人亦大无理今闇如漆何以不把火照我当得觅鑚火具然后易得耳孔文举闻之曰责人当以其方也【出笑林】
　　齐俊士
　　汉书王莽賛云紫色蛙声余分闰位谓以伪乱真顔之推常言吾近共人读书与言及王莽形状有一俊士自许知史学名价甚高乃云王莽非直鸱目虎吻亦紫色蛙声【出顔氏家训】
　　元魏臣
　　元魏之世在洛京时有一才学重臣新得史记音而颇纰误及见颛顼字为许緑反错作许縁其人遂谓朝士言从来谬音专旭当专翾耳此人先有高名翕然行信朞年之后更有硕儒苦相究讨方知误焉【出顔氏家训】
　　并州士族
　　北齐并州有士族好为可笑诗赋轻蔑邢魏诸公众共嘲弄虚相称讃必击牛酾酒延之其妻明鉴人也泣而谏之此人叹曰才华不为妻子所容何况行路至死不觉【出顔氏家训】
　　高敖曹
　　髙敖曹常为杂诗三首云塜子地握槊星宿天围棊开壜瓮张口卷席牀剥皮又相送重相送相送至桥头培堆两眼泪难按满胸愁又桃生毛弹子瓠长棒槌儿墙欹壁亚肚河冻水生皮【出啓顔録】
　　梁权贵
　　梁有一权贵读误本蜀都赋注解蹲鸱芋也而为羊字后有人饷羊肉答书云损惠蹲鸱举朝惊骇不解事义久后寻绎方知如此【出顔氏家训】
　　柳骞之
　　隋内史舍人河东柳骞之奏事好错尝有周家公主表请出家骞之奏云周家公主上表求作道人上大笑及出虞仆射庆则问之曰奏事为错骞之复错答曰周家公主欲得还俗骞之歴位光禄卿【阙】
　　阮嵩
　　唐贞观中桂阳令阮嵩妻阎氏极妬嵩在防防客饮召女奴歌阎发跣足臂防刀至席诸客惊防嵩伏牀下女奴狼狈而奔刺史崔邈为嵩作考词云妇强夫弱内刚外柔一妻不能禁止百姓如何整肃妻既礼教不修夫又精神何在考下省符解见任【出朝野佥载】
　　郝象贤
　　唐郝象贤侍中处俊之孙顿丘令南容之子也弱冠诸友生为之字曰宠之每于父前称字父绐之曰汝朋友极贤吾为汝设馔可命之也翊日象贤因邀致十数人南容引生与之饮谓曰谚云三公后出死狗小儿诚愚劳诸君制字损南容之身尚可岂可波及侍中也因泣涕众慙而退宠之者反语为痴种也【出朝野佥载】
　　朱前疑
　　周朱前疑浅钝无识容貌极丑上书云臣梦见陛下八百嵗即授拾遗俄迁郎中出使廻又上书云闻嵩山唱万嵗声即赐绯鱼袋未入五品于緑衫上带之朝野莫不怪笑后契丹反有敇京官出马一匹供军者即酬五品前疑买马纳讫表索绯上怒批其状即放归丘园愤恚而卒【出朝野佥载】
　　张由古
　　唐张由古有吏才而无学术累厯台省尝于众中叹班固有大才而文章不入文选或谓之曰两都赋燕山铭典引等并入文选何为言无由古曰此并班孟坚文章何关班固事闻者掩口而笑又谓同官曰昨买得王僧集【葢僧孺也】大有道理杜文范知其误应声曰文范亦买得张佛袍集倍胜僧襦由古不知觉累迁司计员外以罪放于庭州时中书令许敬宗综理诏狱帖召之由古喜至则为所责惧而手战笏坠于地口不能言初为殿中正班以尚书郎有错立者谓引驾曰员外郎小儿难共语可鼻冲上打朝士鄙之【出大唐新语】
　　侯思止
　　唐侯思止出自皁言音不正以告变授侍书御史按制狱苛酷日甚尝按中丞魏元忠曰急丞白司马不然即吃孟青白司马者洛阳有坂号曰白司马坂孟青者将军姓孟名青曾杖杀琅琊王冲者也思止闾巷庸人常以此言逼诸囚元忠辞气不屈思止怒而倒曵之元忠徐起曰我薄命如乘恶驴而坠脚为镫所挂遂贼曵耳思止大怒又曳之曰汝拒捍制使奏斩之元忠曰侯思止汝今为国家御史须识礼仪轻重如此须魏元忠头何不以锯截去无为抑我反奈何佩服朱绂亲衔天命不能行正道之事乃言白司马孟青是何言也若非魏元忠无人仰教思止惊起悚然曰思止死罪实不解幸中丞见教乃引上阶礼坐而问之元忠徐就坐自又思止言音不正时断屠杀思止曰今断屠杀鸡【古梨反】鱼猪【计】驴【蒌】俱【居】不得吃【苦击反】空吃米麫【减之去声】如【儒齐】何得饱侍御史霍献可笑之思止诉于则天则天怒谓献可曰我知思止不识字我已用之卿笑何也献可具言鸡猪之事则天亦大笑思止尝命作笼饼对膳者曰与我作笼饼可缩葱作比市笼饼葱多而肉少故令缩葱加肉也时人号为缩防侍御史时来俊臣弃故妻奏逼娶太原王庆诜女思止亦奏请娶赵郡李自挹女敕政事商量鳯阁侍郎李昭徳抚掌谓诸相曰大可笑大可笑诸相问之昭徳曰往年来俊臣贼劫王诜女已大辱国今日此奴又请娶李自挹女无乃复辱国耶事遂寝竟为李昭徳榜杀之【出御史台记】
　　王及善
　　唐王及善才行庸猥风神钝浊为内史时人号为鸠集鳯池俄迁文昌右相无他政但不许令史双驴入台终日迫逐无时蹔舍时人号驱驴宰相【出朝野佥载】
　　逯仁杰
　　周朝有逯仁杰河阳人自地官令史出尚书改天下帐式颇甚繁细法令滋章毎村立社官仍置平直老三员掌簿案设锁钥十羊九牧人皆防逃而宰相浅识以为万代皆可行授仁杰地官郎中数年百姓苦之其法遂寝【出朝野佥载】
　　袁琰
　　周考功令史袁琰国忌众人聚防充録事勾当遂判曰曹司繁閙无时蹔闲不因国忌之辰无以展其欢笑合坐嗤之【出朝野佥载】
　　台中语
　　周夏官侍郎侯知一年老敕放致仕上表不伏于朝堂踊跃驰走以示轻便张悰丁忧自请起复吏部主事高筠母丧亲戚为举哀筠曰我不能作孝员外郎张栖贞讼诈遭母忧不肯起对时台中为之语曰侯知一不伏致仕张琮自请起复高筠不肯作孝张栖贞情愿遭忧皆非名教中人并是王化外物兽心人面不其然乎【出朝野佥载】
　　沈子荣
　　周天官选人沈子荣诵判二百道试日不下笔人问之荣曰无非命也今日诵判无一相当有一道迹同人名又别至来年选判水硙又不下笔人问之曰我诵水硙乃是蓝田今问之富平如何下笔闻者莫不抚掌焉【出朝野佥载】
　　武懿宗
　　周则天内宴甚乐河内王懿宗忽然起奏曰臣急告君子急告父则天大惊引前问之对曰臣封物承前府家自征近敕州县征送大有损折则天大怒仰观屋椽良久曰朕诸亲饮正乐汝是亲王为三二百户封几惊杀我不堪作王令曳下懿宗免冠拜伏诸王救之曰懿宗愚钝无意耳上乃释之【出朝野佥载】
　　张衡
　　周张衡令史出身位至四品加一阶合入三品已团甲因退朝路旁见蒸饼新熟遂市其一马上食之御史弹奏则天降敕流外出身不许入三品遂落甲【出朝野佥载】
　　李良弼
　　周右拾遗李良弼自矜唇颊好谈理请使北蕃説骨笃禄匈奴以木盘盛粪饲之临以白刃弼惧食一盘并尽乃放还人讥之曰李拾遗能拾突厥之遗出为真源令秩满还瀛洲遇契丹贼孙万荣使何阿小取沧瀛粪具入良弼谓鹿城令李懐璧曰孙者胡孙即是狝猴难可当也万字者有草即是草中藏劝懐璧降何阿小授懐璧三品将军阿小败懐璧及良弼父子四人并为河内王武懿宗斩之【出朝野佥载】
　　来子珣
　　唐来子珣则天委之按制狱多希防赐姓武氏字家臣丁父忧起复累加游击将军右羽林军中郎将常衣锦半臂言笑自朝士诮之谕徳张元一好讥谑曰岂有武家儿为你来家老翁制服耶【出御史台记】
　　阎知微
　　周春官尚书阎知微庸琐驽怯使入蕃受黙啜封为汉可汗贼入恒定遣知微先往赵州招慰将军陈令英等守城西面知微谓令英曰陈将军何不早降下可汗兵到然后降者剪土无遗令英不答知微城下连手踏歌称万嵗乐令英曰尚书国家八座受委非轻翻为贼踏歌无慙也知微仍唱曰万岁乐万嵗乐不自由万嵗乐时人鄙之【出朝野佥载】
　　崔湜
　　唐崔湜为吏部侍郎贪纵兄凭弟力父挟子威咸受嘱求赃汚狼籍父挹为司业受选人钱湜不之知也长名放之其人诉曰公亲将赂去何为不与官湜曰所亲为谁吾捉取鞭杀曰鞭即遭忧湜大怒慙主上以湜父年老瓜初熟赐一颗湜以瓜遗妾不及其父朝野诮之时崔岑郑愔并为吏部京中謡之曰岑羲獠子后崔湜令公孙三人相比接莫贺咄最浑【出朝野佥载】
　　权龙襄
