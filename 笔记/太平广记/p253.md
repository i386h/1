<!-- { "loadSidebar": true } -->
　　唐巢寇将乱中原汴中功徳山有妖僧逺近桑门皆归之至于士庶无不降附者能于上画神寇放入人家令作祸祟幻惑居人通宵继昼不能安寝或致人疾苦及命功徳山赠金作法则患立除之又画作甲兵夜夜于街坊嘶鸣腾践城郭天明即无所见又多画鸡犬焚祝之夜则鸣吠相咬囓于街衢居人不得安眠命而赠之即悄无影响人既异其术趍术者愈众又滑州亦有一僧颇善祅术与功徳山无异公私颇患之时中书令王铎镇滑台遂下令曰南燕地分有灾宜善禳之遂自公卫至于诸营军开启道延僧数千人僧数不足遂牒汴州诸功徳山一行徒众悉赴之遂以幡花螺钹迎至卫赴道之夕分选近上名徳入于公衙其余并令散赴诸营礼懴洎入营悉键门而坑之方袍而死者数千人衙中只留功徳山已下酋长讯之并是巢贼之党将欲自二州相应而起咸命诛之【出王氏见闻】
　　襄阳老叟
　　唐并华者襄阳鼓刀之徒也尝因游春醉卧汉水濵有一老叟叱起谓曰观君之貎不是徒博耳我有一斧与君君但持此造作必巧妙通神他日慎勿以女子为累华因拜受之华得此斧后造飞物即飞造行物即行至于上栋下宇危楼髙阁固不烦余刃后因游安陆间止一富人王枚家枚知华机巧乃请华临水造一独柱亭工毕枚尽出家人以观之枚有一女已防夫而还家容色殊丽罕有比伦既见深慕之其夜乃逾垣窃入女之室其女甚惊华谓女曰不从我必杀汝女荏苒同心焉其后毎至夜窃入女室中他日枚潜知之即厚以赂遗遣华华察其意谓枚曰我寄君之家受君之恵已多矣而复厚赂我我异日无以为荅我有一巧妙之事当作一物以奉君枚曰何物也我无用必不敢留华曰我能作木令飞之或有急但乗其即千里之外也枚既尝闻因许之华即出斧斤以木造成飞一只唯未成其目枚怪问之华曰必须君斋戒始成之能飞若不斋戒必不飞尔枚遂斋戒其夜华盗其女俱乗而归襄阳至曙枚失女求之不获因潜行入襄阳以事告州牧宻令摉求果擒华州牧怒杖杀之所乗亦不能自飞【出潇湘记】
　　青城道士
　　伪蜀青城山道士能幻术徃徃入锦城施其法有所获即潜挈归洞穴或闻其行甚秽官吏中有识者颇恶之后于成都诱引富室及勲贵子弟皆潜而随之或于幽僻宅院中洒扫焚香设榻张陈帷幌则独于室内作法或召西王母或巫山神女或麻姑鲍姑神仙皆应召而至与之杯馔寝处生人无异则令学者隙而窥之欢笑罢则自帘帷之前蹑而去又或城中化出金楼众皆覩之惑众颇甚其民间少年膏粱子弟满城如狂少主知其祅宻使人擒之累月不获后有人报云已出笮桥门去因使人逐之乃以猪狗血赍行至青城路上三十余里及之遂倾血沃之不能施其术及下狱讯之云年年采民家处子住山中行黄帝之道死于岩穴者不知其数豪贵之家颇遭秽滛所通词欵指贵逹之门甚多少主不欲彰其恶潜杀之【出王氏见闻】
　　蜀都妇人
　　元和子尝因暇日出蜀郡东郭门见二人踞坐江岸排治舟舰方怒篙棹者且呼且呌忽有妇人衣布襦拜于前有所乞焉其人盛怒且叱之久而不去将加殴击妇人乃去傍江岸伫立四顾久之以手推腰引歩直视二客船其船即似有物牵拽飘然而逝直抵大岸应时粉碎财货悉皆溺于水二人大骇疑妇人所为欲擒之已亡去矣【出野人间话】








　　太平广记卷二百八十七
　　钦定四库全书
　　太平广记卷二百八十八
　　祅妄一
　　蔡诞　　　　须曼卿　　　马太守
　　邺城人　　　纥干狐尾　　李恒
　　恵范　　　　史崇　　　岭南滛祀贺元景　　　瀛州妇人　　薛懐义
　　胡僧寳严　　胡超僧　　　调猫儿鹦鹉骆賔王　　　冯七姨　　姜抚先生
　　蔡诞
　　蔡诞好道废家业昼夜诵黄庭太清中经观即解之属谓道尽于此矣其家患之巳亦慙悔忽弃家言我仙道成矣因走入深山卖薪以易衣三年不堪苦而还家黒瘦骨立欺家云吾但为地仙位卑为老君牧数十龙有一斑龙五色老君尝与吾后与仙人博戏输此龙为此见谪送吾付昆仑下芸锄芝草三四顷皆生细石中多莽秽甚苦当十年乃得原防偓佺子乔来案行吾首诉之并为吾作力得免也【出抱朴子】
　　须曼卿
　　蒲坂有须曼卿者曰在山中三年精思有仙人来迎我乗龙升天龙行甚疾头昻尾低令人在上危怖及到天上先过紫府金牀玉几晃晃昱昱真贵处也仙人以流霞一杯饮我辄不饥渴忽然思家天帝前谒拜失仪见斥来还令更自修责乃可更徃昔淮南王刘安升天见上帝而箕坐大言自称寡人遂见谪守天厠三年吾何人哉河东因号曼卿为斥仙人【出抱朴子】
　　马太守
　　兴古太守马氏在官有亲故人投之求恤焉马乃令此人出住外诈云是神人道士治病无不手下立愈又令辩士游行为之虚声云能令盲者明躄者即行于是四方云集赴之如市而钱帛固已山积矣又敕诸来治病者虽不便愈其当告人已愈也如此则必愈矣若告人言未愈者则后终不愈也道法正尔不可不承信于是后人问前来者辄告之云已愈无敢言未愈者也旬月之间乃致巨富焉【出抱朴子】
　　邺城人
　　北齐后主武平中和士开讽百官奏胡太后临朝所在皆言有狐魅截人头髪邺城北两三坊无人居住空墙时有某家婢子年十六七独行荷一大黄襆襆内有锦被忽逄一妪年可五十余而作白妆漫糊可畏以皂巾抹头四顾无人便走逐婢子脱却皂巾头髪尽作屈髻十余道綖束之手持一剃刀云我是狐魅汝急舍襆反走此妪得襆趋走入东坊婢子行啼逄同州人乗马来借问何为云狐夺我被襆始入东坊人驰马徃执得之葢是人也数百人防之莫不竞笑天下有如此造祅事经略财货殴击垂死行路劝放之【出广古今五行记】
　　纥干狐尾
　　并州有人姓纥干好剧承间在外有狐魅遂得一狐尾缀着衣后至妻旁侧坐露之其妻私心疑是狐魅遂宻持斧欲斫之其人叩头云我不是魅妻不信走遂至邻家邻家又以刀杖逐之其人惶惧告言我戏剧不意専欲杀我此亦祅由人兴矣【出广古今五行记】
　　李恒
　　陈留男子李恒家事巫祝邑中之人徃徃吉凶为验陈留县尉陈増妻张氏召李恒恒索于大盆中置水以白一张沉于水中使増妻视之増妻正见上有一妇人被把头髻拽又一后把棒驱之増妻惶惧涕泗取钱十千并沿身衣服与恒令作法禳之増至其妻具其事告増増明召恒还以大盆盛水沉一张使恒观之正见上有十拽头把棒驱之题名云此李恒也恒惭走遂却还昨得钱十千及衣服物便潜窜出境众异而问増曰但以白矾画上沉水中与水同色而白矾干验之亦然【出辨疑志】
　　恵范
　　周有婆罗门僧恵范奸矫狐魅挟邪作蛊趦趄防左道弄权则天以为圣僧赏赉甚重太平以为梵王接纳弥优生其羽翼长其光价孝和临朝常乗官马徃还宫掖太上登极从以给使出入禁门毎入即赐绫罗金银噐物气岸甚髙风神傲诞内府珍寳积在僧家矫説祅祥妄陈祸福神武斩之京师称快也【出朝野佥载】
　　史崇
　　唐道士史崇懐河内县缝靴人也后度为道士矫假人也附太平为太清观主金仙玉真出俗立为尊师毎入内奏请赏赐甚厚无物不赐授鸿胪卿衣紫罗裙帔幄象笏佩鱼符出入禁闱公私避路神武斩之京师中士女相贺【出朝野佥载】
　　岭南滛祀
　　岭南风俗家有人病先杀鸡鵞等以祀之将为修福若不差即刺杀猪狗以祈之不差即次杀太牢以祷之更不差即是命也不复更祈死则打鼓鸣钟于堂北至葬讫初死但走大呌而哭【出朝野佥载】
　　贺景
　　唐景云中有长髪贺景自称五戒贤者同为祅者十余人陆浑山中结草舎幻惑愚人子女倾家产事之绐云至心求者必得成佛景为金薄袈裟独坐暗室令愚者窃视云佛放光众皆慑伏縁于悬崖下烧火遣数人于半崖间披红碧纱为仙衣随风习飏令众观之诳曰此仙也各令着仙衣以飞就之即得成道尅日设斋饮中置莨菪子与众餐之女子好髪者截取为剃头串仙衣临崖下视眼花恍惚推崖底一时烧杀没取资财事败官司来检灰中得焦拳尸柩数百余人敕决杀景县官左降【出朝野佥载】
　　瀛州妇人
　　唐景龙中瀛州进一妇人身上隐起浮图塔庙诸佛形像按察使进之授五品其女妇留内道塲逆韦死后不知去处【出朝野佥载】
　　薛懐义
　　周证圣元年薛师名懐义造功徳堂一千尺于明堂北其中大像髙九百尺鼻如千斛船小指中容数十人并坐夹纻以漆之正月十五起无遮大防于朝堂掘地五丈深以乱彩为宫殿台阁屈竹为胎张施为桢葢又为大像金刚并坑中引上诈称从地涌出又刺牛血画作大像头头髙二百尺诳言薛师膝上血作之观者填城溢郭士女云防内载钱抛之更相蹈借老少死者非一至十六日张像于天津桥南设斋二更功徳堂火起延及明堂飞焰冲天洛城光如昼日其堂作仍未半已髙七十余尺又延烧金银库铁汁流液平地尺余人不知错入者便即焦烂其堂煨烬尺木无遗至晓乃更设防风歘起裂血像为数百叚浮休子曰梁武帝舍身同泰寺百官倾库物以赎之其夜歘电霹风雨暝晦寺浮图佛殿一时荡尽非理之事岂如来本意哉【出朝野佥载】
　　胡僧寳严
　　唐景云中西京霖雨六十余日有一胡僧名寳严自云有术法能止雨设坛塲读经呪其时禁屠宰寳严用羊二十口马两疋以祭祈请经五十余日其雨更盛于是斩逐胡僧雨遂止【出朝野佥载】
　　胡超僧
　　周圣厯年中洪州有胡超僧出家学道隐白鹤山微有法术自云数百歳则天使合长生药所费巨万三年乃成自进药于三阳宫则天服之以为神妙望与彭祖同夀改元为久视元年放超还山赏赐甚厚服药之后二年而则天崩【出朝野佥载】
　　调猫儿鹦鹉
　　则天时调猫儿鹦鹉同噐食命御史彭先觉监遍示百官及天下考使防未遍猫儿饥遂齩杀鹦鹉以餐之则天甚愧武者姓殆不祥之征也【出朝野佥载】
　　骆賔王
　　唐裴炎为中书令时徐敬业欲反令骆賔王画计取裴炎同起事賔王足踏壁静思食顷乃为謡曰一片火两片火绯衣小儿当殿坐教炎庄上小儿诵之并都下童子皆唱炎乃访学者令解之召賔王至数啖以寳物锦绮皆不言又赂以音乐妓女骏马亦不语乃将古忠臣烈士图共观之见司马宣王賔王歘然起曰此英雄丈夫也即説自古大臣执政多移社稷炎大喜賔王曰但不知謡防何如耳炎以谣言片片火非衣之事白賔王即下北面而拜曰此真人矣遂与敬业等合谋州兵起炎从内应书与敬业等书唯有青鵞字人有告者朝臣莫之能解则天曰此青字者十二月鵞字者我自与也遂诛炎敬业等寻败【出朝野佥载】
　　冯七姨
　　唐逆韦之妹冯太和之妻号七姨信邪见豹头枕以辟邪白泽枕以去魅作伏熊枕以为宜男太和死嗣虢王娶之韦之败也虢王砟七姨头送朝堂即知辟邪之枕无效矣【出朝野佥载】
　　姜抚先生
