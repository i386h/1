<!-- { "loadSidebar": true } -->
　　汉灵帝宋皇后无宠而居正位后宫幸姬众共谮毁初中常侍王甫枉诛渤海王悝及妃妃即后之姑也甫恐后怒乃与大中大夫程何共诬后执左道呪咀灵帝信之后玺绶后自致暴室以忧死父及兄弟俱被诛诸常侍大小黄门在省署者皆怜宋氏无罪帝后梦见桓帝曰宋皇后何罪过而听用邪嬖使絶其命昔渤海王悝既已自贬又受诛毙今宋后及悝皆诉于天上帝震怒罪在难救梦殊明察帝既觉而惧以事问羽林左监许永此为何祥其可禳乎永对以宋氏及渤海无辜之状并请改塟以安寃魂还宋家之徙复渤海之封以消灾咎帝弗能用寻亦崩焉【出还寃记】
　　徐光
　　徐光在吴常行术市里间种梨橘栗立得食而市肆卖者皆已耗矣凡言水旱甚验常过大将军孙綝门褰衣而趋左右唾践或问其故答曰流血臭腥不可耐綝闻而杀之斩其首无血及綝废幼帝更立景帝将拜陵上车车为之倾因顾见徐光在松栢树上附手指挥嗤笑之綝问侍从无见者綝恶之俄而景帝诛綝【出还寃记】
　　王淩
　　司马宣王功业日隆又诛魏大将军曹爽簒夺之迹稍彰王淩时为扬州刺史以魏帝制于彊臣不堪为主楚王彪年长而有才欲迎立之兖州刺史董莘以淩隂谋告宣王宣王自将中军讨淩卒至淩自知势穷乃单舸出迎宣王遂送淩还京师至项城过贾逵庙侧淩呼曰贾梁道吾固尽心于魏之社稷惟尔有神知之淩遂饮药酒死三族皆诛其年宣帝有病白日见逵来并淩为祟因呼淩字曰彦云缓我宣王身亦有打处少时遂卒【出还寃记】
　　夏侯
　　魏夏侯字太初以当时才望为司马景王所忌而杀之宗族为之设祭见来灵座脱头置其旁悉敛果肉食物以纳头既而还自安颈而言曰吾得诉于上帝矣司马子元无嗣也既而景王薨遂无子文王封次子攸为齐王继景王后攸薨攸子冏嗣立又被杀及永嘉之乱有巫见宣王泣云我国倾覆正由曹爽夏侯二人诉寃得申故也【出还寃记】
　　金
　　晋明帝杀力士金谓持刀者曰我头多筋斫之必令即断吾将报汝刀者不能留意遂斫数疮然后絶后见绛冠朱服赤弓彤矢射持刀者呼云金缓我少时而死【出还寃记】
　　经旷
　　河间国兵张麤经旷二人相与谐善晋太元十四年五月五日共升钟岭坐于山椒麤酒酣失性拔刀斩旷旷托梦于母自说为麤所杀尸在涧间脱裳覆腹寻觅之时必难可得当令裳飞起此处也明晨追捕一如所言麤知事露将谋叛逸出门见旷手执双刀来拟其面遂不得去母遂报官麤伏辜【出还寃记】
　　万黙
　　晋山隂县令石密先经为御史枉奏杀句容令万黙密寻白日见黙来杀密死【出还寃记】
　　麴俭
　　前凉张天锡元年西域校尉张颀杀麴俭俭临死具言取之后颀偶见白狗以刀斫之不中颀便倒地不起左右见俭在旁遂暴卒【出还寃记】
　　太乐伎
　　宋元嘉中李龙等夜行掠劫于时丹阳陶继之为秣陵县令令人密寻捕遂擒龙等引人是太乐伎劫发之夜此伎与同伴往就人宿共奏音声陶不详审为作欵引随例申上而所宿主人及賔客并相明证陶知枉滥但以文书已行不欲自为通塞并诸劫十人于郡门斩之此伎声价艺态又殊辨慧将死之日曰我虽贱隶少怀慕善未尝为非实不作劫陶令已当具知枉见杀害若无则已有必自陈诉因弹琵琶歌数曲而就死众知其枉莫不陨泣经月余陶遂梦伎来至案前云昔枉见杀实所不忿诉天得理今故取君便跳入陶口乃落腹中陶即惊寤俄而倒状若风癫良久苏醒有时而发发即夭矫头乃着背四日而亡亡后家便贫瘁二儿早死余有一孙穷寒路次【出还寃记】
　　邓琬
　　宋泰始元年江州长史邓琬立刺史晋安王子勲为帝作乱初南郡太守张悦得罪鏁归扬都及湓口琬赦之以为冠军将军共纲纪军事袁顗既败张悦惧诛乃称暴疾伏甲而召邓琬既至谓之曰卿首唱此祸今事急矣计将安出琬曰斩晋安王以待王师或可以免悦怒曰卿始此祸而欲卖罪少帝乎命斩于牀前并杀其子以琬头降至五年悦卧疾见琬为厉遂死【出还寃记】
　　孔基
　　防稽孔基勤学有志操族人孔敞使其二子从基为师而敞子并凶狠趋向不轨基屡言于敞此儿常有忿志敞寻丧亡服制既除基以宿旧乃赍羊酒往看二子二子犹怀宿怨潜遣奴路侧杀基奴还未至乃见基来张目攘袂厉声言曰奸丑小竖人面兽心吾蒙顾存昔敦旧平生有何怨恶候道见害反天忘父人神不容要当断汝家种从此之后数日见形孔氏无几大儿向厠忽便絶倒络绎往看已毙于地次者寻复病疽而死卒致兄弟无后【出还寃记】
　　昙摩懴
　　沮渠蒙逊时沙门昙摩懴者博达多识为蒙逊之所信重魏氏遣李顺拜蒙逊为凉王乃求昙摩懴蒙逊恡而不与昙摩懴意欲入魏屡从蒙逊请行蒙逊怒杀之既而左右当白日中见昙摩懴以剑击蒙逊因以疾而死【出还寃记】
　　支法存
　　支法存者本自胡人生长广州妙善医术遂成巨富有八九尺毾防百种形像光彩曜目又有沈香八尺板牀居常芬馥王谭为广州刺史大儿劭之屡求二物法存不与王因状法存豪纵杀而籍没家财焉死后形见于府内辄打阁下皷似若称寃如此经月王寻得病恒见法存守之少时遂亡劭之比至扬都又死焉【出还寃记】
　　张超
　　高平金乡张超先与同县翟愿不和愿以宋元嘉中为方舆令忽为人所杀咸疑是超超后除金乡县令解职还家入山伐材翟兄子铜乌执弓持矢并赍酒醴就山餽之斟酌已毕铜乌曰明府昔害我叔无縁同戴天日即引弓射之超乃死铜乌其夜见超云我不杀汝叔横见残害今已上诉故来相报引刀刺之吐血而死【出还寃记】
　　袁粲幼子
　　齐高祖欲禅宋尚书令袁粲举兵不从被害其幼子乳母潜将投粲门生狄灵庆灵庆杀之经年忽见儿骑狗戏如常后复有一狗走入灵庆家遇灵庆便噬杀之其妻子竝死于狗【出古今记】
　　庾宏奴
　　庾宏为竟陵王府佐家在江陵宏令奴无患者载米饷家未达三里遭劫被杀尸流泊查口村时岸傍有文欣者母病医云须得髑髅屑服之即差欣重赏募索有邻妇杨氏见无患尸因断头与欣欣烧之欲去皮肉经三日夜不焦眼角张转欣虽异之犹惜不弃因刮耳颊骨与母服之即觉骨停喉中经七日而卒寻而杨氏得疾通身洪肿形如牛马见无患头来骂云善恶之报其能免乎杨氏以语儿言终而卒【出幽明録】
　　魏辉儁
　　北齐阳翟太守张善苛酷贪叨恶声流布兰台遣御史魏辉儁就郡治之赃贿狼籍罪当合死善于狱中使人通诉反诬辉儁为纳民财枉见推缚文宣帝大怒以为法司阿曲必须穷正令尚书令左丞卢斐覆验之斐遂希防成辉儁罪状奏报于州斩决辉儁遗语令史曰我之情理是君所见今日之事可复如之当办纸百番笔二管墨一锭以随吾尸若有灵只必望报卢令史哀悼为之殡敛并备纸笔十五日善得病唯云叩头未旬日而死才两月卢斐坐讥駮魏史为魏奏文宣帝鸩杀之【出还寃记】
　　真子融
　　真子融北齐世尝为井陉关租使赃货甚为人所纠齐主欲以行法意在穷治乃付并州城局参军崔法瑗与中书舍人蔡晖共拷其狱然子融罪皆在赦前法瑗等观望上意抑为赦后子融临刑之际怨诉百端既不得理乃曰若使此等平直是无天道后十五日法瑗无病死经一年许蔡晖患病肤肉烂堕都尽苦楚日加方死【出还寃记】





　　太平广记卷一百十九
<子部,小说家类,异闻之属,太平广记>
　　钦定四库全书
　　太平广记卷一百二十
　　报应十九
　　梁武帝　　　张禆　　　　羊道生
　　释僧越　　　江陵士大夫　徐铁臼
　　萧续　　　　乐葢卿　　　康季孙
　　张绚　　　　杨思达　　　氏
　　朱贞　　　　北齐文宣帝　梁武帝
　　韦戴　　　　隋庶人勇　　京兆狱卒卭人
　　梁武帝
　　梁武帝萧衍杀南齐主东昏侯以取其位诛杀甚众东昏死之日侯景生焉后景乱梁破建业武帝禁而饿终简文幽而压死诛梁子弟略无孑遗时人为景是东昏侯之后身也【出朝野佥载】
　　张禆
　　下邳张禆者家世冠族末叶衰微有孙女殊有姿貌邻人欲聘为妾禆以旧门之后而不许邻人忿之乃焚其屋禆遂烧死其息先行不在后还亦知情状而畏邻人之势又贪其财而不言嫁女与之后经一年梦见禆曰汝为儿子逆天不孝弃亲就怨潜同凶党便捉头以手中桃杖刺之因病两宿呕血而死死日邻人又见禆排门户直入张目攘袂曰君恃势纵恶酷暴之甚枉见杀害我已上诉事获申雪却后数日令君知之邻人得病寻亦陨殁【出还寃记】
　　羊道生
　　梁太山羊道生为邵陵王中兵参军其兄海珍任溠州刺史道生乞假省之临别兄于近路设顿祖送道生道生见缚一人于树就视乃故旧部曲也见道生涕泣哀诉云溠州欲赐杀乞求救济道生问汝何罪答云失意逃叛道生便曰此最可忿即下马以佩刀刳其眼睛吞之部曲呼天大哭须臾海珍来又嘱兄决斩道生良久方觉眼睛在喉内噎不下索酒咽之顿尽数杯终不能去转觉胀塞遂不成咽而别在路数日死当时莫不以为有天道焉【出还寃记】
　　释僧越
　　梁东徐州刺史张臯仆射永之孙也尝因败入北有一土民与臯盟誓将送还南土民遂即出家法名僧越臯供养之及在东徐且随至任恃其勲旧颇以言语忤臯臯怒遣两门生夜往杀之尔后忽梦见僧越云来报怨少时出射而箭栝伤指才可见血不以为事后因破梨梨汁浸渍乃加脓烂停十许日膊上无故复生一疮脓血与指相通月余而死【出还寃记】
　　江陵士大夫
　　江陵陷时有关内人梁元晖俘获一士大夫姓刘此人先遭侯景丧乱失其家口惟余小男始数岁躬自担又值雪泥不能前进梁元晖监领入关逼令弃儿刘甚爱惜以死为请遂彊夺取掷之雪中杖捶交下驱蹙使去刘乃步步回顾号呌断絶辛苦顿毙加以悲伤数日而死死后元晖日见刘伸手索儿因此得病虽复悔谢来殊不已元晖载病到家而卒【出还寃记】
　　徐铁臼
　　东海徐甲前妻许氏生一男名铁臼而许氏亡甲改娶陈氏凶虐之甚欲杀前妻之子陈氏产一男生而祝之曰汝若不除铁臼非吾子也因名之为铁杵欲以捣臼也于是捶打铁臼备诸毒苦饥不给食寒不加絮甲性闇弱又多不在舍后妻得意行其酷暴铁臼竟以冻饿甚被杖死时年十六亡后旬余忽还家登陈氏牀曰我铁臼也实无罪横见残害我母诉怨于天得天曹符来雪我寃当令铁杵疾病与我遭苦时同将去自有期日我今停此待之声如生时家人不见其形皆闻其语恒在屋梁上住陈氏跪谢频为设奠云不须如此饿我令死岂是一飡所能酬谢陈氏夜中窃语道之应声云何故道我今当断汝屋栋便闻锯声屑亦随落拉然有声响如栋实崩举家走出炳烛照之亦无异又骂铁杵曰杀我安坐宅上为快耶当烧汝屋即见火然烟烂火盛内外狼籍俄尔自灭茅茨俨然不见亏损日日骂詈时复讴謌謌云桃李花严霜落奈何桃李子严霜落早已声甚伤凄似是自悼不得成长也于时铁杵六岁至病体痛腹大上气妨食屡打之打处青黡月余而死便寂然【出还寃记】
　　萧续
