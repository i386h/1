<!-- { "loadSidebar": true } -->
　　太和处士萧旷自洛东游至孝义馆夜憇于双美亭时月朗风清旷善琴遂取琴弹之夜半调甚苦俄闻洛水之上有长叹者渐相逼乃一美人旷因舍琴而揖之曰彼何人斯女曰洛浦神女也昔陈思王有赋子不忆旷曰然旷又问曰或闻洛神即甄皇后谢世陈思王遇其魄于洛濵遂为感甄赋后觉事之不正改为洛神赋托意于宓妃有之乎女曰妾即甄后也为慕陈思王之才调文帝怒而幽死后精魄遇王洛水之上叙其寃抑因感而赋之觉事不典易其题乃不谬矣俄有双鬟持茵席具酒殽而至谓旷曰妾为袁家新妇时性好鼔琴每弹至悲风及三峡流泉未尝不尽夕而止适闻君琴韵清雅愿一听之旷乃弹别操及悲风神女长叹曰真蔡中郎之俦也问旷曰陈思王洛神赋如何旷曰真体物浏湸为梁昭明之精选尔女防笑曰状妾之举止云翩若惊鸿婉若游龙得无疎矣旷曰陈思王之精魄今何在女曰见为遮须国王旷曰何为遮须国女曰刘聪子死而复生语其父曰有人告某云遮须国久无主待汝父来作主即此国是也俄有一青衣引一女曰织绡娘子至矣神女曰洛浦龙王之处女善织绡于水府适令召之尔旷因语织绡曰近日人世或传柳毅灵姻之事有之乎女曰十得其四五尔余皆饰词不可惑也旷曰或闻龙畏铁有之乎女曰龙之神化虽铁石金玉尽可透达何独畏铁乎畏者蛟螭辈也旷又曰雷氏子佩丰城劒至延平津跃入水化为龙有之乎女曰妄也龙木劒乃金金既尅木而不相生焉能变化岂同雀入水为蛤野鸡入水为蜃哉但宝劒灵物金水相生而入水雷生自不能沉于泉信其下搜劒不获乃妄言为龙且雷焕只言化去张司空但言俱合终不説为龙任劒之灵异且人之鼓铸锻链非自然之物是知终不能为龙明矣旷又曰梭化为龙如何女曰梭木也龙本属木变化归木又何怪也旷又曰龙之变化如神又何病而求马师皇疗之女曰师皇是上界高真哀马之负重引逺故为马医愈其疾者万有余匹上天降鍳化其疾于龙唇吻间欲验师皇之能龙后负而登天天假之非龙真有病也旷又曰龙之嗜燕血有之乎女曰龙之清虚食饮沆瀣若食燕血岂能行藏葢嗜者乃蛟蜃辈无信造作皆梁朝四公诞妄之词尔旷又曰龙何好曰好睡大即千年小不下数百嵗偃仰于洞穴鳞甲间聚其沙尘或有鸟衔木实遗弃其上乃甲拆生树至于合抱龙方觉悟遂振迅修行脱其体而入虚无澄其神而归寂灭自然形之与气随其化用散入真空若未胚腪若未凝结如物在恍惚精奇杳防当此之时虽百骸五体尽可入于芥子之内随举止无所不之自得还元返本之术与造化争功矣旷又曰龙之修行向何门而得女曰高真所修之术何异上士修之形神俱达中士修之神超形沉下士修之形神俱堕且当修之时气爽而神凝有物出焉即老子所云恍兮惚兮其中有物也其于幽防不敢泄露恐为上天谴谪尔神女遂命左右传觞叙语情况眤洽兰艳动人若左琼枝而右玉树缱绻永夕感畅防怀旷曰遇二仙娥于此真所谓双美亭也忽闻鸡鸣神女乃留诗曰玉筯凝腮忆魏宫朱丝一弄洗清风明晨追赏应愁寂沙渚烟销翠羽空织绡诗曰织绡泉底少欢娱更劝萧郎尽酒壶愁见玉琴弹别鹤又将清泪滴真珠旷答二女诗曰红兰吐艳间夭桃自喜寻芳数已遭珠佩鹊桥从此断遥天空恨碧云高神女遂出明珠翠羽二物赠旷曰此乃陈思王赋云或采明珠或拾翠羽故有斯赠以成洛神赋之咏也龙女出轻绡一疋赠旷曰若有胡人购之非万金不可神女曰君有奇骨异相当出世但淡味薄俗清襟养真妾当为隂助言讫超然蹑虚而去无所睹矣后旷宝其珠绡多逰嵩岳友人尝遇之备写其事今遁世不复见焉【出传记】
　　史遂
　　会昌中小黄门史遂因疾退于家一日忽召所亲自言初得疾时见一黄衣人执文牒曰阴司録君二魂对事垒一魂主身不觉随去出通化门东南入径渡灞浐陟蓝田山山上约行数十里忽见一骑执黑旛云太一登殿已久罪人毕録尔何迟也督之而去至一城甲士翼门直北至一宫宫门守卫甚严有赤衣吏引使者同入萧屏间有一吏自内出曰受敎受敎使者鞠躬受命宣曰史遂前世括苍山主録大夫侍者始则恭恪中间废堕谪官黄门冀其省悟今大夫复位侍者宜迁付所司准法遂领就一院见一人白须紫衣左右十数列侍拜讫仰视乃少傅白居易也遂元和初为翰林小吏因问曰少傅何为至此白怡然曰侍者忆前事俄如睡觉神气顿如旧诸黄门闻其疾愈竞访之是夕居易薨于洛中临终谓所亲曰昔自蓬莱与帝【谓武宗也】有阎浮之因帝于阎浮为麟德之别言毕而逝人莫晓也较其日月当捐馆之时乃上宴麟德殿也【出唐年补録】
　　田布
　　唐相崔镇淮南卢耽罢浙西张荐罢常州俱经维扬诣因暇日与二客方奕吏报女巫与故魏博节度使田布偕至泊逆旅某亭者甚异之复曰显验与他巫异请改舍于都之趣召巫者至乃与神迭拜曰谢相公曰何谢神答曰布有不肖子黩货无厌郡事不治当犯大辟赖公隂德免焉使布之家庙血食不絶者公之恩也矍然曰异哉为相时夏州节度奏银州刺史田犯赃罪私造铠甲以易市边马布帛帝赫怒曰赃自别议且委以边州所宜防盗以甲资敌非反而何命中书以法论将赤其族翌日从容言于上曰赃罪自有宪章然是宏正之孙田布之子宏正首以河朔入觐奉吏员布亦成父之命继以忠孝伏劒而死今若行法以固边圉未若因事宏贷激劝忠烈上意乃解止黜授逺郡司马而未尝一出口于亲戚私眤已将忘之今神之言正是其事乃命廊下素服而见焉谓之曰君以义烈而死奈何区区为愚妇人所使乎神曰布尝负此妪八十万钱今方忍耻偿之与二客及监军使幕下共偿其钱神乃辞去因言事不验【梁楫李琪作传】
　　进士崔生
　　进士崔生自闗东赴举早行潼闗外十余里夜方五皷路无人行惟一仆一担一驴而已忽遇列炬呵殿旗帜戈甲二百许人若方镇者生映树自匿既过行不三二里前之导从复回乃徐行随之有健步押茶器行甚迟生因问为谁曰岳神迎天官崔侍御也秀才方应举何不一谒以卜身事生谢以无由自达健步许侦之既及庙门天犹未曙健步约生伺之于门侧入良久出曰白侍御矣遽引相见甚喜逡巡岳神至立语便邀崔侍御入庙中陈设帐幄筵席皷乐极盛顷之张乐饮酒崔临赴宴约敕侍者祗待于生供以汤茶所须情旨敦厚饮且移时生倦徐行周览不觉出门忽见其表丈人握手话旧顔色憔悴衣服缕生曰丈人久辞人间何得至此答曰仆离人世十五年矣未有所诣近作敷水桥神倦于送迎而窘于衣食穷困之状迨不可济知侄与天官侍御相善又宗侄之分必可相荐故来投诚若得南山觜神祗即粗免饥穷此后迁转得居天秩矣生辞以乍相识不知果可相荐否然试为道之侍御寻亦罢宴而归谓曰后年方及第今年不就试亦可余少顷公事亦毕即当归去程期甚迫不可久留生因以表丈人所求告之侍御曰觜神似人间选极是清资敷水桥神卑杂岂可便得然试为言之岳神必不相阻即复诣岳神迎奉生潜近伺之厯闻所托岳神果许之即命出牒补署俄尔受牒入谢迎官将吏一二百人侍从甚整生因出贺觜神泣曰非吾侄之力不可得此位也后一转便入天司矣今年渭水泛溢侄庄当飘坏一道所损三五百家已令为侄防之五六月必免此祸更有五百缣相酬须臾觜神驱殿而去侍御亦发岳神出送生独在庙中歘如梦觉出访仆使只在店中一无所覩于是不复入闗回止别墅其夏渭水泛溢飘损甚多惟崔生庄独免庄前泊一空船水涸之后船有绢五百疋明年果擢第矣【出録异记】
　　张偃
　　进士张偃者赴举行及金天王庙前遇大雨于庙门避雨至暮不止不及诣店遂入庙中门宿至四更闻金天视事之声嗢喝甚厉须臾闻唤张偃来日午时行至某村为赤狸虎所食偃闻之甚惧候庭下静遂于门下匍匐而入自通名而拜金天曰汝生人何事而来遂具以前事告金天金天曰召虎来须臾虎至金天曰与二大兽食而代偃虎曰寃家合食他物代之不可金天曰检虎何日死有一吏来曰未时为某村王存射死金天曰命张偃过所食时即行及行至前路果见人喧閙问之乃曰某村王存射杀赤狸虎果金天所言偃遂自市酒求鹿脯亲往庙谢之【出闻奇録】
　　裴氏子
　　天水彭郡裴氏子咸通中于东阆学孤林法淫其亲表妇女事发系狱每日供其饮食悉是孤林法神为致之狱吏怪而谓其神曰神既灵异何不为免此刑神曰受吾法者只可全身逺害方便济人既违戒誓岂但王法神亦不容也今之慇懃以酬香火之功竟笞杀之【出録异记】
　　韦驺
　　韦驺者明五音善长啸自称逸羣公子举进士一不第便已曰男子四方之志岂屈节于风尘哉游岳阳岳阳太守以亲知见辟数月谢病去驺亲弟騋舟行溺于洞庭湖驺乃水濵恸哭移舟湖神庙下欲焚其庙曰千金估胡安稳获济吾弟穷悴乃罹此殃焉用尔庙为忽于舟中假寐梦神人盛服来谒谓驺曰幽防之途无枉杀者明公先君昔为城守方闻谠正神避之撒淫祠甚多不当废者有二二神上诉帝初不许固请十余年乃许与后嗣一人谢二废庙之主然亦须退不能知其道进无以于时者故贤弟当之耳傥求防不获即我之过当令水工送尸湖上驺惊悟其事遽止遂命渔舟施钩缗果获弟之尸于岸是夕又梦神谢曰神不畏忿怒而畏果敢以其诚也君今为人果敢昔洞庭张乐是吾所司愿以至音酬君厚惠所冀观咸池之节奏释浮世之忧烦也忽覩金石羽籥铿锵振作驺甚叹异以为非据曲终乃寤【出甘泽谣】

　　太平广记卷三百一十一
　　钦定四库全书
　　太平广记卷三百一十二　宋　李昉等　编神二十二
　　楚州人　　　防河神　　謇宗儒
　　滑能　　　　柳晦　　　刘山甫
　　朱氏　　　李仲吕　　新昌坊民
　　裴氏女　　　夏侯祯　　徐焕
　　罗宏信　　李峣
　　楚州人
　　近楚泗之间有人寄妻及奴婢数人于村落客游数年一日归至村中长少相率携酒访之延入共饮酒酣甚乐村人唯吹笛为乐神曲殆欲彻曙忽前舞者为着神下语云大王欲与主人相见合与主人论亲情此子大惊呵责曰神道无欺我且无儿女与汝为亲情神曰我合聘得君妻可速妆梳少顷即来迎娶此子大怒村人各散以为舞者村人醉言无识少顷即天明忽闻门外马嘶鸣此子大怪欲出自叱之乃见一胡神紫衣多髯身长丈余首出墙头唤曰娘子可发去也此子不知所以其妻于室中仆倒而卒【出原化记】
　　陷河神
