<!-- { "loadSidebar": true } -->




　　太平广记卷四百九十二
　　钦定四库全书
　　太平广记卷四百九十三　宋　李昉等　编杂録一
　　夏侯亶　　　王肃　　　　李廷实
　　李义琛　　　刘龙　　　　裴智
　　度支郎　　　虞世南　　　尉迟敬徳
　　虞世基　　　来恒　　　　欧阳询
　　许敬宗　　　元万顷　　　郭务静
　　唐临　　　　苏瓌李峤子　娄师徳
　　李晦　　　　宋之问　　　陆元方
　　陈希闵　　　李详
　　夏侯亶
　　梁夏侯亶为九列家贫而好置乐妓无衣装饰客至即令隔帘奏曲时人以帘为夏侯妓衣【出独异志】
　　王肃
　　后魏尚书令王肃字恭懿琅邪人肃齐雍州刺史奂之子赡学多通才辞美茂为齐秘书丞太和十八年北归后魏时髙祖新营洛邑凡所造制肃博识旧事大有禆益髙祖甚重之常呼曰王生肃在江南之日聘谢氏女为妻及至京师复尚公主其后谢氏入道为尼亦来奔肃见肃尚主谢作五言诗以赠之其诗曰本为薄上蚕今作机上丝得络逐胜去颇忆緜时公主代肃答谢云针是贯线物目中恒任丝得帛缝新去何能纳故时肃甚怅恨遂造正觉寺以憩之【出伽蓝记】
　　李廷实
　　后魏太傅李廷实者庄帝舅也永安中除青州刺史将行奉辞帝谓实曰怀塼之俗世号难治舅宜好用心副朝廷所委实答曰臣年迫桑榆气同朝露人间稍逺日近松邱臣已久乞闲退陛下渭阳兴念宠及老臣使夜行非人裁锦万里谨奉明敕不敢失堕时黄门侍郎杨寛在帝侧不晓怀塼之义私问舍人温子升子升曰吾闻至尊兄彭城王作青州刺史闻其宾客从至青州者云齐土之民风俗浅薄虚论髙谈専在荣利太守初欲入境百姓皆怀塼叩头以美其意及其代下还家以塼击之言其向背速于反掌是以京师谣语曰狱中无击囚舍内无青州假令家道恶肠中不怀愁怀塼之义起在于此也頴川茍济风流名士髙鉴妙识独出当世清河崔淑仁称齐士大夫曰齐人者外矫庶几内怀鄙恡轻同毛羽利等锥刀好驰虚誉阿附成名威势所在促共归之茍无所资随即舎去言嚣薄之甚也【出伽蓝记】
　　李义琛
　　李义琛陇西人居于魏自咸阳主簿拜监察少孤贫唐初草创无复生业与再从弟义琰三从弟上徳同居事从姑定省如亲焉武徳中俱进士共有一驴赴京次潼关大雨投逆旅主人鄙其贫辞以客多喑讷进退无所舍徙倚门旁有咸阳商客见而引之同舎多喑鸣商客曰此三人游学者今无所止奈何覩其狼狈乃引与同寐处数日方晴道开义琛等议鬻驴以一醉商客窃知固止之仍资以道粮琛既擢第歴任咸阳召商客与之抗礼商客不复识但悚惧逊退琛语其由乃悟因引升堂后任监察【出云溪友议】
　　刘龙
　　刘龙后名义节武徳初进计于高祖曰今义师数万并在京师樵薪贵而布帛贱若采街衢及苑中树木作樵以易帛歳取数十万匹又藏内缯绢每匹皆有余轴之饶使截剰物以供杂费动盈万段矣高祖并从之【出谈宾録】
　　裴智
　　武徳中有沙门信义习禅以三阶为业于化度寺置无书藏贞观之后舍施钱帛金玉积聚不可胜计常使此僧监当分为三分一分供养天下伽蓝増修之备一分以施天下饥馁卑田之苦一分以充供养无碍士女礼懴阗咽舍施争次不得更有连车载钱绢舍而弃去不知姓名贞观中有裴智者戒行精勤入寺洒扫积十数年寺内徒众以其行无玷缺使守此藏后密盗黄金前后所取略不知数寺众莫之觉也因僧使去遂便不还惊疑所以观其寝处题诗云放羊狼颔下置骨狗前头自非阿罗汉安能免得偷更不知所之【出辨疑志】
　　度支郎
　　贞观中尚药奏求杜若敕下度支有省郎以谢朓诗云芳洲采杜若乃委坊州贡之本州曹官判云坊州不出杜若应由读谢朓诗误郎官作如此判事岂不畏二十八宿笑人耶太宗闻之大笑改授雍州司法【出国史】
　　虞世南
　　太宗将致樱桃于酅公称奉则尊言赐则卑问于虞世南世南对曰昔梁武帝遗齐巴陵王称饷从之【出国史】
　　尉迟敬徳
　　尉迟敬徳善夺槊齐王元吉亦善用槊高祖于显徳殿前试之谓敬徳曰闻卿善夺槊令元吉执槊去刃敬徳曰虽加刃亦不能害于是加刃顷刻之际敬徳三夺之元吉大慙【出独异志】
　　虞世基
　　虞世南兄世基与许敬宗父善心同为宇文化及所害封徳彞时为内史舎人备见其事因谓人曰世基被戮世南匍匐以请代善心之死敬宗蹈舞以求生【出谈宾録】
　　来恒
　　来恒侍中济之弟弟兄相继秉政时人荣之恒父防儿隋之猛将也时虞世南子无才术为将作大匠许敬宗闻之叹曰事之倒置乃至于斯来防儿儿为宰相虞世南男作木匠【出唐新话】
　　欧阳询
　　文徳皇后丧百官缞绖率更令欧阳询状貌丑异众或指之中书舎人许敬宗见而大笑为御史所劾左授洪州司马【出谈宾録】
　　许敬宗
　　太宗征辽作飞梯临其城有应募为梯首者城中矢石如雨因竞为先登英公李世勣指之谓中书舍人许敬宗此人岂不大健敬宗曰非健要是未解思量帝闻特罪之【出国史纂异】
　　元万顷
　　元万顷为辽东道管记作檄文讥议髙丽不知守鸭緑之险莫离支报云谨闻命矣遂移兵守之万顷坐是流于岭南【出谈宾録】
　　郭务静
　　沧州南皮丞郭务静性糊涂与主簿刘思庄宿于逆旅谓庄曰从驾大难静尝从驾失家口三日于侍官幕下讨得之庄曰公夫人在其中否静曰若不在中更论何事又谓庄曰今大有贼昨夜二更后静从外来有一贼忽从静房内走出庄曰亡何物静曰无之庄曰不亡物安知其贼静曰但见其狼狈而走不免致疑耳【出朝野佥载】
　　唐临
　　唐临性寛仁多恕常欲吊丧令家僮归取白衫僮乃误持余衣惧未敢进临察之谓曰今日气逆不宜哀泣向取白衫且止又令煮药不精潜觉其故乃谓曰今日隂晦不宜服药可弃之终不扬其过也【出传载】
　　苏瓌李峤子
　　中宗常召宰相苏瓌李峤子进见二子皆僮年上迎抚于前赐与甚厚因语二儿曰尔宜忆所通书可为吾奏者言之苏颋应之曰木从绳则正后从谏则圣峤子亡其名亦进曰斮朝渉之胫剖贤人之心上曰苏瓌有子李峤无儿【出松窗録】
　　娄师徳
　　天后朝宰相娄师徳温恭谨慎未尝与人有毫髪之隙弟授代州刺史戒曰吾甚忧汝与人相竞弟曰人唾面亦自拭之而去师徳曰只此不了凡人唾汝面其人怒也拭之是逆其心何不待其自干而其保身逺害皆于此也【出独异志】
　　又则天禁屠杀颇切吏人弊于蔬菜师徳为御史大夫因使至于陜防人进肉师徳曰敕禁屠杀何为有此防人曰豺咬杀羊师徳曰大解事豺乃食之又进鲙复问何为有此防人复曰豺咬杀鱼师徳因大叱之智短汉何不道是獭防人即云是獭师徳亦为荐之【出御史台记】
　　李晦
　　李晦为雍州长史私第有楼下临酒肆其人常候晦言曰微贱之人虽则礼所不及然家有长幼不欲外人窥之家逼明公之楼出入非便请从此辞晦即日毁其楼【出谈宾録】
　　宋之问
　　宋之问天后朝求为北门学士不许作明河篇以见其意诗云明河可望不可亲愿得乘槎一问津更将织女支机石还访成都卖卜人则天见其诗谓崔融曰吾非不知之问有才调但以其有口过葢以之问患齿疾口常臭故也之问终身慙愤【出本事诗】
　　陆元方
　　陆元方为鸾台鳯阁侍郎居相国则天将有迁除必先访之元方密以进不露其恩人莫之知者先所奏进状章缄于函中子弟未尝见临终命焚之曰吾隂徳于人多矣其后福必不衰也吾本当寿但以领选曹铨择流品吾伤心神耳言毕而终【出御史台记】
　　陈希闵
　　司刑司丞陈希闵以非才任官庶事凝滞司刑府史目之为高手笔言秉笔近额半日不下故名高手笔又号按孔子言窜削至多纸面穿穴故名按孔【出朝野佥载】
　　李详
　　李详字审已赵郡人祖机衡父頴代儒素详有才华胆气放荡不羁解褐盐亭尉详在盐亭因考为録事参军所挤详谓刺史曰録事恃糺曹之权当要害之地为其妄褒贬耳若使详秉笔亦有其词刺史曰公试论録事考状遂授笔详即书録事考曰怯断大按好勾小稽自不清言他总浊阶前两竞鬭困方休狱里囚徒非赦不出天下以为谈笑之最焉【出御史台记】















　　太平广记卷四百九十三
<子部,小说家类,异闻之属,太平广记>
　　钦定四库全书
　　太平广记卷四百九十四　宋　李昉等　编杂録二
　　房光庭　　　崔思兢　　　崔湜
　　吕太一　　　许诫言　　　杜丰
　　修武县民　　李元皛　　　王琚
　　李适之　　　白履忠　　　夜明帘
　　班景倩　　　薛令之
　　房光庭
　　房光庭为尚书郎故人薛昭流放而投光庭光庭匿之既败御史陆遗逸逼之急光庭惧乃见时宰时宰曰公郎官何为匿此人曰光庭与薛昭有旧以途穷而归光庭且所犯非大故得不纳之耶若擒以送官居庙堂者复何以待光庭时宰义之乃出为慈州刺史无他累光庭尝送亲故之葬出鼎门际晚且饥防鬻餻饼者与同行数人食之素不持钱无以酬值鬻者逼之光庭命就我取直鬻者不从光庭曰与你官衔我右台御史也可随取值时人赏其放逸【出纪闻】
　　崔思兢
　　崔思兢则天朝或告其再从兄宣谋反付御史张行岌按之告者先诱藏宣家妾而云妾将发其谋宣乃杀之投尸于洛水行岌按略无状则天怒令重按行岌奏如初则天曰崔宣反状分明汝寛纵之我令俊臣勘汝毋悔行岌曰臣推事不若俊臣陛下委臣须实状若顺防妄族人岂法官所守臣必以为陛下试臣尔则天厉色曰崔宣若实曾杀妾反状自然明矣不获妾如何自雪行岌惧逼宣家令访妾思兢乃于中桥南北多置钱帛募匿妾者数日略无所闻而其家每窃议事则告者辄知之思兢揣家中有同谋者乃佯谓宣妻曰须绢三百匹顾刺客杀告者而侵晨伏于台前宣家有馆客姓舒婺州人言行无缺为宣家服役宣委之同于子弟须防见其人至台赂阍人以通于告者告者遂称云崔家顾人刺我请以闻台中惊忧思兢素重馆客不知疑密随之到天津桥料其无由至台乃骂之曰无赖险獠崔家破家必引汝同谋何路自雪汝幸能出崔家妾我遗汝五百缣归乡足成百年之业不然则亦杀汝必矣其人悔谢乃引思兢于告者之家捜获其妾宣乃得免【出大唐新话】
　　崔湜
　　唐崔湜弱冠进士登科不十年掌贡举迁兵部父楫亦尝为礼部至是父子累日同省为侍郎后三登宰辅年始三十六崔之初执政也方二十七容止端雅文词清丽尝暮出端门下天津桥马上自吟春游上林苑花满洛阳城张说峕为工部侍郎望之杳然而叹曰此句可效此位可得其年不可及也【出翰林盛事】
　　吕太一
　　吕太一为户部员外郎户部与吏部邻司峕吏部移牒令户部于墙宇自竪棘以备铨院之交通太一答曰眷彼吏部铨惣之司当须简要清同何必竪篱种棘省中赏其清俊【出御史台记】
　　许诫言
　　许诫言为琅邪太守有囚缢死狱中乃执去年修狱典鞭之修狱典曰小人主修狱耳如墙垣不固狴牢破坏贼自中出犹以修治日月久可矜免况囚自缢而终修狱典何罪诫言犹怒曰汝胥吏举动自合笞又何诉【出纪闻】
