<!-- { "loadSidebar": true } -->
　　吴兴郡界首有洞庭山山中圣姑祠庙在焉吴志曰姑姓李氏有道术能履水行其夫怒而杀之自死至今向七百岁而顔貌如生俨然侧卧逺近祈祷者心至则能到庙心若不至风廻其船无得达者今每月一日沐浴爲除爪甲每日妆饰之其形质柔弱只如寝者葢得道欤【出纪闻】
　　陈敏
　　陈敏孙皓之世爲江夏太守自建业述职闻宫亭庙神灵枉帆过之乞在任安稳当上银杖一枝限既满作杖揷竹爲干以银度之寻征爲散骑常侍还到江口后宫亭送杖讫即进路日晚降神巫宣教曰陈敏许我银杖今以度银杖见与使投水中当送以还之欺蔑之罪不可容也乃置杖浮水上从流而北其疾如飞迳到敏船前徘徊不去敏惧取之遣小吏到庙逊谢小吏既发惊风卒至涌浪滔天敏舟倾唯小吏四人独在【出神传】
　　费长房
　　费长房能使神后东海君见葛陂君淫其夫人于是长房敕系三年而东海大旱长房至东海见其请雨乃敕陂君出之即大雨也【出列异传】
　　胡母班
　　胡母班曾至太山之侧忽于树间逢一绛衣驺呼班云太山府君召母班惊愕逡巡未答复有一驺出呼之遂随行数十步驺请母班暂瞑少顷便见宫室威仪甚严母班乃入阁拜谒主爲设食语母班曰欲见君无他欲附书与女壻耳母班问女郎何在曰女爲河伯妇母班曰辄当奉书不知何缘得达答曰今适河中流便扣舟呼青衣当自有取书者母班乃辞出昔驺复令闭目有顷忽如故道遂西行如神言而呼青衣须臾果有一女仆出取书而没少顷复出云河伯欲暂见君婢亦请瞑目遂拜谒河伯河伯乃大设酒食词防慇懃临别谓母班曰感君远爲致书无物相奉于是命左右取吾青丝履来以贻母班母班出瞑然忽得还舟遂于长安经年而还至太山侧不敢潜过遂扣树自称姓名从长安还欲啓消息须臾昔驺出引母班如向法而进因致书焉府君请曰当别遣报母班语讫如厠忽见其父着械徒作此辈数百人母班进拜流涕问大人何因及此父云吾死不幸见谴三年今已二年矣困苦不可处知汝今爲明府所识可爲吾陈之乞免此役便欲得社公耳母班乃依教叩头陈乞府君曰死生异路不可相近身无所惜母班苦请方许之于是辞出还家岁余儿子死亡略尽母班惶惧复诣太山扣树求见昔驺遂迎之而见母班乃自説昔辞旷拙及还家儿死亡至尽今恐祸故未巳辄来啓白幸哀救府君拊掌大笑曰昔语君生死异路不可相近故也即敕外召母班父须臾至庭中问之昔求还里社当爲门户作福而孙息死亡至尽何也答云久别乡里自忻得还又遇酒食充足实念诸孙召而食之耳于是代之父涕泣而出母班遂还后有儿皆无恙【出搜神记】
　　张诚之
　　吴县张诚之夜见一妇人立于宅东南角举手招诚诚就之妇人曰此地是君家蚕室我即是地之神明年正月半宜作白粥泛膏于上以祭我当令君蚕桑百倍言絶失之诚如言爲作膏粥自此年年大得蚕世人正月半作膏粥由此故也【出续齐谐记】









　　太平广记卷二百九十三
　　钦定四库全书
　　太平广记卷二百九十四
　　神四
　　王祐　　　　温峤　　　戴文谌
　　黄石公　　　袁双　　　商康
　　贾充　　　　王文度　　徐长
　　陈绪　　　　白道猷　　高雅之
　　罗根生　　　沈纵　　　戴氏女
　　孙盛　　　　湛满　　　竺昙遂
　　武曾　　　　晋孝武帝　蔺啓之
　　王猛　　　　封驱之
　　王祐
　　散骑侍郎王祐疾困与母辞诀既而闻有通賔者曰某郡某里某人尝爲别驾祐亦雅闻其姓字有顷奄然来至曰与卿士有自然之分又州里情便欵然今年国家有大事出三将军分布征发吾等十余人爲赵公明府参佐至此仓卒见卿有高门大屋故来投与卿相得大不可言祐知其神曰不幸笃疾死在旦夕遭卿以性命相托答曰人生有死此必然之事死者不系生时贵贱吾今见领兵千人须卿得度簿相付如此地难得不宜辞之祐曰老母年高兄弟无有一旦死亡前无供养遂歔欷不能自胜其人怆然曰卿位爲常伯而家无余财向闻与尊夫人辞诀言辞哀苦然则卿国士也如何可令死吾当相爲因起去明日更来其明日又来祐曰卿许活吾当卒恩不答曰大老子业已许卿当复相欺耶见其从者数百人皆长二尺许乌衣军服赤油爲志祐家击鼔祷祀诸闻鼓声皆应节起舞振袖飒飒有声祐将爲设酒食辞曰不须因复起去谓祐曰病在人体中如火当以水解之因取一杯水发被灌之又曰爲卿留赤笔十余枝在荐下可与人使着出入辟恶灾因道曰王甲李乙吾皆与之遂执祐手与辞时祐得安眠夜中忽觉忽呼左右令开被神以水灌我将大沾濡开被而信有水在上被之下下被之上不浸如露之在荷量之得三升七合于是疾三分愈二数日大除凡其所道当取者皆死亡唯王文英半年后乃亡所道与赤笔人皆经疾病及兵乱皆亦无恙初有妖书云上帝以三将军赵公明钟士季各督数万下取人莫知所在祐病差见此书与所道赵公明合焉【出搜神记】
　　温峤
　　古今相传夜以火照水底悉见神温峤平苏峻之难及于湓口乃试照焉果见官寺赫奕人徒甚盛又见羣小儿两两爲偶乘轺车驾以黄羊睢盱可恶温即梦见神怒曰当令君知之乃得病也【出志怪】
　　戴文谌
　　沛国戴文谌居阳城山有神降妻焉谌疑是妖魅神已知之便去遂见作一五色鸟白鸠数十枚从有云覆之遂不见【出搜神记】
　　黄石公
　　益州之西云南之东有神祠刻山石爲室下有人奉祀之自称黄公因言此神张良所受黄石公之灵也清净不烹杀诸祈祷者持一百钱一双笔一丸墨石室中前请乞先闻石室中有声须臾问来人何欲既言便具语吉凶不见其形至今如此【出搜神记】
　　袁双
　　丹阳县有袁双庙眞第四子也眞爲桓宣武诛便失所在灵在太元中形见于丹阳求立庙未既就功大有虎灾被害之家辄梦双至催功甚急百姓立祠堂于是猛暴用息今道俗常以二月晦鼓舞祈祠尔日常风雨忽至元嘉五年设奠讫村人丘都于庙后见一物人面鼍身葛巾七孔端正而有酒气未知爲双之神爲是物凭也【出异苑】
　　商康
　　乌程卞山本名土山有项籍庙自号卞王因改爲名山足有一石柜高数尺陈郡殷康尝往开之风雨晦暝乃止【出异苑】
　　贾充
　　贾充伐吴时尝屯项城军中忽失充所在充帐下都督周勒时昼寝梦见百余人录充引入一迳勒惊觉闻失充乃出寻索之忽覩所梦之道遂往求之果见充行至一府舍侍卫甚盛府公南面坐声色甚厉谓充曰将乱吾家事必尔与荀朂既惑吾子又乱吾孙间使任恺黜尔而不去又使庾纯詈汝而不改今吴宼当平汝方表斩张华汝之闇戅皆此也若不悛愼当旦夕加罪充因叩头流血公曰汝所以延日月而名器如此者是卫府之勲耳终当使孙嗣死于钟簴之间大子毙于金酒之中小子困于枯木之下荀朂亦略同然其先徳小浓故在汝后数年之外国嗣亦替言毕命去充忽然还营顔色憔悴性理昬防经日乃复其后孙谧死于钟下贾后服鸩酒而死贾午考竟用大杖皆如所言【出晋书】
　　王文度
　　晋王文度鎭广陵忽见二驺持鹄头板来召之王大惊问驺我作何官驺云尊作平北将军徐兖二州刺史王曰吾已作此官何故复召云此人间耳今所作是天上官也王大惧之寻见迎官衣人及鹄衣小吏甚多王寻病薨【出法苑珠林】
　　徐长
　　吴兴徐长夙与鲍靓有神明之交欲授以秘术先请徐宜有约誓以不仕于是授箓以常见八大神在侧能知来见往才识日异州乡翕然美谈欲用爲州主簿徐心悦之八神一朝不见七人余一人倨傲不如常徐问其故答云君违不誓不复相爲使身一人留卫箓耳徐乃还箓遂退【出世説】
　　陈绪
　　新城县民陈绪家晋永和中旦闻扣门自通云陈都尉便有车马声不见形迳进呼主人共语曰我应来此当权住君家相爲致福令绪施设牀帐于斋中或人诣之斋持酒礼求愿所言皆验每进酒食令人跪拜授闱里不得开视复有一身疑是狐狸之因跪急把取此物却还牀后大怒曰何敢嫌试都尉此人心痛欲死主人爲扣头谢良久意解自后众不敢犯而绪举家无恙每事益利此外无多损益也【出幽明录】
　　白道猷
　　章安县西有赤城山周三十里一峰特高可三百余丈晋泰元中有外国人白道猷居于此山山神屡遣狼怪形异声往恐怖之道猷自若山神乃自诣之云法师威徳严重今推此山相与弟子更卜所托道猷曰君是何神居此防时今若必去当去何所答云弟子夏王之子居此千余年寒石山是家舅所住某且往寄憇将来欲还会稽山庙临去遗信赠三奁香又躬来别执手恨然鸣鞞响角凌空而逝【出述异记】
　　高雅之
　　晋太元中高衡爲魏郡太守戍石头其孙雅之在廐中云有神来降自称白头公拄杖光耀照屋与雅之轻举宵行暮至京口晨巳来还后雅之父子爲桓所灭【出幽明录】
　　罗根生
　　豫章有庐松村郡人罗根生来此村侧垦荒种果园中有一神坛始引蔓忽见坛上有一新板墨书云此是神地可速出去根生祝曰审是神教愿更朱书赐报明早往看向板犹存字悉以朱代墨根生谢而去也【出述异记】
　　沈纵
　　余姚人沈纵家素贫与父同入山还未至家见一人左右导从四五百许前车辐马鞭夹道卤簿如二千石遥见纵父子便唤住就纵手中燃火纵因问是何贵人答曰是鬬山王在余杭南纵知是神叩头云愿见祐助后入山得一玉枕从此如意【出幽明录】
　　戴氏女
　　豫章有戴氏女久疾不瘥见一小石形像偶人女谓曰尔有人形岂神能差我宿疾者吾将重汝其夜梦有人告之吾将祐汝自后疾渐差遂爲立祠山下戴氏爲巫故名戴侯祠【出搜神记】
　　孙盛
　　衡山白槎庙古老相传昔有神槎皎然白色祷之灵无不应晋孙盛临郡不信神乃伐之斧下流血其夜波流神槎向上但闻鼓角之声不知所止开皇九年废今尚有白槎村在【出湘中记】
　　湛满
　　须江县江郎山昔有江家在山下居兄弟三人神化于此故有三石峰之异有湛满者亦居山下其子仕洛永嘉之乱不得归满乃使祝宗言于三石之灵能致其子靡爱斯牲旬日中湛子出洛水边见三少年使闭目伏车栏中间去如疾风俄顷从空中堕怳然不知所之良久乃觉是家园中【出十道记】
　　竺昙遂
　　晋太元中谢家沙门竺昙遂年二十余白晳端正流落沙门尝行经青溪庙前过因入庙中看暮归梦一妇人来语云君当来作我庙中神不复久昙遂问妇人是谁妇人云我是青溪姑如此一月许便卒临死谓同学年少曰我无福亦无大罪死乃当作青溪庙神诸君行便可见看之既死后诸年少道人诣其庙既至便灵语相劳问音声如其生时临去云久不闻呗声甚思之其伴慧觐便爲作呗讫犹唱赞语云岐路之诀尚有凄怆况此之乖形神分散窈防之叹情何可言既而歔欷不自胜诸道人等皆爲流涕【出续搜神记】
　　武曾
　　侯官县常有阁下神岁终诸吏杀牛祀之沛郡武曾作令断之经一年曾迁作建威参军当去神夜来问曾何以不还食声色极恶甚相谴责诸吏便于道中买牛共谢之此神乃去【出幽明录】
　　晋孝武帝
