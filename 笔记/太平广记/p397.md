<!-- { "loadSidebar": true } -->
　　楚江边有一渔者结茅临流唯一草衣小舟纶竿而已别无所有时以鱼换酒辄自狂歌醉舞人虽笑之略无慙色亦不言其姓氏识者皆以为渔之者或有问之曰君之渔人之渔耶渔人之渔耶渔者曰昔姜子牙之渔严子陵之渔书于青史皆以为人之渔也殊不知不钓其鱼钓其名耳人之渔髙尚乎渔人之渔髙尚乎若以渔人之渔但有明月和风浪静得鱼供庖宰一身足余则易酒独醉又焉知人之渔渔人之渔也问者深叹伏之忽一日有一人挈一小猿经于此其渔者见之悲号不止其小猿亦不肯前去似有怆恋之情其人甚怪渔者乃坚拜求此小猿言是余前年中所失者是一山僧付与幸垂悯察以见赐庶余不负山僧之义其人惊念遂特赐之渔者常恩养是小猿经一载忽告渔人辈曰我自于南山中有族属今日辞尔辈归之遂跳跃化为一老猿防其小猿奔走不知所之【出潇湘録】
　　王仁
　　王仁尝从事于汉中家于公署巴山有采捕者献猿儿焉怜其小而慧使人养之名曰野宾呼之则声声应对经年则充博壮盛縻絷稍解逢人必齧之颇亦为患仁叱之则弭伏而不动余人纵鞭棰亦不畏其公衙子城缭绕并是榆槐杂树汉高庙有长松古栢上鸟巢不知其数时中春日野宾解逸跃入丛林飞赶于树梢之间遂入汉高庙破鸟巢掷其雏卵于地是州衙门有铃架羣鸟遂集架引铃主使令寻鸟所来见野宾在林间即使人投瓦砾弹射皆莫能中薄暮腹枵方馁而就絷乃遣人送入巴山百余里溪洞中人方囘询问未毕野宾已在厨内谋餐矣又复絷之忽一日解逸入主帅厨中应动用食器之属并遭掀扑秽汚而后登屋掷瓦拆塼主帅大怒使众箭射之野宾骑屋脊而毁拆塼瓦箭发如雨野宾目不妨视口不妨呼手拈足掷左右避箭竟不能损其一毫有使院老将马元章曰市上有一人善弄猢狲乃使召至指示之曰速擒来于是大猢狲跃上衙屋赶之逾垣蓦巷擒得至前野宾流汗体浴而伏罪主帅亦不甚诟怒众皆看而笑之于是颈上系红绡一缕题诗送之曰放尔丁寜复故林旧来行处好追寻月明巫峡堪怜静路隔巴山莫厌深栖宿免劳青嶂梦跻攀应惬碧云心三秋果熟松梢健任抱髙枝彻晓吟又使人送入孤云两角山且使絷在山家旬日后方解而纵之不复再来矣后罢职入蜀行次嶓冡庙前汉江之壖有羣猿自峭岩中连臂而下饮于清流有巨猿舍羣而前于道畔古木之间垂身下顾红绡彷佛而在从者指之曰此野宾也呼之声声相应立马移时不觉恻然及耸辔之际哀呌数声而去及陟山路转壑回溪之际尚闻呜咽之音疑其肠断矣遂继之一篇曰嶓冡祠边汉水滨此猿连臂下嶙峋渐来子细窥行客认得依稀是野宾月宿纵劳羁絏夣松餐非复稻粱身数声肠断和云呌识是前年旧主人【出王氏见闻】
　　猕猴
　　翟昭
　　晋太元中丁零王翟昭后宫养一猕猴在妓女房前前后妓女同时懐娠各产子三头出便跳跃昭方知是猴所为乃杀猴及十子六妓同时号哭昭问之云初见一年少着黄练单衣白纱帢甚可爱语笑如人【出续搜神记】
　　徐寂之
　　太元末徐寂之常野行见一女子操荷举手麾寂之寂之悦而延住此后来往如旧寂之便患瘦瘠时或言见华房深宇芳茵广筵寂之与女觞肴宴乐数年其弟晬之闻屋内羣语潜往窥之见数女子从后戸出唯余一者在篑边晬之迳入寂怒曰今方欢集何故唐突忽复共言云篑中有人晬之即发看有一牝猴遂杀之寂病渐瘳【出异苑】
　　张寓言
　　山人张寓言素有道术博学多才常寓居于朝士家其宅大且凶主人移出寓言出饮甚醉而还不知其家已出遂寝于堂庑下夜半后颇醒竖告之寓言惧时夜昏黑乃有引其架上书者寓言自暗窥之乃鬼也集于书案之旁寓言计将撃之因起寓言多力先叱之称革寓言殴之而其喉就地又击之因絶声大呌云吾擒得守者遂以火至乃一猕猴也被击已死方知悮焉先是一沐猴不知何来每夜入人家偷窃及寓言以为而杀之一里无患矣【出纪闻】
　　薛放曾祖
　　薛放尚书曾祖为湖南刺史罢郡京中闲居善治家且暮必策杖检挍其宅常晨起因至厨中见灶内有灯荧荧然薛怒其防者曰灯不灭又置灶中何也及至灶前视之忽见一猕猴子长六七寸前有一小台盘子方圆尺余内食品物皆极小而甚备又前置一盏灯猴对之而食薛大骇异乃以拄杖刺之灶虽浅而尽其杖终不能及乃命妻子僮仆观之皆莫测不知所为其猴忽置灯于盘子上以头戴盘而出灶人行至堂前阶上复设灯置盘而食傍若无人薛氏惊惧乃令子弟出外访求术士以禳之及出门忽逢一道士乘驴谓薛氏子曰郎君神情极甚仓卒必有事故适过此宅见妖气甚盛某平生所学道术以济急难如有事请为郎君除之薛子大喜下马拜请至宅使君具簪简出迎妻女等悉拜迎坐于中堂猴见道士亦无惧色道士曰此乃使君积世深寃今之此来为祸不浅使君及薛子悲涕求请良久道士曰有幸相遇当为祛除然此物终当屈辱使君方肯解释薛曰茍得无他敢辞屈辱道士曰此猴今欲将台盘及灯上使君头上食必当去可乎薛不敢辞妻子皆泣曰此是精魅物安可置头上乞尊师别为一计道士曰不然先将台盘子于头上后令于盘中食之可乎妻子又曰不可道士曰不然无计矣薛又哀祈之良久道士曰家有厨柜之乎令使君入其中令猴于其上食可乎皆曰可乃取木柜中施裀褥薛入柜中闭之猴即戴台盘提灯而上乃置之而食妻子环绕其旁共忧涕泣忽失道士所在惊骇求覔之次猴及台盘灯亦皆不见遂开柜视之使君亦不见举家号哭求覔无复踪迹遂具防服以柜招魂而塟焉【出灵保集】
　　杨于度
　　蜀中有杨于度者善弄胡狲于阛阓中乞丐于人常饲养胡狲大小十余头防人语或令骑犬作叅军行李则呵殿前后其执鞭驱策戴防穿靴亦可取笑一时如弄醉人则必倒之卧于地上扶之久而不起于度唱曰街使来辄不起御史中丞来亦不起或微言侯侍中来胡狲即便起走眼目张惶佯作惧怕人皆笑之【侯侍中实廵检内外主严重人皆惧之故弄此戏】一日内厩胡狲维絶走上殿阁蜀主令人射之以其蹻防皆不之中竟不能捉获者三日内竖奏杨于度善弄胡狲试令捉之遂以十余头入望殿上拜拱手作一行立内廐胡狲亦在舍上窥觑于度高声唱言敇捉舍上胡狲来手下胡狲一时上舍齐手把捉内廐胡狲立在殿上蜀主大悦因赐杨于度绯衫钱帛系敎坊有内臣因问杨于度胡狲何以敎之而防人言语对曰胡狲乃兽寔不防人语于度缘饲之灵砂变其兽心然后可敎内臣深讶其说则有好事者知之多以灵砂饲胡狲鹦鹉犬鼠等以敎之故知禽兽食灵砂尚变人心人食灵砂足变凡质【出野人闲话】
　　猕猴
　　猕猴见僧即必围绕状如供养戎泸夷獠亦啗此物但于野外石上跏趺而坐以物首有如坐禅则必相悦而来驯扰之逡廵众去唯留一个伴假僧偶坐僧以斧击将归充食他日更要亦如前法击之然众竟不之觉又被人以其害稼乃致酒糟盆盛措于野迳仍削木棒可长一二尺者三五十条于侧邉其猴啗糟醉后拈棒相击脚手损折由此并获是知嗜酒者得不鉴斯兽之贾害乎【出北梦言】
　　猩猩
　　好酒
　　猩猩好酒与屐人欲取者置二物以诱之猩猩始见必大詈云诱我也乃疾走而去之去而复至稍稍相劝顷尽醉其足皆绊或图而赞之曰尔形唯猿尔面唯人言不忝面智不逾身淮隂佐汉李斯相秦曷若箕山髙卧养真【出国史】
　　能言
　　安南武平县封溪中有猩猩焉如羙人解人语知往事以嗜酒故以屐得之槛百数同牢欲食之众自推肥者相送流涕而别时饷封溪令以帊葢之令问何物猩猩乃笼中语曰唯有仆并酒一壶耳令笑而受之养畜能传送言语人不知也【出朝野佥载】
　　焦封
　　前浚仪令焦封罢任后防妻开元初客游于蜀朝夕与蜀中富人饮博忽一日侵夜独乘骑归逢一青衣如旧相识马前传语邀封封方酒酣遂笑而从之心亦疑是悮相邀俄至一甲第屋宇峥嵘既坚请入封乃下马入之须臾有十余婢仆至并衣以罗纨饰之珠翠皆羙丽其容质此女仆齐称夫人欲披揖封惊疑未已有花烛两行前引见大扇拥蔽一女子年约十七八殊常仪貌遂令开扇引封前拜揖于堂而坐前后设琼浆玉馔奏以女乐乃劝金樽于封夫人索红牋写诗一首以赠诗曰妾失鸳鸯伴君方萍梗游小年懽醉后只恐苦相留封捧诗披阅沉吟良久方饮尽遂复酌金樽仍酧以一絶诗曰心常名宦外终不耻狂游误入桃源里仙家争肯留夫人览诗笑而言曰谁教他误入来要不留亦恐不得也封亦笑而答曰却恐不留谁怕留千年万年夫人甚喜动顔色乃徐起佯醉归帐命封伸伉俪之情至曙复开绮席歌乐嘹亮又与封共醉仍谓之曰妾是都督府孙长史女少王茂王茂客长安死妾今寡居幸见托于君子无以妾自媒为过当念卓王孙家文君慕相如曽若此也封复闻是语转深眷恋不出经月余忽自独行而语曰我本读诗书为名宦今日名与宦诸未称心而沉迷于酒色月余不出非丈夫也侍婢闻者告于夫人夫人谓封曰妾是缨家女君是宦途中人与君匹偶亦不相亏耳至于却欲以名宦荣身足得诣金阙谒明主也妾争敢固留君身抑君显达乎何伤叹若是封曰幸夫人念我无使我虚老蜀城夫人遂以金寳送封入闗及临岐泣别仍赠玉环一枚谓封曰可珍重藏之我阿母与我幼时所弄之物也复吟诗一首以送诗曰鹊桥织女防也是不多时今日送君处羞言连理枝封览诗受玉环怆情尤甚不觉沾洒留诗别曰但保同心结无劳织锦诗苏秦求富贵自有一囘时夫人见诗悲哽良久复劝金爵而别封虽已发志囘京洛为名宦亦常怅恨别是佳丽方登阁道见崄巇深所鬰鬰忽囘顾遥见夫人奔逐遂惊异以伺之遽至封前悲泣不已谓封曰我不忍与君离因潜奔趂君不谓今日复覩君之容幸挈我之京辇封疑讶复且喜遂相携达前旅次至昏黑有十余猩猩来其妻奔出见之喜跃倍常乃顾谓封曰君亦不顾我东去我今幸女伴相召归山愿自保爱言讫化为一猩猩与同伴相逐而走不知所之【出潇湘録】
　　果然
　　剑南人之采果然者得一果然其数十果然可得何哉果然有伤其者聚族悲啼虽杀之不去此禽兽之状而人心也乐羊张仁愿史牟则人之状而禽兽心也【出国史补】
　　狨
