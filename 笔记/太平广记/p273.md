<!-- { "loadSidebar": true } -->
　　长庆中进士张无颇居南康将赴举游丐番禺值府帅改移投诣无所愁疾卧于逆旅仆从皆逃忽遇善易者袁大娘来主人舎瞪视无颇曰子岂久穷悴遂脱衣买酒而饮之曰君窘厄如是能取某一计不旬朔自当富赡兼获延龄无颇曰某困饿如是敢不受敎大娘曰某有玉龙膏一合子不惟还魂起死因此亦遇名姝但立一表白曰能治业疾若常人求医但言不可治若遇异人请之必须持此药而一往自能富贵耳无颇拜谢受药以暖金合盛之曰寒时但出此合则一室暄不假炉炭矣无颇依其言立表数日果有黄衣若宦者扣门甚急曰广利王知君有膏故使召见无颇志大娘之言遂从使者而往江畔有画舸登之甚轻疾食顷忽覩城宇极峻守卫甚严宦者引无颇入十数重门至殿庭多列美女服饰甚鲜卓然侍立宦者趋而言曰召张无颇至遂闻殿上使轴见一丈夫衣王者之衣戴逺逰冠二紫衣侍女扶立而临砌招无颇曰请不拜王曰知秀才非南越人不相綂摄幸勿展礼无颇彊拜王罄折而谢曰寡人薄徳逺邀大贤葢縁爱女有疾一心钟念知君有神膏傥获痊平实所媿戴遂令阿监二人引入贵主院无颇又经数重户至一小殿廊宇皆缀明玑翠珰楹楣焕燿若布金钿异香氲郁满其庭户俄有二女褰召无颇入覩眞珠绣帐中有一女子才及笄年衣翠罗缕金之襦无颇切其脉良久曰贵主所疾是心之所苦遂出龙膏以酒吞之立愈贵主遂抽翠玉双鸾箆而遗无颇目成者久之无颇不敢受贵主曰此不足酬君子但表其情耳然王当有献遗无颇媿谢阿监遂引之见王王出骇鸡犀翡翠盌丽玉明瑰而赠无颇无颇拜谢宦者复引送于画舸归番禺主人莫能觉才货其犀已巨万矣无颇覩贵主华艳动人颇思之月余忽有青衣扣门而送红牋有诗二首莫题姓字无颇捧之青衣倏忽不见无颇曰此必仙女所制也词曰羞解明珰寻汉渚但凭春梦访天涯红楼日暮鸎飞去愁杀深宫落砌花又曰燕语春泥堕锦筵情愁无意整花钿寒闺欹枕不成梦香炷金炉自袅烟顷之前时宦者又至谓曰王令复召贵主有疾如初无颇忻然复往见贵主复切脉次左右云王后至无颇降阶闻环佩之响宫人侍衞罗列见一女子可三十许服饰如后妃无颇拜之后曰再劳贤哲实所怀慙然女子所疾又是何苦无颇曰前所疾耳心有击触而复作焉若再饵药当去根干耳后曰药何在无颇进药合后覩之黙然色不乐慰喻贵主而去后遂白王曰爱女非疾其私无颇矣不然者何以宫中暖金合得在斯人处耶王愀然良久曰复为贾充女吾亦当继其事而成之无使久苦也无颇出王命延之别馆丰厚宴犒后王召之曰寡人窃慕君子之为人辄欲以爱女奉托如何无颇再拜辞谢心喜不自胜遂命有司择吉日具礼待之王与后敬仰逾于诸壻遂止月余懽宴俱极王曰张郎不同诸壻须归人间昨夜检于幽府云当是防数即寡人之女不至苦矣番禺地近恐为时人所怪南康又逺况别封疆不如归韶阳甚便无颇曰某意亦欲如此遂具舟楫服饰异珍金珠宝玉无颇曰唯侍卫辈即须自置无使隂人此减算耳遂与王别曰三年即一到彼无言于人无颇挈家居于韶阳人罕知者住月余忽袁大娘扣门见无颇无颇大惊大娘曰张郎今日赛口及小娘子酬媒人可矣二人各具珍宝赏之然后告去无颇诘妻妻曰此袁天纲女程先生妻也暖金合即某宫中宝也后毎三嵗广利王必夜至张室后无颇为人疑讶于是去之不知所适【出传奇】
　　王锜
　　天兴丞王锜宝厯中尝游陇州道憇于大树下解鞍籍地而寝忽闻道骑传呼自西来见紫衣乗车从数骑勅左右曰屈王丞来引锜至则帐幄陈设已具与锜坐语良久锜不知所呼每承言即徘徊卤莽紫衣觉之乃曰某潦倒一任二十年足下要相呼亦可谓为王耳锜曰未喻大王何所自曰恬昔为秦筑长城以此微功屡重任洎始皇帝晏驾某为羣小所搆横被诛夷上帝仍以长城之役劳功害民配守吴岳当时吴山有岳号众咸谓某为王其后岳职却归于华山某罚配年月未满官曹移便无所主管但守空山人迹所稀寂寞颇甚又縁已被虚名不能下就小职遂至今空窃假王之号偶此相遇思少从容锜曰某名迹幽沉质性孱懦幸一顾之惠不知何以奉教恬曰本縁奉慕顾展风仪何幸遽垂厚意诚有事则又如何锜曰幸甚恬曰久闲散思有以効用如今士马处处有主不可夺他权柄此后三年兴元当有八百人无主健儿若早图谋必可将领所必奉托者可致钱万张某以此借手方谐矣锜许诺而寤流汗霡霂乃市万张以焚之及太和四年兴元节度使李绛遇害后节度使温造诛其凶党八百人【出河东记】
　　马朝
　　马朝者天平军步卒也太和初沧州李同捷叛诏郓师讨之朝在是行至平原南与贼相持累旬朝之子士俊自郓餽食适至军中会战有期朝年老启其将曰长男士俊年少有力又善弓矢来日之行乞请自代主将许之及战郓师小北而士俊连中重疮仆于鬭塲夜久得苏忽有呼语言颇将吏十数人者且无烛士俊窥之不见但闻按据簿书称防名姓俄次士俊则呼马朝傍有人曰不是本身速令追召言讫遂过及逺犹闻其检阅未已士俊惶惑力起徐归四更方至营门营吏纳之因扶持送至朝所朝谓其已死及见惊喜即洗疮傅药乃曰汝可饮少酒粥以求寝也即出汲水时营中士马极众每三二百人则同一井井乃周圆百步皆为队道渐以及泉葢使众人得以环汲也时朝以罂缶汲水引重之际泥滑颠仆于地地中素有折刀朝心正贯其刃久而士俊惧其未囘告于同幕者及到则已絶矣士俊旬日乃愈【出河东记】
　　郄元位
　　河东衙将郄元位者太和初常奉使京辇行至沙苑会日暮见一人长丈余衣紫佩金容状丰伟御白马其马亦高丈余导从近十辈形状非常执弧矢自南来元位甚惊异立马避之神人忽举鞭西指若有所见其导从辈俱随指而望元位亦西望寂然无覩及回视之皆不见矣元位瘁然汗发髀战心栗不觉堕马因病肩舆以归旬余方愈时河东连帅司空李愿卒【出宣室记】
　　夏阳赵尉
　　冯翊之属县夏阳据大河县东有池馆当太行中条烟霭岚霏昏旦在望又有瀵泉穴其南泉水清激毫缕无隐太和中有赵生者尉于夏阳尝一夕雨霁赵生与友数辈聫步望月于瀵泉之上忽见一人貌甚黑被緑袍自水中流沿泳久之吟曰夜月明皎皎緑波空悠悠赵生方惊其人忽回望水濵若有所惧遂入水惟露其首有顷亦没赵生明日又至泉所是岸傍数十步有神祠表其门曰瀵水神赵生因入庙见神坐之左右埴为偶人被绿袍者视其貌若前时所见水中人也赵生曰此瀵壤也尚能惑众非怪而何将用刬其庙有县吏曰此神庙且能以风雨助生植茍若毁其屋适足为邑人之患于是不果隳【出宣室志】
　　卢嗣宗
　　蒲津有舜祠又有娥皇女英祠在舜祠之侧土偶之容颇尽巧丽开成中范阳卢嗣宗假职于蒲津一日与其友数辈同游舜庙至娥皇女英祠嗣宗戱曰吾愿为帝子之隶可乎再拜而祝者久之众皆谓曰何侮易之言黩于神乎嗣宗笑益酣自是徃徃独逰娥皇祠酒酣多为防黩语俄被疾肩舁以归色悸而战身汗如沥其夕遂卒家僮辈见十余人捽拽嗣宗出门望舜祠而去及视嗣宗尸其背有赤文甚多若为所扑蒲之人咸异其事【出宣室志】
　　三史王生
　　有王生者不记其名业三史博览甚精性好夸语甚容易毎辩古昔多以臆断旁有议者必大言折之尝逰沛因醉入高祖庙顾其神座笑而言曰提三尺劒灭暴秦翦强楚而不能免其母乌老之称徒歌大风起兮云飞扬曷能威加四海哉徘徊庭庑间肆目久之乃还所止是夕才寐而卒见十数骑擒至庙庭汉祖按劒大怒曰史籍未览数而敢亵黩尊神乌老之言出自何典若无所据尔罪难逃王生顿首曰臣尝览大王本纪见司马迁及班固云刘媪而注云乌老及释云老母之称也见之于史闻之于师载之于籍炳然明如白日非臣下敢出于胷襟尔汉祖益怒曰朕中外泗水亭长碑昭然俱载矣曷以外族温氏而妄称乌老乎读错本书且不见义敢恃酒喧于殿庭付所司劾犯上之罪语未终而西南有清道者扬言太公来方及阶顾王生曰斯何人而见辱之甚也汉祖降阶对曰此虚妄侮慢之人也罪当斩之王生逞目太公遂厉声而言曰臣览史籍见侮慢其君亲者尚无所贬而贱臣戱语于神庙岂期肆于市朝哉汉祖又怒曰在典册岂载侮慢君亲者当试征之王生曰臣敢征大王可乎汉祖曰然王生曰王即位会羣臣置酒前殿献太上皇寿有之乎汉祖曰有之既献寿乃曰大人常以臣无赖不事产业不如仲力今某之业孰与仲多有之乎汉祖曰有之殿上羣臣皆呼万嵗大笑为乐有之乎曰有之王生曰是侮慢其君亲矣太公曰此人理不可屈宜速逐之不尔必遭杯羮之让也汉祖黙然良久曰斩此物汚我三尺刃令搦髪者掴之一掴惘然而苏东方明矣以镜视腮有若指踪数日方灭【出纂异记】
　　张生
　　进士张生善鼔琴好读孟轲书下第游蒲闗入舜城日将暮乃排闼耸辔争进因而马蹶顷之马毙生无所投足遂诣庙吏求止一夕吏指檐庑下曰舍此无所诣矣遂止初夜方寝见绛衣者二人前言曰帝召书生生遽往帝问曰业何道艺之人生对曰臣儒家子常习孔孟书帝曰孔圣人也朕知久矣孟是何人得与孔同科而语生曰孟亦传圣人意也祖尚仁义设礼乐而施敎化帝曰著书乎生曰著书七篇二百余章葢与孔门之徒难疑荅问及鲁论齐论俱善言也帝曰记其文乎曰非独晓其文抑亦深其义帝乃令生朗念倾耳听之念万章问舜徃于田号泣于旻天何为其号泣也孟子曰怨慕也万章问曰父母爱之喜而不忘父母恶之劳而不怨然则舜怨乎答曰长息问于公明高曰舜往于田则吾得闻命矣号泣于旻天怨于父母则吾不知也帝止生之词怃然叹曰葢有不知而作之者亦此之谓矣朕舍天下千八百二十载暴秦窃位毒痡四海焚我典籍泯我帝图蔽羣言逞恣私欲百代之后经史差谬辞意相及邻于诙谐常闻赞唐尧之美曰垂衣裳而天下理葢明无事也然则平章百姓协和万至于滔天怀山襄陵下民其咨夫如是则与垂衣之义乖矣亦闻赞朕之美曰无为而治乃载于典则云賔四门齐七政上帝禋六宗望山川徧羣神流共工放驩兜殛鲧窜三苗夫如是与无为之道逺矣今又闻号泣于旻天怨慕也非朕之所行夫莫之为而为之者天也莫之致而致之者命也朕泣者怨已之命不合于父母而诉于旻天也何万章之问孟轲不知其对传圣人之意岂宜如是乎嗟不能已久之谓生曰学琴乎曰嗜之而不善帝乃顾左右取琴曰不闻鼔五歌南风奚足以光其归路乃鼔琴以歌之曰南风薰薰兮草芊芊妙有之音兮归清荡荡之敎兮由自然熙熙之化兮吾道全薰薰兮思何传歌讫鼔琴为南风弄音韵清畅爽朗心骨生因发言曰妙哉乃遂惊寤【出纂异记】

　　太平广记卷三百一十
<子部,小说家类,异闻之属,太平广记>
　　钦定四库全书
　　太平广记卷三百一十一　宋　李昉等　编神二十一
　　萧旷　　　史遂　　　田布
　　进士崔生　张偃　　　裴氏子
　　韦驺
　　萧旷
