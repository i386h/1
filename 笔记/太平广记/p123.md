<!-- { "loadSidebar": true } -->
　　唐德宗欲西幸有知星者奏云逢林即住帝曰岂敢令朕止于林木间姜公辅曰不然但地亦应乃奉天尉贾隐林谒帝于行在帝观隐林气色雄杰兼是忠烈之家而名叶星者所奏之语隐林即天宝末贾修之犹子帝因召于卧内以探筹畧之深浅隐林于御榻前以手板画地陈攻守之防帝甚异之隐林奏曰臣昨梦日堕于地臣以头戴日上天帝曰朕此来也乃已前定遂拜隐林为侍御史纠劾行在防迁左常侍【出神异録】
　　张子良
　　唐永贞二年春三月彩虹入润州大将张子良宅初入浆瓮水尽入井饮之是月九日节度使李锜诏召不赴阙欲乱令子良领兵収宣歙子良翻然反兵围城李锜就擒子良拜金吾将军防拜方鎭【出祥异集验】
　　郑絪
　　唐丞相郑絪宅在昭国坊南门忽有物来投瓦砾五六夜不絶及移于安仁西门宅避之瓦砾又随而至久之复还昭国郑公归心释门宴处常在禅室及归昭国入方丈蟢子满室悬丝去地一二尺不知其数其夕瓦砾亦絶翌日拜相【出祥异集验】

　　太平广记卷一百三十七
<子部,小说家类,异闻之属,太平广记>
　　钦定四库全书
　　太平广记卷一百三十八
　　征应四
　　裴度　　　　段文昌　　　李逢吉
　　牛僧孺　　　王智兴　　　牛师
　　杜中立　　　李蠙　　　　马植
　　高骈　　　　孔温　　　孙偓
　　李全忠　　　侯实　　　戴思逺
　　张籛　　　　齐州民　　　朱庆源
　　裴度
　　唐中书令晋公裴度微时覉寓洛中常乘蹇驴入皇城方上天津桥时淮西不庭已数年矣有二老人倚桥柱而立语云蔡州用兵日久征发甚困于人未知何时平定忽覩度惊愕而退有仆者携书囊后行相去稍逺闻老人云适忧蔡州未平须待此人为将既归仆者具述其事度曰见我龙钟相戏耳其秋果领乡荐明年及第洎秉钧衡朝廷议授呉元济节钺既而延英候对宪宗问宰臣度奏曰贼臣防扈四十余年圣朝姑务含盖虑凋伤一境不闻归心効顺乃欲坐据一方若以旄钺授之翻恐恣其凶逆以陛下聪明神武藩鎭皆愿勤王臣请一诏进兵可以平荡妖孽于是命度为淮西节度使兴师致讨时许滑三帅先于郾城县屯军度统精甲五万防之受律鼓行而进造蔡州城下才两月擒贼以献淮西遂平后入朝居廊庙大拜正司徒为侍中中书令儒生武德振耀古今洎畱守洛师毎话天津桥老人之事出征淮西请韩愈自中书舍人为掌书记及贼平朝觐乐和李仆射方为华州刺史戎服櫜鞬迎于道左愈有诗云荆山行尽华山来日照潼关四扇开刺史莫嫌迎候逺相公亲破蔡州回【出剧谈録】
　　段文昌
　　唐丞相邹平公段文昌才傲俗落拓荆楚间常半酣靸屐于江陵大街徃来雨霁泥甚街侧有大宅门枕流渠公乘醉于渠上脱屐濯足旁若无人自言我作江陵节度使必买此宅闻者皆笑其后果鎭荆南遂买此宅又尝佐太尉南康王韦皋为成都馆驿巡官忽失意皋逐之使摄灵池尉羸童劣马奔迫就县县去灵池六七里日已昏黑路絶行人忽有两炬前引更呼曰太尉来既及郭门两炬皆灭先时为皋奉使入长安素与刘禹锡深交禹锡时为礼部员外方与日者从容文昌入谒日者匿于箔下既去日者谓禹锡曰员外若图省转事势殊逺须待十年后此客入相方转本曹正郎耳是时禹锡失意连授外官后十余年文昌入相方除禹锡礼部郎中【出録异记】
　　李逢吉
　　唐丞相凉公李逢吉始从事振武日振武有金城佛寺寺有僧年七十余尝一日独处壁而坐忽见妇人介甲持矛由寺门而入俄闻报李判官来僧具以告自是逢吉与僧善毎造其室即见其人先逢吉而至率以为常矣故逢吉出入将相二十余年竟善终于家【出録纪传】
　　牛僧孺
　　唐河南府伊阙县前大溪毎僚佐有入台者即水中先有小滩涨出石砾金沙澄澈可爱丞相牛僧孺为县尉一旦忽报滩出翌日邑宰与同僚列筵于亭上观之因召耆宿备询其事有老吏云此必分司御史非西台之命若是西台滩上当有鸂双立前后邑人以此为验僧孺潜揣县僚无出于已因举杯曰既有滩何惜一双鸂宴未终俄有鸂飞下不旬日拜西台监察【出剧谈録】
　　王智兴
　　唐王智兴始微时尝为徐州门子有道士寓居门侧智兴毎旦起持帚因屏秽于道必扫其道士之门道士深感之后智兴母终辞焉道士谓智兴曰吾善审墓地若议葬当为子卜之智兴他日引道士出视地道士以智兴所执竹策表一处道士曰必窆此君当寿而两世位至方伯及智兴再徃理穴其竹防有枝叶丛生心甚异之遂葬焉智兴又曾自郡赍事赴上都宿郾城逆旅遇店妇将产见二人入智兴所寝之舍惊曰徐州王侍中在此又曰所生子后五岁当以金疮死智兴志之及期复过店问妇所生子云近因斧伤已卒矣【岀唐年録纪传】
　　牛师
　　唐长庆中鄂州里巷间人毎语辄以牛字助之又有一僧自号牛师乍愚乍智人有忤之必云我兄即到岂奈我何未几竒章公牛僧孺以旧相节度武昌军其语乃絶而牛师尚存方知将相之任岂偶然耶先是元和初韩尚书臯鎭夏口就加节度使自后复为观察使长庆三年崔相国植由刑部尚书除观察使明年冬僧孺实来宰臣建节鎭夏口自僧孺始也【出因话録】
　　杜中立
　　唐杜臯字中立少年时赡于财产他无所采取其与游徒利于酒炙其实蔑视之也一日同送迎于城外客有善相者厯观诸宾侣独指中立曰此子异日当为将矣一坐大笑中立后尚眞源公主竟为沧州节度使初李瑑之出鎭旗竿道折乃镢杀其执旗者中立在道亦然杖之二十瑑竟无患而中立卒焉岂杀之可以应其祸【出玉泉子】
　　李蠙
　　唐司空李蠙始名虬赴举之秋偶自题名于屋壁经宵忽覩名上为人添一画乃成虱字矣蠙曰虱者蠙也遂改名蠙明年果登第【出南楚新闻】
　　马植
　　唐丞相马植罢安南都防与时宰不通又除黔南殊不得意维舟峡中古寺寺前长堤堤畔林木夜月甚明见人白衣缓步堤上吟曰截竹为筒作笛吹凤凰池上凤凰飞劳君更向黔南去即是陶钧万时厯厯可听吟者数四遣人邀问即已失之矣后自黔南入为大理卿迁刑部侍郎判盐铁遂作相【出本事诗】
　　高骈
　　唐燕公高骈微时为朱叔明司马总兵巡按见双雕谓众曰我若贵矢当叠双乃伺其上下果一矢贯二雕众大惊异因号为落雕公【出感定録】
　　孔温裕
　　唐河南尹孔温裕任阙日谏讨党项事贬栁州司马久之得堂兄尚书温业书报云宪府欲尔作侍御史日望勅下忽又得书云宰相以右史处之皆无音耗一日有鹊喜于庭语状孩稚拜且祝云愿早得官鹊既飞去坠下方寸纸有补阙二字极异之无几却除此官【出因话録】
　　孙偓
　　长安城有孙家宅居之数世堂室甚古其堂前一柱忽生槐枝孙氏初犹障蔽之不欲人见朞年之后渐渐滋茂以至柱身通体而变壊其屋上冲秘藏不及衣冠士庶之来观者车马塡咽不久偓处岩廊储居节制人以为应三槐之眹亦甚异也近有孙炜乃偓之嗣备言其事【出玉堂闲话】
　　李全忠
　　唐干符末范阳人李全忠少通春秋好谷子之学曾为棣州司马忽有芦一枝生于所居之室盈尺三节焉心以为异告于别驾张建章建章博古之士也乃曰昔蒲洪以池中蒲生九节为瑞乃姓蒲后子孙昌盛芦茅也合生陂泽间而生于室非其常矣君后必有分茅之贵三节者传节钺三人公其志之全忠后事李可举为戎校诸将逐可举而立全忠累加至检校太尉临戎甚有威政全忠死子匡威为三军所逐弟匡俦挈家赴阙至沧州景城为卢彦盛所害先是匡威少年好勇不拘小节以饮博为事曾一日与诸游侠辈钓于桑干赤栏桥之侧自以酒酹曰吾若有幽州节制分则获大鱼果钓得鱼长三尺人甚异焉【出北梦琐言】
　　侯实
　　侯实本蒲坂人也幼而家贫长为军外子弟年方十三四常寐于檐下天将大雨有虹自河饮水俄贯于实之口其母见不敢惊焉良久虹自天没于实之口不复出焉及觉母问有梦否对曰适梦入河饮水饱足而归母闻之黙喜知其必贵矣后数月忽有蜀僧诣门求食临去谓侯母曰女弟子当有后福合得儿子力侯母呼实出请僧相之僧视之曰此蜺龙也但离去乡井近江海客宦方有显荣又曰此子性识惨毒必有生灵之患倘敬信三宝即得善终言讫而去实后果自行伍出身至于将领同光三年从兴圣太子収蜀蜀平之后无何与陜府节度使康延孝等作叛及延孝诛灭实得赦防为眉州刺史节度防州复自宁江迁于黔府一州二鎭皆近大江官业崇高敬奉三宝信心无怠然于临戎理务持法御下伤于严酷是知蜀僧所云不谬矣【出鉴戒録】
　　戴思逺
　　梁朝将戴思逺任浮阳日有部曲毛璋为性轻悍常与数十卒追捕盗贼还宿于逆旅毛枕劒而寝夜分其劒忽大吼跃出鞘外从卒闻者愕然惊异毛亦神之乃持劒呪曰某若异日有此山河尔当更鸣跃否则已毛复寝未熟劒吼跃如初毛深自之其后戴离鎭毛请畱戴从之未几毛以州归命于唐庄宗庄宗以毛为其州刺史后竟帅沧海【出玉堂闲话】
　　张籛
　　密牧张籛少年时常有一飞鸟状若尺鷃衔一青铜钱堕于张懐袖间张异之常系钱于衣冠间其后累财巨万至死物力不衰即蜚鸟堕钱将富之祥也【出玉堂闲话】
　　齐州民
　　齐州有一富家翁郡人呼曰刘十郎以鬻醋油为业自云壮年时穷贱至极与妻佣舂以自给忽一宵舂未竟其杵忽然有声视之已中折矣夫妇相顾愁叹久之方寐凌旦既寤一新杵在臼旁不知自何而至夫妇前视且惊且喜自是因穿地颇得隐伏之货以碓杵为神所伤乃宝而藏之遂弃舂业渐习商估数年之内其息百倍家累千金夫妇神其杵即被以文绣置于匮匣中四时致祭焉自后夫妇富且老及其死也物力渐衰今则儿孙贫乏矣【出玉堂闲话】
　　朱庆源
　　婺源尉朱庆源罢任方选家在豫章之丰城庭中地甚爽垲忽生莲一枝其家骇惧多方以禳之莲生不已乃筑堤汲水以回之遂成大池芡荷甚茂其年庆源选授南丰令后三岁入为大理评事【出稽神録】

　　太平广记卷一百三十八
　　钦定四库全书
　　太平广记卷一百三十九
　　征应五
　　池阳小人　　背明鸟　　　王琬
　　张聘　　　　张林　　　　东瀛公
　　长广人　　　黄丘村　　　韩僧真
　　洛阳金像　　梁武帝　　　惠炤师
　　周靖帝　　　苏氏　　　　突厥首领陈后主　　　渭南人　　　猫
　　长星　　　　大鸟　　　　虾防
　　幽州人　　　黙啜　　　　张易之
　　孙俭　　　　太白昼见
　　池阳小人
　　王莽建国三年池阳有小人长一尺余或乘马或步行操持万物小人皆自相称三日乃止莽甚恶之自后兵盗日盛而竟被杀【出广古今五行记】
　　背明鸟
　　黄龙元年吴始都武昌时越巂之南献背明鸟形如鹤状止不向明巢常对北多肉少毛其声百变闻钟磬笙竽之声则奋翅摇头时人以为吉瑞是岁迁都建业殊方多贡珍竒吴人语讹呼为背亡鸟国中以为大妖不及百年当有丧乱背叛流亡之事散逸奔逃墟无烟火果如斯言后此鸟不知所在【出王子年拾遗记】
　　王琬
