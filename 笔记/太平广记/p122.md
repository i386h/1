<!-- { "loadSidebar": true } -->
　　唐懿宗器度沈厚形貌瑰伟在藩邸时疾疹方甚而郭淑妃见黄龙出入于卧内上疾稍退妃具以状告上曰无泄是言贵不相忘更尝大雪盈尺而上寝室辄无分寸诸王见者无不异之大中末京城小儿叠布蘸水向日张之谓捩晕及上自郓王即位捩晕之言应矣宣宗制泰边陲曲撰其词云海岳晏咸通上垂拱而号咸通上仁孝之道出于天性郑太后厌代而蔬素悲毁同士人之礼公卿奉慰者无不动容【出杜阳编】
　　唐僖宗
　　唐丞相陇西公李蔚建大斾于广陵日时咸通十二年也泗州状言有女僧二人至普光寺将祈礼者睢盱顾视如病风狂云后二年国有变乱此寺大圣和尚当履宝位循廊喧呌聚人甚众不迹其来释徒大恐且欲拘縻之际则齐登峻塔投身而下其一不救其一坠伤狂痛昏迷诘问不获丞相立命焚其状仍牒州杖杀之至十四年果懿皇晏驾八月僖宗即位乃是普王【出唐史】
　　李邰
　　唐李邰为贺州刺史与妓人叶茂莲江行因撰骰子选谓之叶子咸通以来天下尚之殊不知应本朝年祚正体书叶字卄世木子自武德至天祐恰二十世【出感定録】
　　后唐太祖
　　后唐太祖在姙十三月而生载诞之夕母后甚危令族人市药于鴈门遇神人教以率部人被介持旄击钲皷跃马大噪环所居三周而止果如所教而生是时虹光烛室白气充庭井水暴溢及能言喜道军旅年十二三善骑射曾于新城北酒酹于毗沙门天王塑像请与交谈天王被甲持矛隐隐出于壁间所居帐内时有火聚或有龙形人皆异之尝随火征厐勋临阵出没如神号为龙虎子【出北梦琐言】
　　后唐明宗
　　后唐明宗皇帝微时随蕃将李存信巡边宿于鴈门逆旅逆旅媪方姙帝至不时具食腹中儿语谓母曰天子至速宜具食声闻于外媪异之遽起亲奉庖爨敬事尤谨帝以媪前倨后恭诘之曰公贵不可言也问其故具道娠子腹语事帝曰老妪逊言惧吾辱耳后果如言【出北梦琐言】
　　潞王
　　清泰之在岐阳也有马步判官何某年逾八十忽暴卒云有使者拘録引出防间见隂君曰汝无他过今放汝还与吾言于潞王曰来年三月当帝天下可速返达吾之防言讫引出使者送归及苏遂以其事宻白王之左右咸以妖妄而莫之信由是不得闻于王月余又暴卒入防复见隂君隂君怒而责之曰何故受吾教而竟不能达耶徐曰放汝去可速导吾言仍请王画吾形及地藏菩萨像何惶恐而退见其庭院廊庑之下簿书杂乱吏胥交横何问之使者曰此是朝代将变陞降去畱将来之官爵也及再活托以词讼见王及见之且曰某有密事上白王因屏左右问之备述所见王未之信何曰某年逾八十死在旦夕岂敢虚妄也王黙遣之来春果下诏攻岐阳唯何叟独喜知其必验至期何叟之言毫发无差矣清泰即位擢何叟为天兴县令固知防数前定人力岂能遏之乎【出王氏见闻】
　　晋高祖
　　清泰中晋高祖潜龙于并部也常一日从容谓宾佐云近因书寝忽梦若顷年在洛京时与天子连镳于路过旧第天子请某入其第某逊让者数四不得已即促辔而入至防事下马升自阼阶西向而坐天子已驰车去矣其梦如此羣僚莫敢有所答是年冬果有鼎革之事【出玉堂闲话】
　　伪蜀主舅
　　伪蜀主之舅累世富盛于兴义门造宅宅内有二十余院皆雕墙峻宇高台深池竒花异卉丛桂小山山川珍物无所不有秦州董城村院有红牡丹一株所植年代深逺使人取之掘土方丈盛以木柜自秦州至成都三千余里厯九折七盘望云九井大小漫天隘狭悬险之路方致焉乃植于新第因请少主临幸少主叹其基构华丽侔于宫室遂戏命笔于柱上大书一孟字时俗谓孟为不堪故也明年蜀破孟氏入成都据其第忽覩楹间有绛纱笼迫而视之乃一孟字孟曰吉祥也吾无易此居孟之有蜀盖先兆也【出王氏见闲】








　　太平广记卷一百三十六
　　钦定四库全书
　　太平广记卷一百三十七
　　征应三
　　吕望　　　　仲尼　　　　文翁
　　董仲舒　　　何比干　　　五鹿充宗
　　王溥　　　　应枢　　　　袁安
　　陈仲举　　　张承　　　　张氏
　　司马休之　　杜慈　　　　武士彠
　　张文成　　　上官昭容　　崔行功
　　李正已　　　李揆　　　　贾隐林
　　张子良　　　郑絪
　　吕望
　　吕望钓于渭滨获鲤鱼剖腹得书曰吕望封于齐【出説苑】
　　仲尼
　　周灵王二十一年孔子生鲁襄之代夜有二神女擎香露沐浴征在天帝下奏钧天乐空中有言曰天感生圣子故降以和乐有五老列征在之庭中五老者盖五星精也夫子未生之前麟吐玉书于阙里人家文云水精子继衰周为素王征在以绣系麟之角相者云夫子殷汤之后水德而为素王至定公二十四年鉏商畋于大泽得麟示夫子系尚存夫子见之抱而解涕下沾【出王子年拾遗记】
　　文翁
　　汉文翁尝起田斫柴为陂夜有百十野猪鼻载土著柴中比晓塘成稻常収尝欲断一大树欲断处去地一丈八尺翁先呪曰吾得二千石斧当着此处因掷之正斫所欲后果为蜀郡守【出小説】
　　董仲舒
　　汉董仲舒常梦蛟龙入懐中乃作春秋繁露【出小説】
　　何比干
　　汉何比干梦有贵客车骑满门觉以语妻子未已门首有老姥年可八十余求避雨雨甚盛而衣不沾濡比干延入礼待之乃曰君先出自后稷佐尧至晋有隂功今天赐君防如简长九寸凡九百九十枚以授之曰子孙能佩者富贵言讫出门不复见【出幽明录】
　　五鹿充宗
　　汉五鹿充宗受学于成子成子少时尝有人过已授以文石大如燕卵成子吞之遂大明悟为天下通儒成子后病吐出此石以授充宗又为名学也【出西京杂记】
　　王溥
　　后汉永初三年国用不足令民吏入钱者得为官琅邪王溥其先吉为昌邑中尉溥奕世衰凌及安帝时家贫无赀不得仕乃挟竹简摇笔洛阳市佣书为人美形貌又多文词僦其书者丈夫赐其衣冠妇人遗其金玉一日之中衣宝盈车而归积粟十廪九族宗亲莫不仰其衣食洛阳称为善而富也溥先时家贫穿井得铁印铭曰佣力得富至亿庾一土三田军门主溥以得钱输官得中垒校尉三田一土垒字校尉掌北军垒门故曰军门主也【出拾遗録】
　　应枢
　　后汉汝南应枢生四子见神光照社枢见光以问卜人卜人曰此天符也子孙其兴乎乃探得黄金自是诸子官学并有才名至玚七世通显【出孝子传】
　　袁安
　　汉袁安父亡母使安以鸡酒诣卜工问葬地道逢三书生问安何之具以告书生曰吾知好葬地安以鸡酒礼之毕告安地处云当此世为贵公便与别数步顾视皆不见安疑是神人因葬其地遂登司徒子孙昌盛四世五公焉【出幽明録】
　　陈仲举
　　陈仲举微时尝行宿主人黄申家申家夜产仲举不知夜三更有扣门者久许闻应云门里有贵人不可前宜从后门徃俄闻徃者还门内者问之见何儿名何当几岁还者云是男儿名阿奴当十五岁又问曰后当若为死答曰为人作屋落地死仲举闻此黙志之后十五年为豫章太守遣吏徃问昔儿阿奴所在家云助东家作屋堕栋而死矣仲举后果大贵【出幽明録】
　　张承
　　孙氏懐张承时乗轻舠于江浦忽见白虵长三丈腾入舟中呪曰若为吉祥勿毒噬我萦而将还置于房中一宿不复见母嗟惜之隣中相谓曰昨者张家有白鹄耸翮入云以告承母母使筮之筮者曰吉祥鹄是延年之物从室入云自卑升高之象昔吴阖闾葬其妹殉以美人宝劒珍物穷江南之富未及千年雕云覆其溪谷美女游于冢上白鹄翔乎林中白虎啸于山侧皆昔时之精灵今出于世当使子孙位极人臣擅名江表若生子可以名为白鹄后承生昭位辅吴将军年九十虵鹄之祥也【出王子年拾遗记】
　　张氏
　　晋长安有张氏者昼独处室有鸠自外入止于牀张氏恶之披懐而呪曰鸠尔来为我祸耶飞上承尘为我福耶飞入我懐鸠飞入懐乃化为一铜钩从尔资产巨万【出法苑编珠】
　　司马休之
　　晋司马休之安帝族子遇难出奔所乗骓常于牀前养之忽连鸣不食注目视鞍休之即试鞴之则不动休之还坐马又惊因骑马即骤出行十里余慕容超収使已至奔驰仅得归晋【出广古今五行记】
　　杜慈
　　秦苻生寿光年毎宴集后入者皆斩之尚书郎杜慈奔驰疲倦假寝省中梦一人乗黑驴曰宁畱而同死将去而独生慈闻惊觉取马遁走乃免余皆斩【出广古今五行记】
　　武士彠
　　唐武士彠太原文水县人微时与邑人许文宝以鬻材为事常聚材木数万茎一旦化为丛林森茂因致大富士彠与文宝读书林下自称为厚材文宝自称枯木私言必当大贵及高祖起义兵以铠胄从入关故乡人云士彠以鬻材之故果逢构厦之秋及士彠贵达文宝依之位终刺史【出太原事迹】
　　张文成
　　唐率更令张文成枭晨鸣于庭树其妻以为不祥连唾之文成云急洒扫吾当改官言毕贺客已在门矣【出国史异纂】
　　又一説文成景云二年为鸿胪寺丞帽带及緑并被防囓又蜘蛛大如栗当寝门上悬丝经数日大赦加阶授五品男不宰防亦囓腰带欲断防选授博野尉【出朝野佥载】
　　上官昭容
　　唐上官昭容者侍郎仪之孙也仪子有罪妇郑氏塡宫遗腹生昭客其母将诞之夕梦人与秤曰持此秤量天下文士郑氏冀其男也及生昭容母视之曰秤量天下岂是汝耶口中呕呕如应曰是【出嘉话録】
　　崔行功
　　唐秘书少监崔行功未得五品前忽有鸜鹆衔一物入其室置案上去乃鱼袋钩铁不数日加大夫也【出国史异纂】
　　李正巳
　　唐李正巳本名懐玉侯希逸之内弟也侯鎭淄青署懐玉为兵马使防搆飞语侯怒囚之将置于法懐玉抱寃无诉于狱中叠石像佛黙祈防助时近腊月心慕同侪叹咤而睡觉有人在头上语曰李懐玉汝富贵时至即惊觉顾不见人天尚黑意甚怪之复睡又听人谓曰汝看墙上有青鸟子噪即是富贵时至即惊觉复不见人有顷天曙忽有青鸟数十大如雀时集墙上俄闻三军呌呼逐出希逸壊鏁取懐玉权知畱后【出酉阳杂俎】
　　李揆
　　唐代宗帝临轩送上计郡守百僚外办御辇俯及殿之横门帝忽驻辇召北省官谓曰我常记先朝毎饯计吏皆有德音以申诫励今独无有可乎宰相匆遽不暇奏对帝曰且罢朝撰词以俟异日中书舍人李揆越班伏奏曰陛下送计吏勅下已久逺近咸知今忽临朝改移或恐四方乍闻妄生疑惑今止须制词臣请立操翰伏乞陛下稍驻銮辂帝俞之遂命纸笔即令御前起草随遣书工写録顷刻而毕及宣诏毎遇要处帝必目揆于班中外日俟揆之新命时方盛暑揆夜寝于堂之前轩而空其中堂为昼日避暑之所于一夜忽有巨狐鸣噪于庭仍人立跳跃目光迸射久之逾垣而去揆甚恶之是夜未艾忽闻中堂动荡喧豗若有异物即令执烛开门以视人辈惊骇返走皆曰有物甚异揆即就窥乃有虾蟇大如三斗釡两目朱殷蹲踞嚼沫揆不令损害堦前素有渍瓜果大铜盆可受一斛遂令家人覆其盆而合之因扄其门亦无他变将晓揆入朝其日拜相及归亲族列贺因话诸怪即遣啓戸掲盆视之已失其物矣【出异苑】
　　贾隐林
