<!-- { "loadSidebar": true } -->
　　杜陵韦固少孤思早娶妇多岐求婚不成贞观二年将游清河旅次宋城南店客有以前清河司马潘昉女为议者来旦期于店西龙兴寺门固以求之意切旦往焉斜月尚明有老人倚巾囊坐于阶上向月检书觇之不识其字固问曰老父所寻者何书固少小苦学字书无不识者西国梵字亦能读之唯此书目所未觌如何老人笑曰此非世间书君何得见固曰然则何书也曰幽防之书固曰幽防之人何以到此曰君行自早非某不当来也凡幽吏皆主人生之事生人可不行其中乎今道途之行人各半自不辨耳固曰然则君何主曰天下之婚牍耳固喜曰固少孤尝愿早娶以广后嗣尔来十年多方求之竟不遂意今者人有期此与议潘司马女可以成乎曰未也君之妇适三歳矣年十七当入君门因问囊中何物曰赤绳子耳以系夫妇之足及其坐则潜用相系虽讐敌之家贵贱悬隔天涯从宧吴楚异乡此绳一系终不可逭君之脚已系于彼矣他求何益曰固妻安在其家何为曰此店北卖菜家妪女耳固曰可见乎曰陈尝抱之来卖菜于是能随我行当示君及明所期不至老人卷书掲囊而行固逐之入米市有眇妪抱三歳女来弊陋亦甚老人指曰此君之妻也固怒曰杀之可乎老人曰此人命当食大禄因子而食邑庸可杀乎老人遂隐固磨一小刀付其奴曰汝素干事能为我杀彼女赐汝万钱奴曰诺明日袖刀入菜肆中于众中刺之而走一市纷扰奔走获免问奴曰所刺中否曰初刺其心不幸才中眉间尔后求婚终不遂又十四年以父防叅相州君刺史王泰俾摄司户掾专鞫狱以为能因妻以女可年十六七容色华丽固称惬之极然其眉间常贴一花钿虽沐浴闲处未尝暂去歳余固逼问之妻潸然曰妾郡守之犹子也非其女也畴昔父曾宰宋城终其官时妾在襁褓母兄次殁唯一庄在宋城南与乳母陈氏居去店近鬻蔬以给朝夕陈氏怜小不忍暂弃三歳时抱行市中为狂贼所刺刀痕尚在故以花子覆之七八年间叔从事卢龙遂得在左右以为女嫁君耳固曰陈氏眇乎曰然何以知之固曰所刺者固也乃曰竒也因尽言之相敬愈极后生男鲲为鴈门太守封太原郡太夫人知隂隲之定不可变也宋城宰闻之题其店曰定婚店【出续幽怪録】
　　崔元综
　　崔元综任益州叅军日欲娶妇吉日已定忽假寐见人云此家女非君之妇君妇今日始生乃梦中相随向东京履信坊十字街西道北有一家入宅内东行屋下正见一妇人生一女子云此是君妇崔公惊寤殊不信之俄而所平章女忽然暴亡自此后官至四品年五十八乃婚侍郎韦陟堂妹年始十九虽嫌崔公之年竟嫁之乃于履信坊韦家宅上成亲果在东行屋下居住寻勘歳月正是所梦之日其妻适生崔公至三品年九十韦夫人与之偕老向四十年食其贵禄也【出定命录】
　　卢承业女
　　户部尚书范阳卢承庆有兄子将笄而嫁之谓弟尚书左丞承业曰吾为此女择得一壻乃曰裴居道其相位极人臣然恐其非命破家不可嫁也承业曰不知此女相命终他富贵否因呼其侄女出兄弟熟视之承业又曰裴即位至郎官其女即合丧逝縦后遭事不相及也卒嫁与之居道官至郎中其妻果殁后居道竟拜中书令被诛籍没久而方雪【出定命录】
　　琴台子
　　赵郡李希仲天宝初宰偃师有女曰闲仪生九歳嬉戏于署之花栏内忽有人遽招闲仪曰鄙有恳诚愿托贤淑幸毕词勿甚惊骇乃曰鄙为崔氏妻有二男一女男名琴台子鄙尤钟念生六十日鄙则谢去夫人当为崔之继室敢以念子为托实仁愍之因悲恸怨咽俄失所在闲仪亦沉迷无所觉知矣家人善养之旬日无恙希仲秩满因家洛京天宝末幽蓟起戎希仲则挈家东迈以避兵乱行至临淮谒县尹崔祈既相见情欵依然各叙相姻崔乃内外三从之昆仲也时崔丧妻半歳中馈无主幼稚零丁因求娶于希仲希仲家贫时危方为逺适女况成立遂许成亲女既有归将谋南度偃师故事初不省记一日忽闻崔氏中堂沉痛大哭即令询问乃闲仪耳希仲遇自询问则出一年孤孩曰此花栏所谓琴台子者也因是倍加抚育名之灵遇及长出仕官至陈郡太守【出续怪录】
　　武殷
　　武殷者邺郡人也尝娶同郡郑氏则殷从母之女姿色絶世雅有令德殷甚悦慕女意亦愿从之因求为壻有成约矣无何迫于知己所荐将举进士期以三年从母许之至洛阳闻勾龙生善相人兼好饮酒时特造焉生极喜与之竟夕因为殷曰子之禄与寿甚厚然而晚遇未至七十而有小厄殷曰今日之虑未暇于此请以近事言之生曰君言近事非名与婚乎殷曰然生曰自此三年必成大名如婚娶殊未有兆殷曰约有所娶何言无兆生笑曰君之娶郑氏乎曰然生曰此固非君之妻也君当娶韦氏后二年始生生十七年而君娶之时当官未逾年而韦氏卒殷异其言因问郑氏之夫曰即同郡郭子元也子元娶五年而卒然将嫁之夕君其梦之既三年殷下第有内黄人郭绍家富于财闻郑氏美纳赂以求其婚郑氏之母聚族谋曰女年既笄殷未成事吾老矣且愿见有所适今有郭绍者求娶吾欲许之何如诸子曰唯命郑氏闻之泣恚将断发为尼者数四及嫁之夕忽得疾昏若将不救时殷在京师其夕梦一女呜咽流涕似有所诉视之乃郑氏也乃惊问久之言曰某尝慕君子之德亦知君之意且曾许事君矣今不幸为尊长所逼将适他氏没身之叹知复何言言讫相对而泣因惊觉悲惋且异其事乃发使验之则果适人问其姓氏则郭绍也殷数日思勾龙生言颇验然疑其名之异耳及肃宗在储名绍遂改为子元也殷明年擢第更二年而子元卒后十余年厯位清显每求娶辄不应后自尚书郎谪官韶阳郡守韦安贞固以女妻之殷念勾龙生之言恳辞不免娶数月而韦氏亡矣其后皆验如勾龙生之言尔【出前定录】
　　卢生
　　农令之女既笄适卢生卜吉之日女巫有来者李氏之母问曰小女今夕适人卢郎常来巫当屡见其人官禄厚薄巫者曰所言卢郎非长髯者乎曰然然则非夫人之子壻也夫人之壻中形而白且无须也夫人惊曰吾之女今夕适人得乎巫曰得夫人曰既得适人又何以云非卢郎乎曰不知其由则卢终非夫人之子壻也俄而卢纳采夫人怒巫而示之巫曰事在今夕安敢妄言其家大怒共唾而逐之及卢乗轩车来展亲迎之礼賔主礼具解佩约花卢生忽惊而奔出乘马而遁众賔追之不返主人素气不胜其愤且恃其女之容邀客皆入呼女出拜其貌之丽天下罕敌指之曰此女岂惊人者耶今而不出人其以为兽形也众人莫不愤叹主人曰此女已奉见賔客中有能聘者愿赴今夕时郑某官某为卢之傧在坐起拜曰愿事门馆于是奉书择相登车成礼巫言之貌宛然乃知巫之有知也后数年郑任于京逢卢问其事卢曰两眼赤且大如朱盏牙长数寸出口之两角得无惊奔乎郑素与卢相善骤出其妻以示之卢大慙而退乃知结褵之亲命固前定不可茍而求之也【出续怪录】
　　郑还古
　　太学博士郑还古婚刑部尚书刘公之女纳吉礼后与道士寇璋宿昭应县夜梦乘车过小三桥至一寺后人家就与婚姻主人姓房惊觉与寇君细言以纸笔记其事寇君曰新婚偶为此梦不足怪也刘氏寻卒后数年向东洛再娶李氏于昭城寺后假宅拜席日正三桥宅主姓韩时房直温为东洛少尹是妻家旧筵馔之皆房公所主还古乃悟昔年之梦话于賔客无不叹焉【出逸史】








　　太平广记卷一百五十九
　　钦定四库全书
　　太平广记卷一百六十
　　定数十五
　　秀师言记　　李行脩　　　灌园婴女
　　朱显　　　　侯继图
　　秀师言记
　　唐崔晤李仁钧二人中外弟兄崔年长于李在建中末偕来京师调集时荐福寺有僧神秀晓隂阳术得供奉禁中会一日崔李同诣秀师师泛叙寒温而已更不开一语别揖李于门扇后曰九郎能惠然独赐一宿否小僧有情曲欲陈露左右李曰唯唯后李特赴宿约馔且丰洁礼甚谨敬及夜半师曰九郎今合选得江南县令甚称意从此后更六年摄本府糺曹斯乃小僧就刑之日监刑官人即九郎耳小僧是吴儿酷好瓦棺寺后松林中一段地最髙敞处上元佳境尽在其间死后乞九郎作窣堵波【梵语浮图】于此为小师藏骸骨之所李徐曰斯言不谬违之如皎日秀然流涕者良久又谓李曰为余寄谢崔家郎君且崔只有此一政官家事零落飘寓江徼崔之孤终得九郎殊力九郎终为崔家女壻秘之秘之李诘旦归旅舍见崔唯説秀师云某説终为兄之女壻崔曰我女纵薄命死且何能嫁与田舍老翁作妇李曰比昭君出降单于犹是生活二人相顾大笑后李补南昌令到官有能称罢摄本府糺曹有驿逓流人至州坐泄宫内密事者迟明宣诏书宜付府笞死流人解衣就刑次熟视监刑官果李糺也流人即神秀也大呼曰瓦棺松林之请子勿食言秀既死乃掩泣请吿捐俸赁扁舟择干事小吏送尸柩于上元县买瓦棺寺松林中地垒浮图以葬之时崔令即弃世已数年矣崔之异母弟晔防孤幼来于髙安晔落拓者好逺游惟小妻殷氏独在【殷氏号太乗又号九天仙也】殷学秦筝于常守坚尽传其妙防食孤女甚有恩意会南昌军伶能筝者求丐髙安亦守坚之弟子故殷得见之谓军伶曰崔家小娘子容德无比年已及笄供奉与把取家状到府日求秦晋之匹可乎军伶依其请至府以家状厯抵士人门曾无影响后因谒盐铁李侍御【即李仁钧也】出家状于怀袖中铺张几案上李悯然曰余有妻丧已大朞矣待余饥饱寒燠者顽童老媪而已徒增余孤生半死之恨蚤夜往来于心矧崔之孤女实余之表侄女也余视之等于女弟矣彼亦视余犹兄焉征曩秀师之言信如符契纳为继室余固崔兄之夙眷也遂定婚崔氏【出异闻录】
　　李行脩
