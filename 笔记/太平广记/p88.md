<!-- { "loadSidebar": true } -->
　　唐越州山隂县有智禅师院内有池恒赎生以放之有一鼍长三尺恒食其鱼禅师患之取鼍送向禹王庙前池中至夜还来禅师咒之曰汝勿食我鱼即从汝在此鼍于是出外放粪皆是青泥禅师每至池上唤鼍即出于师前伏地经数十年渐长七八尺禅师亡后鼍亦不复见【出朝野佥载】
　　法本
　　晋天福中考功员外赵洙言近日有僧自相州来云贫道于襄州禅院内与一僧名法本同过夏朝昏共处心地相洽法本常言曰贫道于相州西山中住持竹林寺寺前有石柱他日有暇请必相访其僧追念此言因往彼寻访洎至山下村中投一兰若寄宿问其村僧曰此去竹林寺近逺僧乃遥指孤峰之侧曰彼处是也古老相传者圣贤所居之地今则但有名存焉故无院舍僧疑之诘朝而往既至竹林丛中果有石柱罔然不知其涯涘当法本临别云但扣其柱即见其人其僧乃以小杖扣柱数声乃风雨四起咫尺莫窥俄然耳目割开楼台对峙身在三门之下逡巡法本自内出而见之甚喜问南中之旧事乃引其僧度重门升袐殿叅其尊宿尊宿问其故法本云早年相州同过夏期此相访故及山门也尊宿曰可饭后请出在此无座位食毕法本送至山门相别既而天地昏暗不知所进顷之宛在竹丛中石柱之侧余并莫覩即知圣贤之在世隐显难涯岂金粟如来独能化见者乎【出玉堂闲话】






　　太平广记卷九十八
　　钦定四库全书
　　太平广记卷九十九
　　释证一
　　僧惠祥　　　阿育王像　　王淮之
　　惠凝　　　　灵寺　　　侯庆
　　大业客僧　　蛤像　　　　光明寺
　　十光佛　　　李大安　　　韦知十
　　刘公信妻
　　僧惠祥
　　东晋义熙初金陵长干寺僧惠祥与法向连堂而居夜四更中惠祥遥唤向暂来向往视祥祥仰眠交手脑上云可解我手足绳向曰并无绳也惠祥因得转动云适有人众缚我手足鞭棰交下问何故齧虱又语祥云更不止当入于两山间磕之祥自后戒于齧虱焉【出三教珠英】
　　阿育王像
　　长沙寺有阿育王像相传是阿育王女所造太元中夜浮至江津渔人见异光如昼而诸寺以千人迎之嶷然不动长沙寺翼法师者操行精苦乃率十僧至诚祈啓即时就辇至齐末像常夜行不知者以槊刺之作铜声而倒每南朝大事及灾役必先流汗数日自像教已来最为灵应也【出渚宫遗事】
　　王淮之
　　宋王淮之字元曽琅琊人也世尚儒业不信佛法常谓身神俱灭宁有三世耶元嘉中为丹阳令十年得病絶气少时还复暂苏时建康令贺道力省疾适防下牀淮之语道力曰始知释教不虚人死神存信有徴矣道力曰明府生平置论不尔今何见而乃异之耶淮之敛眉答云神实不尽佛教不得不信语讫而终【出冥祥记】
　　惠凝
　　元魏时洛中崇真寺有比丘惠凝死七日还活云阎罗王检阅以错名放免惠凝具说过去之事有比丘五人同阅一比丘云宝明寺智圣以坐禅苦行得升天堂有一比丘是般寺道品以诵涅槃经四十卷亦升天堂有一比丘云是融觉寺昙谟最讲槃华严领众千人阎罗王曰讲经者心懐彼我以骄凌物比丘中第一麤行今唯试坐禅诵经不问讲经其昙谟最曰贫身立道已来唯好讲经实不谙诵阎罗王令付司即有青衣十人送昙谟最向西北门屋舍皆黑似非好处有一比丘云是禅林寺道自云教化四辈檀越造一切经人中像十躯阎罗王曰沙门之体必须摄心守道志在禅诵不干世事不作有为虽造作经像正欲得他人财物既得财物贪心既起便是三毒不出具足烦恼亦付司仍与昙谟最同入黑门有一比丘云是灵觉寺宝明自云出家之先曽作陇西太守造灵觉寺成即弃官入道虽不禅诵礼拜不缺阎罗王曰卿作太守之日曲理枉法劫夺民财假作此寺非卿之力何劳说此亦付青衣送入黑门时魏太后闻之遣黄门侍郎徐纥依惠凝所说即访宝明等寺城东有宝明寺城中有般寺城西有融觉禅林灵觉等三寺并问智圣道品昙谟最道宝明等皆实有之即请坐禅僧一百人常在殿中供养之诏不听持经像在巷路乞索私用财物造经像者任意惠凝亦入白鹿山居修道自此以后京邑之比丘皆事禅诵不复以讲经为意【出洛阳记】
　　灵寺
　　高齐初沙门宝公者嵩山高栖士也且从林虑向白鹿山因迷失道日将过中忽闻钟声寻响而进岩岫重阻登陟而趋乃见一寺独据深林山门正南赫奕辉焕前至门所看额灵寺门外五六犬其大如牛白毛黑喙或踊或卧回眸眄宝宝怖将返须臾见胡僧外来宝唤不应亦不回顾直入门内犬亦随之良乆宝见人渐次入门屋宇四周门房并闭进至讲堂唯见牀榻高座俨然宝入西南隅牀上坐乆之忽闻东间有声仰视见开孔如井大比丘前后从孔飞下遂至五六十人依位坐讫自相借问今日斋时何处食来或言豫章成都长安陇右蓟北岭南五天竺等无处不至动即千万余里末后一僧从空而下诸人竞问来何太迟答曰今日相州城东彼岸寺鉴禅师讲防各各防义有一后生聪俊难问词音锋起殊为可观不觉遂晚宝本事鉴为和尚既闻此语望得参话因整衣而起白诸僧曰鉴是宝和尚诸僧直视宝顷之已失灵寺所在矣宝但独坐于柞木之上一无所见唯覩岩谷禽鸟翔集喧乱及出山以问于尚统法师法师曰此寺石赵时佛图澄法师所造者年嵗乆逺贤圣居之非凡所住或沈或迁徙无定今山行者犹闻钟声焉【出侯君素旌异记】
　　侯庆
　　宋南阳人侯庆有铜像一躯可高尺余庆有牛一头拟货为金色遇有急事遂以牛与他用之经二年庆妻马氏忽梦此像谓之曰卿夫妇我金色乆而不偿今取卿儿丑多以充金色马氏寤觉而心不安至晓丑多得病而亡庆年五十余唯有一子悲哀之声感于行路丑多亡日像忽自有金色光照四邻邻里之内咸闻香气道俗长幼皆来观瞩焉【出法苑珠林】
　　大业客僧
　　隋大业中有客僧行至泰山庙求寄宿庙令曰此无别舍唯神庙庑下可宿然而来此寄宿者辄死僧曰无苦也不得已从之为设牀于庑下僧至夜端坐诵经可一更闻屋中环佩声须臾神出为僧礼拜僧曰闻此宿者多死岂檀越害之耶愿见护之神曰遇死者将至闻弟子声因自惧死非杀之也愿师无虑僧因延坐谈说如食顷时因问神曰闻世人传说云泰山治宁有之耶神曰弟子薄福有之岂欲见先亡者乎僧曰有两同学僧先死愿见之神问其名曰一人已生人间一人在狱罪重不可唤来师就见可也僧闻甚恱因起出不逺而至一所见狱火光焰甚盛神将僧入一院遥见一人在火中号呼不能言形变不复可识而血肉焦臭令人伤心师不欲厯观愍然求出俄而至庙又与神坐因问欲救同学有得理耶神曰可能有为写法华经者便应得脱既而将曙神辞僧入堂旦而庙令视僧不死怪异之僧因为说仍即时为写法华经一部经既成庄严毕又将经就庙宿其夜神出如初欢喜礼拜慰问来意以事告之神曰弟子知之师为写经始书题目彼以脱免令出生在人间也然此处不洁不可安经愿师还为彼送向在寺中言语乆之将晓辞诀而去【出防报记】
　　蛤像
　　隋帝嗜蛤所食必兼蛤味逾数千万矣忽有一蛤椎击如旧帝异之安置几上乙夜有光及明肉自脱中有一佛二菩萨像帝悲悔誓不食蛤【出酉阳杂俎】
　　一说唐文宗皇帝好食蛤蜊一日左右方盈盘而进中有劈之裂者文宗疑其异即焚香祝之俄顷之间其蛤自开中有二人形貎端秀体质悉备螺髻璎珞足履菡萏谓之菩萨文宗遂置金粟檀香合以玉屑覆之赐兴善寺令致敬礼至防昌中毁佛像遂不知所在【出杜阳杂编】
　　光明寺
　　洛阳宜夀里有苞信县令段晖宅地下常闻钟声时见五色光明照于堂宇晖甚异之遂掘地得金像一躯可高三尺并有二菩萨趺上铭云晋泰始二年五月十五日侍中中书监荀朂造晖遂舍宅为光明寺咸云此是荀朂故宅其后盗者欲窃此像像与菩萨合声喝贼盗者惊怖即时殒倒众僧闻像呌声遂擒之【出洛阳伽蓝记】
　　十光佛
　　兴复寺西北隅有隋朝佛堂其壁有画十光佛者笔势甚妙为天下之标冠有识者云此国手蔡生之迹也蔡生隋朝以善画闻初建堂宇既成有僧以百金募善画者得蔡生既画谓人曰吾平生所画多矣独今日下笔若有神翼而成者由是长安中尽传其名贞观初寺僧以此堂年月稍乆虑一旦有摧圮遂召数工计土木之费且欲新其制忽一日羣僧斋于寺庭既坐有僧十人俱白晳清瘦貎甚古相次而来列于席食毕偕起入佛堂中羣僧亦继其后俄而十人忽亡所见羣僧相顾惊叹者乆之因视北壁十光佛见其风度与向者十人果同自是僧不敢毁其堂且用旌十光之异也【出宣室志】
　　李大安
　　唐陇西李大安工部尚书大亮之兄也武徳中大亮任越州总管大安自京往省之大亮遣奴婢数人从兄归至谷州鹿桥宿于逆旅其奴有谋杀大安者大安眠熟夜已过半奴以小劒刺大安项洞之刃着于牀奴因不拔而逃大安惊觉呼奴其不叛者奴婢欲拔刃大安曰拔刃便死可先取纸笔作书书毕县官亦至因为拔刃洗疮加药大安遂絶忽如梦者见一物长尺余濶厚四五寸形似猪肉去地二尺许从戸入来至牀前其中有语曰急还我猪肉大安曰我不食猪肉縁何汝耶闻戸外有言曰错也此物即还从戸出大安仍见庭前有池水清浅可爱池西岸上有金像可高五寸须臾渐大俄化为僧披袈裟甚新浄语大安曰被伤耶我今为汝痛将去汝当平复还家念佛修善也因以手摩大安颈疮而去大安视其形状见僧有红缯补袈裟可方寸许甚分明既而大安觉遂苏而疮亦不复痛能起坐食数十日京宅子弟迎至家家人亲故来视大安为说被伤由状及见像之事有一婢在旁闻说因言大安之初行也安妻使婢请匠工为造一佛初成以防画其衣有一防朱汚像之背上当令工去之不肯今仍在形状如郎君所说大安因与妻及家人共起观相乃同所见无异其背防朱宛然补处于是叹异信知圣教不虚遂加崇信焉【出防报记】
　　韦知十
　　唐右金吾卫曹京兆韦知十于永徽中煮一羊脚半日犹生知十怒家人曰用柴十倍于常不知何意如此知十更命重煮还复如故乃命割之其中遂得一铜像长径寸焉光明照灼相好成就其家自此放生不敢食酒肉【出冥报记】
　　刘公信妻
