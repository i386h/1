<!-- { "loadSidebar": true } -->
　　吕諲尝昼梦为地府所追随见判官判官云此人勲业甚高当不为用諲便仰白母老子幼家无所主控告甚切判官令将过王寻问左右白王此人已得一替问替为谁云是蒯适王曰蒯适名士职当其任遂放諲諲时与妻兄顾况同宿既觉为况説之后数十日而适摄吴县丞甚无恙而况数玩諲以为欢笑适月余罢职修第于吴之积善里忽有走卒冲入谒云丁侍御传语令参三郎适云初不闻有丁侍御为谁卒曰是仙芝适曰仙芝卒于余杭何名侍御卒曰地下侍御耳适恶之曰地下侍御何意传语生人卒曰兼令相追不独传语名籍已定难可改移适求其白丁侍御已未合死乞为求代卒去复来云侍御不许催令促装因中疾数日而死【出广异记】


　　太平广记卷二百七十七
　　钦定四库全书
　　太平广记卷二百七十八
　　梦三
　　张镒　　　　楚寔　　　　杨炎
　　窦参　　　　李逢吉　　　王播
　　豆卢署　　　韦词　　　　皇甫
　　杜牧　　　　高元裕　　　杨敬之
　　卢贞犹子　　国子监明经　薛义
　　郑光　　　　宋言　　　　曹确
　　刘仁防　　　僖宗　　　　刘檀
　　晋少主　　　辛夤逊　　　何致雍
　　郭仁表　　　王璵　　　　谢谔
　　崔万安　　　江南李令　　毛贞辅
　　张镒
　　张镒大厯中守工部尚书判度支因奏事称防代宗面许宰相恩泽甚厚张公日日以冀而累旬无信忽夜梦有人自门遽入抗声曰任调拜相张公惊寤思中外无其人寻译不解有外甥李通礼者博学善智张公因召面示之令研其理李生沉思良乆因贺曰舅作相矣张公即诘之通礼答曰任调反语饶甜饶甜无逾甘草甘草独为珍药珍药反语即舅名氏也公甚悦俄有走马吏报曰白麻下公拜中书侍郎平章事【出集异记】
　　楚寔
　　著作佐郎楚寔大厯中疫疠笃重四十日昏迷不知人后一日忽梦黄衣女道士至寔所谓之曰汝有官禄初未合死因呼范政将药来忽见小儿持琉璃缾大角椀写药饮毕便愈及明许叔冀令送药来寔疾乆困初不开目见小儿及椀药皆昨夜所见因呼小儿为范政问之信然其疾遂愈【出广异记】
　　杨炎
　　故相国杨炎未仕时尝梦陟高山之巓下瞰人境杳不可辨仰而视之见瑞日在咫尺红光赫然洞照万里公因举左右手以捧之炎燠之气如心目乆而方寤视其手尚沥然而汗公异之因语于人有解者曰夫日者人君像也今梦登山以捧日将非登相位而辅人君乎其后杨公周厯清贯遂登相位果叶捧日之祥也【出宣室志】
　　窦参
　　贞元中相国窦参为御史中丞尝一夕梦德宗召对于便殿问以经国之务上喜因以锦半臂赐之及寤竒其梦黙而念曰臂者庇也大邑所以庇吾身也今梦半臂者岂上以我叨居显位将给半俸俾我致政乎蹙然乆之因以梦话于人客有解曰公之梦祥符也且半臂者葢被股肱之衣也今公梦天子赐之岂非上将以股肱之位而委公乎明日果拜中书侍郎平章事【出宣室志】
　　李逢吉
　　李逢吉未掌纶诰前家有老婢好言梦后多有应李公乆望除官因访于婢一日婢至惨然公问故曰昨夜与郎君作梦不好意不欲説公彊之婢曰梦有人舁一棺至堂后云且置在此不乆即移入堂中此梦恐非佳也公闻甚喜俄尔除中书舍人后知贡举未毕而入相【出因话録】
　　王播
　　王播少贫贱居扬州无人知识唯一军将常接引供给无不罄尽杜仆射亚在淮南端午日盛为竞渡之戏诸州征伎乐两县争胜防楼看棚照耀江水数十年未之有也凡扬州之客无贤不肖尽得预焉唯王公不招惆怅自责宗人军将曰某有棚子弟悉在八郎但于棚内看却胜居盘筵间也王公曰唯遂徃棚时夏初日方照宗人令送法酒一榼曰此甚好适令求得王公方愤懑自酌将尽棚中日色转酒浓昏惫遂就枕才睡梦身在宴处居杜之坐判官在下多于杜公近半良乆惊觉亦不敢言于人后为宰相将除淮南兼盐鐡使敕乆未下王公甚闷因召旧从事在城者语之曰某淮南盐铁此必定矣当时梦中判官数多一半此即并盐铁从事也数日果除到后偶临江宴会賔介皆在公忽觉如已至者思之乃昔年梦风景气无不皆同时五月上旬也【出逸史】
　　豆卢署
　　豆卢署本名辅贞少年旅于衢州刺史郑式瞻厚待之谓曰子复姓不宜二名吾为子易之乃书署着助三字授之曰吾恐子羣从中有同者子自择焉其夕梦老父告之闻使君与君易名君当四举成名四者甚佳又曰君后二十年牧兹郡又指一方地曰此处可建亭台既寤因改名署后已再下第又二举后复不第又二举乃成名葢自改名后四举也后二十年果为衢州刺史于所梦之地立征梦亭【出传载】
　　韦词
　　元和六年京兆韦词为宛陵亷使房武从事秋七月微雨词于公署因昼寝忽梦一人投刺视之了然见题其字曰李故言俄于恍惚间空中有人言明年及第状头是时元和初有李顾言及第意甚讶其事为名中少有此故字者焉得复有李故言哉秋八月果有取解举人具名投刺一如梦中但故为固耳即今西帅李公也词閟梦中之事不泄乃曰足下明年必擢第仍居众君之首是冬兵部侍郎许孟容知举果擢为牓首初固言尝梦着宋景衣元和十年已后景甚着时望籍甚有拜大宪之耗及景自司刑郎中知杂出为泽州刺史寻又物故固言心疑其梦长庆初穆宗有事于圆丘时固言居左拾遗旧例谏官从驾行礼者太常各颁礼衣一袭固言所服因褰衣观其下乃见书云左补阙宋景衣固言自説于班行【出续定命録】
　　皇甫
　　皇甫应进士举华州取解酒忤于刺史钱徽被逐出至陜州求解讫将越城闗闻钱自华知举自知必不中第遂东归行数程因寝梦其亡妻乳母曰皇甫郎方应举今欲何去具言主司有隙乳母曰皇甫郎须求石婆神乃相与去店北草间行数里入一小屋中见破石人生拜之乳母曰小娘子婿皇甫郎欲应举婆与看得否石人防头曰得乳母曰石婆言得即必得矣他日莫忘报赛生即拜谢乳母却送至店门遂惊觉曰我梦如此分明安至无验乃却入城应举钱侍意欲挫之放杂文过侍郎私心曰人皆知我怒今庭辱之即不可但不与及第即得又令帖经及牓成将写钱心恐惧欲改一人换一人皆未决反覆筹度近至五更不睡谓子弟曰汝试取次把一帙举人文章来既开乃皇甫文卷钱公曰此定于天也遂不改移及第东归至陜州问店人曰侧近石婆神否皆笑曰郎君安得知本顽石一片牧牛小儿戏为敲琢似人形状谓之石婆耳只在店二三里生乃具酒脯与店人共徃皆梦中经厯处奠拜石妇而归【出逸史】
　　杜牧
　　杜牧顷于宰执求小仪不遂请小秋又不遂尝梦人谓曰辞春不及秋昆脚与皆头后果得比部员外【出尚书故实】
　　高元裕
　　襄阳节度使高元裕太和三年任司勲员外郎寓宿南宫昼梦有人告曰十年作襄阳刺史即寤髣髴仪质葢伟秀士也私异之因援毫以隠语记于防之东楹掩映之处曰太三寤襄刺十年洎开成三年为御史中丞既渝前梦遂谓梦固虚耳是后出入中外扬厯贵位清望硕德冠冕时流海内倾注伫升鼎视刺襄乃优贤之举耳大中二年由天官尚书授钺汉南去前梦二十年矣公谓楹上之字无复存也因话其事于都官韦好竒之士徃诣求焉自公题记后署补葺亦屡矣而毫翰焕然独存非神灵扶持而明征于今日耶公因屈指以今之年加曩之十乃二十年矣何阴隲之显晦微婉及期而朗悟之如此哉【出集异记】
　　杨敬之
　　杨敬之任江西观察使子戴江西应举时敬之年长天性尤切时已秋暮忽梦新牓四十进士歴歴可数寓目及半其子在焉其邻则姓濮阳而名不可别既寤大喜访于词塲则云有濮阳愿者为文甚高且有声誉时捜访草泽方急雅在选中遂寻其居则曰闽人未至京国杨公诫其子令听之俟其到京与之徃来以应斯梦一日杨公祖客防上客未至间休于逆旅有自远来者试命询之乃贡士也侦所自曰自闽问其姓曰濮阳审其名曰愿杨公曰吁斯天啓也安有既梦于彼复遇于此哉遂命相见濮阳逡廵不得让执所业以进始阅其人眉宇清朗次与之语词气安详终阅其文体理精奥问其所抵则曰今将僦居杨公令尽驱所行置于庠序命江西与之朝夕同处且大称濮阳艺学于公卿间人情翕然升第必矣试期有日而生一夕暴卒杨公惋痛嗟骇捜囊甚贫乡路且远力为营办归骨闽间仍谓其子曰我梦无征汝之一名亦不可保明年其子及第而同年无濮阳者夏首将闗送于吏部时宰相有言前辈重族望轻官职竹林七贤曰陈留阮籍沛国刘伶河间向秀得以言高士矣是岁慈恩寺题名咸以族望题毕杨闲歩塔下仰视之曰农杨戴濮阳吴当恍然如梦中所覩【出唐阙史】
　　卢贞犹子
　　太子賔客卢尚书贞犹子为僧会昌中沙汰僧徒斥归家以荫补光王府叅军一夕梦为僧时所奉师来慰问其出处再三告以佛氏沦破已无所归今为一官徒遣旦夕期再落顶上髪方毕志愿且泣且诉之良乆曰我志果遂兴佛法语未竟见八靣屯兵千乘万骑旌旗日月衣裳锦绣仪卫四合眞天子大驾军中人喧喧言迎光王部整行列以次前去卢方骇愕不能测遽惊觉魂悸流汗乆之方能言卒不敢泄于人无几宣宗自光邸践祚録王府属吏卢以例不拘常调格迁叙自是稍稍兴起释教寺宇僧尼旧制一契梦中语卢挍梦中所谓本师葢叅军事府主近师弟子故以为防兆岂神之意以是微而显乎【出宣室志】
　　国子监明经
　　柳璟知举年有国子监明经失姓名昼梦倚徙于监门有一人衣囊访问经姓氏明经语之其人笑曰君来春及第明经遂邀入长兴里毕罗店常所过处店外有犬竞惊曰差矣梦觉遽呼邻房数人语其梦忽见长兴店子入门曰君与客食毕罗计二斤何不计而去也明经大骇解衣质之且随验所梦相其榻器省如梦中乃谓店主曰我与客俱梦中至是客岂食乎店主惊曰初怪客前毕罗悉完疑其嫌置蒜也来春明经与邻房三人梦中所访者悉上第【出酉阳杂爼】
　　薛义
　　秘省挍书河东薛义其妹夫崔秘者为桐庐尉义与叔母韦氏为客在秘家乆之遇痁疾数月绵辍几死韦氏深忧夜梦神人白衣冠袷单衣韦氏因合掌致敬求理义病神人曰此乆不治便成勃疟则不可治矣因以二符兼呪授韦氏呪曰勃疟勃疟四山之神使我来防六丁使者五道将军收汝精气摄汝神魂速去速去免逢此人急急如律令但疾发即诵之及持符其疾便愈是时韦氏少女年七岁亦患痁疾旁见一物状如黑犬而蚝毛神云此正病汝者可急擒杀之汝疾必愈不尔汝家二小婢亦当患疟韦氏梦中杀犬及觉传呪于义义至心持之疾遂愈韦氏女子亦愈皆如其言也【出广异记】
　　郑光
　　淄青郑尚书光会昌六年春梦自御牛车车中载瑞日光烛天地自执靷行通衢中俄而惊寤且竒叹后月余宣宗即位以元舅之故累拜尚书淄青节度果契前梦【出宣室志】
　　宋言
