<!-- { "loadSidebar": true } -->
　　大厯中卭州刺史崔励亲外甥王诸家寄绵州徃来秦蜀颇谙京中事因至京与仓部令史赵盈相得毎筹左绵等事盈并为主之诸欲还盈固留之中夜盈谓诸曰某长姊适陈氏唯有一笄女前年长姊防逝外甥女子某留抚养所惜聪惠不欲托他人知君子秉心可保岁寒非求于伉俪所贵得侍巾栉如君他日礼娶此子但安存不失所即某之望也成此亲者结他年之好耳诸对曰感君厚意敢不从命固当期于偕老耳诸遂备纁币迎之后二年遂挈陈氏归于左绵是时励方典卭啇诸徃觐焉励遂责诸浪迹又恐年长不婚诸具以情白舅励曰吾小女寛柔欲与汝重亲必容汝旧纳者陈氏亦曰岂敢他心哉但得衣食粗充夫人不至怪怒是某本意诸遂就表妹之亲既成姻崔氏女便令取陈氏同居相得更无分毫失所励令其子铿与诸江陵卜居兼将金帛下峡而去三月诸发五月励受替遂尽室江陵而行诸与铿方买一宅修葺停午诸忽梦陈氏被髪来哀告诸曰某他乡一贱人崔氏夫人本许终始柰何三峡舟中沐髪使人耸某令于崩湍中而卒永鱼鼈腹中哀泣沾襟俄而铿于东厢寐亦梦陈氏诉寃崔夫人不仁致我性命三峡铿与诸偶坐方讶其事其夜二人梦复如前铿甚慙谓诸曰某娘情性不当如是何有此寃且今日江头望信闻陈氏不平安此则必矣后数日果有信説陈氏溺三峡及励到诸家诸泣説前事崔氏为其兄所责不能自明遂断髪喑呜而卒诸亦荡游他处数年间忽于夏口见水军营之中门东厢见一女人姿状即陈氏也诸流乆之其妇又慇懃瞻瞩问僮仆云郎君岂不姓王僮走告诸及白姨弟令询其本末陈氏曰实不为崔氏所挤某失足坠于三峡经再宿泊尸于碛遇鄂州廻易小将梁璨初欲收后因吐无限水忽然而苏某感梁之厚恩遂妻梁璨今已诞二子矣诸由是疑崔氏之寃入罗浮山而为头陀僧矣【出干子】
　　西市人
　　建中年京西市人忽梦见为人所録至府县衙府甚严使人立于门屏外遂去亦不见召唯闻门内如断狱之声自屏隙窥之见防上有贵人紫衣据案左右緑裳执案簿者三四人中庭朱泚械身鏁项素服露首鞠躬如有分雪哀请之状言词至切其官低头视事了不与言良乆方谓曰君合当此事帝命已行诉当无益泚辞不已乃至泣其官怒曰何不知天命令左右开东廊下二院闻开鏁之声门内有三十余人皆衣朱紫行列阶下贵人指示曰此等待君富贵辞之何益此人视之乃李尚韦骆之辈也诸人复入院门又叱泚入西廊一院焉贵人问左右曰是何时事答曰十月又问何适而可曰奉天如此诘问良乆乃已前追使者复出谓此人曰误追君来可速归寻路而返梦觉话于亲密其后事果验也【出原化记】
　　王方平
　　太原王方平性至孝其父有疾危笃方平侍奉药饵不解者逾月其后侍疾疲极偶于父牀邉坐睡梦二相语欲入其父腹中一曰何为入一曰待食浆水粥可随粥而入既约方平惊觉作穿碗以指承之置小缾于其下父啜乃去承指粥入缾中以物葢上于釡中煮之百沸开视乃满缾是肉父因疾愈议者以为纯孝所致也【出广异记】
　　张诜
　　张诜于贞元中以前王屋令调于有司忽梦一中使来诜即具簮笏迎之谓诜曰有诏召君可偕去诜惊且喜以为上将用我卽命驾与中使俱出见门外有吏卒十余人为驱殿者诜益喜遂出开远门西望而去其道左有吏甚多再拜于前近二百里至一城舆马人物諠哗阗咽于路槐影四矗烟幕逦迤城之西北数里又一城外有被甲者数百罗立门之左右执戈防列幡帜环卫甚严王者居既至门中使命诜下马诜整巾笏中使引入门兵士甚多见宫阙台阁旣峻且丽又至一门中使引入百余人具笏组列于庭仪甚谨肃又有一殿峙然琼玉华耀眞天子殿殿左右有士数十具甲倚劒殿上有朱紫中使甚多一人峩冠被衮龙衣凭玉几而坐殿之东宇又有一冠衣者貌妇人亦据玉几殿之西宇有宫嫔数十列于前中使谓诜曰上在东宇可前谒即趋至东宇前再拜有朱衣中使立于殿之前轩宣曰卿今宜促治吾宫庭事无使有不如法者诜又再拜舞旣而中使又引至西宇下其仪度如东宇旣拜中使遂引出门诜悸且甚因谓之曰某乆处外藩未得见天子向者朝对无乃不合于礼乎中使笑曰吾君寛无惧耳言毕东望有兵士数百驰来中使谓诜曰此警夜之兵也子疾去无犯严禁即呼吏命驾惶惑之际而寤窃异其梦不敢语于人后数日诜拜干陵令及凡所经厯皆符所梦又天后袝诜所梦殿东宇下峩冠被衮龙衣者乃高宗也殿西宇下冠衣貌如妇人者乃天后也后数月因至长安与其友数辈会宿具话其事有以列圣眞图示诜者高宗及天后果梦中所见也【出宣室志】
　　麻安石
　　麻安石唐贞元中至寿春谒太守杨承恩安石在道门习学推歩自言大夫四月加官合得旌节是年武成刺史三人安州伊公愼宋州刘公逸寿州杨公淮并加散骑常侍后安石忽夜梦寿州子城内路西院中殿内见戴冠帻神人乘白马朱尾鬛称是宋武帝呼安石向前曰杨承恩无节度使卿不用住至明方问人此乃宋武帝升坛拜将处有记见在安石检解梦书言见戴冠帻神与人言者善恶如其言遂再三恳辞蹔归山是月离寿州后杨公风疾罢归朝果验也【出羊异集验】
　　阎陟
　　阎陟幼时父任宻州长史陟随父在任尝昼寝忽梦见一女子年十五六容色妍丽来与己会如是者数月寝辄梦之后一日梦女来别音容凄断曰己是前长史女死殡在城东南角明公不以幽滞卑微用荐枕席我兄明日来迎己防终天永别岂不恨恨今有钱百千相赠以伸允眷言讫令婢送钱于寝牀下乃去陟觉视牀下果有百千纸钱也【出广异记】
　　刘景复
　　吴泰伯庙在东阊门之西毎春秋季市肆皆率其党合牢醴祈福于三让王多图善马防舆女子以献之非其月亦无虚日乙丑春有金银行首糺合其徒以绡美人捧胡琴以从其貌出于旧绘者名美人为胜儿葢戸牖墙壁会前后所献者无以匹也女巫方舞有进士刘景复送客之金陵置酒于庙之东通波舘忽欠伸思寝乃就榻方寝见紫衣冠者言曰让王奉屈刘生随而至庙周旋揖让而坐王语刘生曰纳一胡琴妓艺甚精而色殊丽吾知子善歌故奉邀作胡琴一章以宠其艺初生颇不甘命酌人间酒一杯与饮逡廵酒至并献酒物视之乃适舘中祖筵者也生饮数杯醉而作歌曰繁巳停杂吹歇胜儿调弄逻逤发四拢撚三四声唤起邉风驻寒月大声嘈嘈奔淈淈浪蹙波翻倒溟渤小切切怨飔飔泣神悲低悉率侧腕斜挑掣流电当胸戛腾秋鹘汉妃徒得端正名秦女虚夸有仙骨我闻天寳年前事凉州未作西戎窟麻衣右衽皆汉民不省胡尘蹔蓬勃太平之末狂胡乱犬豕崩腾恣唐突宗未到万里桥东洛西京一时没一朝汉民没为虏饮恨吞声空嗢咽时看汉月望汉天怨气冲云成彗孛国门之西八九鎭高城深垒闭闲卒河湟咫尺不能收挽粟推车徒矻矻今朝闻奏凉州曲使我心魂暗超忽胜儿向邉塞弹征人血泪应阑干歌既成刘生乘醉落茟草札而献王寻绎数四召胜儿以授之王之侍儿有不乐者妬色形于坐王恃酒以金如意击胜儿首血淋襟袖生乃惊起明日视绘素果有损防歌今传于吴中【出纂异记】

　　太平广记卷二百八十
　　钦定四库全书
　　太平广记卷二百八十一
　　梦六
　　李进士　　　侯生　　　　袁继谦
　　邵元休　　　周霭　　　　郑起
　　朱拯　　　　韦建　　　　郑就
　　樱桃青衣　　独孤遐叔
　　李进士
　　有进士姓李忘记名尝梦见数人云追已去至一城入门有防室宇宏壮初不见人李径升堂侧坐牀角忽有一人持杖击已骂云何物新敢坐王牀李径走出顷之门内传声王出因见紫衣人升坐所由引领入王问其何故盗妹夫钱初不之悟王曰汝与他卖马合得二十七千汝须臾取三十千此非盗耶须臾见绯衣人至为李陈谢此人尚有命未合卽留住但令送钱还耳王限十五日计会不了当更追对李旣觉为梦是诞事理不足信后十余日有磨镜人至其家自言善占家人使占有验竞以白李李亲至其所问云何物小人诳惑诸下磨镜者怒云卖马窃资王令计会今限欲满不还一钱王卽追君君何敢骂国士也李惊怪是梦中事因拜谢之问何由知此磨镜云昨朱衣相救者是君曾祖恐君更被追所以令我相报李言妹夫已死钱无还所磨镜云但施贫丐及散诸寺云为亡妹夫施则可矣如言散钱亦不追也【出广异记】
　　侯生
　　上谷侯生者家于荆门以明经入仕调补宋州虞城县初娶南阳韩氏女五年矣韩氏尝夕梦黄衣者数辈召出其门偕东行十余里至一官署其宇下列吏卒数十辈轩宇华壮人物极众又引至一院有一青衣危冠方屦状甚峻峙左右者数百几案茵席罗列前后韩氏再拜俄有一妇人年二十许身长丰丽衣碧襦绛袖以金玉钗为首饰自门而来称卢氏谓韩氏曰妾与子仇敌且乆子知之乎韩氏曰妾一女子未尝出深闺安得有仇敌耶卢氏色甚怒曰我前身尝为职官子诬告我罪而代之使吾摈斥草野而死岂非仇敌乎今我诉于上帝且欲雪前身寃帝从吾请汝之死不朝夕矣韩氏益惧欲以词拒而卢氏喋喋不已青衣者谓卢氏曰汝之寃诚如是矣然韩氏固未当死不可为也遂令吏出案牍吏曰韩氏余寿一年青衣曰可疾遣归无乆留也命送至门行未数里忽悸而悟恶之不敢言自是神色摧沮有疾者侯生讯之具以梦告后数月韩氏又梦卢氏者至其家谓韩氏曰子将死矣韩氏惊寤由是疾益加岁余遂卒侯生窃叹异未尝告于人后数年旅游襄汉途次富水郡僚兰陵萧某慕生之善以女妻之及萧氏归常衣绛袖碧襦以金玉钗为首饰而又身长丰丽与韩氏先梦同生因以韩氏之梦告焉萧氏闻之甚不乐曰妾外族卢氏妾自孩提时为伯舅见念命为己女故以卢为小字则君亡室之梦信矣【出宣室志】
　　袁继谦
　　殿中少监袁继谦为兖州推官东邻卽牢城都挍吕君之第吕以其第卑湫命卒削子城下土以培之削之旣多遂及城身稍薄矣袁忽梦乘马自子城东门楼上有人逹意请推官登楼自称子城使也与袁揖让乃谓袁曰吕君修私第而削子城之土此极不可推官盍言之乎袁曰某虽忝宾僚不相统摄又曰推官旣不言某自处置不一年吕公被军寨中追之有过禁系乆而停职其宅今属袁氏张沆尝借居之【出玉堂闲话】
　　邵元休
