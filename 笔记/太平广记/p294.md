<!-- { "loadSidebar": true } -->
　　髙宻王之少美风彩为蕲春丞秩满归乡里家在郭西常日晚徙倚门外见一妇人从西来将入郭姿色殊絶可年十八九明日岀门又见如此数四日暮辄来王戏问之曰家在何处向暮来此女笑曰儿家近在南冈有事须至郭耳王试挑之女遂欣然因留宿甚相亲昵明旦辞去数夜辄一来后乃夜夜来宿王情爱甚至试谓曰家既近许相过否答曰家甚狭陋不堪延客且与亡兄遗女同居不能无嫌疑耳王遂信之宠念转宻于女工特妙王之衣服皆其裁制见者莫不叹赏之左右一婢亦有美色常随其后虽在昼日亦不复去王问曰兄女得无相望乎答曰何须强预他家事如此积一年后一夜忽来色甚不悦啼泣而已王问之曰过防爱接乃复离去奈何因呜咽不能止王惊问故女曰得无相难乎儿本前髙宻令女嫁为任氏妻任无行见薄父母怜念呼令归后乃遇疾卒殡于此今家迎防明日当去王既爱念不复嫌忌乃便悲惋问明日得至何时曰日暮耳一夜叙别不眠明日临别女以金缕玉杯及玉环一双留赠王以绣衣答之握手挥涕而别明日至期王于南冈视之果有家人迎防发榇女顔色不变粉黛如故见绣衣一袭在棺中而失其所送金杯及玉环家人方觉有异王乃前见陈之兼示之玉杯与环皆捧之而悲泣因问曰兄女是谁曰家中二郎女十歳病死亦殡其旁婢亦帐中木人也其貎正与从者相似王乃临柩悲泣而别左右皆感伤后念之遂恍惚成病数日方愈然每思辄忘寝食也【出广异记】
　　郑徳楙
　　荥阳郑徳楙常独乗马逢一婢姿色甚美马前拜云崔夫人奉迎郑郎鄂然曰素不识崔夫人我又未婚何故相迎婢曰夫人小女颇有容质且以清门令族宜相匹敌郑知非人欲拒之即有黄衣苍头十余人至曰夫人郎廹辄控马其行甚疾耳中但闻风鸣奄至一处崇垣髙门外皆列植楸桐郑立于门外婢先白须臾命引郑郎入进歴数门馆宇甚盛夫人着梅緑罗裙年可四十许姿容可爱立于东阶下侍婢八九皆鲜整郑趋谒再拜夫人曰无怪相屈耶以郑郎清族美才愿托姻好小女无堪幸能垂意郑见逼不知所对但唯而已夫人及堂上命引郑郎自西阶升堂上悉以花荐地左右施局脚牀七宝屏风黄金屈膝门垂碧箔银钩珠络长筵列馔皆极丰洁乃命坐夫人善清谈叙置轻重世难以比食毕命酒以银贮之可三斗余琥珀色酌以镂杯侍婢行酒味极甘香向暮一婢前曰女郎已严妆讫乃命引郑郎出就外门浴以百味香汤左右进衣冠履佩美婢十人扶入恣为调谑自堂及门歩致花烛乃延就帐女年十四五姿色甚艶目所未见被服粲丽冠絶当时郑遂欣然其后遂成礼明日夫人命女与就东堂堂中置红罗绣帐衾褥茵蓆皆悉精絶女善弹箜篌曲词新异郑问所迎婚前乗来马今在何许曰今已反矣如此百余日郑虽情爱颇重而心稍嫌忌因谓女曰可得同归乎女惨然曰幸托契防得侍巾栉然幽防理隔不遂如何因涕泣交下郑审其怪异乃白夫人曰家中相失颇有疑怪乞赐还也夫人曰适防见顾良深感慕然幽防殊涂理当蹔隔分离之际能不然郑亦泣下乃大醼防与别曰后三年当相迎也郑因拜辞妇出门挥泪握手曰虽有后期尚延年歳欢防尚浅乖离苦长努力自爱郑亦悲惋妇以衬体红衫及金钗一双赠别曰若未相忘以此为念乃分袂而去夫人敕送郑郎乃前青骢靸带甚精郑乘马出门倐忽复至其家奴遂云家中失已一年矣视其所赠皆真物也其家语云郎君出行后其马自归不见有人送来郑始寻其故处唯见大坟旁有小塜茔前列树皆已枯矣而前所见悉华茂成隂其左右人传崔夫人及女郎墓也郑尤异之自度三年之期必当死矣后至期果见前所使婢乘车来迎郑曰生死固有定命茍得乐处吾复何忧乃悉分判家事预为终期明日乃卒【出宣室志】
　　朱敖
　　杭州别驾朱敖旧河南之少室山天宝初阳翟县尉李舒在岳寺使骑招敖乗马便骋从者在后稍行至少姨庙下时盛暑见緑袍女子年十五六姿色甚丽敖意是人家臧获亦讶其暑月挟纩驰马问之女子笑而不答走入庙中敖亦下马不见有人遂壁上观畵见緑袍女子乃途中覩者也叹息久之至寺具説其事舒等尤所叹异尔夕既寐梦女子至把被欣悦精气越泆累夕如此嵩岳道士吴筠为书一符辟之不可又吴以道术制之亦不可他日宿程道士房程于法清净神乃不至敖后于河南府应举与渭南县令陈察微徃诣道士程谷神为设薯药不托莲花鲜胡麻馔留连笑语日暮方囘去少室五里所忽嵩黑云腾踊中掣火电须臾晻昧骤雨如泻敖与察微从者一人伏枥林下旁抵巨壑久之有异光与日月殊状忽于光中遍是松林见天女数人持一舞筵周竟数里施为松林上有天女数十人状如天仙对舞筵上兼有诸若异观世音终其两舞如半日许曲终有数人状如俳优卷筵囘去便天地昧黑复不见人敖等夤縁夜半方至舍耳【出广异记】
　　裴虬
　　苏州山人陆去奢亭子者即宋散骑戴颙宅也天宝末河东裴虬常旅寄此亭暴亡久之方悟説云初一人来云戴君见召虬问戴为谁人曰君知宋散骑常侍戴颙乎虬曰知之曰今呼君者即是人也虬至见颙颙求以己女妻虬云先以结婚不当再娶颙曰人神殊道何苦也虬言已适有禄位不合为君女壻久之言相徃来颙知虬不可屈乃释之遂活也【出广异记】
　　赵佐
　　赵佐者天宝末补国子四门生常寝疾恍惚有二黄衣吏拘行至温泉宫观风楼西别有府署吏引入始见一人如王者佐前拜谒王谓佐曰君识我否佐辞不识王曰君闻秦始皇乎我即是也君人主于我家侧造诸宫殿每奏妓乐备极奢侈诚美王也故我亦如此起楼以观乐因访问人间事甚众又问佐曰人间不久大乱宜自谋免难无久住京城也言讫使人送还【出广异记】
　　岐州佐史
　　岐州佐史尝因事至京停兴道里忽见二人及一无头人来云王令追己佐史知其因问君在地下并何职掌云是捉事佐史谓曰幸与诸君臭味颇同能相救否事了当奉万张纸钱二人许诺期五日若不复来者即是事已了其钱可至天门街烧之至五日不来吏乃烧钱毕因移居崇仁里后京中事了西还岐州至杏树店复逢二人问何所来顷于旧处相访不是所处分事已得免劳致钱贱地所由己给永年优复牒讫非大期至更无疾病耳【出广异记】











　　太平广记卷三百三十四
<子部,小说家类,异闻之属,太平广记>
　　钦定四库全书
　　太平广记卷三百三十五　宋　李昉等　编二十
　　浚仪王氏　　章仇兼琼　　李林甫
　　陈希烈　　　杨国忠　　　李叔霁
　　新繁县令　　姚萧品　　　梁守威
　　浚仪王氏
　　浚仪王氏士人也葬其母女婿裴郎饮酒醉入冡卧棺后家人不知遂掩圹后经数日不见裴郎家诬为王氏所杀遂相讼王氏实无此举家思虑葬日恐在圹中遂开圹得之气息奄奄以粥灌之数日平复説云初葬之夕酒向醒无由得出举目窃视见人无数文栢为堂宅宇甚丽王氏先亡长防皆集众见裴郎甚惊其间一曰何不杀之妻母云小女防稚仰此奈何欲杀苦争得免既见长筵美馔歌乐欢洽俄闻云唤裴郎某惧不敢起又闻羣婢连臂歌词曰栢堂新成乐未央回来廻去绕裴郎有一婢名秾华以烛烧其鼻凖成疮痛不可忍遂起遍拜诸等频令裴郎歌舞饥请食妻母云食不堪令取瓶中食与之如此数夜奴婢皆是明器不复有本形像【出广异记】
　　章仇兼琼
　　唐天宝中章仇兼琼为剑南节度数载入朝蜀川有夜义者状如狂人而言事多中兼琼将行呼而问之夜义云大使若住蜀有无涯之寿若必入朝不见其吉兼琼初甚惶惧久之曰安有是耶遂行至汉州入驿堕马身死独心上微暖彭州刺史李先令洛阳尉马某送药酒罨药兼起居洛阳去汉州五十里奉命便行至汉州入驿到兼琼所忽然颠倒而卒后兼琼乃苏云地下所由以马尉见免马一死便至其家家人惊异云适尔奉命还何遽也不言视天太息其妻再问傧从何在又不把笏何也马殊不言遽挥使去因流涕言已代章仇大使死适于地下苦论地下所由并为他无如之何自念到官日浅逺客孤弱故还取别举言悲号又谓其妻曰无苦我代其死彼亦当有深恤无忧不得还乡但便尔仓卒死生永隔以此为恨耳言讫不见子等初犹恍然疑之寻见牀舁尸还兼琼翌日还成都赙马氏钱五百万又檄州彭赙五百万兼还四年秩禄云【岀广异记】
　　李林甫
　　唐李林甫为相既久将以掇祸且天下人多怨颇招灾乃致方术士以禳去之后得一术士曰相国豪贵久矣积怨者亦多矣为祸之基非一朝一夕之故虽然庶可免者朝夕之祸也林甫曰若之何术士曰可于长安市求一善射者以备之林甫乃于西市召募之得焉自云尝厠军伍间以善射称近为他病无所知林甫即资其衣食月计以给后一夕林甫防宴于庭燕赵翼侍度曲未终忽然中絶善射者异而听之无闻矣乃黙筹曰夜未防忽如是非有他耶抑术士之言耶乃执弓矢逾垣以入伺之忽见垣之南有一物堕而下又一人逾来善射者一发中之乃惊去因至林甫长乐之地见歌者舞者噤而不能啭其喉屹而不得翻其袖寂寂然若木偶状者因视垣南堕下之物即一囊而结者解其中有数百籖皆林甫及家僮名氏也于是以名呼一一而应遂宴饮如初其明日术士来且贺以赖此人不然几为所祸乃负寃而死者也明公久専机要积戾万状自兹十稔乃非吾之所知其后林甫籍没果期十年也【出宣室志】
　　陈希烈
　　陈希烈为相家有焉或咏诗或歌呼声甚微细激切而歴歴可听家人问之曰汝何人而在此曰吾此中戏游游毕当去或索衣服或求饮食得之即去不得即骂如此数朝后忽谈经史甚博覧家人呼希烈侄壻司直季履济令与谈谓履济曰吾因行故于此戏闻君特谕今日豁然有事当去君好住因去【出纪闻】
　　杨国忠
　　唐天宝中杨国忠权势薰灼朝廷无比忽有一妇人诣宅请见阍人拒之妇人大呌曰我有大事要见杨公尔何阻我若见阻当令火发尽焚杨公之宅阍人惧告国忠国忠见之妇人谓国忠曰公为相国何不知否泰之道耶公位极人臣又聨国戚名动区宇亦已久矣奢纵不节徳义不修而壅塞贤路謟媚君上又亦久矣畧不能效前朝房杜之踪迹不以社稷为意贤与愚不能别但纳贿于门者爵而禄之大才大徳之士伏于林泉曾不一顾以恩付兵柄以爱使牧民噫欲社稷安而保家族必不可也国忠大怒问妇人曰自何来何造次触犯宰相不惧死罪耶妇人曰公自不知死罪翻以我为死罪国忠怒命左右欲斩之妇人忽不见国忠惊未已又复立于前国忠乃问曰是何妖耶妇人曰我实惜髙祖太宗之社稷被一匹夫倾覆公不解为宰相虽处辅佐之位而无辅佐之功公一死小事耳可痛者国朝自此弱几不保其宗庙胡怒之耶我来白于公胡多事也今我却退胡有功也公胡死也民胡哭也言讫笑而岀令人逐之不见后至禄山起兵方悟胡字【出记闻】
　　李叔霁
