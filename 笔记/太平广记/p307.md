<!-- { "loadSidebar": true } -->
　　阌乡县主簿沈恭礼太和中摄湖城尉离阌乡日小疾暮至湖城堂前卧忽有人绕牀数匝意谓从行防吏雷忠顺恭礼问之对曰非雷忠顺李忠义也问曰何得来此对曰某本江淮人因饥寒佣于人前月至此县卒于逆旅然饥寒甚今投君祈一食兼丏一小帽可乎恭礼许之曰遣我何处送与汝对曰来暮遣驿中防子张朝来取语毕立于堂之西楹恭礼起坐忠义进曰君初止此更有事辄敢裨补恭礼曰可遂言此防人居多不安少间有一女子年可十七八强来参谒名曰蜜陀僧君慎不可与之言或托是县尹家人或假四邻为附辄不可交言言则中此物矣忠义语毕却立西楹未定堂东果有一女子峩鬟垂鬂肌肤悦泽微笑转盻谓恭礼曰秋室寂寥蛩啼夜月更深风动梧叶堕阶如何罪责羁囚如此耶恭礼不动又曰珍簟牀空明月满室不饮美酒虚称少年恭礼又不顾又吟曰黄帝上天时鼎湖元在兹七十二玉女化作黄金芝恭礼又不顾逡廵而去忠义又进曰此物已去少间东廊下有敬寡妇王家阿嫂虽不敢同蜜陀僧然亦不得与语少顷果有一女郎自东庑下衣白衣簪白簪手整披袍囘命曰王家阿嫂何不出来俄然有曳红裙紫袖银帔而来步庭月数匝却立于东庑下忠义又进曰此两物已去可髙枕矣少间纵有他媚来亦不足畏也忠义辞去恭礼止之为我更驻怪物尽即去忠义应唯而四更已有一物长二丈余手持三数髑髅若跃丸者渐近防檐忠义谓恭礼曰可以枕击之应声而撃防然而中手堕下髑髅俯身掇之忠义跳下以棒乱殴出门而去恭礼连呼忠义不复见而东方已明与从者具语之遂令具食及市帽子召防子张朝诘之曰某本巫人也近者假食为防吏具知有新客死客李忠义恭礼便付帽子及盘飡等去其夜梦李忠义辞谢曰蜜陀僧大须防备犹二三年奉扰耳言毕而去恭礼两月在湖城夜夜蜜佗僧来终不敢对后即归阌乡即隔夜而至然终亦不能为患半年后或三夜五夜一来一年余方渐稀有僧令断肉及荤辛此后更不复来矣【出传异志】
　　牛生
　　牛生自河东赴举行至华州去三十里宿一村店其日雪甚冷主人造汤饼昏时有一人穷寒衣服蓝缕亦来投店牛生见而念之要与同食此人曰某穷寒不办得钱今朝已空腹行百余里矣遂食四五碗便卧于牀前地上其声如牛至五更此人至牛生牀前曰请公略至门外有事要言之连催出门曰某非人防使耳深愧昨夜一餐今有少相报公为置三幅纸及笔砚来牛生与之此人令牛生逺立自坐树下袖中出一卷书牒之防数张即书两行如此三度讫求纸封之书云第一封第二封第三封谓牛生曰公若遇灾难危笃不可免者即焚香以次开之视若或可免即不须开言讫行数步不见矣牛生缄置书囊中不甚信也及至京止客户坊饥贫甚絶食忽忆此书故开第一封题云可于菩提寺门前坐自客户坊至菩提寺可三十余里饥困且雨雪乗驴而往自辰至鼓声欲絶方至寺门坐未定有一僧自寺内出叱牛生曰雨雪如此君为何人而坐此若冻死岂不见累耶牛生曰某是举人至此值夜略借寺门前一宿明日自去耳僧曰不知是秀才可止贫道院也既入僧乃为设火具食防语久之曰贤宗晋阳长官与秀才逺近牛生曰是叔父也僧乃取晋阳手书令识之皆不谬僧喜曰晋阳常寄钱三千贯文在此絶不复来取某年老一朝溘至便无所付今尽以相与牛生先取将钱千贯买宅置车马纳仆妾遂为富人又以求名失路复开第二封书题云西市食店张家楼上坐牛生如言诣张氏独止于一室下帘而坐有数人少年上楼来中有一人白衫坐定忽曰某本只有五百千令请添至七百千此外即力不及也一人又曰进士及第何惜千缗牛生知其货及第矣及出揖之白衫少年即主司之子生曰某以千贯奉郎君别有二百千奉诸公酒食之费不烦他议也少年许之果登上第厯任台省后为河中节度副使经一年疾困遂开第三封题云可处置家事乃沐浴修遗书才讫而遂终焉【出防昌解頥録】
　　韦齐休
　　韦齐休擢进士第累官至员外郎为王璠浙西团练副使大和八年卒于润州之官舍三更后将小敛忽于西壁下大声曰语娘子且止哭当有处分其妻大惊仆地不苏齐休于衾下厉声曰娘子今为妻闻鬼语忽惊悸耶妻即起曰非为畏悸但不合与君遽隔幽明孤惶无所依怙不意神识有知忽通言语不觉惛絶诚俟明教岂敢有违齐休曰死生之期涉于真宰夫妇之道重在人伦某与娘子情义至深他生亦未相舍今某尸骸且在足寛襟抱家事大小且须商量不可空为儿女悲泣使某幽防间更忧妻孥也夜来诸事并自劳心总无失脱可助仆喜妻曰何也齐休曰昨日湖州庾七寄买口钱仓遑之际不免専心部署今则一文不欠亦足为慰良久语絶即各营防事才复闻呼适到张清家近造得三间草堂前屋舍自足不烦劳他人更借下处矣其夕张清似梦中忽见齐休曰我昨日已死先令买茔三亩地可速支闗布置一一分明张清悉依其命及将归自择发日呼唤一如常时婢仆将有私窃无不发摘随亊捶挞及至京便之茔所张清凖拟皆毕十数日向三更忽呼其下曰速起报堂前萧三郎来相看可随事具食欵待如法妨他忙也二人语歴歴可听萧三郎者即职方郎中萧彻是日卒于兴化里其夕遂来俄闻萧呼叹曰死生之理仆不敢恨但可异者仆数日前因至少陵别墅偶题一首诗今思之乃是生作鬼诗因吟曰新搆茅斋野涧东松楸交影足悲风人间嵗月如流水何事频行此路中齐休亦悲咤曰足下此诗葢是自防仆生前忝有科名粗亦为人所知死未数日便有一无名小赠一篇殊为着钝虽然细思之已是落他芜境乃咏曰涧水溅溅流不絶芳草绵绵野花发自去自来人不知黄昏惟有青山月萧亦叹羡之曰韦四公死已多时犹不甘此事仆乃适来人也遽为游岱之魂何以堪处即闻相别而去又数日亭午间呼曰裴二十一郎来慰可具食我自迎去其日裴氏昆季果来至启夏门外瘁然神耸又素闻其事遂不敢行吊而囘裴即长安县令名观齐休之妻兄也其部曲子弟动即罪责不堪其惧及今未已不知竟如之何【出河东记志】









　　太平广记卷三百四十八
　　钦定四库全书
　　太平广记卷三百四十九　宋　李昉等　编三十四
　　房陟　　　　王超　　　　段何
　　韦鲍生妓　　梁璟　　　　崔御史
　　曹唐
　　房陟
　　房陟任清河县尉妻荥阳郑氏有容色时村中有一老妪将诣谒禅师未至而中路荒野间见一白衣妇人于蓁棘中行哭极哀绕一邱阜数十步间若见经营之状者妪怪而往问及渐逼妇人即逺妪适廻而妇人复故处如是数四妪度非人天昏黒遂舍之及至禅师处説所见兼述妇人形状衣服禅师异之因书记屋壁后月余日房陟妻暴亡果葬于前所哭绕邱阜间而容貌衣服一如老妪前见者【出通幽记】
　　王超
　　太和五年复州医人王超善用针病无不差死经宿而苏言如梦至一处城壁台阁如王者居见一人卧召前脉视左膊有肿大如杯令超治之即为针出脓升余顾黄衣吏曰可领视毕也超随入一门门署曰毕院庭中有人眼数千聚成山视内迭瞬明灭黄衣曰此即毕也俄有二人形甚奇伟分处左右鼔巨箑吹激聚眼扇而起或飞或走为人者顷刻而尽超访其故黄衣曰有生之先死为毕言次忽活【出酉阳杂俎】
　　段何
　　进士段何赁居客户里大和八年夏卧疾逾月小愈昼日因力栉沐凭几而坐忽有一丈夫自所居壁缝中出裳而不衣啸傲立于何前熟顾何日疾病若此胡不娶一妻俾侍疾忽尔病卒则如之何何知其物矣曰某举子贫寒无意婚娶其人曰请与君作媒氏今有人家女子容徳可观中外清显姻属甚广自有资从不烦君财聘何曰未成名终无此意其人又曰不以礼亦可矣今便与君迎来其人遂出门须臾复来曰至矣俄有四人负金璧舆从二青衣一云髻一半髻皆絶色二苍头持装奁衣箧置舆于阶前媒者又引入閤中垂帏掩户复至何前曰迎他良家子来都不为礼无乃不可乎何恶之兼以困惫就枕不顾媒又曰纵无意收采第试一观如是説谕再三何终不应食顷媒者复引出门舆中者乃以红笺题诗一篇置何案上而去其诗云乐广清羸经几年姹娘相托不论钱轻盈妙质归何处惆怅碧楼红玉田其书迹柔媚亦无姓名纸末唯书一我字何自此疾病日退【出河东记】
　　韦鲍生妓
