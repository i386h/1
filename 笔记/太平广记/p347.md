<!-- { "loadSidebar": true } -->
　　张式幼孤奉遗命葬于洛京时周士龙识地形称郭璞青乌之流也式与同之外野歴览三日而无获夜宿村舎时冬寒室内惟一榻式则籍地士龙据榻以憩士龙夜久不寐式兼衣拥炉而寝欻然惊魇曰亲家士龙遽呼之式固不自知久而复寐又惊魇曰亲家士龙又呼之式亦自不知所谓及晓又与士龙同行出村之南南有土山士龙驻马遥望曰气势殊佳则与式步履久之南有村夫伐木逺见士龙相地则荷斧遽至曰官等得非择地乎此地乃某之亲家所有如可则某请导致焉士龙谓式曰畴昔夜梦再惊皆曰亲家岂非神明前定之证与遂卜焉而式累世清贵【出集异记】
　　樊泽
　　樊泽为襄阳节度有巡官张某者父为邕管经略使于邓州北数十里张兄弟三人忽同时梦其父曰我墓某夜刼贼将衣物今日入城来停在席防行汝宜速徃擒之日出后即不得矣张兄弟夜起泣涕相告未明叩州门见泽具白其事立召都虞令捕之同党六人并贼帅之妻皆获泽引入面问之曰汝刼此墓有异贼曰某今日之事亦无所必是为神理所殛某夫妻业刼冢已十余年毎刼夫妻酒火诸徒党即开墓至棺盖某夫妻与其亡人递为斟酌某自饮一盏曰客欲一盏即以酒沥于亡人口中云主人饮一盏又妻饮一盏遍便云酒钱何处出其妻应云酒钱主人出遂取衣物寳货等某昨开此墓见棺中人紫衣玉带其状如生某依法饮酒及沥酒云至主人一盏言讫亡人笑某等惊甚便扶起唯枯骨耳遂解腰带亡人呼曰缓之我腰痛某辈皆惊惧遂驰出自此神魂惝怳即知必败悉杀之数日邓州方上其事【出逸史】
　　齐景公墓
　　贝邱县东北齐景公墓近世有人开之下入三丈石函中得一鵞鵞回转翅以拨石复下入一丈便有青气上腾望之如陶烟飞鸟过之辄堕死遂不敢入【出酉阳杂爼】
　　郭
　　潞州军挍郭先为邯郸郡牧使因兄亡遂入郓州举其先同茔于磁州滏阳县接山上中多石有力者卒共凿石为穴谊之所卜亦凿焉即日倍加忽透一穴穴中有石长可四尺形如守宫支体首尾毕具役者误断焉恶之将别卜地白于刘从谏从谏不许因葬焉后月余陷于厠几死骨肉奴婢相继死者二十余口自是尝恐悸寤寐不安因表请罢职从谏以都押衙焦长楚之务与谊对换及刘积阻兵谊为其魁军破枭首其家无少长悉投死井中盐州从事郑宾于言石守宫见在磁州官库中【出酉阳杂爼】
　　夀安土棺
　　夀安之南有土峯甚峻干寕初因雨而圯半壁衔土棺棺下有木横亘之木见风成尘而土形尚固邑令涤之泥汨于水粉腻而蜡黄剖其腹依稀骸骨因征近代无以土为周身之器者戴记云夏后氏堲周葢其时也【出唐阙史】
　　李思恭
　　干宁三年丙辰蜀州刺史节度叅谋李思恭埋弟于成都锦浦里北门内西回第一宅西与李冰祠邻距宅之北地形渐髙冈走西南与祠相接于其堂北凿池五六尺得大冢甎甓甚固于甎外得金钱数十枚各重十七八铢径寸七八分圆而无孔去縁二分有起规规内面各有书二十一字其縁甚薄有刃焉督役者驰其二以白思恭命使者入青城云溪山居以示道士杜光庭云此钱得有石余思恭命并金钱复瘗之但不知谁氏之墓也其地北百步所有石笋知石笋即此墓之阙矣自此甚灵人不敢犯其后蜀主改置祠堂享之【出广异记】
　　武瑜
　　安州城东二十余里有大墓羣盗发之数日乃开得金钗百余枚合重百斤有石座杂寳古腰带陈列甚多取其一带随手有水涌俄顷满墓所开之处寻自闭塞盗以二钗子献刺史武瑜夜梦一人古服侍从极多来谒云南蛮武相公也为羣盗壊我居处以君宗姓愿为修之盗当发狂相次皆卒【出録异记】
　　曹王墓
　　永平乙亥嵗有説开封人发曹王墓取其石人羊马砖石之属见其棺宛然而随手灰灭无复形骨但有金器数事棺前有铸银盆广三尺满盆贮水中坐玉婴儿髙三尺水无减耗则师所云墓中贮玉则草木温润贮金多则草木焦枯曹王自贞元之后歴二百嵗矣盆水不减玉之润也【出録异记】
　　韩建
　　韩建防母卜地有术士云秪有一穴可致大钱而不久即散若华州境内莫加于此也建乃于此母明年大驾来幸四海之人罔不臻凑建乃广收商税二载之后有钱九百万贯复三年为朱梁所有【出中韩故事】
　　海陵夏氏
　　戊戌嵗城海陵县为郡侵人冢墓有市侩夏氏其先尝为盐商墓在城西夏改其祖百一十年矣开棺惟有白骨而衣服器物皆俨然如新无所损汚有红锦文彩尤异夏方贫皆取卖之人竞以善价买云其余冢虽歴年未久而皆腐败矣【出稽神録】
　　庐陵彭氏
　　庐陵人彭氏其父有术士为卜地曰此当世为藩牧郡守彭从之又掘坎术士曰深无过九尺久之术士暂憩他所役者遂掘丈余欻有白自地出飞入云中术士叹恨而去今彭氏子孙有为县令者【出稽神録】
　　武夷山
　　建州武夷山或风雨之夕闻人马箫管之声及明则有棺椁在悬崖之上中有胫骨一节土人谓之仙人换骨函近代有人深入絶壑俯见一函其上题云润州朝京门内染师张某第三女好事者记之后至润州果得张氏之居云第三女未嫁而卒已数嵗因发其墓则空棺矣【出稽神録】
　　林賛尧
　　丙午嵗漳州禆将林賛尧杀监军中使据郡及保山岩以为营掘地得一古冢棺椁皆腐中有一女子衣服容貌皆如生举体犹有暖气军士取其金银钗镮而弃其尸又发一冢开棺见一人披髪覆面蹲于棺中军士骇惧致死者数人賛尧竟伏诛【出稽神録】
　　张匡绍军卒
　　丙午嵗江南之师围留安军政不肃军士发掘冢墓以取财物诸将莫禁监军使张匡绍所将卒二人发城南一冢得一椰实柸以献匡绍因曰某发此墓开棺见緑衣人面如生惧不敢犯墓中无他珍唯得此柸耳既还营而緑衣人已坐某房矣一日数见意甚恶之居一二日二卒皆战死【出稽神録】
　　马黄谷冢
　　安州城南马黄谷冢左有大冢棺椁已腐唯一髑髅长三尺陈人左鹏亲见之焉【出稽神録】
　　秦进崇
　　周显徳乙夘嵗伪连水军使秦进崇修城发一古冢棺椁皆腐得古钱破铜镜数枚复得一缾中更有一缾黄质黒文成隷字云一双青鸟子飞来五两头借问轻重寄信到州其明年周师伐吴进崇死之【出稽神録】
　　和文
　　蜀人王昭逺戊午嵗为巡边制置使及文州遇军人喧聚问之言旧冢内有尸不壊或以砖石投之其声铿然昭逺往见其形质俨然如新逝者冢中得石版云有唐故文州马步都虞和文年五十八大中五年辛未五月五日卒于此昭逺致祭复令掩闭之于墓侧刻石以铭之【出野人闲话】

　　太平广记卷三百九十
　　钦定四库全书
　　太平广记卷三百九十一　宋　李昉等　编铭记一
　　李斯　　　　夏侯婴　　　张恩
　　髙流之　　　髙显洛　　　谢灵运
　　王果　　　　丰都冢　　　樊钦贲
　　姜师度　　　邬载　　　　郑钦悦
　　李斯
　　周末有发冢得方玉石上刻文八十字当时莫识遂藏书府至秦时李斯识八字云上天作命皇辟迭王至汉时叔孙通识二字【出述异记】
　　夏侯婴
　　汉夏侯婴以功封滕公及死将未及墓引车马踣地不前使人掘之得一石室室中有铭曰佳城郁郁三千年见白日吁嗟滕公居此室遂改卜焉【出独异记】
　　张恩
　　后魏天赐中河东人张恩盗发汤冢得志云我死后二千年困于恩恩得古钟磬皆投于河此又别见圣贤城冢记【出史系】
　　髙流之
　　后魏髙流之为徐州刺史决滹沱河水绕城破一古墓得铭曰吾死后三百年背底生流泉頼逢髙流之迁吾上髙原流之为造棺椁衣物取其柩而改焉【出朝野佥载】
　　髙显洛
　　洛阳大綂寺南有三公令史髙显洛宅洛毎于夜见赤光行于堂前如此者非一向光所掘地丈余得黄金百斤铭云秦家金得者为吾造功徳洛遂造招福寺世又谓此地苏秦旧时宅当时元义秉政闻其得金就洛索之以二十斤与之案苏秦时未有佛法功徳者不必起寺或是碑铭之颂声绩也【出洛阳伽蓝记】
　　谢灵运
　　宋浦阳江有琵琶圻圻有古冢堕水甓有起字云筮吉龟凶八百年落江中谢灵运取甓诣京咸视焉乃验龟繇古冢已八百年矣【出水经】
　　王果
　　唐左衞将军王果责出为雅州刺史于江中泊船仰见岩腹中有一棺临空半出乃縁崖而观之得铭曰欲堕不堕逢王果五百年中重收我果喟然叹曰吾今葬此人责雅州固其命也乃收而去
　　丰都冢
　　东都丰都市在长夀寺之东北初筑市垣掘得古冢土藏无砖甓棺木陈朽触之便散尸上着平上帻朱衣得铭云筮道居胡龟言近市五百年间于斯见矣当时达者防验是魏黄初二年所葬也【出朝野佥载两京记】
　　樊钦贲
　　冦天师谦之后魏时得道者也常刻石为记蔵于嵩山上元初有洛川郜城县民因采药于山得之以献县令樊文言于州州以上闻髙宗皇帝诏蔵于内府其铭记文甚多奥不可解略曰木子当天下又曰止戈龙又曰李代代不可移宗又曰中鼎显真容又曰基千万嵗所谓木子当天下者盖言唐氏受命也止戈龙者言天后临朝也止戈为武武天后氏也李代代不移宗者谓中宗中兴再新天地中鼎显真容者实真宗之庙讳真为睿圣之徽諡得不信乎基千万嵗者基宗名也千万嵗盖歴数久长也后中宗御歴樊文男钦贲以石记本上献上命编于国史【出宣室志】
　　姜师度
　　衞先生大经解梁人以文学闻不狎俗常闭门絶人事生而敏悟周知天文歴象穷防索后以夀终墓于解梁之野开元中天水姜师度奉诏凿无咸河以溉盐田刬室庐溃邱墓甚多解梁人皆病之既至衞先生墓前发其地得一石刻字为铭盖先生之词也曰姜师度更移向南三五步工人得之以状言之于师度师度异其事叹咏久之顾谓僚吏曰卫先生真竒士也即命工人迁其河逺先生之墓数十步【出宣室志】
　　邬载
　　开元中江南大水溺而死者数千郡以状闻宗诏侍御史邬君载徃廵视之载至江南忽见道旁有古墓水溃其穴公念之命迁其骸于髙原上既发墓得一石凿而成文盖志其墓也志后有铭二十言乃卜地者之词词曰尔后一千年此地化为泉赖逢邬侍御移我向髙原载览而异之因挍其年果千嵗矣【出宣室志】
　　郑钦悦
