<!-- { "loadSidebar": true } -->
　　郭子仪华州人也初从军沙塞间因入京催军食至银州十数里日暮忽风砂暗行李不得遂入道傍空屋中籍地将宿既夜忽见左右皆有赤光仰视空中见軿辎车绣屋中有一美女坐牀垂足自天而下俯视子仪拜祝云今七月七日必是织女降临愿赐长夀富贵女笑曰大富贵亦夀考言讫冉冉升天犹正视子仪良久而子仪后立功贵盛威望烜赫大歴初镇河中疾甚三军忧惧子仪请御医及幕賔王延昌孙宿赵惠伯严郢等曰吾此疾自知未到衰殒因话所遇之事众称贺忻悦其后拜太尉尚书令尚父年九十而薨【出神仙感遇传】
　　韩滉
　　唐宰相韩滉防问浙西颇强悍自常有不轨之志一旦有商客李顺泊船于京口堰下夜深矴断漂船不知所止及明泊一山下风波稍定上岸寻求微有鸟径行五六里见一人乌巾岸帻古服与常有异相引登山诣一宫阙台阁华丽迨非人间入门数重庭除甚广望殿遥拜有人自帘中出语之曰欲寓金陵韩公一书无讶相劳也则出书一函拜而受之赞者引出门送至舟所因问赞者曰此为何处也恐韩公诘问又是何人致书荅曰此东海广桑山也是鲁国宣父仲尼得道为真官理于此山韩公即仲由也性彊自恃夫子恐其掇刑网致书以谕之言讫别去李顺却还舟中有一使者戒舟中人曰安坐勿惊惧不得顾船外逡廵则达旧所若违此戒必致倾覆舟中人皆如其言不敢顾视舟行如飞顷之复在京口堰下不知所行几千万里也既而诣衙投所得之书韩公发函视之古文九字皆科斗之书了不可识诘问其由深以为异拘絷李顺以为妖妄欲加严刑复博访能篆籀之人数辈皆不能辨有一客厐眉古服自诣賔位言善识古文韩公见以书示之客捧书于顶再拜贺曰此孔宣父之书乃夏禹科斗文也文曰告韩滉谨臣节勿妄动公异礼加敬客出门不知所止韩惨然黙坐良久了然自忆广桑之事以为非逺厚礼遣谢李顺自是恭黙谦谨克保终始焉【出神仙感遇传】

　　太平广记卷十九
<子部,小说家类,异闻之属,太平广记>
　　钦定四库全书
　　太平广记卷二十
　　神仙二十
　　隂隐客　　　谭宜　　　王可交
　　杨通幽
　　隂隐客
　　唐神龙元年房州竹山县百姓隂隐客家富庄后穿井二年已濬一千余尺而无水隐客穿凿之志不辍二年外一月余工人忽闻地中鸡犬鸟雀声更凿数尺傍通一石穴工人乃入穴探之初数十歩无所见但扪壁傍行俄转有如日月之光遂下其穴下连一山峰工人乃下山正立而视则别一天地日月世界其山傍向万仞千岩万壑莫非灵景石尽碧琉璃色每岩壑中皆有金银宫阙有大树身如竹有节叶如芭蕉又有紫花如盘五色蛱蝶翅大如扇翔舞花间五色鸟大如翺翔树杪每岩中有清泉一眼色如镜白泉一眼白如乳工人渐下至宫阙所欲入询问行至阙前见牌上署曰天桂山宫以银字书之门两阁内各有一人惊出各长五尺余童顔如玉衣服轻细如白雾绿烟綘唇皓齿鬒髪如青丝首冠金冠而跣足顾谓工人曰汝胡为至此工人具陈本末言未毕门中有数十人出云恠有昏浊气令责守门者二人惶惧而言曰有外界工人不意而到询问途次所以来奏须臾有绯衣一人传敕曰敕门吏礼而遣之工人拜谢未毕门人曰汝已至此何不求游览毕而返工人曰向者未敢傥赐从容乞乘便言之门人遂通一玉简入旋而玉简却出门人执之引工人行至清泉眼令洗浴及澣衣服又至白泉眼令盥漱之味如乳甘美甚连饮数掬似醉而饱遂为门人引下山每至宫阙只得于门外而不许入如是经行半日至山趾有一国城皆是金银珉玉为宫室城楼以玉字题云梯仙国工人询于门人曰此国何如门人曰此皆诸仙初得仙者关送此国修行七十万日然后得至诸天或玉京蓬莱昆防姑射然方得仙宫职位主箓主印飞行自在工人曰既是仙国何在吾国之下界门人曰吾此国是下界之上仙国也汝国之上还有仙国如吾国亦曰梯仙国一无所异言毕谓工人曰卿可归矣遂却上山寻旧路又令饮白泉数掬临至山顶求穴门人曰汝来此虽顷刻人间已数十年矣却出旧穴应不可矣待吾奏请通天关钥匙送卿归工人拜谢须臾门人金印及玉简又引工人别路而上至一大门势侔楼阁门有数人俯伏而候门人示金印读玉简划然开门门人引工人上才入门为风云拥而去因无所覩唯闻门人云好去为吾致意于赤城真伯须臾云开已在房州北三十里孤星山顶洞中出后询隂隐客家时人云已三四世矣开井之由皆不能知工人自寻其路唯见一巨坑乃崩井之所为也时贞元七年矣工人寻覔家人了不知处自后不乐人间遂不食五谷信足而行数年后有人于剑阁鸡冠山侧近逢之后莫知所在【出博异志】
　　谭宜
　　谭宜者陵州民叔皮子也开元末年生生而有异堕地能言数歳之中身逾六尺髭鬂风骨不与常儿同不饮不食行及奔马二十余歳忽失所在逺近异之以为神人也至是父母思念乡里追立庙以祀之大歴元年丙午忽然还家即霞冠羽衣真仙流也白父母曰儿为仙官不当久在人世虽父母忆念又不宜作此祠庙恐物所凭妄作威福以害于人请为毁之庙基之下昔藏黄金甚多撤庙之后凿地取金可以分济贫民散遗乡里矣言讫腾空而去如其言毁庙掘地皆得金焉所掘之处灵泉涌出澄澈异常积雨不加至旱不减郡邑祷祝必有灵应因名谭子池亦谓之天池进士周郭籓为诗以记其事曰澄水一百歩世名谭子池余诘陵阳叟此池当因谁父老谓余说本郡谭叔皮开元末年中生子字阿宜坠地便能语九歳多眉不饮亦不食未尝言渴饥十五能行走快马不能追二十入山林一去无还期父母忆念深乡闾为立祠大歴元年春此儿忽来归头冠鳯凰身着霓裳衣普遍拯疲俗丁宁告亲知余为神仙官下界不可祈恐为妖魅假不如早平夷此有黄金藏镇在兹庙基发掘散生聚可以救贫羸金出继灵泉湛若清琉璃澄表符瑞水旱无竭时言讫辞冲虚杳霭上微凡情留不得攀望众号悲寻禀神仙诫彻庙斸开窥果获无穷寳均融沾困危巨源出岭顶喷涌世间稀异境流千古终年福四维【出仙传拾遗】
　　王可交
　　王可交苏州昆山人也以耕钓自业居于松江南赵屯村年三十余莫知有真道常取大鱼自喜以槌击杀煮之捣蒜韮以食常谓乐无以及一旦棹渔舟方击檝髙歌入江行数里间忽见一防畵花舫漾于中流有道士七人皆年少玉冠霞帔服色各异侍从十余人总角云鬟又四人黄衣乘舫一人呼可交以姓名方惊异不觉渔舟已近舫侧一道士令总角引可交上舫见七人面前各有青玉盘酒器果子皆莹彻有光可交莫识又有女妓十余人悉持乐噐可交逺立于筵末遍拜七人共视可交一人曰好骨相合仙生于凡贱眉间已灸破矣一人曰与酒吃侍者泻酒而樽中酒再三泻之不出侍者具以告道士曰酒是灵物必得入口当换其骨泻之不出亦乃命也一人又曰与栗吃俄一人于筵上取二栗付侍者与可交令便吃视之其栗青赤光如枣长二寸许囓之有皮非人间之栗肉脆而甘如饴久之食方尽一人曰王可交已见之矣可令去命一黄衣送上岸于船边覔所乘渔舟不见黄衣曰不必渔舟但合眼自到于是合眼若风水林木浩浩之声令开眼已到失黄衣所在但见峰峦重叠松栢参天坐于草中石上及望见有门楼人出入俄顷采樵者并僧十余人到问可交何人可交具以前事对又问何日离家可交曰今日早离家又问今日是何日对是三月三日樵者与僧惊今日是九月九去三月三日已半年余可交问地是何所僧曰此是天台山瀑布寺前也又问此去华亭多少地僧曰水陆千余里可交自讶不已乃为僧邀归寺设食可交但言饱不喜闻食气唯饮水耳众僧审问极异之乃以状白唐兴县以达台州以闻越州防使王沨素奉道召之见极以为非常之事神仙变化不可测也可交身长七尺余仪貌殊异言语清爽沨叹曰此诚真仙人也又以同姓益敬之餙以道服而遣人至苏州以诘其实具言三月三日可交乘渔舟入江不归家人寻得渔舫谓堕江死漉之无迹妻子以招魂塟讫王沨具以表闻诏甚称异后可交却归乡里备话歴歴及与乡人到江上指所逢花船之处依然可交食栗后已絶谷动静若有神助不复耕钓乃挈妻子往四明山二十余年复出明州卖药使人沽酒得钱但施于人时言药则壶公所授酒则余杭阿母相传药极去疾酒甚醉人明州里巷皆言王仙人药酒世间不及道俗多图其形像有患痁及邪魅者图于其侧即愈后三十余年却入四明山不复出今人时有见之者【出续神仙传】
　　杨通幽
　　杨通幽本名什伍广汉什邡人幼遇道士教以檄召之术受三皇天文役命神无不立应驱毒厉翦氛邪禳水旱致风雨是皆能之而木讷踈傲不拘于俗其术数变异逺近称之宗幸蜀自马嵬之后属念贵妃往往辍食忘寐近侍之臣密令求访方士冀少安圣虑或云杨什伍有考召之法徴至行朝上问其事对曰虽天上地下防寞之中神之内皆可歴而求之上大悦于内置塲以行其术是夕奏曰已于九地之下神之中遍加搜访不知其所上曰妃子当不坠于神之伍矣二日夜又奏曰九天之上星辰日月之间虚空杳防之际亦遍寻访而不知其处上悄然不怿曰未归天复何之矣炷香燃烛弥加恳至三日夜又奏曰于人寰之中山川岳渎祠庙之内十洲三岛江海之间亦遍求访莫知其所后于东海之上蓬莱之顶南宫西庑有羣仙所居上元女仙太真者即贵妃也谓什伍曰我太上侍女上元宫圣上太阳朱宫真人偶以宿缘世念其愿颇重圣上降居于世我谪于人间以为侍卫耳此后一纪自当相见愿善保圣体无复意念也乃取开元中所赐金钗钿合各半玉龟子一寄以为信曰圣上见此自当醒忆矣言讫流涕而别什伍以此物进之上澘然良久乃曰师升天入地通幽达防真得道神仙之士也手笔赐名通幽赐帛千叚金银各千两良田五千亩紫霞帔白玉简特加礼异暇日问其所受之道曰臣师乃西城王君青城真人昔于后城山中教以召命之术曰可以辅赞太平之君然后方得飞升之道戒以防气希言目不妄视絶声利逺嚣尘则可以凌三界登太清矣又问升天入地何门而往何所为碍曰得道之人入火不入水不濡蹑虚如履实触实如蹈虚其所以然者形与道合道无不在毫芒之细万物之众道皆居之上善其对居数载乃登后城山葺静室于其顶时还其家门人言天真累降于静室一旦与羣真俱去【出仙传拾遗】

　　太平广记卷二十
　　钦定四库全书
　　太平广记卷二十一
　　神仙二十一
　　孙思邈　　　司马承祯　　　尹君
　　孙思邈
