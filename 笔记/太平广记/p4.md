<!-- { "loadSidebar": true } -->

　　太平广记卷三
　　钦定四库全书
　　太平广记卷四
　　神仙四
　　王子乔　　　凤纲　　　　琴髙
　　谷先生　　萧史　　　　徐福
　　王母使者　　月支使者　　衞叔卿
　　张楷　　　　阳翁伯
　　王子乔
　　王子乔者周灵王太子也好吹笙作凤凰鸣游伊洛之间道士浮丘公接以上嵩山三十余年后求之于山见桓良曰告我家七月七日待我于缑氏山头果乗白驻山岭望之不到举手谢时人数日而去后立祠于缑氏及嵩山【出列仙传】
　　凤纲
　　凤纲者渔阳人也常采百草花以水渍封泥之自正月始尽九月末止埋之百日煎九火卒死者以药内口中皆立活纲常服此药至数百嵗不老后入地肺山中仙去【出神仙传】
　　琴髙
　　琴髙者赵人也以鼓琴为宋康王舎人行涓彭之术浮游冀州涿郡间二百余年后辞入涿水中取龙子与弟子期之曰皆洁斋于水旁设祠屋果乗赤鲤来坐祠中旦有万人观之留一月余复入水去【出列仙传】
　　谷先生
　　谷先生晋平公时人居谷因为其号先生姓王名栩亦居清溪山中苏秦张仪从之学纵横之术二子欲驰骛诸侯之国以智诈相倾夺不可化以至道夫至道微非下才得造次而传先生痛其道废絶数对苏张涕泣然终不能寤苏张学成别去先生与一只履化为犬北引二子即日到秦矣先生凝神守一朴而不露在人间数百嵗后不知所之秦皇时大宛中多枉死者横道有鸟衔草以覆死人面遂活有司上闻始皇遣使赍草以问先生先生曰巨海之中有十洲曰祖洲瀛洲洲炎洲长洲元洲流洲光生洲鳯麟洲聚窟洲此草是祖洲不死草也生在琼田中亦名飬神芝其叶似菰不丛生一株可活千人耳【出仙传拾遗】
　　萧史
　　萧史不知得道年代貌如二十许人善吹箫作鸾鳯之响而琼姿炜烁风神超迈真天人也混迹于世时莫能知之秦穆公有女弄玉善吹箫公以弄玉妻之遂教弄玉作凤鸣居十数年吹箫似鳯声鳯凰来止其屋公为作鳯台夫妇止其上不饮不食不下数年一旦弄玉乗鳯萧史乗龙升天而去秦为作鳯女祠时闻箫声今洪州西山絶顶有萧史石仙坛石室及岩屋真像存焉莫知年代【出神仙传拾遗】
　　徐福
　　徐福字君房不知何许人也秦始皇时大宛中多枉死者横道数有鸟衔草覆死人面皆登时活有司奏闻始皇始皇使使者赍此草以问北郭谷先生云是东海中祖洲上不死之草生琼田中一名飬神芝其叶似菰不丛生一株可活千人始皇于是谓可索得因遣福及童男童女各三千人乗楼船入海寻祖洲不返后不知所之逮沈羲得道黄老遣福为使者乗白虎车度世君司马生乗龙车侍郎薄延之乗白鹿车俱来迎羲而去由是后人知福得道矣又唐开元中有士人患半身枯黑御医张尚容等不能知其人聚族言曰形体如是寜可乆闻大海中有神仙正当求仙方可愈此疾宗族留之不可因与侍者赍粮至登州大海侧遇空舟乃赍所携挂帆随风可行十余日近一孤岛岛上有数百人如朝谒状须臾至岸岸侧有妇人洗药因问彼皆何者妇人指云中心牀坐须鬂白者徐君也又问徐君是谁妇人云君知秦始皇时徐福曰知之此则是也顷之众各散去某遂登岸致谒具语始末求其医理徐君曰汝之疾遇我即生初以美饭哺之器物皆竒小某嫌其薄君云能尽此为再餐也但恐不尽尔某连啖之如数瓯物致饱而饮亦以一小器盛酒饮之致醉翌日以黑药数丸令食食讫痢黑汁数升其疾乃愈某求住奉事徐君云尔有禄位未宜即留当以东风相送无愁归路遥也复与黄药一袋云此药善治一切病还遇病者可以刀圭饮之某还数日至登州以药奏闻时宗令有疾者服之皆愈【出仙传拾遗及广异记】
　　王母使者
　　汉武帝天汉三年帝廵东海祠恒山王母遣使献灵胶四两吉光毛裘武帝以付外库不知胶裘二物之妙也以为西国虽逺而贡者不竒使者未遣之帝幸华林苑射虎兕弩防使者时随驾因上言请以胶一分以口濡其胶以续弩帝惊曰此异物也乃使武士数人对牵引之终日不脱胜未续时也胶青色如碧玉吉光毛裘黄白盖神马之裘入水终日不沈入火不焦帝悟厚赂使者而遣去集胶出自凤麟洲洲在西海中地靣正方皆一千五百里四靣皆弱水绕之上多凤麟数万为羣煮凤喙及麟角合煎作胶名之集胶一名连金泥弓弩已断之刀劒已断之鐡以胶连续终不脱也【出仙传拾遗】
　　月支使者
　　汉延和三年春武帝幸安定西胡月支国王遣使献香四两大如雀卵黑如桑椹帝以香非中国所乏以付外库又献猛兽一头形如五六十日犬子大如貍其毛黄色国使将以呈帝帝见使者抱之以入其气秃悴尤怪其所贡之非问使者曰此小物何谓猛兽使者对曰夫威加于百禽者不必计其大小是以神驎为巨象之王凤凰为大之宗亦不在巨细也臣国去此三十万里常占东风入律百旬不休青云干吕连月不散者中国将有好道之君矣我国王将仰中土而慕道风薄金玉而厚灵物故搜竒蕴而索神香歩天林而请猛兽乗肥车而济弱水策足以度飞沙契濶途径艰苦蹊路于今十三年矣神香辟天残之死疾猛兽却百邪之魍魉夫此二物者实济众生之至要助至化之升平岂图陛下乃不知贵乎是臣国占风之谬也今日仰鉴天姿乃非有道之君也眼多视则贪恣口多言则犯难身多动则注贼心多节则奢侈未有用此四多而天下成治者也帝黙然不平帝乃使使者勑猛兽发声试听之使者乃指兽令发一声兽防唇良乆忽如天雷霹之响又作两目如防磹之炎光乆乃止帝登时颠蹷掩耳振动不能自止侍者乃武士皆失仗帝忌之因以此兽付上林苑令虎食之虎见兽皆相聚屈迹如也帝恨使者言不逊欲罪之明日失使者及猛兽所在至始元元年京城大疫死者大半帝取月支神香烧之于城内其死未三日者皆活香气经三月不歇帝信神香乃秘録余香一旦函检如故而失神香也此香出于聚窟洲人鸟山山上多与枫相似而香闻数里名为返魂亦能自作声如羣牛吼闻之者心振神骇伐其木根于玉釡中煮取汁更以防火熟煎之如黑状令可丸名为惊精香或名振灵丸或名返生香或名振檀香或名却死香一种六名斯实灵物也【出仙传拾遗】
　　衞叔卿
　　卫叔卿者中山人也服云母得仙汉仪凤二年八月壬辰孝武皇帝闲居殿上忽有一人乗云车驾白鹿从天而下来集殿前其人年可三十许色如童子羽衣星冠帝乃惊问曰为谁答曰吾中山衞叔卿也帝曰子若是中山人乃朕臣也可前共语叔卿本意谒帝谓帝好道见之必加优礼而帝今云是朕臣也于是大失望黙然不应忽然不知所在帝甚悔恨即遣使者梁伯至中山推求叔卿不得见但见其子名度世即将还见帝问云汝父今在何所对曰臣父少好仙道尝服药导引不交世事委家而去已四十余年云当入太华山也帝即遣使者与度世共之华山求寻其父到山下欲上辄火不能上也积数十日度世谓使者曰岂不欲令吾与他人俱往乎乃斋戒独上未到其岭于絶岩之下望见其父与数人博戱于石上紫云欝欝于其上白玉为牀又有数仙童执幢节立其后度世望而载拜叔卿曰汝来何为度世曰帝甚恨前日仓卒不得与父言语今故遣使者梁伯与度世共来愿更得见父也叔卿曰前为太上所遣欲诫帝以大灾之期及救危厄之法国祚可延而彊梁自贵不识真道而反欲臣我不足告语是以去耳今当与中黄太乙共定天元吾终不复往耳度世曰不审向与父并坐是谁也叔卿曰洪崖先生许由巢父火低公飞黄子王子晋薛容耳今世向大乱天下无聊后数百年间土灭金亡汝归当取吾斋室西北隅大柱下玉函函中有神素书取而按方合服之一年可能乗云而行道成来就吾于此勿得为汉臣也亦不复为语帝也度世于是拜辞而去下山见梁伯不告所以梁伯意度世必有所得乃叩头于度世求乞道术先是度世与之共行见伯情行温实乃以语之梁伯但不见柱下之神方耳后掘得玉函封以飞仙之香取而饵服乃五色云母遂合药服之与梁伯俱仙去留其方与子而世人多有得之者【出神仙传】
　　张楷
　　张楷字公超有道术居华山谷中能为五里雾有玉诀金匮之学坐在立亡之道人学其术者填门如市故云雾市金华山有张超谷焉【出仙传拾遗】
　　阳翁伯
　　阳翁伯者卢龙人也事亲以孝葬父母于无终山山髙八十里其上无水翁伯庐于墓侧昼夜号恸神明感之出泉于其墓侧因引水就官道以济行人尝有饮马者以白玉一升与之令翁伯种之当生美玉果生白璧长二尺者数防一日忽有青童乗虗而至引翁伯至海上仙山谒羣仙曰此种玉阳翁伯也一仙人曰汝以孝于亲神真所感昔以玉种与之汝果能种之汝当夫妇俱仙今此宫即汝他日所居也天帝将廵省于此开礼玉十珏汝可致之言讫使仙童与俱还翁伯以礼玉十珏以授仙童北平徐氏有女翁伯欲求婚徐氏谓媒者曰得白璧一防可矣翁伯以白璧五防遂壻徐氏数年云龙下迎夫妇俱升天今谓其所居为玉田坊翁伯仙去后子孙立大石柱于田中以纪其事【出仙传拾遗】

　　太平广记卷四
　　钦定四库全书
　　太平广记卷五
　　神仙五
　　王次仲　　　墨子　　　　刘政
　　孙博　　　　天门子　　　玉子
　　茅蒙　　　　沈羲　　　　陈安世
　　王次仲
　　王次仲者古之神仙也当周末战国之时合纵连横之际居大夏小夏山以为世之篆文功多而用寡难以速就四海多事笔札所先乃变篆籕之体为书始皇既定天下以其功利于人征之入秦不至复命使召之勑使者曰吾削平六合一统天下孰敢不賔者次仲一书生而逆天子之命若不起当杀之持其首来以正风俗无肆其悍慢也诏使至山致命次仲化为大鸟振翼而飞使者惊拜曰无以复命亦恐见杀惟神人悯之鸟徘徊空中故堕三翮使者得之以进始皇素好神仙之道闻其变化颇有悔恨今谓之落翮山在幽州界乡里祠之不絶【出仙传拾遗】
　　墨子
