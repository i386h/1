<!-- { "loadSidebar": true } -->
　　唐仇嘉福者京兆富平人家在簿台村应举入洛出京遇一少年状若王者裘马仆从甚盛见嘉福有喜状因问何适嘉福云应举之都人云吾亦东行喜君相逐嘉福问其姓云姓白嘉福窃思朝廷无白氏贵人心颇疑之经一日人谓嘉福君驴弱不能偕行乃以后乘见载数日至华岳庙谓嘉福曰吾非常人天帝使我案天下神今须入庙鞫问君命相与我有旧业已如此能入庙否事毕当俱入都嘉福不获已随入庙门便见翠幙云黯陈设甚备当前有牀贵人当案而坐以竹倚牀坐嘉福寻有教呼岳神神至俯伏贵人呼责数四因命左右曳出徧召关中诸神防名阅视末至昆明池神呼上阶语请嘉福宜小逺无预此议嘉福出堂后幕中闻幕外有痛楚声抉幕见已妇悬头在庭树上审其必死心色俱壊须臾贵人召还见嘉福色恶问其故具以实对再命审视还答不谬贵人惊云君妇若我妇也宁得不料理之遂传教召岳神神至问何以取簿台村仇嘉福妇致楚毒神初不之知有碧衣人云是判官自后代对曰此事天曹所召今见书状送贵人令持案来有左右封印之至天帝所当持出已自白帝顾谓岳神可即放还亦谓嘉福本欲至都今不可矣宜速还富平因屈指料行程云四日方至恐不及事当以骏马相借君后见思可于净室焚香我当必至言讫辞去既出门神仆防马亦至嘉福上马便至其家家人仓卒悲泣嘉福直入去妇靣衣气顷之遂活举家欢庆村里长老壶酒相资数日不已其后四五日本身骑驴与奴同还家人不之辨也内出外入相遇便合方知先还即其魂也后岁余嘉福又应举之都至华岳祠下遇邓州崔司法妻亡哭声哀甚恻然悯之躬往诣崔令其辍哭许爲料理崔甚忻悦嘉福焚香净室心念贵人有顷遂至欢叙毕问其故此是岳神所爲诚可留也爲君致二百千先求钱然后下手因书九符云先烧三符若不愈更烧六符当还矣言讫飞去嘉福以神言告崔崔不敢违始烧三符日晚未愈又烧其余须臾遂活崔问其妻初入店时忽见云母车在阶下健卒数百人各持兵器罗列左右言王使相迎仓卒随去王见喜方欲结欢忽有三人来云太乙神问何以夺生人妻神惶惧持簿书云天配爲己妻非横取之然不肯遣须臾有大神五六人持斧杵至王庭徒众骇散独神立树下乞宥其命王遂引已还嘉福自尔方知贵人是太乙神也尔后累思必至爲嘉福回换五六政官大获其力也【出广异记】
　　食羊人
　　开元末有人好食羊头者常晨出有怪在门焉羊头人身衣冠甚伟告其人曰吾未之神也其属在羊吾以汝好食羊头故来求汝辍食则已若不尔吾将杀之其人大惧遂不复食【出纪闻】
　　王晙
　　王晙气充雄壮有龙虎之状慕义激励有古人之风驭下整肃人吏畏而义之晙卒后信安王袆于幽州讨奚告防奏称军士咸见晙领兵爲前军讨贼户部郎中杨伯成上疏请爲晙坟増封域降使享祭优其子孙宗从之【出谈实录】

　　太平广记卷三百一
　　钦定四库全书
　　太平广记卷三百二
　　神十二
　　皇甫恂　　卫庭训　　韦秀庄
　　华岳神女　王僴
　　皇甫恂
　　皇甫恂字君和开元中授华州参军亡其魂神若在长衢路中夹道多槐树见数吏拥篲恂问之答曰五道将军常于此息马恂方悟死耳嗟叹而行忽有黄衣吏数人执符言天曹追逐驱迫至一处门阙甚崇似上东门又有一门似尚书省门门卫极众方引入一吏曰公有官须别通且伺务隙耳恂拱立之须臾见街中人惊矍辟易俄见东来数百骑戈矛前驱恂匿身墙门以窥渐近见一老姆拥大葢防四马从骑甚众恂细视之乃其亲叔母薛氏也恂遂趋出拜伏自言姓名姆驻马问恂是何人都不省记恂即称小名姆乃喜曰汝安得来此恂以实对姆曰子侄中惟尔福最隆来当误耳且吾近充职务苦驱驰汝就府相见也言毕遂过逡巡判官务隙命入见一衣冠昻然与之承迎恂哀祈之谓恂曰足下阳中有功徳否恂对曰有之俛而笑曰此非妄语之所顾左右曰唤阉【古瓦反】割家来恂甚惶惧忽闻疾报声王有使者来判官遽趋出拜受命恂窥之见一阉人命毕方去判官拜送门外却入谓恂向来大使有命言足下未合来所司误耳足下自见大使便可归也数吏引去西行三四里至一府郡旌旗拥门恂被命入仰视乃见叔母据大殿命上令坐恂俯伏而坐羽卫森然旁有一僧趺宝座二童子侍侧恂亦理揖叔母方叙平生委曲亲族诲恂以仁义之道陈报应之事乃曰儿岂不闻地狱乎此则其所也须一观之叔母顾白僧愿导引此儿僧遂整衣而命恂从我恂随后行比一二里遥望黒云自上属下烟涨不见其际中有黒城飞熖赫然渐近其城其黒气即自去和尚丈余而开至城门即自啓其始入也见左右罪人初剥皮吮血砍刺糜碎其呌呼怨痛宛转其间莫究其数楚毒之声动地恂震怖不安求还又北望一门炽然炎火和尚指曰此无间门也言讫欲归忽闻火中一人呼恂恂视之见一僧坐铁牀头上有铁钉钉其脑流血至地细视之是恂门徒僧胡辨也惊问之僧曰生平与人及公饮酒食肉今日之事自悔何阶君今随和尚必当多福幸救曰何以奉救僧曰写金光明经一部及于都市爲造石幢某方得作畜生耳恂悲而诺之遂回至殿具言悉见叔母曰努力爲善自不至是又曰儿要知官爵否恂曰愿知之俄有黄衣抱案来敕于庑下发视之见京官至多又一节言太府卿贬绵州刺史其后掩之吏曰不合知矣遂令二人送恂归再拜而出出门后问二吏姓氏一姓焦一姓王相与西行十余里有一羊三足截路吼噉骂恂曰我待尔久矣何爲割我一脚恂实不省且问之羊曰君某年日向某县县尉防上夸能割羊脚其时无羊少府打屠伯屠伯活割我一脚将去我自此而毙吾由尔而夭恂方省之乃卑词以谢托以屠者自明焦王二吏亦同解纷羊当路立恂不得去乃谢曰与尔造功徳可乎羊曰速爲我写金刚经许之羊遂喜而去二吏又曰幸得奉送亦须得同幸惠各乞一卷竝许之更行里余二吏曰某只合送至此郎君自寻此迳更一二里有一卖浆店店旁斜路百步以下则到家矣遂别去恂独行苦困渴果至一店店有水瓮不见人恂窃取浆饮忽有一老翁大呌怒持刀以趁骂云盗饮我浆恂大惧却走翁来甚疾恂反顾忽陷坑中怳然遂活而殓棺中死已五六日既而妻觉有变发视之绵绵有气久而能言令急写三卷金刚经其夜忽闻敲门声时有风歘歘然空中朗言曰焦某王某防君功德今得生天矣举家闻之更月余胡辨师自京来恂异之而不复与饮其僧甚恨恂于静处略爲説冥中见师如此师辄不爲之信既而去至信州忽患顶疮宿昔溃烂困笃僧曰恂言其神乎数日而卒恂因爲市中造石幢幢工始毕其日市中豕生六子五色白者自诣幢环绕数日疲困而卒今幢见存焉恂后果爲太府卿贬绵州刺史而卒【出通幽记】
　　衞庭训
　　卫庭训河南人累举不第天宝初乃以琴酒爲事凡饮皆敬酬之恒游东市遇友人饮于酒肆一日偶值一举人相得甚欢乃邀与之饮庭训复酧此人昏然而醉庭训曰君未饮何醉也曰吾非人乃华原梓桐神也昨日从酒肆过已醉君之酒故今日访君适醉者亦感君之志今当归庙他日有所不及宜相访也言讫而去后旬日乃访之至庙神已令二使迎庭训入庙庭训欲拜神曰某年少请爲弟神遂拜庭训爲兄爲设酒食歌舞既夕而归来日复诣告之以贫神顾谓左右看华原县下有富人命衰者可收生魂来徧索之其县令妻韦氏衰乃收其魂掩其心韦氏忽心痛殆絶神谓庭训曰可往得二百千与疗庭训乃归主人自署云解医心痛令召之庭训如神教求二百千令许之庭训投药即愈如故儿女忻忭令亦喜奉钱留宴饮自尔无日不醉主人谕之曰君尝患贫窘何苦使用不节乎庭训曰但有梓桐神在何苦贫也主人以告令令召问之具以实对令怒逐庭训而焚梓桐神庙庭训夜宿村店忽见梓桐神来曰非兄之过乃弟合衰弟今往濯锦江立庙极盛于此可诣彼也言讫不见庭训又往濯锦江果见新庙神见梦于乡人可请卫秀才爲庙祝明日乡人请留之岁暮神谓庭训曰吾将至天曹爲兄问禄寿去数日归谓庭训曰兄来岁合成名官至泾阳主簿秩不满有人迎充判官于是神置酒饯之至京明年果成名释褐授泾阳县主簿在任二载分务闲暇独立防事有一黄衫吏持书而入拜曰天曹奉命爲判官遂卒于是夕【出集异记】
　　韦秀庄
　　开元中滑州刺史韦秀庄暇日来城楼望黄河楼中忽见一人长三尺许紫衣朱冠通名防谒秀庄知非人问是何神答曰即城隍之主又问何来答云黄河之神欲毁我城以端河路我固不许尅后五日大战于河湄恐力不禁故来求救于使君尔若得二千人持弩物色相助必当克防君之城也惟君图之秀庄许诺神乃不见至其日秀庄帅劲卒二千人登城河中忽尔晦冥须臾有白气直上十余丈楼上有青气出相萦绕秀庄命弩乱射白气气形渐小至灭唯青气独存逶迤如云峰之状还入楼中初时黄河俯近城之下此后渐退至今五六里也【出广异记】
　　华岳神女
　　近代有士人应举之京途次关西宿于逆旅舍小房中俄有贵人奴仆数人云公主来宿以幕围店及他店四五所人初惶遽未得移徙须臾公主车声大至悉下店中人便拒户寝不敢出公主于户前澡浴令索房内婢云不宜有人既而见某羣婢大骂公主令呼出熟视之曰此书生颇开人意不宜挫辱第令入房浴毕召之言甚会意使侍婢洗濯舒以丽服乃施绛帐铺锦茵及他寝玩之具极世奢侈爲礼之好明日相与还京公主宅在怀逺里内外奴婢数百人荣华盛贵当时莫比家人呼某爲驸马出入器服车马不殊王公某有父母在其故宅公主令婢诣宅起居送钱亿贯他物称是某家因资郁爲荣贵如是七岁生二子一女公主忽言欲爲之娶妇某甚愕怪有此语主云我本非人不合久爲君妇君亦当业有婚媾知非恩爱之替也其后亦更别婚而往来不絶婚家以其一往辄数日不还使人之见某恒入废宅恐爲神所魅他日饮之致醉乃命术士书符施衣服中及其形体皆遍某后复适公主家令家人出止之不令入某初不了其故倚门惆怅公主寻出门下大相责譲云君素贫士我相擡举今爲贵人此亦于君不薄何故使妇家书符相间以我不能爲杀君主也某视其身方知有符求谢甚至公主云吾亦谅君此情然符命已行势不得住悉呼儿女令与父诀某涕泣哽咽公主命左右促装即日出城某问其居兼求名氏公主云我华岳第三女也言毕诀去出门不见【出广异记】
　　王僴
　　王僴者少应通事舍人举开元末入京至阙西息槐树下爲诏声忽见数骑状如中使谓僴曰爲所宣真通事舍人矣因以后骑载僴僴亦不知何人仓卒随去久之至华岳神庙中使置僴别院诫云慎无私视便尔入内僴独坐闻棒杖楚痛之声因前行窃窥见其妇爲所由系颈于树以棒拷击僴悲愁伫立中使出见惨怛而问其故僴涕泗具言其事使云本欲留君妻既死理不可住若更迟延待归之后即不能救君宜速还开棺此即放妻活乃命左右取驿马送王舍人俄见一狐来僴不得已骑狐而骋其疾如风两日至舍骑狐乃其魂也僴本身自魂出之后失音不言魂既至家家人悲涕僴命开棺其妻已活谓僴曰何以至耶举家欢悦后旬日本身方至外云王郎归失音已十余日魂云王郎到矣出门迎往遂与其魂相合焉【出广异记】

　　太平广记卷三百二
　　钦定四库全书
