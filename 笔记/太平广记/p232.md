<!-- { "loadSidebar": true } -->
　　大中四年进士冯涓登第榜中文誉最髙是嵗新罗国起髙楼厚赍金帛奏请撰记时人荥之初除京兆府参军恩地即杜相审权也杜有江西之拜制书未行先召涓宻语延辟之命欲以牋奏任之戒令勿泄涓拜谢辞出速鞭而归遇友人郑賨见其喜形于色驻马恳谒涓遽以恩地之辟告之賨寻捧刺诣京兆门谒贺具言得于冯先辈也京兆嗟愤而鄙其浅薄洎制下开幕冯不预焉心绪忧疑莫知所以连车发日自灞桥乗肩舆门生咸在长乐别京兆长揖冯曰勉旃由是嚣浮之誉徧于缙绅竟不通显问又渉交通中贵愈招清议官至祠部郎中眉州刺史仕蜀至御史大夫【出北梦琐言】
　　温庭筠
　　开明中温庭筠才名借甚然而罕拘细行以文为货识者鄙之无何执政间复有诬奏庭筠搅扰塲屋出随州方城县尉时中书舍人裴坦当制忸怩含毫久之时有老吏在侧因讯之升黜对曰舍人合为责词何者入防进士与望州长马齐资坦释然故有泽畔长沙之比庭筠之任文士争为词送唯计唐夫得其尤曰何事明时泣玉频长安不见杏园春鳯凰诏下虽霑命鹦鹉才髙却累身且饮醁消积恨莫辞黄绶拂行尘方城若比长沙逺游隔千山与万津【出摭言】
　　西川人
　　蜀东西川之人常互相轻薄西川人言梓州者乃我东门之草市也岂得与我为耦哉节度栁仲郢闻之谓幕客曰吾立朝三十年清华备歴今日始得与西川作市令闻者皆笑之故世言东西两川人多轻簿【出北梦琐言】
　　河中幕客
　　相国刘瞻父景连州人少为汉南郑司徒掌牋奏因题商山驿侧泉石郑大竒之勉以进修俾前驿换麻衣执贽见之后致解荐擢进士第歴台省瞻相孤贫有艺虽登第不预急流任大理评事日饘粥不给尝于安国寺相识僧处求餐留所业文数轴置在僧几致仕军容刘翼逰寺见瞻文卷甚竒之怜其贫窭厚有济防又知其连州人朝无彊援谓僧曰某虽闲弃必能为此人致宰相尔后授河中少尹幕寮有贵族浮薄者蔑视之一旦有命征入府尹祖之前之轻薄幕客呼瞻为尹公曰归朝作何官职瞻对曰得路即作宰相同舍郎大笑之在席亦有异其言者瞻自是以水部员外知制诰旋入翰林以至大拜也【出北梦琐言】
　　陈磻叟
　　陈磻叟父岵富有词学尤溺于内典长庆中常注维摩经进上有中防令与好官执政谓岵因内道塲僧进京颇抑挫之止授少列而已磻叟形质短小长喙疎齿尤富文学自负王佐之才大言骋辩虽接对公相旁若无人复自料非名教之器弱冠度为道士名于昊天观咸通初降圣之辰三教论议黄衣屡北帝小不怿宣下令后辈新入内道塲有能折冲浮图者许以自荐磻叟摄衣奉诏时释门为主论目误引湼槃经疏义磻叟应声叱之曰皇帝山呼大庆阿师口称献夀而经引湼槃犯大不敬始其僧谓磻叟不通佛书既而错愕殆至颠堕自是连挫数辈圣顔大恱左右呼万嵗其日前赐紫衣一袭磻叟繇是恣其轻侮髙流宿德多患之潜闻帝听云磻叟衣冠子弟不愿在冠帔思理一邑以自効耳于是中防授池州至徳县令磻叟莅事未终考秩抛官诣阙上事通义刘瞻引为羽翼非时诏对数刻磻叟所陈凡数十节备究时病复曰臣请破边瑊一家可以赡军一二年上问边瑊何人对曰宰相路岩亲吏既而大为岩恚怒翌日敕以磻叟诬防上聼诋讦大臣除名为民流爱州磻叟虽至颠蹶輙不以其道自屈素有重膇之疾歴聘藩后率以肩舆造墀庑所至无不仰止及岩贬磻叟得量移为邓州司马时属广明庚子之后刘巨容起徐将得襄阳不能知磻叟待以巡属一州佐耳磻叟防汉南下中途与巨容幕吏书云已出无礼之乡渐入逍遥之境巨容得之大怒遣健歩十余辈移牒潭鄂追捕磻叟时天下丧乱无人为之隄防既而为卒伍所凌全家泝汉至贾壍后门杀之三十余口无遗矣【出摭言】
　　崔昭符
　　皮日休南海郑愚门生春闗内尝宴于曲江醉寝于别榻衣囊书笥罗列傍侧率皆新饰同年崔昭符镣之子固蔑视之矣亦醉更衣见日休谓其素所熟狎者即伺问且欲戏之日休僮仆遽前欲呼之昭符知其日休也曰勿呼之渠方宗防矣以其囊笥皆皮也时人之以为口实日休尝游江汉间时刘允章镇江夏幕中有穆判官者允章亲也或谮日休薄焉允章素使酒一日方宴忽怒曰君何以薄穆判官乎君知身之所来否鹦鹉洲在此即黄祖沈襧衡之所也一席为之惧日休垂涕而已【出玉泉子】
　　又
　　一说东都留守刘允章文学之宗气颇髙介后进循常之士罕有敢及门者咸通中自礼部侍郎授鄂州观察使明年皮日休登第将归觐于台路由江夏因投刺焉刘待之甚厚至于饔饩有加等留连累日仍致宴于黄鹤楼以命之监军使与参佐悉集后日休方赴召已酒酣矣既登楼刘以其末至复乗酒应命心薄之及酒数行而日休吐论纷扰顿亡礼敬刘作色谓曰吴儿勿恃蕞尔之才且可主席日休答曰大夫岂南岳诸刘乎何倨贵如是刘大怒防手遥指而诟曰皮日休知鹦鹉洲是襧衡死处无日休不敢答但嵬峩如醉掌客者扶出翌日微服而遁于浙左【出三水小牍】
　　温定
　　干符四年新进士曲江春防甲于常年有温定者久困塲籍坦率自恣尤愤时之浮薄因设竒以侮之至其日衣肩舆金翠之饰夐出于众侍婢皆称是徘徊于栁阴之下俄顷诸公自露棚移乐登鹢首既而谓是豪贵其中姝丽必矣因遣促舟而进莫不注视于此或肆调谑不已羣兴方酣定乃于间垂足定膝胫极伟而长毳众忽覩之皆掩袂亟命廻舟避之或曰此必温定也【出摭言】
　　薛能
　　薛能以文章自负而累出戎镇常郁郁叹息因有诗谢淮南寄天柱茶其落句云粗官乞与真抛却赖有诗情合得尝意以节将为粗官也镇许昌日幕吏咸集因令其子鞬参诸幕客幕客惊怪能曰俾渠消灾时人以为轻薄【出北梦琐言】
　　髙逢休
　　顾云大顺中制同羊昭业等十人修史云在江淮遇谏议髙逢休时仆射刘崇龟清名雅誉充塞缙绅其弟崇望复在中书云以逢休与崇龟旧交将造门希致先容逢休许之久矣云临岐请书逢休授之一函甚草创云微有惑因取所授潜阅啓之凡一幅并不言云但曰羊昭业拟将一尺三寸汗脚他烧残龙尾道懿皇帝虽薄徳不任被前件人罗织执大政者亦大悠悠云吁叹而已【出摭言】








　　太平广记卷二百六十五
　　钦定四库全书
　　太平广记卷二百六十六
　　轻薄二
　　姚岩杰　　　朝士使朔方　薛保逊
　　薛昭纬　　　剧燕　　　　韦薛轻髙氏
　　胡翽　　　　轻薄士流　　张翺
　　卢程　　　　崔秘　　　　王先主遭轻薄蒋贻恭
　　姚岩杰
　　姚岩杰梁公元崇之裔孙也童丱聪悟絶伦弱冠博通坟典慕班固司马迁之为人时称大儒常以诗酒放游江左尤肆凌忽先达旁若无人唐干符中顔标典鄱阳郡鞠公宇初搆请岩杰纪其事文成粲然千余言标欲删去二字岩杰不从标怒时已刋石命碎其碑岩杰以篇纪之曰为报顔公识我麽我心唯秪与天那眠前俗物闗情大醉后青山入意多冯子毎嫌弹铗恨生休唱饭牛歌圣朝若为苍生计合有公车到薜萝卢肇牧歙州岩杰在婺源先以著述寄肇肇知其使酒以手书褒美赠以布帛辞云兵火之后郡中凋敝无以奉迎大贤岩杰复以长笺激之肇不得已迓至郡斋礼若公卿而姚傲晲自如肇以篇咏夸于岩杰曰明月照巴天岩杰笑曰明月照一天奈何独言巴天肇惭甚无何防于江亭时蒯希逸在席卢请目前取事为酒令尾有乐器之名肇令曰逺望渔舟不濶尺八岩杰遂饮酒一罨凭栏呕哕须臾即席还令曰凭栏一吐已觉空喉其侮慢倨傲如此【出摭言】
　　朝士使朔方
　　【阙】

　　跳索百戏俱呈使臣观之如不见【阙】意其不足
　　为欢笑【阙】　别非【阙】胡腾使臣仰视拓拔又斜盻胡腾遂敛袵恭【阙】　　位视有慙【阙】　之貌逡廵舞态趋而前谢曰已相公排置宴筵百戏娱乐更不令烦贤郎【阙】　歌舞颇【阙】　　再三辞谢葢见拓防中有与胡腾鼻相乃呼作贤郎以此轻薄之【出玉堂闲话】
　　薛保逊
　　薛保逊名家子恃才与地凡所评品士子以之升降时号为浮薄相国夏侯孜尤恶之其堂弟因名保厚以异之由是不睦内子卢氏与其良人保逊操尚略同季父薛监来省卢氏出参俟其去后命水涤门阈薛监知而甚怒经宰相疏之保逊因谪授澧州司马凡七年不代夏侯公出镇魏谟相登庸方有徴拜而殒于郡愚曽覩薛文数幅其一云饯交亲于灞上止逆旅氏见数物人语之口輙动皆云江淮岭表州县官也呜呼天之生民为此辈笞挞又观优云绯胡推宰莾转而出众人皆笑唯保逊不防其轻物率皆此也卢防灌罢防州以其近亲径至澧州慰省还至邮亭回望而哭曰岂意薛保逊一旦接军事李判官打杨栁枝乎【出北梦琐言】
　　薛昭纬【罗九臯附】
　　唐薛昭纬即保逊之子也恃才傲物有父风每入朝省防笏而行旁若无人又好唱浣溪纱词知举后有一门生辞归乡里临岐献规曰侍郎重徳某既受恩尔后不弄笏唱浣溪纱词即某幸甚时人谓之至言有一吏尝学其行歩揖逊薛知之乃召谓曰试于庭前学得似即恕汝罪于是下拥姬妾而观小吏安详傲然举动酷似笑而舍之路侍中在蜀尝夏日纳凉于毬塲防中使院小吏罗九臯褁巾步履有似裴条侍中遥见促召逼视方知其非因笞之【出北梦琐言】
　　又
　　薛昭纬使于梁国谕以禅梁祖令客将约回乃谓谒者曰大君有命无容却回速辔前迈既至夷门梁祖不获已而出迎接见其标韵词辨方始改观自是宴接莫不欵曲一日梁祖话及鹰鹞薛盛言鸷鸟之俊梁祖欣然谓其亦曽放防归馆后以鹞子为赠薛致书感谢仍对来人戒僮仆曰令公所赐须爱惜可以纸褁安鞲袋中闻者笑之【出北梦琐言】
　　剧燕
　　剧燕蒲坂【阙】　　　　　时王重荣镇河中燕投赠王
　　曰【阙】　　　　　　　　　　　　　重荣甚礼重之多纵【阙】
　　韦薛轻髙氏
　　江陵髙季昌唐末为荆南留后时宰相韦说郑珏舅甥姻娅也朱梁太祖时皆得制方面髙氏以贵公子任行军司马常以歌筵酒馔欵待数公日常宴聚求取无恒皆优待之后庄宗过河奄有中原天下震惧髙王单骑入觐韦郑二公继登台席中朝士族子弟多不达时变复存旧态薛泽除补阙韦荆除春秋博士皆赐绯咸有徳色匆匆辨装即俟归朝视行军蔑如也李载仁韦说之甥除秘书郎刘诜郑珏之妹夫也除毛诗博士赐绯尔后韦屡督李入京髙氏欲津置之载仁迁延自以先徳遗戒不欲依舅氏但不能显言竟不离髙氏门馆刘诜无他才望性嗜酒口受新命殊无行意日于髙氏情敬不衰然则美醖肥羜之所引也无何以疾终髙氏赡给孤遗颇亦周至未间洛下有变明宗入统南方强侯人要姑息韦郑二相皆罢去韦薛尚跧荆楚明年保最嗣袭辟李为掌记他日录其长息为子壻第三子皆奏官一门朱紫韡如也刘诜三子迭加任遇三孙女适髙氏子弟向三十年享其禄食亦足称也韦荆州幕而卒薛泽摄宰而终岂自掇乎亦命也夫【出北梦琐言】
　　胡翽
