<!-- { "loadSidebar": true } -->
　　唐洛阳刘贯词大厯中求丐于苏州逢蔡霞秀才者精彩俊爽一相见意颇殷勤以兄呼贯词既而羊酒来宴酒阑曰兄今泛游江湖间何为乎曰求丐耳霞曰有所抵泛行郡国曰蓬行耳霞曰然则防获而止曰十万霞曰蓬行而望十万乃无翼而思飞者也设令必得亦废数年霞居洛中左右亦不贫以他故避地音问乆絶意有所恳祈兄为回途中之费蓬游之望不掷日月而得如何曰固所愿耳霞于是遗钱十万授书一缄白曰逆旅中遽蒙周念既无形迹輙露心诚霞家长鳞虫宅渭桥下合眼叩桥柱当有应者必邀入宅娘奉见时必请与霞少妹相见既为兄弟情不合疎书中亦令渠出拜渠虽年幼性颇慧聪使渠助为主人百缗之赠渠当必诺贯词遂归到渭桥下一潭澄何计自逹乆之以为龙神不当我欺试合眼叩之忽有一人应因视之则失桥及潭矣有朱门甲第楼阁参差有紫衣使拱立于前而问其意贯词曰来自吴郡郎君有书问者执书以入顷而复出曰太夫人奉屈遂入防中见太夫人者年四十余衣服皆紫容貌可爱贯词拜之太夫人答拜且谢曰儿子逺游乆絶音耗劳君惠顾数千里逹书渠少失意上官其恨未减一从遁去三嵗寂然非君特来愁绪犹积言讫命坐贯词曰郎君约为兄弟小妹子即贯词妹也亦当相见夫人曰儿子书中亦言渠略梳头即出奉见俄有青衣曰小娘子来年可十五六容色絶代辨慧过人既拜坐于母下遂命具馔亦甚精洁方对食太夫人忽眼赤直视贯词女急曰哥哥慿来宜且礼待况令消患不可动揺因曰书中以兄处分令以百缗奉赠既难独举须使轻赍今奉一器其价相当可乎贯词曰已为兄弟寄一书札岂宜受其赐太夫人曰郎君贫游儿子备述今副其请不可推辞贯词谢之因命取镇国椀来又进食未防太夫人复瞪视眼赤口两角涎下女急掩其口曰哥哥深诚托人不宜如此乃曰娘年髙风疾发动祗对不得兄宜且出女若惧者遣青衣持椀自随而授贯词曰此罽賔国椀其国以镇灾厉唐人得之固无所用得钱十万可货之其下勿鬻某缘娘疾须侍左右不遂从容再拜而入贯词持椀而行数歩回顾碧潭危桥宛似初到视手中器乃一黄色铜椀也其价只三五镮耳大以为龙妹之妄也执鬻于市有酧七百八百者亦酧五百者念龙神贵信不当欺人日日持行于市及嵗余西市店忽有胡客来视之大喜问其价贯词曰二百缗客曰物宜所直何止二百缗且非中国之宝有之何益百缗可乎贯词以初约只尔不复广求遂许之交受客曰此乃罽賔国镇国椀也在其国大禳人患厄此椀失来其国大荒兵戈乱起吾闻为龙子所窃已近四年其君方以国中半年之赋召赎君何以致之贯词具告其实客曰罽賔守龙上诉当追寻次此霞所以避地也隂冥吏严不得陈首借君为由送之耳殷勤见妹者非固亲也虑老龙之嚵或欲相防以其妹卫君耳此椀既出渠亦当来亦消患之道也五十日后漕洛波腾瀺灂晦日是霞归之也曰何以五十日然后归客曰吾过岭方敢来复贯词记之及期徃视诚然矣【出续元怪录】
　　韦氏
　　京兆韦氏名家女也适武昌孟氏唐大厯末孟与妻弟韦生同韦生授杨子县尉孟授阆州录事参军分路之官韦氏从夫入蜀路不通车舆韦氏乗马从夫至骆谷口中忽然马惊坠于岸下数百丈视之杳黒人无入路孟生悲号一家恸哭无如之何遂设祭服防舍去韦氏至下坠约数丈枯叶之上体无所损初似闷絶少顷而苏经一日饥甚遂取木叶裹雪而食傍视有一岩罅不知深浅仰视处如大井焉分当死矣忽于岩谷中见光一防如灯后更渐大乃有二焉渐近是龙目也韦惧甚石壁而立此龙渐出可长五六丈至穴邉腾孔而出顷又见双眼复是一龙欲出韦氏自度必死寜为龙所害候龙将出遂抱龙跨之龙亦不顾直跃穴外遂腾于空韦氏不敢下顾任龙所之如半日许意疑已过万里试开眼下视此龙渐低又见江海及草木其地度四五丈恐入江遂放身自坠落于深草之上良乆乃苏韦氏不食已经三四日矣气力渐惫徐徐而行遇一渔翁惊其非人韦氏问此何所渔翁曰此杨子县韦氏私喜曰去县防里翁曰二十里韦氏具述其由兼饥渇渔翁伤异之舟中有茶粥饮食之物韦氏问曰此县韦少府尚未到翁曰不知到未韦氏曰某即韦少府之妹也倘为载去至县当厚相报渔翁与载至县门韦少府已上数日矣韦氏至门遣报孟家十三姊韦生不信曰十三姊随孟郎入蜀那忽来此韦氏令具説此由韦生虽惊亦未深信出见之其姊号哭话其迍厄顔色痿瘁殆不可言乃舍之将息寻亦平复韦生终有所疑后数日蜀中凶问果至韦生意乃豁然方更悲喜追酬渔父二十千遣人送姊入蜀孟氏悲喜无极后数十年韦氏表弟裴纲贞元中犹为洪州髙安尉自説其事【出原化记】
　　任顼
　　唐建中初有乐安任顼者好读书不喜尘俗事居深山中有终焉之志尝一日闭闗昼坐有一翁叩门来谒衣黄衣貌甚秀曳杖而至顼延坐与语既乆顼讶其言讷而色沮甚有不乐事因问翁曰何为而色沮乎岂非有忧不然是家有疾而翁念之深老人曰果如是吾因俟子一问固乆矣且我非人乃龙也西去一里有大湫吾家之数百歳今为一人所苦祸且将及非子不能脱我死輙来奉诉子今幸问我故得而言也顼曰某尘中人耳独知有诗书礼乐他术则某不能晓然何以脱翁之祸乎老人曰但授我语非借他术独劳数十言而已顼曰愿受教翁曰后二日愿子为我晨至湫上当亭午之际有一道士自西来者此所谓祸我者也道士当竭我湫中水且屠我子伺其湫水竭宜厉声呼曰天有命杀黄龙者死言毕湫当满道士必又为术子因又呼之如是者三我得完其生矣必重报幸无他为虑顼诺之已而祈谢甚恳乆之方去后二日顼遂往山西果有大湫即坐于湫旁以伺之至当午忽有片云自西冉冉而降于湫上有一道士自云中下颀然而长约丈余立湫之岸于袖中出墨符数道投湫中顷之湫水尽涸见一黄龙帖然俯于沙顼即厉声呼天有命杀黄龙者死言讫湫水尽溢道士怒即于袖中出丹字数符投之湫水又竭即震声呼如前词其水再溢道士怒甚凡食顷乃出朱符十余道向空掷之尽化为赤云入湫湫水即竭呼之如前词湫水又溢道士顾谓顼曰吾一千年始得此龙为食奈何子儒士也奚救此异怒责数言而去顼亦还山中是夕梦前时老人来谢曰頼得君子救我不然防死道士手深诚所感千万何言今奉一珠可于湫岸访之用表我心重报也顼往寻之果得一粒径寸珠于湫岸草中光耀洞澈殆不可识顼后持至广陵市有胡人见之曰此真骊龙之宝也而世人莫可得以数千万为价而市之【出宣室志】
　　赵齐嵩
　　贞元十二年赵齐嵩选授成都县尉拾行李兼及仆从劄以行欲以赴任然栈道甚险而狭常以马鞭拂小树枝遂被鞭梢缴树猝不可脱马又不住遂坠马枝柔叶软不能援挽直至谷底而无所损视上直千余仞旁无他路分死而已所从仆軰无计遂闻于官而归赵子进退无路坠之翌日忽闻雷声殷殷乃知天欲雨须臾石窟中云气相旋而出俄而随云有巨赤斑蛇麤合拱鳞甲焕然摆头而双角出蜿身而四足生奋迅鬐鬛揺动首尾乃知龙也赵生自念曰我住亦死乗龙出亦死寜出而死攀龙尾而附其身龙乗云直上不知防千仞赵尽死而攀之既而至中天施体而行赵生方能跨之必死于泉矣南视见云水一色乃南海也生又叹曰今日不葬于山卒于泉矣而龙将到海飞行渐低去海一二百歩舍龙而投诸地海岸素有芦苇虽堕而靡有所损半日乃行路逢人问之曰清逺县也然至于县且无伴从凭据人不之信不得缱绻迤以至长安月余日逹舍家内始作三七斋僧徒大集忽见赵生至皆惊恐奔曰魂来归赵生当门而坐妻孥辈亦恐其有复生云请于日行看有影否赵生怒其家人之诈恐不肯于日行所亲曰若不肯日中行必是也见赵生言犹云乃语耳良乆自叙其事方大喜行于危险乗骑者可以为戒也

　　太平广记卷四百二十一
　　钦定四库全书
　　太平广记卷四百二十二
　　龙五
　　许汉阳　　　刘禹锡　　　周邯
　　资州龙　　　韦思防　　　卢元裕
　　尺木　　　　史氏子
　　许汉阳
　　许汉阳者其先汝南郡人也少攻文藻贞元中南逰舟行于洪饶间防日暮江波激湍舟人惶恐急寻小浦路入沿之行不觉已三四里俄到一湖中虽广而水才三二尺又北行一里许见湖岸竹树森茂乃投以泊舟渐近见亭宇甚盛有二青衣双鬟方鵶素靣如玉迎舟而笑汉阳讶之而调以游词又大笑复走入宅汉阳束上岸投谒未行三数歩青衣延入宅内防揖坐云女郎易服次须臾青衣命汉阳入中门见满庭皆大池池中荷芰芬芳四岸斐如碧玉作两道虹桥以通南北北有大阁上阶见白金书曰夜明宫四靣竒花果木森耸连云青衣引上阁一层又有青衣六七人见者列拜又引第二层方见女郎六七人目未尝睹皆拜问所来汉阳具述不意至此女郎揖坐讫青衣具饮食所用皆非人间见者食讫命酒其中有竒树髙数丈枝干如梧叶似芭蕉有红花满树未吐盎如杯正对饮所一女郎执酒命一青衣捧一鸟如鹦鹉置饮前栏干上呌一声而树上花一时开芳香袭人每花中有美人长尺余婉丽之姿掣曳之服各称其质诸乐管尽备其人再拜女郎举酒众乐俱作萧萧泠泠音如神仙才一廵已夕月色复明女郎所论皆非人间事汉阳所不测时因汉阳以人事辩之则女郎一无所酧答欢饮至二更筵宴已毕其树花片片落池中人亦落便失所在一女郎取一卷文书以示汉阳览之乃江海赋女郎令汉阳读之遂为读一遍女郎又请自读一遍命青衣之一女郎谓诸女郎兼语汉阳曰有感懐一章欲请诵之女郎及汉阳曰善乃吟曰海门连洞庭每去三千里十载一归来辛苦潇湘水女郎命青衣取诸卷兼笔砚请汉阳与录之汉阳展卷皆金花之素上以银字札之卷大如拱斗已半卷书过矣观其笔乃白玉为管研乃碧玉以玻璃为匣研中皆研银水写毕令以汉阳之名押之展向前见数首皆有人名押署有名仲方者有名巫者有名朝阳者而不见姓女郎遂索卷汉阳曰有一篇欲奉和拟继此可乎女郎曰不可此亦每归呈父母兄弟不欲杂尔汉阳曰适以弊名押署复可乎曰事别非君子所谕四更已来命悉拾挥霍次一青衣曰郎可归舟矣汉阳乃起诸女郎曰忻此旅泊接奉不得郑重耳恨恨而别归舟忽大风云色陡暗寸歩黯黒至平明观夜来饮所乃空林树而已汉阳缆行至昨晚口江岸人家见十数人似有非常因泊舟而讯人曰江口溺杀四人至二更后却捞出三人已卒其一人虽似死而未甚有巫女以杨栁水洒拂禁呪乆之能言曰昨夜水龙王诸女及姨姊妹六七人归过洞庭宵宴于此取我軰四人作酒掾客少不多饮所以我却得来汉阳异之乃问曰客者谓谁曰一措大耳不记姓名又云青衣言诸小娘子苦爱人间文字不可得尝欲请一措大文字而无由又问今在何处已发舟也汉阳乃念昨宵之事及感懐之什皆可验也汉阳黙然而归舟觉腹中不安乃吐出鲜血数升知悉以人血为酒尔三日方平【出博异志】
　　刘禹锡
