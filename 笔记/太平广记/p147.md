<!-- { "loadSidebar": true } -->
　　廖有方元和乙未嵗下第游蜀至寳鸡西适公馆忽闻呻吟之声潜听而防惙也乃于闲室之内见一贫病儿郎问其疾苦行止彊而对曰辛勤数举未偶知音眄睐叩头久而复语唯以残骸相托余不能言拟求救疗是人俄忽而逝遂贱鬻所乗鞍马于村豪备棺瘗之恨不知其姓字茍为金门同人临岐凄断复为铭曰嗟君殁世委空囊几度劳心翰墨场半面为君申一恸不知何处是家乡后廖君自西蜀廻取东川路至灵龛驿驿将迎归私第及见其妻素衣再拜呜咽情不可任徘徊设辞有同亲懿淹留半月仆马皆饫啜熊虎之珍极賔主之分有方不测何缘悚惕尤甚临别其妻又悲啼赠賮缯锦一防其价值数百千驿将曰郎君今春所葬胡绾秀才即某妻室之季兄也始知亡者姓字复叙平生之事所遗物终不纳焉少妇及夫坚意拜上有方辞曰仆为男子粗察古今偶然葬一同流不可当兹厚惠遂促辔而前驿将奔骑而送复逾一驿尚未分离廖君不顾其物驿将执袂各恨东西物乃弃于林野乡老以义事申州州将以表奏朝廷文武宰寮愿识有方共为导引明年李逢吉知举有方及第改名游卿声动华夷皇唐之义士也其主驿戴克勤堂牒本道节度甄升至于极职克勤名义与廖君同逺矣【出云溪友议】

　　太平广记卷一百六十七
　　钦定四库全书
　　太平广记卷一百六十八
　　气义三
　　熊执易　　　李约　　　　郑还古
　　江陵士子　　郑畋　　　　章孝子
　　发冢盗　　　郑雍　　　　杨晟
　　王殷
　　熊执易
　　熊执易赴举行次潼闗秋霖月余滞于逆旅俄闻邻店有一士吁嗟数次执易潜问之曰前尧山令樊泽举制科至此马毙囊空莫能自进执易造焉遽辍所乗马倒囊济之执易其年罢举泽明年登科【出摭言】
　　李约
　　李约为兵部员外汧公之子也识度清旷逈出尘表与主客张员外谂同官幷韦徴君况墙东遯世不婚娶不治生业李独厚于张每与张匡牀静言达旦不寝人莫得知赠张诗曰我有心中事不与韦二説秋夜洛阳城明月照张八约尝江行与一商胡舟檝相次商胡病固邀相见以二女托之皆絶色也又遗一珠约悉唯唯及商胡死财寳约数万悉籍其数送官而以二女求配始殓商胡时约自以夜光唅之人莫知也后死胡有亲属来理资财约请官司发掘检之夜光果在其宻行皆此也【出尚书故事】
　　郑还古
　　郑还古东都闲居与栁当将军者甚熟栁宅在履信东街有楼台水木之盛家甚富妓乐极多郑往来宴饮与诸妓笑语既熟因调谑之妓以告柳怜郑文学又贫亦不之怪郑将入京求官栁开筵饯之酒酣与妓一章曰冶出神仙歌声胜管眼看白苎曲欲上碧云天未拟生裴秀如何乞郑莫教金谷水横过坠楼前栁见诗甚喜曰某不惜此妓然吾子方求官事力空困将去固不易支持専待见荣命便发遣入京充贺礼及郑入京不半年除国子博士栁见除目乃津置入京妓行及嘉祥驿郑已亡殁旅榇寻到府界栁闻之悲叹不已遂放妓他适【出卢氏杂説】
　　江陵士子
　　江陵寓居士子其姓名有美姬甚贫求尺题于交广间游索去万计支持五年粮食且戒其姬曰我若五年不归任改适士子去后五年未归姬遂为前刺史所纳在髙丽坡底及明年其夫归已失姬之所在寻访知处遂为诗求媒标寄之诗云隂云漠漠下阳台惹着襄王更不回五度看花空有泪一心如结不曽开纎萝自合依芳树覆水宁思返旧杯惆怅髙丽坡底宅春光无复下山来刺史见诗遂给一百千及资装便遣还士子【出卢氏杂説】
　　郑畋
　　郑文公畋字台文父亚曽任桂管观察使畋生于桂州小字桂儿时西门思恭为监军有诏徴赴阙亚饯于北郊自以衰年因以畋托之曰他日愿以桂儿为念九泉之下不敢忘之言讫然流涕思恭志之及为神防军中尉亚已卒思恭使人召畋馆之于第年未及冠甚爱之如甥侄因选师友敎导之畋后官至将相黄巢之入长安西门司恭逃难于终南山畋以家财厚募有勇者访而获之以归岐下温凊侍膳有如父焉思恭终于畋所畋葬于鳯翔西冈松栢皆手植之未几畋亦卒葬近西门之坟百官造二垅以吊之无不堕泪咸伏其义也【出北梦琐言】
　　章孝子
　　章孝子名全益东蜀涪城人少孤为兄全启养育母疾全启割股肉以馈其疾果瘳也他日全启出游殂于逆旅全益感天伦之恩制斩缞之服又以全启割肉防母遂以火炼指以申至痛仍以银字写法华经一部日夕讽诵乃通大义后至成都府楼巷舍于其间傍有丹灶不蓄童仆块然一室鬻丹得钱数及两金即刻一今华亭禅院即居士髙楼之所人谓有黄白之术尝言于道友曰防水银一两止一两银价若丸作三百粒每粒百钱乃三十千矣其利博哉但所鬻之丹亦神矣居士到蜀之后制土偶于丹灶之侧以代执热之用防惜不毁殆四十年大顺中物故年至九十八寺僧写眞于壁节度判官前眉州刺史冯涓撰赞以美之【出北梦琐言】
　　发冢盗
　　光启大顺之际褒中有盗发冢墓者经时搜索不获长吏督之甚严忽一日擒获寘于所司淹延经嵗不得其情拷掠楚毒无所不至欵占既具连及数人皆以为得之不谬矣及临刑傍有一人攘袂大呼曰王法岂容枉杀平人者乎发冢者我也我日在稠人之中不为获擒而斯人何罪欲杀之速请释放旋出丘中所获之赃验之略无差异具狱者亦出其赃验之无差及藩帅躬自诱而问之曰虽自知非罪而受棰楚不禁遂令骨肉伪造此赃希其一死藩帅大骇具以闻于朝廷坐其狱吏枉陷者获免自言者补衙职而赏之【出玉堂闲话】
　　郑雍
　　郑雍学士未第时求婚于白州崔相公逺才允许而博陵有事女则随例塡宫至朱梁开平之前崔氏在内托疾敕令出宫还其本家郑则复托媒氏致意选日亲迎士族婚礼随其丰俭亦无所阙寻有庄盆之感又杖经朞周莫不合礼士林以此多之美称籍甚场中翘足望之一举之甲科【封尚书牓下】脱白授秘校兼内翰与丘门同敕入不数载而卒【出玉堂闲话】
　　杨晟
　　杨晟始事鳯翔节度使李昌符累立军功因而疑之潜欲加害昌符爱妾周氏悯其无辜宻告之由是亡去而获免后为驾前五十四军都指挥使除威胜军节度使建节于彭州抚绥士民延敬賔客洎僧道辈各得其所厚于礼敬人甚懐之李昌符之败因令求周氏既至以义母事之周氏自以少年复有美色恳有好合之请晟告誓天地终不以非礼偶之每日未视事前必申问安之礼虽厄在重围未尝废也新理之郡兵力不完遽为王蜀先主攻围保守孤垒救兵不至凡千日为西川所破而害焉有马歩使安师建者杨氏之腹心也城尅执之蜀先主知其忠烈兾为其用欲寛之师建曰某受杨司徒提拔不敢惜死先主嗟赏而行戮为其设祭而葬之【出北梦言】
　　王殷
　　王殷梁开封尹瓒之犹子也干化中为徐州连率众叛拒命杀害使臣防阅市井而授甲焉有亲随苗温与数辈度其必不济窃谋作乱事泄被擒刳心而死其妻配别部军挍殊不甘挟短刃割乳而殒闻者无不嗟尚【出玉堂闲话】

　　太平广记卷一百六十八
　　钦定四库全书
　　太平广记卷一百六十九
　　知人一
　　陈寔　　　　黄叔度　　　郭泰
　　马融　　　　蔡邕　　　　顾邵
　　诸瑾兄弟　厐士元　　　武陔
　　裴頠　　　　匈奴使　　　桓温
　　谢鲲　　　　唐太宗　　　李勣
　　薛收　　　　王珪　　　　王饰旦
　　杨素　　　　王义方　　　选将
　　英公　　　　刘竒　　　　张鷟
　　李峤　　　　郑杲　　　　卢从愿
　　裴寛　　　　韦诜　　　　裴谈
　　陈寔
　　陈寔尝叹曰若周子居者眞栋梁之器譬诸寳劒则世之龙泉客有问陈季方曰足下家君有何功徳而荷天下重名季方曰吾家君譬如桂树生于泰山之阿上有万仞之髙下有不测之渊上为甘露所霑下为渊泉所润当斯之时桂树焉知泰山之髙渊泉之深不知有功徳与无【出世説】
　　黄叔度
　　郭泰至汝南造袁奉髙车不停轨鸾不辍轭诣黄叔度乃弥日信宿人问其故林宗曰叔度汪汪如千顷之波澄之不清挠之不浊其器深广难测矣【出世説】
　　郭泰
　　郭泰秀立髙峙澹然渊停九州之士悉懔懔宗仰以为覆盖蔡伯喈告卢子干马日防曰吾为天下作碑铭多矣未尝不有惭唯为郭先生碑颂无愧色耳【出世説】
　　马融
　　郑在马融门下融尝不解割裂书七事而思其五别令卢子干思其二融告干曰孔子谓子贡回也闻一知十吾与汝弗如也今我与子可谓是矣【出世説】
　　蔡邕
　　蔡邕评陈蕃李膺先后曰陈仲举彊于犯上难李元礼严于挕下易仲举三君之下【谢沈汉记曰三君者一时之所重窦武刘淑陈蕃】元礼八俊之上【薛莹汉书曰李膺王畅荀绲朱防魏朗刘佑杜楷赵典为八俊出世説】
　　顾邵
　　顾邵尝独谓厐士元曰闻子知人吾与足下孰愈士元曰陶冶世俗与时沉机吾不如子论霸王之余防览倚伏之要最吾亦有一日之长邵亦安其言【出世説】
　　诸瑾兄弟
　　诸瑾弟亮及从弟诞并有盛名各事一国时以蜀得其龙吴得其虎魏得其狗【出世説】
　　厐士元
　　厐士元至吴吴人并友之见陆绩顾邵全琮而为之目曰陆子所谓驽马有逸足之用顾子所谓驽牛可以重致逺或问如目陆为胜邪曰驽马虽精速能致一人耳驽牛一日行百里所致岂一人哉吴人无以难全子好声名似汝南樊子昭【出世説】
　　武陔
　　司马文王问武陔曰陈泰何如其父司空陔曰通雅博畅能以天下声教为己任者不如也明练简至立功立事过之【出世説】
　　裴頠
　　冀州刺史杨淮二子乔与髦俱总角为成器淮与裴頠乐广友善遣见之頠性放爱乔之有风韵谓淮曰乔当及卿髦小减也广性清淳爱髦之有神检谓淮曰乔自及卿然髦尤精出淮笑曰我二儿之优劣乃裴乐之优劣也论者评之以为乔虽髙韵而无检局乐言为得然并为后出之隽【出世説】
　　匈奴使
　　魏武将见匈奴使自以形陋不足懐逺国使崔季珪代当之自捉刀立牀头事毕令间谍问曰魏王何如使曰魏王雅望非常然牀头捉刀人乃英雄也王闻之驰杀此使【出商芸小説】
　　桓温
　　晋殷浩既废桓温语诸人曰少时与之共骑竹马我弃去已浩辄取之故当出我下【出世説新语】
　　谢鲲
　　明帝问谢鲲君自谓何如庾亮答曰端委庙堂使百寮凖则臣不如亮一丘一壑自谓过之【出世説新语】
　　唐太宗
