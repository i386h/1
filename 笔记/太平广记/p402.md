<!-- { "loadSidebar": true } -->
　　王黯者结婚崔氏唐天宝中妻父士同为沔州刺史黯随至江夏为狐所媚不欲渡江发狂大呌恒欲赴水妻属惶惧防黯着牀枥上舟行半江忽尔欣笑至岸大喜曰本谓诸女郎軰不随过江今在州城上复何虑也士同莅官便求术士左右言州人能射狐者士同延至入令堂中悉施牀席寘黯于屋西北陬家人数十持更迭守已于堂外别施一牀持弓矢以狐至三夕忽云诸人得饱睡否适已中狐明当取之众以为狂而未之信及明见中有血众随血去入大坑中草下见一牝狐带箭垂死黯妻烧狐为灰服之至尽自尔得平复后为原武县丞在防事忽见老狐奴婢诣黯再拜云是大家阿嬭徃者娘子枉为崔家杀害翁婆追念未尝离口今欲将小女更与王郎续亲故令申意兼取吉日成纳黯甚惧辞以厚利万计料理遽出罗锦十余匹于通衢焚之老奴乃谓其妇云天下美丈夫亦复何数安用王家老翁为女壻言讫不见【出广异记】
　　袁嘉祚
　　唐寜王传袁嘉祚年五十应制授垣县县丞门素凶为者尽死嘉祚到官而丞宅数任无人居屋宇摧残荆充塞嘉祚剪其荆理其墙垣坐防事中邑老吏人皆惧劝出不可既而魅夜中为怪嘉祚不动伺其所入明日掘之得狐狐老矣兼子孙数十头嘉祚尽烹之次至老狐狐乃言曰吾神能通天预知休咎愿置我我能益于人今此宅已安舍我何害嘉祚前与之言备告其官秩又曰愿为耳目长在左右乃免狐后祚如狐言秩满果迁数年至御史狐乃去【出纪闻】
　　李林甫
　　唐李林甫方居相位尝退朝坐于堂之前轩见一狐其质甚大若牛马而毛色黯黑有光自堂中出驰至庭顾望左右林甫命弧矢将射之未及已亡见矣自是凢数日每昼坐輙有一狐出焉其嵗林甫籍没【出宣室志】
　　孙甑生
　　唐道士孙甑生本以飬鹰为业后因放鹰入一窟见狐数十枚读书有一老狐当中坐迭以传授甑生直入夺得其书而还明日有十余人持金帛诣门求赎甑生不与人云君得此亦不能解用之若写一本见还当以口诀相授甑生竟传其法为世术士狐初与甑生约不得示人若违者必当非命天寳末宗固就求之甑生不与竟尔防法【出广异记】
　　王璿
　　唐宋州刺史王璿少时仪貌甚美为牝狐所媚家人或有见者丰姿端丽虽僮防过之者必敛容致敬自称新妇抵对皆有理由是人乐见之每至端午及佳节悉有赠仪相送云新妇上其郎某娘续命众人笑之然所得甚众后璿职髙狐乃不至盖其禄重不能为怪【出广异记】
　　李黁
　　东平尉李黁初得官自东京之任夜投故城店中有故人卖胡饼为业其妻姓郑有美色李目而悦之因宿其舎留连数日乃以十五千转索胡妇既到东平宠遇甚至性婉约多媚风流女工之事罔不心了于音声特究其妙在东平三嵗有子一人其后李充租纲入京与郑同还至故城大防乡里饮宴累十余日李催发数四郑固称疾不起李亦怜而从之又十余日不获已事理须去行至郭门忽言腹痛下马便走势疾如风李与其仆数人极骋追不能及便入故城转入易水村足力少息李不能舍复逐之垂及因入小穴极声呼之寂无所应恋结凄怆言发泪下防日暮村人以草塞穴口还店止宿及明又徃呼之无所见乃以火熏乆之村人为掘深数丈见牝狐死穴中衣服脱卸如蜕脚上着锦袜李叹息良久方埋之归店取猎犬噬其子子略不惊怕便将入都寄亲人家养之输纳毕复还东京婚于萧氏萧氏常呼李为野狐婿李初无以答一日晚李与萧擕手归房狎戏复言其事忽闻堂前有人声李问阿谁夜来答曰君岂不识郑四娘耶李素所钟念者闻其言遽欣然跃起问鬼乎人乎答曰身即也欲近之而不能四娘因谓李人神道殊贤夫人何至数相谩骂且所生之子逺寄人家其人皆言狐生不给衣食岂不念乎宜早为抚育九泉无恨也若夫人云云相侮又小儿不必将为君之患言毕不见萧遂不复敢説其事唐天寳末子年十余甚无恙【出广异记】
　　李揆
　　唐丞相李揆乾元初为中书舎人尝一日退朝归见一白狐在庭中捣练石上命侍僮逐之已亡见矣时有客于揆门者因话其事客曰此祥符也某敢贺至明日果选礼部侍郎【出宣室志】
　　宋溥
　　宋溥者唐大厯中为长城尉自言防时与其党暝扱野狐数夜不获后因月夕复为其事见一鬼戴笠骑狐唱独盘子至扱所狐欲入扱鬼乃以手搭狐颊因而复回如是数四其后夕溥复下扱伺之又乘狐两小引前徃来扱所溥等无所获而止有谈众者亦云防时下扱忽见一老人扶杖至已所止树下仰问树上是何人物众时尚小甚惶惧其兄因怒骂云老野狐何敢如此下树逐之遂变狐走【出广异记】
　　僧晏通
　　晋州长寜县有沙门晏通修头陀法将夜则必就藂林乱塜寓宿焉虽风雨露雪其操不易虽魑魅魍魉其心不揺月夜栖于道邉积骸之左忽有妖狐踉跄而至初不虞晏通在树影也乃取髑髅安于其首遂揺动之傥振落者即不再顾因别选焉不四五遂得其一岌然而缀乃褰撷木叶草花障蔽形体随其顾盻即成衣服湏臾化作妇人绰约而去乃于道右以伺行人俄有促马南来者妖狐遥闻则恸哭于路过者驻骑问之遂对曰我歌人也随夫入秦今晓夫为盗杀掠去其财伶俜孤逺思愿北归无由致脱能采当誓微躯以执婢役过者易定军人也即下马熟视悦其都冶词意叮咛便以后乗挈行焉晏通遽出谓曰此妖狐也君何容易因举锡杖叩狐脑髑髅应手即坠遂复形而窜焉【出集异记】










　　太平广记卷四百五十一
　　钦定四库全书
　　太平广记巻四百五十二　　宋　李昉等　编狐六
　　任氏　　　　李苌
　　任氏
