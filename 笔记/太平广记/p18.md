<!-- { "loadSidebar": true } -->
　　处士元藏几自言后魏清河孝王之孙也隋炀帝时官任奉信郎大业元年为过海使判官无何风浪坏船黑雾四合同济者皆不免而藏几独为破木所载殆经半月忽达于洲岛间洲人问其从来则瞀然具以事告洲人曰此沧浪洲去中国已数万里乃出菖蒲花桃花酒饮之而神气清爽其洲方千里花木常如二月地土宜五谷人多不死出鳯凰孔雀灵牛神马之属更产分蒂长二尺其色如椹一颗二蔕有碧枣丹栗皆大如梨其洲人多衣缝掖衣戴逺游冠与之话中国事则歴歴如在目前所居或金阙银台玉楼紫阁奏箫韶之乐饮香露之醑洲上有久视之山山下出澄水泉其泉濶一百步亦谓之流渠虽投之金石终不沈没故洲人以瓦铁为船舫更有金池方十数里水石泥沙皆如金色其中有四足【今刑部卢员外寻云金义岭有池如盆其中有鱼皆四足】又有金莲花洲人研之如泥以间彩绘光辉焕烂与眞无异但不能入火而已更有金茎花如蝶每微风至则摇荡如飞妇人竞采之以为首饰且有语曰不戴金茎花不得在仙家更以强木造船其上多饰珠玉以为游戏强木不沈木也方一尺重八百斤巨石缒之终不没藏几淹留既久忽念中国洲人遂制淩风舸以送焉激水如箭不旬即达于东莱问其国乃皇唐也询其年号即贞元也访其乡里榛芜也追其子孙疎属也有隋大业元年至贞元年末已二百年矣有二鸟大黄鹂每翔翥空中藏几呼之即至或令衔珠或令受人语乃谓之转言鸟出沧洲也藏几工诗好酒混俗无拘检十数年间遍游江表人莫之知而赵归真常与藏几弟子九华道士叶通微相遇求得其实归眞以藏几之异备奏上上令谒者赍手诏急徴及至中路忽然亡去谒者惶恐即上疏具言其故上覧疏咨嗟曰朕不如明皇帝以降异人后有人见藏几泛小舟于海上至今江表道流大传其事焉【出杜阳杂编】
　　文广通
　　文广通者辰溪县滕村人也县属辰州泝州一百里北岸次有滕村广通居焉本汉辰陵县武陵记云广通以宋元嘉二十六年见有野猪食其稼因举弩射中之流血而走寻血踪越十余里入一穴中行三百许歩豁然明晓忽见数百家居止莫测其由来视所射猪已归村人圏中俄有一叟出门云汝非射吾猪者乎文曰猪来犯仆非仆犯猪翁曰牵牛蹊人之田信有罪矣而夺之牛者罪又重矣文因稽首谢过翁云过而知改是无过矣此猪前缘应有其报君无谢焉翁呼广通至防上见十数书生皆冠章甫之冠服缝掖之衣有博士独一榻面南谈老子又见西斋有十人相对弹一琴而五声自韵有童子酌酒呼令设客文饮半酣四体怡然因尔辞退观其墟陌人事不异外间觉其清虚独逺自是胜地徘徊欲住翁乃遣小儿送之令坚关门勿复令外人来也文与小儿行问其始末荅曰彼诸贤避夏桀难来此因学道得仙独榻座谈老子者昔河上公也仆汉时山阳王辅嗣至此请问老子滞义仆自扫门已来于兹十纪始召进得预门人犹未深受要诀只令守门至洞口分别慇懃自言相见未期广通自所入处见所用弩皆已朽断初谓少顷已十二年矣广通家已成丧讫闻其归乃举村惊疑明日与村人寻其穴口唯见巨石塞之烧凿不可为攻焉【出神仙感遇传】
　　杨伯丑
　　杨伯丑冯翊武乡人好读易隐于华山隋开皇初文帝搜访逸隐闻其有道徴至京师见公卿不为礼人无贵贱皆汝之人不能测帝赐衣着至朝堂舍之而去常被髪佯狂游行市里形体垢秽未尝栉沐亦开肆卖卜卦无不中有人失马诣伯丑卜之伯丑方为太子所召在途遇之立为作卦曰可于西市东壁南第三店为我买鱼作鲙如其言诣所指店中果有人牵所失马而至遂擒之何妥尝与论易闻妥之言笑曰何用郑王弼之言乎于是测理辨荅思理妙大异先儒之防论者谓其有机因问其所学曰太华之下金天洞中我曾受羲皇所教之易与大道同理穷众妙岂可与世儒常谈而测神仙之防乎数年复归华山上后世世有人见之【出仙传拾遗】
　　刘法师
　　唐贞观中华隂云台观有刘法师者链气絶粒迨二十年每三元设斋则见一人衣缝掖面黧瘦来居末坐斋毕而去如此者十余年而衣服顔色不改法师异而问之对曰余姓张名公弼住莲花峯东隅法师意此处无人之境请同往公弼怡然许之曰此中甚乐师能便住亦当无闷法师遂随公弼行三二十里扳萝攀葛才有鸟径其崖谷崄絶虽猿狖不能过也而公弼履之若夷途法师从行亦无难遂至一石壁削成髙直千余仞下临无底之谷一迳阔数寸法师与公弼侧足而立公弼乃以指扣石壁中有人问曰为谁对曰某遂划然开一门门中有天地日月公弼将入法师随公弼亦入其人乃怒谓公弼曰何故引外人来其人因阖门则又成石壁矣公弼曰此非他人乃云台刘法师也与余久故故请此来何见拒之深也又开门纳公弼及法师公弼曰法师此来甚饥君可丰食遣之其人遂问法师便住否法师请以后期其人遂取一盂水以肘后青囊中刀圭粉和之以饮法师其味甚甘香饮毕而饥渴之想顿除矣公弼曰余昨云山中甚乐君盍为戏令法师观之其人乃以水噀东谷中俄有苍龙白象各一对舞舞甚妙威鳯防鸾各一对歌歌甚清顷之公弼送法师师却顾唯见青崖丹壑向之歌舞一无所覩矣及去观将近公弼乃辞法师至观处置事毕却寻公弼则歩歩险阻杳不可阶法师痛恨前者不住号天呌地遂成腰疾公弼更不复至矣【出续恠录】












　　太平广记卷十八
　　钦定四库全书
　　太平广记卷十九
　　神仙十九
　　马周　　　李林甫　　　郭子仪
　　韩滉
　　马周
　　马周者华山素灵宫仙官也唐氏将受命太上敕之下佐于国而沈湎于酒汨没风尘间二十年栖旅困馁所向拘碍几为磕仆闻天纲自蜀入秦善于相术因诣之以决休咎天纲目之良久曰五神奔散尸居旦夕耳何相之有邪周大惊问以禳制之术天纲曰可自此东直而行当有老叟骑牛者不得廹而与语但随其行此灾可除矣周如言而行未出都门果有老叟骑牛出城黙随其后缭绕村径登一大山周随至山顶叟顾见之下牛坐于树下与语曰太上命汝辅佐圣孙创业拯世何为昏沈于酒自掇困饿五神已散正气凋沦旦夕将死而不修省邪周亦懵然未晓叟曰汝本素灵宫仙官今太华仙王使人召汝即引入宫阙经歴宫门数重至大殿之前羽卫森肃若帝王所居趋至前有宣言责之者以其受命不恭堕废所委使还其旧署自责省愆叟与所使数人送于东庑之外别院中室宇宏丽视其门则姓名存焉啓钥而入鑪火鼎器牀榻茵席宛如近所栖止沉吟思之未能了悟忽有五人服五方之衣长大竒伟立于前曰我皆先生五脏之神也先生酣酒流荡浊辱于身我等久归此矣但闭目将复于神室也周瞑目顷之忽觉心智明悟并忆前事二十余年若旬日之间耳复扃鐍所居出仙王之庭稽首谢过再禀其命来诣长安明日复谒天纲天纲惊曰子何所遇邪已有瘳矣六十日当一日九迁百日位至丞相勉自爱也如是贞观中敕文武官各贡理国之策周之所贡意出人表是日拜拾遗监察御史里行自此累居大任入相中书令数年一旦羣仙降其室曰佐国功成可以退矣太乙徴命无复留也翌日无疾而终諡曰忠公其所着功业匡赞国政歴品秩国史有传此不备书【出神仙拾遗】
　　李林甫
　　唐右丞相李林甫年二十尚未读书在东都好游猎打毬驰逐鹰狗每于城下槐坛下骑驴击毬畧无休日旣惫舍驴以两手返据地歇一日有道士甚丑陋见李公踞地徐言曰此有何乐郎君如此爱也李怒顾曰关足下何事道者去明日又复言之李公幼聦悟意其异人乃摄衣起谢道士曰郎君虽善此然忽有顚坠之苦则悔不可及李公请自此修谨不复为也道士笑曰与郎君后三日五更防于此曰诺及往道士已先至曰为约何后李乃谢之曰更三日复来李公夜半往良久道士至甚喜谈笑极洽且曰某行世间五百年见郎君一人已列仙籍合白日升天如不欲则二十年宰相重权在已郎君且归熟思之后三日五更复防于此李公回计之曰我是宗室少豪侠二十年宰相重权在已安可以白日升天易之乎计已决矣及期往白道士嗟叹咄叱如不自持曰五百年始见一人可惜可惜李公悔欲复之道士曰不可也神明知矣与之叙别曰二十年宰相生杀权在已威振天下然愼勿行隂贼当为隂德广救防人无枉杀人如此则三百年后白日上升矣官禄已至可使入京李公匍匐泣拜道士握手与别时李公堂叔为库部郎中在京遂诣叔父以其纵荡不甚记录之颇惊曰汝何得至此曰某知向前之过今故候觐请改节读书愿受鞭棰库部甚异之亦未令就学每有賔客遣监杯盘之餙无不修洁或谓曰汝为吾着某事虽雪深没踝亦不去也库部益亲怜之言于班行知者甚众自后以防叙累官至赞善大夫不十年遂为相矣权巧深密能伺上防恩顾隆洽独当衡轴人情所畏非臣下矣数年后自固益切大起大狱诛杀异已死相继都忘道士槐坛之言戒也时李公之门将有趋谒者必望之而歩不敢乘马忽一日方午有人扣门吏惊候之见一道士甚枯瘦曰愿报相公闻者呵而逐之外吏又鞭缚送于府道士微笑而去明日日中复至门者乘间而白李公曰吾不记识汝试为通及道士入李公见之醒然而悟乃槐坛所覩也慙悸之极若无所措却思二十年之事今已至矣所承教戒曽不蹔行中心如疾乃拜道士迎笑曰相公安否当时之请并不见从遣相公行隂徳今枉杀人上天甚明谴谪可畏如何李公但搕额而已道士留宿李公尽除仆使处于中堂各居一榻道士唯少食茶果余无所进至夜深李公曰昔奉教言尚有升天之挈今复遂否道士曰缘相公所行不合其道有所窜责又三百年也更六百年乃如约矣李公曰某人间之数将满既有罪谴后当如何道士曰莫要知否亦可一行李公降榻拜谢曰相公安神静虑万想俱遣兀如枯株即可俱也良久李公曰某都无念虑矣乃下招曰可同往李公不觉便随道士去大门及春明门到輙自开李公援道士衣而过渐行十数里李公素贵尤不善行困苦颇甚道士亦自知之曰莫思歇否乃相与坐于路隅逡巡以数节竹授李公曰可乘此至地方止慎不得开眼李公遂跨之腾空而上觉身泛大海但闻风水之声食顷止见大郭邑介士数百罗列城门道士至皆迎拜兼拜李公约一里到一府署又入门复有甲士升阶至大殿帐榻华侈李公困欲就帐卧道士惊牵起曰未可恐不可回耳此是相公身后之所处也曰审如是某亦不恨道士笑曰兹介癣之属其间苦事亦不少遂却与李公出大门复以竹杖授之一如来时之状入其宅登堂见身瞑坐于牀上道士乃呼曰相公相公李公遂觉涕泗交流稽首陈谢明日别去李公厚以金帛赠之俱无所受但挥手而已曰勉旃六百年后方复见相公遂出门而逝不知所在先是安禄山常养道术士每语之曰我对天子亦不恐惧唯见李相公若无地自容何也术士曰公有隂兵五百皆有铜头铁额常在左右所以如此某安得见之禄山乃奏请宰相宴于已宅密遣术士于间窥伺退曰竒也某初见李相公有一青衣童子捧香炉而入仆射侍卫铜头鐡额之皆穿屋逾墙奔逆而走某亦不知其故也当是仙官暂谪在人间耳【出逸史】
　　郭子仪
