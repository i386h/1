<!-- { "loadSidebar": true } -->
　　唐太常卿卢崇道坐女婿中书令崔湜反羽林将张仙坐与薛介然口陈欲反之状俱流岭南经年无日不悲号两目皆肿不胜凄恋遂并逃归崇道至都宅藏隐爲男娶崔氏女未成有内给使来取充贵人崇道乃赂给使别取一崔家女去入内事败给使具承掩崇道并男三人亦被糺捉敕杖各决一百俱至丧命【岀朝野佥载】
　　刘仁轨
　　唐青州刺史刘仁轨知海运失船极多除名爲民遂辽东効力遇病卧平壤城下褰幕看兵士攻城有一卒来前头背坐叱之不去仍恶骂曰你欲看我亦欲看何预汝事不肯去须臾城头放箭正中心而死微此兵仁轨几爲流矢所中【岀朝野佥载】
　　任之选
　　唐任之选与张説同时应举后説爲中书令之选竟不及第来谒张公公遗绢一束以充粮用之选将归至舍不经一两日疾大作将绢市药绢尽疾自损非但此度余处亦然何薄命之甚也【岀朝野佥载】




　　太平广记卷一百四十六
　　钦定四库全书
　　太平广记卷一百四十七
　　定数二
　　田预　　　　王晙　　　　高智周
　　王儦　　　　裵伷先　　　张文瓘
　　嘉祚　　　齐澣　　　　张守珪
　　裵有敞　　　王超　　　　张齐丘
　　冯七言事　　桓臣范　　　张嘉贞
　　僧金师
　　田预
　　唐奉御田预自云少时见奚三儿患气疾寝食不安田乃请与诊候岀一饮子方剂愈三儿大悦云公既与某尽心治病某亦当与公尽心以定贵贱可住宿既至晓命纸录一生官禄至第四政云作桥陵丞时未有此官田诘之对云但至时自有此官岀又云当二十四年任奉御及大帝崩田果任桥陵丞后爲奉御二十四年而改【岀定命录】
　　王晙
　　王晙任渭南已数载自云乆厌此县但得蒲州司马可矣时奚三儿从北来见一云送牒向渭南报明府改官问何官云改蒲州司马便与相随来渭南见晙云公即改官爲蒲州司马当时在防堦下曲躬立三儿言讫走岀果三数日改蒲州司马改后二十余日敕不到问三儿三儿后见前问故云缘王在任賸请官钱所以折除今折欲尽至某时当得上后验如其言【岀定命录】
　　高智周
　　高智周义兴人也少与安陆郝处俊广陵来济富阳孙处约同寓于石仲览仲览宣城人而家于广陵破产以待此四人其相遇甚厚尝夜卧因各言其志处俊先曰愿秉衡轴一日足矣智周来济愿亦当然处约于被中遽起曰丈夫枢轴或不可冀愿且爲通事舍人殿庭周旋吐纳足矣仲览素重四人尝引相工视之皆言贵极人臣顾视仲览曰公因四人而达后各从官州郡来济已领吏部处约以瀛州书佐因选引时随铨而注济见约遽命笔曰如志如志乃注通事舍人注毕下阶叙平生之言亦一时之羙也智周尝出家为沙门乡里惜其才学勉以进士充赋擢第授越王府参军累费县令与佐官均分俸钱迁秘书郎累迁中书侍郎知政事拜银青光禄大夫智周聪慧举朝无比日诵数万言能背碑覆局淡泊于冠冕每辞职辄迁赠越州都督諡曰定【出御史台记】
　　王儦
　　唐太子通事舍人王儦曰人遭遇皆系之命缘业先定吉凶乃来岂必诫愼昔天后诛戮皇宗宗子系大理当死宗子叹曰既不免刑焉用汚刀锯夜中以衣领自缢死晓而苏遂言笑饮食不异在家数日被戮神色不变初苏言曰始死防官怒之曰尔合戮死何为自来速还受刑宗子问故官示以防簿及前世杀人今偿对乃毕报宗子既知故受害无难色【出纪闻】
　　裵伷先
　　工部尚书裵伷先年十七为太仆寺丞伯父相国炎遇害伷先废为民迁岭外伷先素刚痛伯父无罪乃于朝廷封事请见面陈得失天后大怒召见盛气以待之谓伷先曰汝伯父反干国之宪自贻伊戚尔欲何言伷先对曰臣今请为陛下计安敢诉寃且陛下先帝皇后李家新妇先帝弃世陛下临朝为妇道者理当委任大臣保其宗社东宫年长复子明辟以塞天人之望今先帝登遐未几遽自封崇私室立诸武为王诛斥李宗自称皇帝海内愤惋苍生失望臣伯父至忠于李氏反诬其罪戮及子孙陛下为计若斯臣深痛惜臣望陛下复立李家社稷迎太子东宫陛下高枕诸武获全如不纳臣言天下一动大势去矣产禄之诫可不惧哉臣今为陛下用臣言未晚天后怒曰何物小子敢发此言命牵出伷先犹反顾曰陛下采臣言实未晚如是者三天后令集朝臣于朝堂杖伷先至百长隶攘州伷先解衣受杖笞至十而伷先死数至九十八而苏更二笞而毕伷先疮甚卧驴舆中至流所卒不死在南中数岁娶流人卢氏生男愿卢氏卒伷先携愿潜归乡岁余事发又杖一百徙北庭货殖五年致资财数千万伷先贤相之侄往来河西所在交二千石北庭都防府城下有夷落万帐则降胡也其可汗礼伷先以女妻之可汗唯一女念之甚赠伷先黄金马牛羊甚众伷先因而致门下食客常数千人自北庭至东京累道致客以取东京息耗朝廷动静数日伷先必知之时补阙李秦授寓中书封事曰陛下自登极诛斥李氏及诸大臣其家人亲族流放在外者以臣所料且数万人如一旦同心招集为逆出陛下不意臣恐社稷必危防曰代武者刘夫刘者流也陛下不杀此辈臣恐为祸深焉天后纳之夜中召入谓曰卿名秦授天以卿授朕也何啓予心即拜考功员外郎仍知制诰敕赐朱绂女妓十人金帛称是与谋发敇使十人于十道安慰流者其实赐墨敇与牧守有流放者杀之敕既下伷先知之会宾客计议皆劝伷先入胡伷先从之日晚舍于城外因装时有铁骑果毅二人勇而有力以罪流伷先善待之及行使马装槖驰八十头尽金帛宾客家僮从之者三百余人甲兵备曳犀超乘者半有千里足马二伷先与妻乘之装毕遽发料天晓人觉之已入虏境矣既而迷失道迟明唯进一舍乃驰既明候者言伷先走都防令八百骑追之妻父可汗又令五百骑追焉诫追者曰舍伷先与妻同行者尽杀之货财为赏追者及伷先于塞伷先勒兵与战麾下皆殊死日昏二战死杀追骑八百人而伷先败缚伷先及妻于槖驰至都防所既至械系穽中具以状闻待报而使者至召流人数百皆害之伷先以未报故免天后度流人已死又使使者安抚流人曰吾前使十道使安慰流人何使者不晓吾意擅加杀害深为酷暴其辄杀流人使并所在鏁项至害流人处斩之以快亡魂诸流人未死或他事系者兼家口放还由是伷先得免乃归乡里及唐室再造宥裵炎赠以益州大都督求其后伷先乃出焉授詹事丞岁中四迁遂至秦州都督再节制桂广一任幽州帅四为执金吾一兼御史大夫太原京兆尹大府卿凡任三品官向四十政所在有声绩号曰唐臣后为工部尚书东京留守薨寿八十六【出纪闻】
　　张文瓘
　　张文瓘少时曽有人相云当为相然不得堂饭食吃及在此位每升堂欲食即腹胀痛霍乱每日唯吃一椀浆水粥后数年因犯堂食一顿其夜便卒【出定命录】
　　袁嘉祚
　　袁嘉祚为滑州别驾在任得清状出接萧岑二相自言二相叱之曰知公好踪迹何乃躁求袁惭退因于路旁树下休息有二黄衣人见而笑之袁问何笑二人曰非笑公笑彼二相耳三数月间并家破公当断其罪耳袁惊而问之忽而不见数日敕除袁刑部郎中经旬月二相被收果为袁公所断【出定命录】
　　齐澣
　　东京玩敲师与侍郎齐澣游往齐自吏部侍郎而贬端州高安县尉僧云从今十年当却回亦有权要后如期入为陈留采访使师尝云侍郎前身曽经打杀两人今被谪罪所以十年左降【出定命录】
　　张守珪
　　张守珪曽有人录其官禄十八政皆如其言及任括州刺史疾甚犹谓人曰某当为凉州都督必应未死既而脑发疡疮甚乃曰某兄弟皆有此疮而死必是死后赠凉府都督遂与官吏设酒而别并作遗书病五六日卒后果赠凉府都督【出定命录】
　　裵有敞
　　唐杭州刺史裵有敞疾甚令钱唐县主簿夏荣看之荣曰使君百无一虑夫人早须崇福禳之耳崔夫人曰禳须何物荣曰使君娶二姬以压之出三年则危过矣夫人怒曰此獠狂语儿在身无病荣退曰夫人不信荣不敢言使君合有三妇若不更娶于夫人不祥夫人曰乍可死此事不相当也其年夫人暴亡敞更取二姬荣言信矣【出朝野佥载】
　　王超
　　王超者尝为汜水县令严损之曰公从此为京官讫即为河北二太守后果入为著作郎出为眞定太守又改为京城守超又谓汜水令严迥云公冝修福严不信果被人诉解官除名配流而身亡也【出定命录】
　　张齐丘
　　张齐丘妻怀姙过期数月不产谓是病方欲合药疗之呉郡尼宝珠见之曰愼勿服药后必生一卫佐既而果生男齐丘贵后恩勅令与一子奉御官齐丘奏云两侄早孤愿与侄帝嘉之令别与两侄六品已下官齐丘之子仍与东宫卫佐年始十岁【出定命录】
　　冯七言事
　　陈留郡有冯七者能饮酒每饮五防言事无不中者无何语郡佐云城中有白气郡守当死太守裵郭复闻而召问冯七云其气未全急应至半年已来裵公即经营求改改后韦恒为太守未到而卒人问得应否曰未寻又张利贞主郡卒于城中杜华尝见陈留僧法晃云开封县令沈庠合改畿令十五月作御史中丞华信之又遇冯七问焉冯七云沈君不逾十日皆不之信经数日沈公以病告杜华省之沈云但苦头痛忍不堪数日而卒【出定命录】
　　桓臣范
　　汝州刺史桓臣范自说前任刺史入考行至常州有暨生者善占事三日饮之以酒醉至四日乃拌米并火炷来暨生以口衔火炷忽以伸言其时有东京缑氏荘奴婢初到桓问以庄上有事暨生云此庄姓卢不姓桓见一奴又云此奴即走仍偷两贯钱见一婢复云此婢即打头破血流桓问今去改得何官暨生曰东北一千里外作刺史须愼马厄及行至府其奴果偷两千而去至徐州界其婢与夫相打头破血流至东京改瀛州刺史方始信之常愼马厄及至郡因拜跪左脚忽痛遂行不得有一人云解针针讫其肿转剧连膝焮痛遂请告经一百日停官其针人乃姓马被上佐械系责之言马厄者即此人也归至东都于伊阙住其缑氏庄卖与卢从愿方知诸事无不应者桓公自此信命不复营求【岀定命录】
　　张嘉贞
　　张嘉贞未遇方贫困时曽于城东路见一老人卖卜嘉贞访焉老人乃黏纸两卷具录官禄从始至末仍封令勿开每官满即开看之果皆相当后至宰相某州刺史及定州刺史病重将死乃云吾犹有一卷官禄未开岂能即死今既困矣试令开视乃一卷内并书空字张果卒也【出定命录】
　　僧金师
　　睢阳有新罗僧号金师谓录事参军房琬云太守裵寛当改琬问何时曰明日日午勅书必至当与公相见于郡西南角琬专候之午前有驿使而封牒到不是琬以为谬也至午又一驿使送牒来云裵公改为安陆别驾房遽命驾迎僧身又自去果于郡西南角相遇裵召问之僧云官虽改其服不改然公甥侄各当分散及后敕至除别驾紫绂犹存甥侄之徒各分散矣【出定命录】









　　太平广记卷一百四十七
　　钦定四库全书
　　太平广记卷一百四十八
　　定数三
　　韦氏　　　　张嘉福　　　宋恽
　　房琯　　　　孙生　　　　张嘉贞
　　杜暹　　　　郑防　　　　崔圆
　　韦氏
