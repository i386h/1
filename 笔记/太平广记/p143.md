<!-- { "loadSidebar": true } -->
　　马燧讨李怀光自太原引兵至宝鼎下营问其地名埋怀村乃大喜曰擒贼必矣【出国史补】
　　王铎
　　唐干符中荆州节度使晋公王铎后为诸道都统时木星入南斗数夕不退铎观之问诸星者吉凶安在咸曰金火土犯斗即为灾惟木当为福耳或然之时有术士边冈洞晓天文精通厯数谓晋公曰惟斗帝王之宫宿惟木为福神当以帝王占之然则非福于今必当有验于后未敢言之他日晋公屏左右密问冈曰木星入斗当王之兆木在斗中朱字也识者言唐世尝有绯衣之防或言将来革运或姓裴或姓牛以裴字为绯衣牛字着人即朱也所以裴晋公度牛相国僧孺每罹此谤李衞公斥周秦行记乃斯事也安知钟于砀山之朱乎【出北梦言】
　　木成文
　　梁开平二年使其将李思安攻潞州营于壶口关伐木为栅破一大木木中朱书文六字曰天十四载石进思安表上之其羣臣皆贺以为十四年必有逺夷贡珍宝者其司天少监徐鸿谓所亲曰自古无一字为年号者上天符命岂阙文乎吾以丙申之年当有石氏王此地者移四字中两竖画置天字左右即丙字也移四之外围以十字贯之即申字也后至丙申歳晋高祖以石姓起并州如鸿之言【出稽神录】
　　草重生
　　初董昌未败前狂人于越中旗亭客舍多题诗四句曰日日草重生悠悠傍素城诸侯逐白兔夏满镜湖平初人不晓其词及昌败方悟草重董字日日昌字素城越城隋越国公杨素所筑也诸侯者猴乃钱镠申生属也白兔昌卯生属也夏满六月也镜湖者越中也【出防稽录】
　　唐国闰
　　伪蜀后主王衍以唐袭宅建上清宫于老君尊像殿中列唐朝十八帝真乃备法驾谒之识者以为拜唐乃归命之先兆也先是司天监胡秀林进厯移闰在丙戌年正月有向隐者亦进厯用宣明法闰乙酉年十二月既有异同彼此纷诉仍于界上取唐国厯日近臣曰宜用唐国闰月也因更改闰十二月街衢卖厯者云只有一月也其年十二月二十八日国灭胡秀林是唐朝司天少监仕蜀别造永昌正厯推步之妙天下一人然移闰之事不爽厯议常人不可轻知之【出北梦琐言】
　　竹
　　竹者食竹之鼠也生于深山溪谷竹林之中无人之境非竹不食巨如野貍其肉肥脆山民重之每发地取之甚艰岐梁睚眦之年秦陇之地无逺近岩谷之间此物争出投城隍及所在民家或穿墉坏城或自门阈而入犬食不尽则并入人家房内秦民之口腹饫焉忽有童謡曰引黑牛天差不自由但看戊寅歳在蜀江头智者不能议之庚午歳大梁同州节度使刘知俊叛梁入秦家于天水天水破流入蜀居数年间蜀人又謡曰黑牛无系绊防绳一时断伪蜀先主闻之惧曰黑牛者刘之小字防绳者吾子孙之名也葢前辈连宗字后辈连承字为名防绳与宗承音同吾老矣得不为子孙之患乎于是害刘公以厌之明年歳在戊寅先主不豫合眼刘公在目前蜀人惧之遂粉刘之骨入于蜀江先主寻崩议者方知者刘也黑牛者刘之小字戊寅歳骨入于蜀江之应【出王氏见闻】

　　太平广记卷一百六十三
　　钦定四库全书
　　太平广记卷一百六十四
　　名贤
　　郭林宗　　　李膺　　　　徐孺子
　　郑　　　　蔡邕　　　　崔仁师
　　张文瓘　　　虞世南　　　马周
　　员半千　　　严安之　　　萧颖士
　　萧嵩　　　　于休烈　　　李廙
　　郑絪　　　　独孤郁　　　赵逢
　　讽谏
　　晏子　　　　优旃　　　　东方朔
　　简雍　　　　斛律丰乐　　髙季辅
　　李景伯　　　苏颋　　　　黄幡绰
　　李绛
　　名贤
　　郭林宗
　　郭林宗来游京师当还乡里送车千许乘李膺亦在焉众人皆诣大槐客舍而别独膺与林宗共载乘薄笨车上大槐坂观者数百人引领望之若松乔之在霄汉【出商芸小説】
　　李膺
　　李膺恒以疾不送迎宾客二十日乃一通客惟陈仲弓来辄乘轝出门迎之【出膺家录】
　　李元礼谡谡如劲松下风膺居阳城时门生在门下者恒有四五百人膺每作一文出手门下共争之不得堕地陈仲弓初令大儿元方来见膺与言语讫遣防中食元方喜以为合意当复得见焉【出商芸小説】
　　膺同县聂季宝小家子不敢见膺杜周甫知季宝不能定名以语膺呼见坐置砌下牛衣上一与言即决曰此人当作国士卒如其言【出商芸小説】
　　膺为侍御史青州凡六郡唯陈仲举为乐安视事其余皆病七十县并弃官而去其威风如此【出商芸小説】
　　膺坐党事与杜密荀翊同系新汲县狱时岁日翊引杯曰正朝从小起膺谓曰死者人情所恶今子无恡色者何翊曰求仁得仁又谁恨也膺乃叹曰汉其亡矣汉其亡矣夫善人天地之纪而多害之何以存国【出李膺家录】
　　徐孺子
　　陈仲举雅重徐孺子为豫章太守至便欲先诣之主簿曰羣情欲令府君先入拜陈曰武王轼商容之闾席不暇暖吾之礼贤有何不可【出商芸小説】
　　徐孺子年九嵗尝月下戏人语之若令月无物极当明邪徐曰不尔譬如人眼中有童子无此如何不暗【出世説】
　　郑
　　郑在徐州孔文举时为北海相欲其返郡敦请恳恻使人继踵又教曰郑公久游南夏今艰难稍平傥有归来之思无寓人于室毁伤其籓垣林木必缮治墙宇以俟还及归融吿僚属昔周人尊师谓之尚父今可咸曰郑君不得称名也绍一见叹曰吾本谓郑君东州名儒今乃是天下长者夫以布衣雄世斯岂徒然哉及去绍饯之城东必欲醉会者三百人皆使离席行觞自旦及暮计可饮三百余杯而温克之容终日无怠【出商芸小説】
　　蔡邕
　　张衡死月蔡邕母始怀孕此二人才貌甚相时人云邕是衡之后身初司徒王允数与邕会议允词常屈由是衔邕及允诛董卓并收邕众人争之不能得太尉马日防谓允曰伯喈忠直素有孝行且旷世逸才多识汉事当定十志今子杀之海内失望矣允曰无蔡邕独当无十志何损遂杀之【出商芸小説】
　　东国崇敬邕不言名咸称蔡君兖州陈留并图画蔡邕形像而颂之曰文同三闾孝齐参骞【出邕别传】
　　崔仁师
　　唐崔仁师为度支郎中奏财物数千言手不执本太宗怪之令杜正伦赍本对唱一无所误【出神异录】
　　张文瓘
　　宰相以政事堂供馔弥美议减之张文瓘曰此食天子所重以机务待贤才吾辈若不任其职当自陈乞以避贤路不宜减削公膳以邀求名誉国家所费不在于此茍有益于公道斯亦不为多也【出谈賔录】
　　虞世南
　　太宗尝出行有司请载副书以从帝曰不须虞世南在此行秘书也太宗称世南博闻德行书翰词藻忠直一人而兼是五善太宗闻世南薨哭之恸曰石渠东观之中无复人矣世南之为秘书于省后堂集羣书中事可为文用者号为北堂书抄今此堂犹存而书盛行于代【出国朝杂事】
　　马周
　　马周西行长安至新丰宿于逆旅主人唯供诸商贩而不顾周遂命酒悠然独酌主人翁深异之及为常何陈便宜二十余事太宗怪其能问何何答曰此非臣发虑乃臣家客马周也太宗即日召之未至间遣使催促者数四及谒见语甚悦授监察御史奏罢传呼置皷每击以惊众时人便之迁中书令周病消渴弥年不瘳时驾幸翠微宫敕求胜地为周起宅名医内使相望不絶每令常食以御膳供之太宗躬为调药皇太子临问【出谈賔录】
　　员半千
　　员半千本名余庆与王义方善谓曰五百年一贤足下当之矣遂改为半千髙宗御武成殿召举人问天阵地阵人阵如何半千曰师出以义有若时雨天阵也兵在足食且耕且战地阵也卒乘轻利将帅和睦人阵也上竒之充土蕃使则天即位留之曰境外不足烦卿撰明堂新礼上之又撰封禅坛碑十二首迁正谏大夫兼控鹤供奉半千以古无此名又授者皆薄徒请罢之由是忤防【出广德神异录】
　　严安之
　　宗御勤政楼大酺纵士庶观看百戏竞作人物填咽金吾衞士白棒雨下不能制止上患之谓髙力士曰吾以海内丰稔四方无事故盛为宴欲与百姓同欢不知下人喧乱如此汝有何方止之力士奏曰臣不能也陛下试召严安之处分打场以臣所见必有可观也上从之安之至则周行广场以手板画地示众人约曰逾此者死以是终五日酺宴咸指其画曰严公界无一人敢犯者【出开天传信记】
　　萧颖士
　　萧頴士文章学术俱冠词林盛名而湮沈不遇常有新罗使至云东夷士庶愿请萧夫子为国师事虽不行其声名逺播如此【出翰林盛事】
　　萧嵩
　　萧嵩为相引韩休同列及在相位稍与嵩不协嵩因乞骸骨上慰嵩曰朕未厌卿卿何庸去乎嵩俯伏曰臣待罪宰相爵位已极幸陛下未厌臣得以乞身如陛下厌臣臣首领不保又安得自遂因陨涕上为之动容曰卿言切矣朕思之未决卿归私第至夕当有使如无使旦日宜如常朝谒及日暮命力士诏嵩曰朕惜卿欲固留而君臣终始贵全大义亦国家之美事也今除卿右丞相是日荆州始进黄柑上以素罗帕包其二以赐之【出柳氏史】
　　于休烈
　　于休烈至性真慤机鉴敏悟肃宗践阼休烈自中都赴行在拜给事中迁太常少卿知礼仪使中原荡覆文物未备休烈献五代论肃宗甚嘉之迁工部在朝凡三十余年厯掌清要家无担石之蓄恭俭温仁未尝见喜愠于顔色而亲贤下士推毂后进虽位重年髙曾无倦色笃好书籍手不释卷【出谈賔录】
　　李廙
　　尚书左丞李廙有清德其妹刘晏妻也晏方秉权尝造廙延至寝室见其门帘甚弊乃令潜度广狭以竹织成不加缘饰将以赠廙三防至门不敢发言而去【出国史补】
　　郑絪
　　顺宗风噤不言太子未立牛美人有异志上乃召学士郑絪于小殿令草立储宫德音絪搦管不请而书立嫡以长四字跪而呈上顺宗深然之乃定【出国史补】
　　独孤郁
　　独孤郁权相之子壻也厯掌内外纶诰有美名宪宗叹曰我女壻不如德舆女壻【出国史补】
　　赵逢
　　太傅致仕赵逢仕唐及梁薨于天成中文学德行风神秀异号曰玉界尺厯台省入翰林御史中丞梁时同平章事时以两登廊庙四退丘园缙绅仰之【出北梦琐言】
　　讽谏
　　晏子
　　齐景公时有一人犯罪景公怒令支解曰有敢救者诛晏子遂左手提犯者头右手执刀仰问曰自古圣主明君支解人从何而始公遽曰舍之寡人过也【出独异志】
　　优旃
　　秦优旃善为笑言然合于道始皇尝议欲大囿东至函谷西至陈仓优旃曰善多纵禽兽于其中寇贼从东方来令麋鹿触之足矣始皇乃止及二世立欲漆其城优旃曰善虽百姓愁费然大佳哉漆城荡荡寇来不能上即欲漆之极易难为防室二世笑之而止【出啓顔录】优旃侍始皇立于殿上秦法重非有诏不得辄移足时天寒雨甚武士陛楯立于庭中优旃欲救之戏曰陛楯郎汝虽长雨中立我虽短殿上幸无湿始皇闻之乃令徙立于庑下【出独异志】
　　东方朔
　　汉武帝欲杀乳母母告急于东方朔曰帝怒而傍人言益死之速耳汝临去但屡顾我当设竒以激之乳母如其言朔在帝侧曰汝宜速去帝今已大岂念汝乳哺之时恩邪帝怆然遂赦之【出独异志】
　　简雍
