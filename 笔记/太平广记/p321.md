<!-- { "loadSidebar": true } -->
　　髙邮县有一寺不记名讲堂西壁枕道毎日晚人马车举影悉透壁上衣红紫者影中卤莾可辨壁厚数尺难以理究辰午之时则无相如此二十余年或一年半年不见【出酉阳杂俎】
　　刘积中
　　刘积中常于西京近县庄居妻病亟未眠忽有妇人白首长才三尺自灯影中出谓刘曰夫人病唯我能理何不祈我刘素刚咄之姥徐防手曰勿悔勿悔遂灭妻因暴心痛殆将卒刘不得已祝之言已复出刘揖之坐乃索茶一瓯向日如呪状顾令灌夫人茶才入口痛愈后时时辄出家人亦不之惧经年复谓刘曰我有女子及笄烦主人求一佳壻刘笑曰人路殊难遂所托姥曰非求人也但为刻桐木稍工者可矣刘许诺因为具之经宿木人失矣又谓刘曰兼烦主人作铺公铺母若可某夕我自具车舆奉迎刘心计无奈之何亦许之至一日过酉有仆马车乗至门姥亦至曰主人可往刘与妻各登其车马天黒至一处朱门崇墉笼烛列迎賔客供帐之盛如王公家引刘至一防朱紫数十有相识者有已殁者各相视无言妻至一堂蜡炬如臂锦翠争焕亦有妇人数十存殁相识各半但相视而已及五更刘与妻恍惚却还至家如醉醒十不记其一二数日姥复来拜谢曰我小女成长今复托主人刘不耐以枕抵之曰老魅敢如此扰之姥随枕而灭妻遂疾发刘与男女酹地祷之不复出矣妻竟以心痛卒刘妹复病心痛刘欲徙居一切物胶着其处轻若屦屐亦不可举迎道流上章梵僧持呪悉不禁刘常暇日读药方其婢小碧自外来垂手缓步大言刘四颇忆平昔无既而嘶咽曰省躬近从泰山回路逢飞天野义携贤妹心肝我已夺得因举袖袖中蠕蠕有物左顾似有所命曰可为安置又觉袖中风生冲帘幌婢入堂中乃对刘坐问存殁叙平生事刘与杜省躬同年及第友善其婢举止笑语无不肖也顷曰我有事不可久留执刘手呜咽刘亦悲不自胜婢忽倒及觉一无所记其妹亦自此无恙【出酉阳杂俎】

　　太平广记卷三百六十三
　　钦定四库全书
　　太平广记卷三百六十四　宋　李昉等　编妖怪六
　　江淮士人　　李鹄　　　僧智圆
　　南孝亷　　　谢翺　　　僧法长
　　河北村正　　僧济　　金友章
　　于凝
　　江淮士人
　　江淮有士人庄居其子年二十余尝病厌其父一日饮茗瓯中忽泡起如瓯髙出瓯外莹净若琉璃有人长一寸立于沤上高出瓯中细视之衣服状貌乃其子也食顷爆破一无所见茶椀如旧但有微璺耳数日其子遂着神译神言断人休咎不差【出酉阳杂俎】
　　李鹄
　　前秀才李鹄觐于颍川夜至一驿才卧见物如猪者突上防阶鹄惊走透后门投驿廐潜身草积中屏息伺之怪亦随至声绕草积数匝瞪目视鹄所潜处忽变为巨星腾起数道烛天鹄左右取炬索鹄于草积中鹄已卒矣半日方苏因说所见未旬无疾而卒【出酉阳杂俎】
　　僧智圆
　　郑余庆在梁州有龙兴寺僧智圆善总持敕勒之术制邪理病多着效日有数十人候门智圆老稍倦郑颇敬之因求住城东隙地起草屋而居有沙弥行者各一人居数年暇日智圆向阳科脚忽有布衣妇人甚端丽至阶作礼泣曰妾不幸夫亡子幼老母危病知师神呪助力乞加救防智圆曰贫道本厌城隍喧湫兼烦于招谢弟子母病可就此为加持也妇人复再三泣请且言母病亟不可举扶智圆亦哀而许之乃言从此向北二十余里至一村村侧近有鲁家庄但访韦十娘所居也智圆诘朝如言行二十余里歴访不得乃还明日妇人复至僧责曰贫道昨日逺赴约何差缪如此妇人言只去师所止处二三里耳师慈悲必为再往僧怒曰老僧衰暮今誓不出妇人乃大声言慈悲何在耶今事须去因上阶牵僧臂僧惊迫亦疑其非人恍惚以小刀刺之妇人遂倒乃沙弥误中刀流血死矣僧遽与行者瘗于饭瓮下沙弥本村人家去兰若十余里其日家人悉在田有人皂衣揭襆乞浆于田中且说其事沙弥父母举家号哭诣僧僧犹绐焉其父母锹索而获即诉于官郑公大骇并求盗吏细按意其必寃也僧具陈状复白贫道宿债有死而已按者亦以死论僧求假七日命持念为将来资粮余庆哀而许之僧沐浴设坛急印契防考其魅凡三夕妇人见于坛上言我类不少所求食处辄为师破除沙弥且在能为誓不持念必相还也智圆恳为设誓妇人喜曰沙弥在城南某村古邱中僧言于官吏如其言寻之沙弥果在神已痴矣发沙弥棺中乃一苕帚也僧自是絶其术【出酉阳杂俎】
　　南孝廉
　　唐南孝廉失其名莫知何许人能作鲙縠薄缕细轻可吹起操刀响捷若合节奏因会客衒伎先起架以陈之忽暴风雷震一声鲙悉化为胡蝶飞去南惊惧遂折刀誓不复作【出酉阳杂俎】
　　谢翺
　　陈郡谢翺者尝举进士好为七字诗其先寓居长安升道里所居庭中多牡丹一日晚霁出其居南行百步眺终南峰伫立久之见一骑自西驰来绣缋髣髴近乃双鬟高髻靓妆色甚姝丽至翺所因驻谓翺郎非见待耶翺曰步此徒望山耳双鬟笑降拜曰愿郎归所居翺不测即廻望其居见青衣三四人皆立其门外翺益骇异入门青衣俱前拜既入见堂中设茵毯张帷帟锦绣辉映异香遍室翺愕然且惧不敢问一人前曰郎何惧固不为损耳顷之有金车至门见一美人年十六七风貌闲丽代所未识降车入门与翺相见坐于西轩谓翺曰闻此地有名花故来与君一醉耳翺惧稍解美人即命设馔同食其器用物莫不珍丰出玉杯命酒递酌翺因问曰女郎何为者得不为他怪乎美人笑不答固请之乃曰君但知非人则已安用问耶夜阑谓翺曰某家甚逺今将归不可久留此矣闻君善为七言诗愿有所赠翺怅然因命笔赋诗曰阳台后会杳无期碧树烟深玉漏迟半夜香风满庭月花前竟发楚王悲美人览之泣下数行曰某亦尝学为诗欲答来赠幸不见诮翺喜而请美人求绛牋翺视笥中唯碧牋一幅因与之美人题曰相思无路莫相思风里花开只片时惆怅金闺却归处晓鸎啼断绿杨枝其笔札甚工翺嗟赏良久美人遂顾左右撒帐帟命烛登车翺送至门挥泪而别未数十歩车与人马俱亡见矣翺异其事因贮美人诗笥中明年春下第东归至新丰夕舍逆旅因步月怅望感前事又为诗曰一纸华牋丽碧云余香犹在墨犹新空添满目凄凉事不见三山缥缈人斜月照衣今夜梦落花啼鸟去年春红闺更有堪愁处窻上虫丝镜上尘既而朗吟之忽闻数百歩外有车音西来甚急俄见金闺从数骑视其从者乃前时双鬟也惊问之双鬟遽前告即驻车使谓翺曰通衢中恨不得一见翺请其舎逆旅固不可又问所适答曰将之农翺因曰某今亦归洛阳愿偕东可乎曰吾行甚迫不可即褰车帘谓翺曰感君意勤厚故一面耳言竟呜咽不自胜翺亦为之悲泣因诵以所制之诗美人曰不意君之不忘如是也幸何厚焉又曰愿更酬此一篇翺即以纸笔与之俄顷而成曰惆怅佳期一梦中五陵春色尽成空欲知离别偏堪恨只为音尘两不通愁态上眉凝浅绿泪痕侵脸落轻红双轮暂与王孙驻明月西驰又向东翺谢之良久别去才百余步又无所见翺虽知为怪眷然不能忘及至陜西遂下道至农留数日冀一再遇竟絶影响乃还洛阳出二诗话于友人不数月以怨结遂卒【出宣室志】
　　僧法长
　　河南龙门寺僧法长者郑州原武人宝厯中尝自龙门归原武家有田数顷稔而未刈一夕因乘马行田间马忽屹不前虽鞭抶辄不动唯瞪目东望若有所见时月明随其望数百步外有一物如古木色兀然而来长惧即回马走道左数十步伺之其物来渐近乃白气高六七尺腥秽甚于鲍肆有声绵绵如呻吟西望而去长防马随其后常逺数十步行一里余至里民王氏家遂突入焉长驻马伺之顷之忽闻其家呼曰车宇下牛死可偕来视之又顷闻呼后舍驴蹶仆地不可救又顷闻惊哭有出者长佯过讯之曰主人有子十余歳忽卒语未竟又闻哭音或惊呌聨聨不已夜分后声渐少迨明而絶长骇异即具告其邻偕来王氏居侦之其中俏然无闻因开户而其家十余人皆死鸡犬无存焉【出宣室志】
　　河北村正
　　处士郑賔于言尝客河北有村正妻新死未敛日暮其儿女忽觉有乐声渐近至庭宇尸已动矣及入房如在梁栋间尸遂起舞乐声复出尸倒旋出门随乐声而去其家惊惧时月黑亦不敢寻逐一更村正方归知之乃折一桑枝如臂被酒大骂寻之入墓林约五六里复觉乐声在一栢林上及近树树下有火荧荧然尸方舞矣村正举杖击之尸倒乐声亦止遂而还【出酉阳杂俎】
　　僧济
　　医僧行儒说福州有僧济斋戒精苦尝于沙岸得一颅骨遂贮衣篮中归寺数日忽眠中有物齧其耳以手拨之落声如数升物疑其颅骨所为也及明果坠在牀下遂破为六片零置瓦沟中夜半有火如鸡卵次第入瓦下烛之济责曰尔不能求生人天慿朽骨何也于是怪絶【出酉阳杂俎】
　　金友章
　　金友章者河内人于蒲州中条山凡五载山有女子日常挈缾而汲溪水容貌殊丽友章于斋中遥见心甚悦之一日女子复汲友章蹑屣企户而调之曰谁家丽人频此汲女子笑曰涧下流泉本无常主须则取之岂有定限先不相知一何造次然儿止居近里少小孤遗今且托身于姨舎艰危受尽无以自适友章曰娘子既未适人友章方谋婚媾既偶夙心无宜遐弃未委如何耳女曰君子既不以貌陋见鄙妾焉敢拒违然候夜而赴佳命言讫女子汲水而去是夕果至友章迎之入室夫妇之道久而益敬友章毎夜读书常至宵分妻常坐伴之如此半年矣一夕友章如常执卷而妻不坐但伫立侍坐友章诘之以他事告友章乃令妻就寝妻曰君今夜归房愼勿执烛妾之幸矣既而友章秉烛就榻即于被下见其妻乃一枯骨耳友章惋叹良久复以被覆之须臾乃复本形因大悸怖而谓友章曰妾非人也乃山南枯骨之精居此山北有恒明王者之首也常毎月一朝妾自事金郎半年都不至彼向为使所录榜妾铁杖百妾受此楚毒不胜其苦向以化身未得岂意金郎视之也事以彰矣君宜速出更不留恋盖此山中凡物总有精魅附之恐损金郎言讫涕泣呜咽因尔不见友章亦凄恨而去【出集异记】
　　于凝
　　岐人于凝者性嗜酒常往来邠泾间故人宰宜禄因访饮酒涉旬乃返既而宿酲未愈令童仆先路以备休憩时孟夏麦野韶润缓辔而行遥见道左嘉木美荫因就焉至则系马借草坐未定忽见马首南顾鼻息恐骇若有覩焉凝则随向观之百步外有枯骨如雪箕踞于荒塜之上五体百骸无有不具眼鼻皆通明背肋玲珑枝节可数凝即跨马稍前枯骨乃开口吹嘘槁叶轻尘纷然自出上有乌鸢纷飞嘲噪甚众凝良久稍逼枯骨乃竦然挺立骨节絶伟凝心悸马亦惊走遂驰赴旅舍而先路童仆出迎相顾骇曰郎君神思一何惨悴凝即说之适有泾倅十余各执长短兵援蕃觇以东皆曰岂有是哉洎逆旅少年辈集聚极众凝即为之导前仍与众约曰傥或尚在当共碎之虽然恐不得见矣俄至其处而端坐如故或则呌噪曾不动摇或则弯弓发矢又无中者或欲环之前进则亦相顾莫能先焉久之枯骸歘然自起徐徐南去日势已晚众各恐詟稍稍遂散凝亦鞭马而回逺望尚见乌鹊翔集逐去不散自后凝屡经其地及询左右居人乃无复见者【出集异记】

　　太平广记卷三百六十四
<子部,小说家类,异闻之属,太平广记>
　　钦定四库金书
　　太平广记卷三百六十五　宋　李昉等　编妖怪七
