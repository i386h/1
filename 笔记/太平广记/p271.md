<!-- { "loadSidebar": true } -->
　　刘元迥者狡妄人也自言能链水银作黄金又巧以道惑众众多迷之以是致富李师古镇平卢招延四方之士一艺者至则厚给之元迥遂以此术干师古师古异之而试其能或十铢五铢皆立成焉葢先以金屑置于汞中也师古曰此诚至宝宜何用元迥贵成其姧不虞后害乃曰杂之他药徐烧三年可以飞仙为食器可以避毒为翫用可以避邪师古大神之因曰再烧其期稍缓子且为我化十斤将备吾所急之器也元迥本此术规师古钱帛逡巡则谋遯去为师古縻之专令烧金其数极广元迥无从而致因以道説师古曰公绍续一方三十余载虽戎马仓廪天下莫与之俦然欲遣四方仰归威德所图必遂者须假神祗之力师古甚悦因而询之元迥则曰泰岳天齐王宗东封因以沈香刻制其像所以宗享国永年公能以他宝易其像则受福与开元等矣师古狂悖甚然之元迥乃曰全躯而致或恐卒不能办且以黄金十五斤铸换其首固当获祐矣师古曰君便先为烧之速成其事元迥大笑曰天齐虽曰贵神乃耳若以吾金为其首岂防敢依至灵之物哉是则斥逐天齐何希其福哉但以山泽纯金而易之则可矣师古尤异之则以藏金二十斤恣元迥所为仍命元迥就岳庙而易焉元迥乃以铅锡杂镕其外而置之怀其真金以归为师古作饮食器皿靡不办集矣师古尤加礼重事之如兄玉帛姬妾居第资奉甚厚明年师古方宴僚属将吏忽有庖人自防径诣师古于众会之中因举身丈余蹈空而立大诟曰我五岳之神是何贼盗残我仪质我上诉于帝涉嵗方归及归我之甲兵军马帑藏财物皆为黄石公所掠去则又极骂复耸身数丈良久履地师古令曳去庖人无复知觉但若沈醉者数日师古则令画作戎车战士戈甲旌旗及纸钱绫帛数十车就泰山而焚之尚未悟元迥之姧方将理之而师古暴疡不数日脑溃而卒其弟师道领事即令判官李文会虞早等按之元迥辞穷戮之于市【出集异记】
　　郑翦
　　穆宗有事于南郊将谒太清宫长安县主簿郑翦主役于御院之西序见白衣老人云此下有井正值皇帝过路汝速实之不然罪在不测翦惶遽使修之其处已陷数尺发之则古井也惊顾之际已失老人所在功徳使护军中尉刘宏规奏之帝至宫朝献毕赴南郊于宫门驻马宰臣及供奉官称贺遂命翰林学士韦处厚撰记令起居郎柳公权书于实井之上名曰圣瑞感应纪仍赐郑翦绯衣【出唐统纪】
　　柳澥
　　柳澥少贫游岭表广州节度使孔戣遇之甚厚赠百余金谕令西上遂与秀才严烛曽黯数人同舟北归至阳朔县南六十里方博于舟中忽推去博局起离席以手接一物初视之若有人投刺者即急命衫带泊舟而下立于沙岸拱揖而言曰澥幸得与诸君同事符命虽至当须到桂州然议行李君宜前路相曽严见澥之所为不觉懔然亦皆蠁如有所覩澥即却入舟中偃卧吁嗟良久谓二友曰仆已受泰山主簿向者车乗吏从毕至已与约至桂州矣自是无复笑言亦无疾但每至夜泊之处则必箕踞而坐指挥处分皆非生者所为阳朔去州尚三日程其五十滩常须舟人尽力乃过至是一宿而至澥常见二紫衣具军容执锤驱百余卒在水中推挽其舟澥至桂州修家书才毕而卒时唐元和十四年八月也【出河东记】
　　马总
　　马总为天平节度使暇日方修逺书时术人程居在傍总凭几忽若假寐而神色惨蹙不于常程不敢惊乃徐起诣其佐相元封告之俄而总召元封屏人谓曰异事异事某适有所诣严邃崇閟王者之居不若也为人导前见故杜十丈司徒笑而下阶相迎曰久延望甚喜相见因留连曰祐之此官亦人世之中书令耳六合之内靡不闗由然久处会剧心力殆倦将求贤自代公之识度诚克大用况亲且故所以奉邀敬以相授总因辞退至于泣下良久杜乃曰既未为愿则且归矣然二十年当复相见总既寤大喜其寿之遐逺自是后二年而薨岂马公误听将祐增其年以悦其意也【出集异记】
　　崔从
　　崔从长庆三年以大理评事从事河中府一夕梦与人入官署及其庭望见室内有人当阳仪卫甚盛又一人侧坐容饰略同皆隆准盱目搦管视状若决事者因疾趋及阶拜唯而退行及西庙视庑下牖间文簿堆积于大格若今之吏舍有吏抱案而出因迎问之此当是隂府某愿知禄寿几何吏应曰二人后且皆为此州刺史无劳阅簿也及出门又见同时从事席地而樗蒲归寤大异之髣髴在目唯所与同行者梦中顾之其姓名是常所交逰及觉遂忘其人明日入公府话于同舍皆以为吉解曰君梦得君而又见樗蒲者蒲也君后当如主公节临蒲州矣尔后每入祠庙辄思所梦尝屡谒河渎及为华州拜西岳庙宇神像皆非梦中所见开成中自户部侍郎出为宣州去前梦二十年矣五月至郡吏告曰敬亭神实州人所严奉每嵗无贵贱必一祀焉其他祈祷报谢无虚日以故亷使辄备礼祀谒从时病至秋乃愈因谒庙及门怳然屏上有画人抱案而鞠躬乃梦中之吏也入庙所经厯无非昔梦唯无同行者归以告妻子明年七月从又病苦下泄尤不喜食暮夜辄大剧因自证前梦以为吏所告者吾其终于此乎因心祷之既寐又梦晨起视事如常时将就便室及侧门有家吏姚珪者附耳言曰左府君使人传语闻之心悸而毛意其非常人就室未及坐有一人戎服提刀奔趋而入视其状魁岸面黝而加赤不人色紫衣黦剥乃敬亭庙中阶下土偶人也未及语从厉声言曰我年得防许遂应曰得六十防梦中记其言及觉遂忘其奇载意者神不欲人逆知其终欤迟明自为文以祝神具道所以命儿侄将酒牢庙中以祷先是疾作医言疾由寒而发服药辄剧遂求医于浙西医沈中遂乗驿而至既切脉直言公之疾过而气壅当以阳治之药剂以甘草犀角为主如其言涉旬而稍间经月而良已自以为必神之助又自为文以助神因出私俸修庙之坏隳加置土偶人写垣墉之画绘皆新之大设乐以享神自举襟袖以舞始长庆感梦之时絶不为五木之戱及至江南方与从事复为之从后入相罢为少保归洛大中七年卒【出从自叙】














　　太平广记卷三百八
　　钦定四库全书
　　太平广记卷三百九　　　宋　李昉等　编神十九
　　蒋琛　　　　张遵言
　　蒋琛
