<!-- { "loadSidebar": true } -->
　　唐天复十年庚午夏洪州霣石于越王山下昭仙观前有声如雷光彩五色濶十丈袁吉江洪四州之界皆见光闻声观前五色烟雾经月而散有石长七八尺围三丈余清碧如玉堕于地上节度使刘威命舁入昭仙观内设斋祈谢七日之内石稍小长三尺又斋数日石长尺余今只有七八寸留在观【出録异记】
　　目岩
　　平乐县有山林石岩间有目如人眼极大瞳子白黑分明名曰目岩【出荆州记】
　　石駞
　　于阗国北五日行又有山山上石骆駞溺水滴下以金银等器承之皆漏人掌亦漏唯瓠取不漏或执之令人身臭皮毛改【出洽闻记】
　　石柱
　　刼比他国中天竺之属国也有石柱髙七十尺绀色有光或观其身随其罪福悉见影中见之【出洽闻记】
　　石响
　　南岳岣嵝峰有响石呼唤则应如人共语而不可解也南州南河县东南三十里丹溪亦有响石高三丈五尺濶二丈状如卧兽人呼之应笑亦应之块然独处亦号曰独石也【出洽闻记】
　　石女
　　桂阳有贞女峡传云秦世数女取螺于此遇雨一女化为石人今石人形髙七尺状似女人【出王歆始兴记】
　　藏珠石
　　江州南五十里有店名七里店在沱江之南小山下有十余枚如流星往来或聚或散石上石有光景相传云珠藏于此乃无价宝也或有见者密认其处寻求不得【出録异记】
　　化石
　　会稽进士李晀偶拾得小石清黑平正温滑可玩用为书鎭焉偶有蛇集其上驱之不去视之化为石求他虫试之随亦化焉殻落坚重与石无异【出録异记】
　　松化
　　婺州永康县山亭中有枯松树因断之悮堕水中化为石取未化者试于水中随亦化焉其所化者枝榦及皮与松无异且坚劲有未化者数段相兼留之以旌异物【出録异记】
　　自然石
　　洪州建昌县界田中有自然石碑石人及石散在地中莫知其数皆如镌琢之状而无文字石人多倒卧者时有立者又云侧近有石井深而无水有好事者持火入其中旁有横道莫知逺近道侧亦皆是石人焉【出録异记】
　　石
　　新北市是景云观旧基有一巨石大如柱础人或坐之蹋之逡巡如火烧应心烦因便成疾往往致死或云若聚火烧此石吼即瞿塘山吼而水沸古老相传耳又蜀州晋原县山亭中有二大石各径二尺已来出地七八寸人或坐之心痛往往不救又是落星石东边者坐即灵者西边者与诸石无异色并带青白也【出録异记】
　　犬吠石
　　源县有大黄石自山坠于谿侧莹彻可爱羣犬见而竞吠之数日村人不堪其喧乃相与推致水中犬又俯水而吠愈急取而碎之犬乃不吠【出稽神録】
　　瓮形石
　　潘祚为鄱阳县令后连带古城其中隙荒数十畆祚尝与家人望月于此见城下草中有光髙数丈其间荆棘防密不可夜行即取弓射其处以志之明日掘其地得一瓮大腹小口青石塞之祚命舁归其家发其口不可开令击碎之乃一石如瓮之形若氷冻之凝结者复碎而弃之讫无所得【出稽神録】
　　三石
　　处州石人山在泥水口近有三石形甚似人居中者为君左曰夫人右曰女郎【出邓徳明南康记】
　　人石
　　昔有夫妻二人将儿入山猎其父落崖妻子将下救之并变为三石因以为人石【出周地图记】
　　金蚕
　　右千牛兵曹王文秉丹阳人世善刻石其祖尝为浙西防使裴璩采碑于积石之下得一自然员石如毬形式如砻斵乃重叠如殻相包斵之至尽其大如拳复破之中有一蚕如蛴螬蠕蠕能动人不能识因弃之数年浙西乱王出奔至下蜀与乡人夜会语及青蚨还钱事佐中或云人欲求富莫如得石中金蚕畜之则宝货自至矣问其形状则石中蛴螬也【出稽神録】
　　坡沙
　　飞坡
　　永昌年太州敷水店南西坡白日飞四五里塞赤水坡上桑畦麦垄依然仍旧【出朝野佥载】
　　鸣沙
　　灵州鸣沙县有沙人马践之辄鎗然有声持至他处信宿之后无复有声【出国史异纂】

　　太平广记卷三百九十八
　　钦定四库全书
　　太平广记卷三百九十九　宋　李昉等　编水
　　帝神女　　　刘子光　　　益水
　　酿川　　　　石脂水　　　元街泉
　　铜车　　　　神牛泉　　　燕原池
　　丹水　　　　陆鸿渐　　　零水
　　龙门　　　　漏泽【两出】　　重水
　　湘水　　　　暴水　　　　仙池
　　渝洲滩　　　清潭　　　　驱山铎
　　井
　　乌山　　　绿珠井　　　临沅井
　　火井　　　　盐井　　　　御井
　　王迪　　　　贾躭　　　　八角井
　　李徳裕　　　永兴坊百姓　独孤叔牙
　　柴都　　　　濠州井　　　鸡井
　　军井　　　　金华令
　　水
　　帝神女
　　山海经洞庭之中帝之二女居之郭璞注云天帝之二女处江为神列仙传所谓江妃二女也离骚所谓湘夫人帝子降兮北渚是也河图玉板云尧之二女为舜之妃死葬于此塜在县北一百六十里青草山【阙】
　　刘子光
　　汉刘子光西征遇山而渴无水子光在山南见一石人问之曰何处有水石人不言乃防剑斩石人须臾穷山水出【出独异记】
　　益水
　　益阳县在长沙郡界益水在其阳县治东望时见长沙城隍人马形色悉可审辨或停览瞩移晷乃渐散灭县去长沙尚三百里跨越重山里絶表显将是山岳炳灵防像所传者乎昔光武中元元年封泰山禅梁父是日山灵炳象搆成宫室昔汉武帝遣方士徐宣浮海采药于波中见汉家楼观参差宛然备瞩公侯第宅皆满目班超在浑耶国平旦云霞鲜朗见天际宫阙馆宇严列侍臣左右悉汉家也如斯之难可审论【出録异记】
　　酿川
　　沈酿川者汉郑宏灵帝时为乡啬夫从宦入京未至夜宿于此逢故人四顾荒郊村落絶远沽酒无处情抱不申乃投钱于水中而共饮尽夕酣畅皆得大醉因便名为沈酿川明旦分首而去宏仕至尚书【出博物志】
　　石脂水
　　髙奴县石脂水水腻浮水上如漆采以膏车及燃灯极明【出酉阳杂俎】
　　元街泉
　　元街县有泉泉眼中水交旋如盘龙或试挠破之随手成龙状驴马饮之皆惊走【出酉阳杂爼】
　　铜车
　　荆之清水宛口旁义熙十二年有儿羣浴此水忽见岸侧有钱出于流沙因竞取之手满置地随复流去乃以襟结之然后各有所得流钱中有铜车铜牛牵车之势甚迅速诸童奔逐掣得车一脚径可五寸许猪鼻毂有六幅通体青色毂内黄锐时沈敞守南阳求得车脚钱行时贯草辄便停破竟不知所终【出酉阳杂俎】
　　神牛泉
　　魏土地记曰沮阳城东八十里有牧牛山下有九十九泉即沧河之上源也山在县东北三十里山上有道武皇帝庙耆旧云山下亦有百泉竞发有一神牛駮身自山而降下导九十九泉饮泉竭故山得其名今山下导九十九泉积以成川西南流【出水经】
　　燕原池
　　燕原山天池与桑干泉通后魏孝文帝以金珠穿鱼七头于此池放之后于桑干原得穿鱼犹为不信又以金缕拖羊箭射着此大鱼久之又于桑干河得所射箭山在岚州静乐县东北百四十里俗名天池曰祁连汭【出洽闻记】
　　丹水
　　怀州北有丹水其源出长平山传云秦杀赵卒其水变赤因以为名上在太原知其故诏改为怀水【出国史异纂】
　　陆鸿渐
　　元和九年春张又新始成名与同恩生期于荐福寺又新与李徳裕先至憩西廊僧鉴室会才有楚僧至置嚢而息嚢有数编书又新偶抽一通览焉文细密皆杂记卷末又题云煮水处太宗朝李季卿刺湖州至维扬遇陆处士鸿渐李素熟陆名有倾葢之欢因赴郡抵扬子驿中将食李曰陆君善茶葢天下闻扬子江南零水又殊絶今者二妙千载一遇何旷之乎命军士信谨者挈缾操舟深诣南零取水陆洁器以俟俄水至陆以杓扬水曰江则江矣非南零者似临岸者使曰某掉舟深入见者累百人敢绐乎陆不言既而倾诸盆至半陆遽止又以杓扬之曰自此南零者矣使蹶然大骇驰下曰某自南零赍至岸舟荡半惧其尠挹岸水以增之处士之鉴神鉴也其敢欺乎李大惊赏从者数十辈皆大骇愕李因问陆既如此所经歴之处水之优劣可判矣陆曰楚水第一晋水最下李因命口占而次第之【出水经】
　　零水
　　赞皇公李徳裕博达士居廊庙日有亲知奉使于京口李曰还日金山下扬子江中零水与取一壶来其人举棹日醉而忘之泛舟止石城下方忆乃汲一缾于江中归京献之李公饮后叹讶非常曰江表水味有异于顷岁矣此水颇似建业石城下水其人谢过不也【出中朝故事】
　　龙门
　　龙门人皆言善游于悬水接木上下如神然寒食拜埽必于河滨终为水溺死也【出国史补】
　　漏泽
　　漏泽据郦元注水经云姚墟东有漏泽方十五里绿水澄凡三大泽曲际有阜俗谓之妫亭侧有三石穴广员三尺而有通否水自盈漏漏则数夕之中倾竭陂泽中矣左右居人识其将漏预以水为曲防物障穴口鱼鼈异鳞不可胜载矣今按此泽漏凡穴区别所谓车箱漏鼓漏土漏鸡漏猪漏春夏积水秋冬漏竭居人知之不过三日之中俱尽在今兖州泗水县治东七十里【出国史】
　　又
　　兖州东南接沂州界有陂周围百里而近恒値夏雨侧近山谷间流注所聚也深可袤丈属春雨即鱼鼈生焉或至秋晴其水一夕悉陷其下而无余故彼之乡里或目之为漏陂亦谓之陷泽其水将漏即有声闻四远数十里分若风雨之聚也先回旋若涡势然后沦入于穴村人闻之日必具车乘及驴驼竞拾其鱼鼈辇载而归卒一二岁陷莫知其趋向及穴之深浅焉【出玉堂闲话】
　　重水
　　凡物有水水由土地故江东宜绫纱宜纸镜水故也蜀人织锦初成必濯于江水然后文彩焕发郑人荥水酿酒近邑水重斤两与远郊数倍【出国史补】
　　湘水
　　湘水至清深五六丈下见底碎石若樗蒲子白沙如霜雪赤岸若朝霞【出罗含湘川记】
　　暴水
　　青城山因滞雨崖崩暴水大至在丈人观后髙百余丈殿当其下将忧摧坏俄有坠石如岸堰水向东竟免漂陷观中常汲溪水以供日食甚以为劳自此暴水出处常有流泉注厨内其味甘香冬夏不絶【出録异志】
　　仙池
　　渝州仙池在州西南江津县界岷江南岸其池周回二里水深八尺流入岷江古老传者有仙人姓然名独角以其头有角故表其名自扬州来居此池边起楼聚香草置楼下独角忽登楼命仆夫烧其楼独角飞空而去因名仙池见有石岩一所向岷江而见在【出渝州图经】
　　渝州滩
　　渝州城滩在州西南三十里江津县东北沿流八十里岷江水中波浪沸腾乍停乍发多覆舟之患古老传昔有仙居和来为巴州刺史过此滩舟翻溺水而死和女与兄图行女有两儿方稚齿乃分金珠作二锦嚢缨致儿颈然后乘船至父没处呌声投水凡六日与兄梦云二十一日与父俱出兄令人守之至期果然俱浮江水而出今碑在城滩侧【出渝州图经】
　　清潭
　　新康县西百里有清潭在章浦溪源极深常有白龙藏此中天旱令人取猪羊粪掷潭中即有大雨暴水至今有验【出録异记】
　　驱山铎
