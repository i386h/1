<!-- { "loadSidebar": true } -->
　　唐室中太傅相国卢公应举时寄居夀州安丰县别墅尝逰芍陂见里人薪者持碧莲花一朶公惊问之答曰陂中得之卢公后従事浙西因使淮服话于太尉卫公李徳裕徳裕令搜访芍陂则无有矣又遍寻于江渚间亦终不能得乃知向者一朶盖神异耳【出尚书故实】
　　染青莲花
　　唐韩文公愈之侄有种花之异闻其说于杜给事孺休与湖州有染户家池生青莲花刺史命收莲子归京种于池沼或变为红莲因异之乃致书问染工染工曰我家有公世治靛瓮尝以莲子浸于瓮底俟经嵗年然后种之若以所种青莲花子为种即其红矣盖还本质又何足怪乃以所浸莲子寄之道士申匡图又见人以鸡矢和土培芍药花丛其淡红者悉成深红染之所益信矣伪蜀王先主将晏驾其年蛾眉山娑罗花悉开白花又荆文献王未薨前数年沟港城隍悉开白莲一则染以气类一则表于凶兆又何疑哉
　　三朶瑞莲
　　伪蜀主当僭位诸勲贵功臣竞起甲第独伪中令赵廷起南宅北宅千梁万拱其诸奢丽莫之与俦后枕江渎池中有二岛屿遂甃石循池四岸皆种垂杨或间杂木芙蓉池中种藕每至秋夏花开鱼跃柳隂之下有士子执卷者垂纶者执如意者执尘尾者谭诗论道者一旦岸之隈有莲一茎上分两岐开二朶其时谓之太平无事之秋士女拖香肆看者甚众赵廷画图以进蜀主叹赏其时歌者咏者不少无何禁苑中有莲一茎岐分三朶蜀主开筵醼召羣臣赏之是时词臣已下皆贡诗当时有好事者图以绘事至今传之
　　藕
　　苏州进藕其最上者名伤荷藕或云荷名或云叶甘为虫所伤或云故伤其叶以长其根近多种台荷实中又生花亦甚异也【出国史补】
　　莲实
　　石莲入水沈唯煎咸卤能浮之鴈食之粪落山中百年不壊相传橡子落水为莲【出酉阳杂俎】
　　芰
　　芰一名水菜一名藓苔汉武昆眀池中有浮根菱根出水上叶沦波下亦曰清水芰都有芰碧色状如鸡飞名翻鸡芰仙人鳬伯子常采之【出酉阳杂俎】
　　菱
　　芰今人但言芰菱诸解草木书亦不分别唯五安货五陵记言四角曰芰两角曰菱今苏州折腰菱多两角荆州有僧遗段成式一斗郢城菱三角而无芒可以挼莎【出酉阳杂俎】











　　太平广记卷四百九
　　钦定四库全书
　　太平广记卷四百十　　　宋　李昉等　编草木五
　　果上
　　柤稼树实　如何树实　　仙棃
　　绮缟树实　　波娑树实　瞻波异果神仙李　　　武陵桃李　　金李
　　汉帝杏　　　仙人杏　　　御李子
　　朱李　　　　兎头柰　　　脂衣柰
　　朱柰　　　　文林果　　　圣柰
　　木桃　　　　东方村桃　　仙桃
　　勾桃　　　　一石桃　　　偏桃
　　王母桃　　　食桃核　　　韶子
　　罗浮甘子　　天寳甘子　　北方枣
　　西王母枣　　仙人枣　　　仲思枣
　　波斯枣
　　果上
　　柤稼树实
　　东方大荒之中有树焉名曰柤稼柤柤棃也稼者株稼也昵也三千嵗作花九千嵗作实其花蕋紫色其实赤色亦髙百丈或千丈也敷张自辅东西南北方枝各近五十丈叶长七尺广五尺色如緑青木皮如梓树理如甘草味饴实长九尺围如长无瓤核竹刀剖之如凝得食复见实即灭矣言复见后实熟者夀一万二千嵗【出神异经】
　　如何树实
　　南方大荒有树焉名曰如何三百嵗作花九百嵗作实花色朱其实正黄髙五十丈敷张如盖叶长一丈广二尺余似菅苎色青厚可五分似絮如厚朴材理如支九子味如饴实有核形如枣子长五尺围如长金刀剖之则酸芦刀剖之则辛食之者地仙不畏水火不畏白刃【刃刀之属言地仙者不能飞在地従之法也出神异经】
　　仙棃
　　南方有树焉髙百丈敷张自辅叶长一丈广六尺名仙梨如今之柤棃但树大耳其子径三尺剖之少瓤白如素和羮食之地仙衣服不败辟谷可以入水火也【出神异经】
　　绮缟树实
　　东南荒中有邪【音耶】木焉髙三千丈或十余围或七八尺其枝有乔直上不可也叶如甘三百嵗昼落而生花形如甘花复二百嵗落而生萼萼下生子三嵗而成熟成熟之后不长不减子形如寒似冬也长七八寸径四五寸萼复覆生顶言发萼而得成实此不取万世如故若取子而留萼萼复生子如初年月复成熟复二年则成萼则复生子其子形如甘瓤少【音练】甘美食之令人身泽不可过三升令人防醉半日乃醒木髙人取不能得唯木下有多罗之人缘能得之【多罗国名】一名无叶世人后生不见叶谓之无叶也一名绮缟人见无叶谓之绮缟【出神异经】
　　波婆树实
　　波婆树出拂林国呼为阿萨亸树长五六丈皮色青緑叶极光浄冬夏不凋无花结实其实従树茎出大如冬有皮裹之殻上有刺瓤至甘甜可食核大如枣一实有数枚核中仁如粟黄炒之食甚美【出酉阳杂俎】
　　瞻波异果
　　瞻波国有人牧牛百余头有一牛离羣忽失所在至暮方归形色鸣吼异常牛主异之明日遂独行主因随之入一穴行五六里豁然明朗花木皆非人间所有牛于一处食草草不可识有果作黄金色牧牛人窃将还为鬼所夺又一日复往取此果至穴鬼复欲夺其人急吞之身遂暴长头才出身塞于穴数日化为石【出酉阳杂俎】
　　神仙李
　　防陵楚山有朱神李圃三十六所潘岳闲居赋云房陵朱神之李又李尤果赋云三十六之朱李盖仙李缥而神李红陆士衡果赋云中山之缥李是也【出述异记】
　　武陵桃李
　　武陵源在呉中山中无他木尽生桃李俗呼为桃李源源上有石洞洞中有乳水世传秦乱呉人于此避难者食桃李实者皆得仙去【出述异记】
　　金李
　　杜陵有金李李之大者谓之夏李尢小者谓之鼠李【出述异记】
　　汉帝杏
　　济南郡之东南有分流山山上多杏大如梨色黄如橘土人谓之汉帝杏亦曰金杏【出酉阳杂俎】
　　仙人杏
　　杏圃洲南海中多杏海上人云仙人种杏处汉时尝有人舟行遇风泊此洲五六日日食杏故免死云洲中有冬杏王充果赋云冬实之杏春熟之甘晋郭太仪果赋云杏或冬而实【出述异记】
　　御李子
　　许昌节使小防是故魏景福殿董卓乱魏武挟令帝自洛都许许州有小李子色黄大如樱桃谓之御李子即献时所植至今有焉【出述异记】
　　朱李
　　魏文帝安阳殿前天降朱李八枚啖一枚数日不食今李种有安阳李大而甘者即其种也【出述异记】
　　兎头柰
　　白柰出凉州野猪泽大如兎头【出酉阳杂俎】
　　脂衣柰
　　脂衣柰汉时紫柰大如升核紫花青研之有汁可漆或着衣不可浣【出酉阳杂俎】
　　朱柰
　　唐贞观年中顿邱县有一贤者于黄河渚上拾菜得一树子仅大如指持归莳之三年乃结子五颗味状如柰又似林檎多汁异常酸美送县县上州以其奇味乃进之上赐绫一十匹后树长成渐至三百颗每年进之号曰朱柰至今存徳具博等州取其枝接所在丰足人以为従西域浮来碍渚而住矣【出朝野佥载】
　　文林果
　　唐永徽中魏郡临黄王国村人王方言尝于河中滩上拾得一小树栽埋之及长乃林檎也实大如小黄瓠色白如玉间以珠防亦不多三数而已有如缬实为奇果光眀莹目又非常美纪王慎为曹州刺史有得之献王王贡于髙宗以为朱柰又名五色林檎或谓之聫珠果种于苑中西域老僧见之云是奇果亦名林檎上大重之赐王方言文林郎亦号此果为文林郎果俗云频婆果河东亦多林檎秦中亦不少河西诸郡亦有林檎皆小于文林果【出洽闻记】
　　圣柰
　　河州鳯林关有灵岩寺每七月十五日溪穴流出圣柰大如盏以为常【出洽闻记】
　　木桃
　　桃之大者木桃诗云投我以木桃是也【出述异记】
　　东方村桃
　　东方村有桃树其子径三尺二寸和核羮食之令人益夀食核中仁可以治小桃温润既人食之即止也【出神异记】
　　仙桃
　　出郴州苏躭仙坛有人至心求之者桃落坛上或至五六颗形似石块赤黄色破之如有核三重研饮之愈众疾尤治邪气【出酉阳杂俎】
　　勾桃
　　邺华林苑勾桃子重三觔或二觔半亦有名梨者比众果气味甘美入口消释人间有名果季龙作虾蟇车四箱广一丈深一丈合土载中植之则无不生也【出洽闻记】
　　一石桃
　　吐谷浑桃大如石瓮【出洽闻记】
　　偏桃
　　偏桃出波斯国波斯呼为婆淡树长五六丈围四五尺叶似桃而濶大三月开花白色花落结实状如桃子而形偏其肉苦澁不堪噉核中仁甘甜西域诸国并珍之【出酉阳杂俎】
　　王母桃
　　王母桃洛阳华林园内有之十月始熟形如括篓俗语曰王母甘桃食之解劳亦名西王母桃【出酉阳杂俎】
　　食桃核
　　杨子留后呉尧卿家有佣赁者役之既乆一日持一大桃核可容数升以献尧卿尧卿知其异稍磨之取食食尽颇觉轻徤尧卿为吏贪猥残虐毕师铎之难投所居后阁井中死师铎求得类尧卿者杀之后有得其故居者窃知其尸在井中取而得之举体皆腐壊而藏府有成金者【出稽神録】
　　韶子
　　初宁县里有石榆子一名山枣又时呼为韶子也【出南越志】
　　罗浮甘子【二种】
　　罗浮甘子唐开元中始有山僧种于南楼寺其后进献幸蜀奉天之嵗皆不结实【出国史补】
　　天寳甘子
　　唐天寳十年上谓幸臣曰近于宫内种甘子数株今秋结实一百五十颗与江南蜀道所进不异宰臣贺表曰雨露所均混天区而齐被草木有性凭地气而潜通故得资江外之珍果为禁中之华实相传云元宗幸蜀年罗浮甘子不实岭南有蚁大于秦中马蚁结巢于甘树实时常循其上故甘皮薄而滑往往甘实在巢中冬深取之味数倍于常者【出酉阳杂俎】
　　北方枣
　　北方荒中有枣林焉其髙五十丈敷张枝条数里余疾风不能偃雷电不能摧其子长六七寸围过其长熟色如朱干之不缩气味润泽殊于常枣食之可以安躯益气故方书云此枣枝条盛于常枣亦益气安躯赤松子云北方大枣味有殊既可益气又安躯【出神异记】
　　西王母枣
　　邺华林苑中西王母枣冬夏有叶九月生花腊月乃熟三子一尺又有圭角亦三子一尺【出洽闻记】
　　仙人枣
　　晋时太仓南有翟泉西有华林园园有仙人枣长五寸核细如针【出酉阳杂俎】
　　仲思枣
　　信都献仲思枣四百枚枣长四五寸圆紫色细又绉细核肥有味贤于青州枣北齐时有仙人仲思得此枣种之亦名仙枣时海内唯有数树【出大业拾遗】
　　波斯枣
　　波斯枣出波斯国波斯呼为窟莽树长三四丈围五六尺叶如土藤不凋二月生花状如蕉花有两甲渐渐开罅中有十余房子长二尺黄白色有核熟则紫黒状类干枣味甜如饴可食【出酉阳杂俎】















　　太平广记卷四百十
　　钦定四库全书
　　太平广记卷四百十一　　宋　李昉等　编草木六
　　果下
　　樱桃　　　　檽　　　　柿
　　防檷实　　柿盘　　　　融峯梨
　　六觔梨　　　紫花梨　　　胡榛子
　　酸　　　　蒲萄　　　　王母蒲萄侯骚子　　　蔓胡桃　　　仙实
　　橄榄子　　　东荒栗　　　猴栗
