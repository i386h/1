<!-- { "loadSidebar": true } -->
　　裴谌王敬伯梁芳约为方外之友隋大业中相与入白鹿山学道谓黄白可成不死之药可致云飞羽化无非积学辛勤采练手足胼胝十数年间无何梁芳死敬伯谓谌曰吾所以去国忘家耳絶丝竹口厌肥豢目弃竒色去华屋而乐茆斋贱欢娱而贵寂寞者岂非觊乘云驾游戏蓬壶纵其不成亦望长生寿毕天地耳今仙海无涯长生未致辛勤于云山之外不免就死敬伯所乐下山乘肥衣轻听歌翫色游于京洛意足然后求达建功立事以荣耀人寰纵不能憇三山饮瑶池骖龙衣霞歌鸾舞凤与仙官为侣且腰金拖紫图形凌烟厠卿大夫之间何如哉子盍归乎无空死深山谌曰吾乃梦醒者不复低迷敬伯遂归谌留之不得时唐贞观初以旧籍调授左武卫骑曹参军大军赵朏妻之以女数年间迁大理廷评衣绯奉使淮南舟行过高邮制使之行呵叱风生舟船不敢动时天微雨忽有一渔舟突过中有老人衣簑戴笠鼓棹而去其疾如风敬伯以为吾乃制使威振远近此渔父敢突过试视之乃谌也遂令追之因请维舟延之坐内握手慰之曰兄久居深山抛掷名宦而无成到此极也夫风不可系影不可捕古人虽夜长尚秉烛游况少年白昼而掷之乎敬伯自出山数年今廷尉评事矣昨者推狱平允乃天锡命服淮南疑狱今谳于有司上择详明吏覆讯之敬伯预其故有是行虽未可言官达比之山叟自谓差胜兄甘劳苦竟如曩日竒哉今何所须当以奉给谌曰吾侪野人心近云未可以腐防吓也吾沉子浮鱼鸟各适何必矜炫也夫人世之所须者吾当给尔子何以赠我吾与山中之友市药于广陵亦有息肩之地青园桥东有数里樱桃园园北车门即吾宅也子公事少隙当寻我于此遂翛然而去敬伯到广陵十余日事少闲思谌言因出寻之果有车门试问之乃裴宅也人引以入初尚荒凉移步愈佳行数百步方及大门楼阁重复花木鲜秀似非人境烟翠葱笼景色妍媚不可形状香风飒来神清气爽飘飘然有凌云之意不复以使车为重视其身若腐防视其徒若蝼蚁既而稍闻劒佩之声二青衣出曰裴郎来俄有一人衣冠伟然仪貌竒丽敬伯前拜视之乃谌也裴慰之曰尘界仕官久食腥羶愁欲之火焰于心中之而行固甚劳困遂揖以入坐于中堂戸栋梁饰以异寳屏帐皆画云有顷四青衣捧碧玉台盘而至器物珍异皆非人世所有香醪嘉目所未窥既而日暮命其促席燃九光之灯光华满坐女乐二十人皆絶代之色列坐其前裴顾小黄头曰王评事者吾山中之友道情不固弃吾下山别近十年才为廷尉属今俗心已就须俗妓以乐之顾伶家女无足召者当召士大夫之女已适人者如近无姝丽五千里内皆可择之小黄头唯唯而去诸妓调碧玉筝调未谐而黄头已复命引一妓自西阶登拜裴席前裴指曰参评事敬伯答拜细视之乃敬伯妻赵氏而敬伯惊讶不敢言妻亦甚骇目之不已遂令坐玉阶下一青衣捧玳瑁筝授之赵素所善也因令与坐妓合曲以送酒敬伯坐间取一殷色朱李投之赵顾敬伯潜系于衣带妓奏之曲赵皆不能逐裴乃令随赵所奏时时停之以呈其曲其歌虽非云韶九奏之乐而清亮宛转酬献极欢天曙裴召前黄头曰送赵夫人且谓曰此堂乃九天画堂常人不到吾昔与王为方外之交怜其为俗所迷自投汤火以智自烧以明自贼沉浮于生死海中求岸不得故命于此一以醒之今日之会诚再难得亦夫人宿命乃得暂游云山万重复往劳苦无辞也赵拜而去裴谓敬伯曰评公使车留此一宿得无惊郡乎宜且就馆未赴阙闲时访我可也尘路遐远万愁攻人努力自爱敬伯拜谢而去复五日还潜诣取别其门不复有宅乃荒凉之地烟草极目惆怅而返及京奏事毕归私第诸赵竞怒曰女子诚陋不足以奉事君子然已辱厚礼亦宜敬之夫上以承先祖下以继后事岂茍而已哉奈何以妖术致之万里而娱人之视听乎朱李尚在其言足征何讳乎敬伯尽言之且曰当此之时敬伯亦自不测此葢裴之道成矣以此相炫也其妻亦记得裴言遂不复责吁神仙之变化诚如此乎幻者鬻术以致惑乎固非常智之所及且夫雀为蛤雉为蜃人为虎腐草为萤蜣蜋为蝉鲲为鹏万物之变化书传之记者不可以智达况耳目之外乎【出续怪録】
　　卢李二生
　　昔有卢李二生居太白山读书兼习吐纳导引之术一旦李生告归曰某不能甘此寒苦且浪迹江湖诀别而去后李生知橘子园人吏欺欠折官钱数万贯羁縻不得东归贫甚偶过扬州阿使桥逢一人草蹻布衫视之乃卢生生昔号二舅李生与语哀其褴缕卢生大骂曰我贫贱何畏公不作好弃身凡之所又有欠且被囚拘尚有面目以相见乎李生厚谢二舅笑曰居处不远明日即奉迎至旦果有一仆者驰骏足来云二舅遣迎郎君既去马疾如风过城南数十里路侧朱门斜开二舅出迎星冠霞帔容貌光泽侍婢数十人与桥下仪状全别邀李生中堂宴名花异木若在云霄又累呈药物皆殊美既夜引李生入北亭命酌曰兼与公求得佐酒者颇善箜篌须臾红烛引一女子至容色极艳新声甚嘉李生视箜篌上有朱字一行云天际识归舟云间辨江树罢酒二舅曰莫愿作婚姻否此人名家质貌若此李生曰某安敢二舅许为成之又曰公所欠官钱多少曰二万贯乃与一拄杖曰此于波斯店取钱可从此学道无自秽身陷盐铁也才晓前马至二舅令李生去送出门波斯见拄杖惊曰此卢二舅拄杖何以得之依言付钱遂得无事其年往汴州行军陆长源以女嫁之既婚颇卢二舅北亭子所覩者复解箜篌果有朱书字视之天际之诗两句也李生具説扬州城南卢二舅亭中筵宴之事妻曰少年兄弟戏书此昨梦见使者云仙官追一如公所言也李生叹讶却寻二舅之居唯见荒草不复覩亭台也【出逸史】
　　薛肇
　　薛肇不知何许人也与进士崔宇于庐山读书同志四人二人业未成而去崔宇勤苦寻已擢第唯肇独以修道为务不知师匠何人数年之间已得神仙之道庐山下有患风劳者积年医药不效尸居候时而已肇过其门憇树阴下因语及疾者肇欲视之既见曰此甚易耳可以愈也留丹一粒小于粒米谓疾者所亲曰明晨掐半粒水吞之自当有应未愈三日外更服半粒也其家自以久疾求医所费钜万尚未致愈疾者柴立仅存余喘岂此半粟而能救耶明日试服之疾者已起洎午能饮食策杖而行如此三日充盛康壮又服半粒即神气迈逸肌肤如玉髭发青鬒状可二十岁许人月余肇复来曰子有名仙箓吾此药不唯愈疾兼可得道矣乃授其所修之要此人遂登五老峰访洞府而去崔宇既及第寻授东畿尉赴任过三乡驿忽逢薛肇下马叙旧见肇顔貌风尘颇有哀嗟之色宇自以擢第拜官扬扬矜会话久之日已晡矣薛谓崔曰贫居不远难于相逢过所居宵话可乎崔许之随薛而行仆乘皆留店中初入一小迳甚荒梗行一二里间田畴花木皆异凡境良久已及高楼大门殿阁森沉若王者所理崔心惊异之薛先入有数十人拥接升殿然后召崔升阶与坐欵话久之谓崔曰子有好官未可此住但一宵话旧可尔促令召乐开筵顷刻即于别殿宴乐更无诸客唯崔薛二人女乐四十余軰拜坐奏乐选女妓十軰同饮有一箜篌妓最为姝颖崔与并坐崔见箜篌上有十字云天际识归舟云间辨江树崔黙记之席散薛问崔坐中所悦以箜篌者对薛曰他日与君今且未可及明与崔送别遗金三十斤送至官路惨别而去崔至官月余求婚得柳氏常疑曽识而不记其处暇日命取箜篌理曲崔见十字书在焉问其故云某时患疾梦中见使人追云西城大仙陈溪薛君有客五百里内解音声处女尽追可四十余人因随去与薛及客崔少府同饮一夕觉来疾已愈薛君即神仙也崔少府风貌与君无异各话其事大为惊骇方知薛已得道尔【出仙传拾遗】








　　太平广记卷十七
　　钦定四库全书
　　太平广记卷十八
　　神仙十八
　　栁归舜　　　元藏几　　　文广通
　　杨伯丑　　　刘法师
　　栁归舜
　　吴兴栁归舜隋开皇二十年自江南抵巴陵大风吹至君山下因维舟登岸寻小径不觉行四五里兴酣逾越磎涧不由径路忽道傍有一大石表里洞彻圆而砥平周匝六七亩其外尽生翠竹圆大如盎髙百余尺叶曵白云森罗映天清风徐吹戛为丝竹音石中央又生一树髙百尺条偃隂为五色翠叶如盘花径尺余色深碧蘂深红异香成烟着物霏霏有鹦鹉数千丹嘴翠衣尾长二三尺翺翔其间相呼姓字音防清越有名武游郎者有名阿苏儿者有名武仙郎者有名自在先生者有名莲露者有名鳯花台者有名戴蝉儿者有名多花子者或有唱歌者曰吾此曲是汉武钩弋夫人常所唱词曰戴蝉儿分明传与君王语建章殿里未得归珠箔金缸双鳯舞名阿苏儿者曰我忆阿娇深宫下泪唱曰昔请司马相如为作长门赋徒使费百金君王终不顾又有诵司马相如大人赋者曰吾初学赋时为赵昭仪抽七寳钗横鞭余痛不彻今日诵得还是终身一艺名武游郎者言余昔见汉武帝乘鬰金檝泛积翠池自吹紫玉笛音韵朗畅帝意欢适李夫人歌以随歌曰顾鄙贱奉恩私愿吾君万歳期又名武仙郎者问归舜曰君何姓氏行第归舜曰姓栁第十二曰栁十二自何许来归舜曰吾将至巴陵遭风泊舟兴酣至此耳武仙郎曰栁十二官偶因遭风得臻异境此所谓因病致妍耳然下官禽鸟不能致力生人为足下转达桂家三十娘子因遥呼曰阿春此间有客即有紫云数片自西南飞来去地丈余云气渐散遂见珠楼翠幕重槛飞楹周匝石际一青衣自户出年始十三四身衣珠翠顔甚姝美谓归舜曰三十娘子使阿春传语郎君贫居僻逺劳此检校不知朝来食否请垂畧坐以具蔬馔即有捧水精牀出者归舜再让而坐阿春因教鳯花台鸟何不看客三十娘子以黄郎不在不敢接对郎君汝若等闲似前度受捶有一鹦鹉即飞至曰吾乃鳯花台也近有一篇君能听乎归舜曰平生所好实契所愿鳯花台乃曰吾昨过蓬莱玉楼因有一章诗曰露接朝阳生海波翻水晶玉楼瞰寥廓天地相照明此时下栖止投迹依旧楹顾余复何忝日侍羣仙行归舜曰丽则丽矣足下师乃谁人鳯花台曰仆在王丹左右一千余歳杜兰香教我眞箓东方朔授我秘诀汉武帝求大中大夫遂在石渠署见扬雄王褒等赋颂始晓箴论王莽之乱方得还吴后为朱然所得转遗陆逊复见机云制作方学缀篇什机云被戮便至于此殊不知近日谁为宗匠归舜曰薛道衡江总也因诵数篇示之鳯花台曰近代非不靡丽殊少骨气俄而阿春捧赤玉盘珍羞万品目所不识甘香裂鼻饮食讫忽有二道士自空飞下顾见归舜曰大难得与鹦鹉相对君非栁十二乎君船以风便索君甚急何不促囬因投一尺绮曰以此掩眼即去矣归舜从之忽如身飞却坠巴陵违舟所舟人欲发问之失归舜已三日矣后却至此泊舟寻访不复再见也【出续恠录】
　　元藏几
