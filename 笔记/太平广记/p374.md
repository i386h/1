<!-- { "loadSidebar": true } -->




　　太平广记卷四百十九
　　钦定四库全书
　　太平广记卷四百二十
　　龙三
　　俱名国　　　释元照　　　王景融
　　凌波女　　　陶岘　　　　齐澣
　　沙州黒河　　兴庆池龙　　井龙
　　旃然　　　　龙门
　　俱名国
　　僧只律云佛住舍卫城南方有邑名大林时有商人驱八牛到北方俱名国有一商人在泽中牧牛时有离车捕龙食之捕得一龙离车穿鼻牵行商人问离车今汝牵此龙何用云我将杀而为噉商人欲以一牛易之捕者邀至八牛方许商人即放龙令去既而复虑离车追逐复捕取放别池中龙忽变为人语谓商人曰君施我命今欲报恩可共入宫当报大徳商人答言龙性率暴嗔恚无常或能杀我答云不尔前人系我我力能杀彼人但以我受菩萨法都无杀心何况君今施我夀命顾当加害若不去者少住此中我先往扫除商人后入宫内见龙门邉二龙系在一处因问汝为何被系答言此龙女半月中三日受斋法我兄弟守防此龙女不为坚固为离车所捕以是被系龙女俄出呼商人入宫坐宝牀上龙女言龙中有食能尽夀而消者有二十年消者有七年消者有阎浮提人食者未知君欲何食答言须欲阎浮提食即时种种饮食俱备商人问龙女此龙何故被系龙女言此有过我欲杀之商人言汝莫杀乃言不尔要当杀之商人言汝放彼者我当食耳复言曰不得直放之当罚六月摈置人间商人见龙宫中宝物庄严饰宫殿即问汝有如是庄严因受菩萨何为答言我龙法有五事若何等为五谓生时眠时媱时嗔时死时一日之中三过皮肉落地沙簇身商言汝欲何求答言人道中生为畜生苦不知法故欲就如来出家龙女即与八饼金言此金足汝父母眷属终身用之不尽复言汝合眼即以神变持着本国以八饼金与父母曰此是龙金説已更生尽夀用之不可尽时思念仁慈不得不行暂救龙女恩报弥重况持大斋受福寜小【出法苑珠林】
　　释元照
　　释元照修道于嵩山白鹊谷操行精慤冠于缁流常愿讲法华经千遍以利于人既讲于山中虽沍寒酷山林险而来者恒满讲席焉时有三叟眉须皓白容状瓌异防心谛聴如此累日元照异之忽一旦晨谒元照曰弟子龙也各有所任亦颇劳苦已歴数千百年矣得闻法力无以为报或长老指使愿效微力元照曰今愆阳经时国内荒馑可致甘泽以救生灵即贫道所愿也三叟曰召云致雨固是细事但雨禁絶重不奉命擅行诛责非细身首为忧也试説一计庶防可矣长老能行之乎元照曰愿闻其説三叟曰少室山孙思邈处士道髙徳重必能脱弟子之祸则雨可立致矣元照曰贫道知孙处士之在山也而不知其所行又何若此三叟曰孙公之仁不可诊度着千金翼方惠利济于万代名已籍于帝宫诚为贵真也如一言救庇当保无恙但长老先与之约如其许诺即便奉依即以拯防之方授于元照元照诣思邈所居恳诚只谒情礼甚谨坐定乆之乃曰处士以贤哲之度济防为心今者亢阳寸苗不植嗷嗷百姓焦枯若此仁哲之用固在于今幸一开恩以救危歉思邈曰仆之无堪遁弃山野以何功力济于人也茍有可施固无所恡元照曰贫道昨遇三龙令其致雨皆云不奉上帝之命擅行雨者诛罪非轻唯处士徳尊功大救之则免特布腹心仰希裁度思邈曰但可施设仆无所惜元照曰既雨之后三龙避罪投处士后沼中以隐当有异人捕之处士喻而遣之必得释罪矣思邈许之元照归见三叟于道左元照以思邈之防示之三叟约一日一夜千里雨足于是如期泛洒泽甚广被翌日元照来谒思邈对语之际有一人骨状殊异径往后沼之畔喑哑叱咤斯须水结为氷俄有三二苍一白自池而出此人以赤索系之将欲挈去思邈召而谓曰三物之罪死无以赎然昨者擅命是鄙夫之意也幸望脱之兼以此诚上逹恕其重责也此人受教登时便而释之擕索而去有顷三叟致谢思邈愿有所酬孙曰吾山谷之中无所用者不须为报回诣元照愿陈力致效元照曰山中一食一衲此外无阙不须酧也三叟再为请元照因言前山当路不便往来却之可否三叟曰固是小事耳但勿以风雷为责即可为之是夕雷霆震击及晓开霁寺前豁然数里如掌三叟复来告谢而去思邈至道不求其报尤为竒特矣【出神仙感遇传】
　　王景融
　　唐前侍御史王景融瀛州平舒人也迁父灵柩就洛州于埏道掘着龙窟大如瓮口景融俯而观之有气如烟直上冲其目遂失明旬日而卒【出朝野佥载】
　　凌波女
　　宗在东都昼寝于殿梦一女子容色秾艶梳交心髻大帔广裳拜于牀下上曰汝是何人曰妾是陛下凌波池中龙女卫宫防驾妾实有功今陛下洞晓钧天之音乞赐一曲以光族上于梦中为鼓胡琴合新旧之声为凌波曲龙女再拜而去及觉尽记之因命禁乐与琵琶习而翻之遂宴从官于凌波宫临池奏新曲池中波涛涌起复定有神女出于波心乃昨夜之女子也良乆方没因遣置庙于池上每歳祀之【出逸史】
　　陶岘
　　陶岘者彭泽令孙也开元中家于昆山富有田业择家人不欺能守事者悉付之家事身则泛游于江湖遍行天下徃徃数载不归见其子孙成人皆不辩其名字也岘之文学可以经济自谓疎脱不谋仕宦有知生者通于八音命陶人为甓潜记嵗时取其声不失其验尝撰集乐录八音以定音之得失自制三舟备极工巧一舟自载一舟置賔一舟贮饮馔客有前进士孟彦深进士孟云卿布衣焦遂各置仆妾共载而岘有女乐一部常奏清商曲逢其山泉则穷其境物乗兴春行岘且名闻朝廷又值天下无事经过郡邑无不招延岘拒之曰某麋鹿间人非王公上客亦有未招而诣者系水仙之为人江山之可驻耳吴越之土号为水仙曽有亲戚为南海守因访韶石而往省焉郡守喜其逺来赠钱百万及遇古剑长二尺许又玉环径四寸及海船昆仑奴名摩诃善游水而勇捷遂悉以钱而买之曰吾家至宝也乃回棹下白芷入柏江每遇水色可爱则遗剑环于水命摩诃取之以为戏乐如是数载因渡巢湖亦投剑环而令取之摩诃才入获剑环而便出曰为毒虵所啮遽刄去一指乃能得免焦遂曰摩诃所伤得非隂灵怒乎盖水府不欲人窥也岘曰敬奉喻然某常慕谢康乐之为人云终当乐死山水但狥所好莫知其他且栖迟逆旅之中载于大块之上居布素之贱擅贵游之欢浪迹怡情仅三十载固亦分也不得升玉墀见天子施功惠养逞志平生亦其分也乃命移舟曰须要一到襄阳山便归吴郡也行次西塞山维舟吉祥佛舍见江水黒而不流曰此必有怪物乃投剑环命摩诃下取见汨没波际乆而方出气力危絶殆不任持曰剑环不可取也有龙髙二丈许而剑环置前某引手将取龙輙怒目岘曰汝与剑环吾之三宝今者二物既亡尔将安用必须为吾力争之也摩诃不得已被髪大呼目眦流血穷泉一入不复还也乆之见摩诃支体磔裂汚于水上如有示于岘也岘流涕水濵乃命回棹因赋诗自叙不复议游江湖矣诗曰匡庐旧业自有主吴越新居安此生白髪数茎归未得青山一望计还程翻枫叶夕阳动鹭立芦花秋水明从此舍舟何所诣日旗歌扇正相迎【出甘泽謡】
　　齐澣
　　唐开元中河南采访使汴州敕使齐澣以徐城险急奏开十八里河逹于青水平长淮之险其河随州县分掘亳州真源县丞崔延祎纠其县徒开数千歩中得龙堂初开谓是古墓然状如新筑净洁周视北壁下有五色蛰龙长丈余头邉鲤鱼五六枚各长尺余又有灵两头长一尺二寸毛九寸如常祎以白开河御史邬元昌状上齐澣澣命移龙入淮取入汴祎移龙及鱼二百余里至淮岸白鱼数百万跳跃赴龙水为之沸龙入淮喷水云雾杳防遂不复见初将移之也御史贡锡防其一须元昌差网户送至汴遇水泊大屡引颈向水网户怜之暂放水中水阔数尺深不过五寸遂失大所在涸水求之亦不获空致焉【出广异记】
　　沙州黒河
　　北庭西北沙州有黒河深可驾舟其水往往泛滥荡室庐潴原野由是西北之禾稼尽去地荒而不可治居人亦逺徙用逃垫溺之患其吏于北庭沙州者皆先备牲酎望祀于河浒然后敢视政否即淫连月或大水激射圮城邑则里中民尽鱼其族也唐开元中南阳张嵩奉诏都防于北庭挈符印至境上且召郊迎吏讯其事或曰黒河中有巨龙嗜羔特犬故往往漂浪腾水以觊郡人望祀河浒我知之乆矣即命致牢醴布筵席密召左右执弓矢以俟于侧嵩率僚吏班于河上峩冠敛板罄折肃躬俄顷有龙长百尺自波中跃而出俄然升岸目有火光射人离人约有数十歩嵩即命彀矢引满以伺焉既而果及于几筵身渐短而长数尺方将食未及而嵩发矢一时众矢共发而龙势不能施而摧龙既死里中俱来观之哗然若市嵩喜已除民害遂以献上上壮其果断诏断其舌函以赐嵩且子孙承袭在沙州为刺史至今号为龙舌张氏
　　兴庆池龙
　　唐宗尝潜龙于兴庆宫及即位其兴庆池尝有一小龙出游宫外御沟水中竒状蜿蜒腾逸之状宫嫔内竖靡不具瞻后宗幸蜀銮舆将发前一夕其龙自池中御素云跃然亘空望西南而去环列之士率共观之及上行至嘉陵江乗舟将渡见小龙翼舟而进侍臣咸覩之上然泣下顾谓左右曰此吾兴庆池中龙也命以酒沃酹上亲自祝之龙乃自水中振鬛而去【出宣室志】
　　井龙
　　开元末西国献狮子至安西道中系于驿树近井狮子吼若不自安俄顷风雷大至有龙出井而去【出国史】
　　旃然
　　宗将封泰山进次荥阳旃然河上见黒龙命弓矢亲射之矢发龙灭自尔旃然伏流于今百余年矣按旃然即济水也济水溢而为荥遂名旃然左传云楚师济于旃然是也【出开天传信记】
　　龙门
　　旧説春水时至鱼发龙门则有化者至今汾晋山中龙有遗骨角甚众采以为药有五色者【出国史】


　　太平广记卷四百二十
　　钦定四库全书
　　太平广记卷四百二十一
　　龙四
　　萧昕　　　　遗尺潭　　刘贯词
　　韦氏　　　　任顼　　　赵齐嵩
　　萧昕
　　唐故兵部尚书萧昕常为京兆尹时京师大旱炎鬱之气蒸为疾疠代宗命宰臣下有司祷祀山川凡月余暑气愈盛时天竺僧不空三藏居于静住寺三藏善以持念召龙兴云昕于是诣寺谓三藏曰今兹骄阳累月矣圣上悬忧撤乐贬食歳凶是念民瘵为忧幸吾师为结坛致雨也三藏曰易与耳然召龙以兴云雨吾恐风雷之震有害于生植又何于稼穑昕曰迅雷甚雨诚不能滋百谷适足以清暑而少黔首之病也愿无辞焉三藏不获已乃命其徒取华木皮仅尺余纉小龙于其上而以炉瓯香水置于前三藏转呪震舌呼祝呪者食顷即以纉龙授昕曰可投此于曲江中投讫亟还无冐风雨昕如言投之旋有白龙才尺余揺鬛振鳞自水出俄而身长数丈状如曳素倐忽亘天昕鞭马疾驱未及数十歩云物凝晦暴雨骤降比至永崇里道中之水已若决渠【出宣室志】
　　遗尺潭
　　昆山县遗尺潭本大厯中村女为皇太子元妃遗玉尺化为龙至今遂成潭【出传载】
　　刘贯词
