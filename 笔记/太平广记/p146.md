<!-- { "loadSidebar": true } -->
　　吴保安字永固河北人任遂州方义尉其乡人郭仲翔即元振从侄也仲翔有才学元振将成其名宦会南蛮作乱以李为姚州都督帅师讨焉临行辞元振元振乃见仲翔谓曰弟之孤子未有名宦子姑将行如破贼立功某在政事当接引之俾其縻薄俸也诺之仲翔颇有干用乃以为判官委之军事至蜀保安寓书于仲翔曰幸共乡里籍甚风猷虽旷不展拜而心常慕仰吾子国相犹子幕府硕才果以良能而受委寄李将军秉文兼武受命专征亲绾大兵将平小寇以将军英勇兼足下才能师之克殄功在旦夕保安幼而嗜学长而专经才乏兼人官从一尉僻在劒外地迩蛮陬乡国数千关河阻隔况此官已满后任难期以保安之不才厄选曹之格限更思微禄岂有望焉将归老丘园转死沟壑侧闻吾子急人之忧不遗乡曲之情忽垂特达之眷使保安得执鞭弭以奉周旋录及细微薄霑功効承兹凯入得预末班是吾子丘山之恩即保安铭镂之日非敢望也愿为图之唯照其欵诚而寛其造次专策驽蹇以望招擕仲翔得书深感之即言于李将军召为管记未至而蛮贼转逼李将军至姚州与战破之乘胜深入蛮覆而败之李身死军没仲翔为虏蛮夷利汉财物其没落者皆通音耗令其家赎之人三十匹保安既至姚州适值军没迟留未返而仲翔于蛮中间关致书于保安曰永固无恙【保安之字】顷辱书未报值大军已发深入贼庭果逢挠败李公战没吾为囚俘假息偷生天涯地角顾身世已矣念乡国窅然才谢钟仪居然受絷身非箕子日见为奴海畔牧羊有于苏武宫中射鴈宁期于李陵吾自陷蛮夷备尝艰苦肌肤毁剔血泪满池生人至艰吾身尽受以中华世族为絶域穷囚日居月诸暑退寒袭思老亲于旧国望松槚于先茔忽忽发狂腷臆流恸不知涕之无从行路见吾犹为伤愍吾与永固虽未披欵而乡里先达风味相亲想覩光仪不离梦寐昨枉问承间便言李公素知足下才名则请为管记大军去逺足下来迟乃足下自后于戎行非仆遗于乡曲也足下门传余庆天祚积善果事期不入而身名并全向若早事麾下同叅幕府则絶域之人与仆何异吾今在厄力屈计穷而蛮俗没留许亲族往赎以吾国相之侄不同众人仍苦相邀求绢千匹此信通闻仍索百缣愿足下早附白书报吾伯父宜以时到得赎吾还使亡魂复归死骨更肉唯望足下耳今日之事请不辞劳若吾伯父已去庙堂难可谘启即愿足下亲脱石父解晏婴之往赎华元宋人之事济物之道古人犹难以足下道义素髙名节特着故有斯请而不生疑若足下不见哀矜猥同流俗则仆生为俘囚之竖死则蛮夷之鬼耳更何望哉已矣吴君无落吾事保安得书甚伤之时元振已卒保安乃为报许赎仲翔仍倾其家得绢二百匹往因住嶲州十年不归经营财物前后得绢七百匹数犹未至保安素贫窭妻子犹在遂州贪赎仲翔遂与家絶每于人有得虽尺布升粟皆渐而积之后妻子饥寒不能自立其妻乃率弱子驾一驴自往泸南求保安所在于途中粮尽犹去姚州数百其妻计无所出因哭于路左哀感行人时姚州都督杨安居乘驿赴郡见保安妻哭异而访之妻曰妾夫遂州方义尉吴保安以友人没蕃丐而往赎因住姚州弃妾母子十年不通音问妾今贫苦往寻保安粮乏路长是以悲泣安居大竒之谓曰吾前至驿当候夫人济其所乏既至驿安居赐保安妻钱数千给乘令进安居驰至郡先求保安见之执其手升堂谓保安曰吾常读古人书见古人行事不谓今日亲覩于公何分义情深妻子意浅捐弃家室求赎友朋而至是乎吾见公妻来思公道义乃心勤伫愿见顔色吾今初到无物助公且于库中假官绢四百匹济公此用待友人到后吾方徐为填还保安喜取其绢令蛮中通信者特往向二百日而仲翔至姚州形状憔悴殆非人也方与保安相识语相泣也安居曾事郭尚书则为仲翔洗沐赐衣装引与同坐宴乐之安居重保安行事甚宠之于是令仲翔摄治下尉仲翔久于蛮中且知其欵曲则使人于蛮洞市女口十人皆有姿色既至因辞安居归北且以蛮口赠之安居不受曰吾非市井之人岂待报耶钦吴生分义故因人成事耳公有老亲在北且充甘膳之资仲翔谢曰鄙身得还公之恩也微命得全公之赐也翔虽瞑目敢忘大造但此蛮口故为公求来公今见辞翔以死请安居难违乃见其小女曰公既频繁有言不敢违公雅意此女最小常所钟爱今为此女受公一小口耳因辞其九人而保安亦为安居厚遇大获资粮而去仲翔到家辞亲凡十五年矣却至京以功授蔚州录事叅军则迎亲到官两歳又以优授代州戸曹叅军秩满内忧葬毕因行服墓次乃曰吾赖吴公见赎故能拜职养亲今亲殁服除可以行吾志矣乃行求保安而保安自方义尉选授眉州彭山丞仲翔遂至蜀访之保安秩满不能归与其妻皆卒于彼权窆寺内仲翔闻之哭甚哀因制缞麻环绖加杖自蜀郡徒跣哭不絶声至彭山设祭酹毕乃出其骨每节皆墨记之【墨记骨节书其次第恐葬敛时有失之也】盛于练囊又出其妻骨亦墨记贮于竹笼而徒跣亲之徒行数千里至魏郡保安有一子仲翔爱之如弟于是尽以家财二十万厚葬保安仍刻石颂美仲翔亲庐其侧行服三年既而为岚州长史又加朝散大夫擕保安子之官为娶妻恩养甚至仲翔德保安不已天宝十二年诣阙让朱绂及官于保安之子以报时人甚髙之初仲翔之没也赐蛮首为奴其主爱之饮食与其主等经歳仲翔思北因逃归追而得之转卖于南洞洞主严恶得仲翔苦役之鞭笞甚至仲翔弃而走又被逐得更卖南洞中其洞号菩萨蛮仲翔居中经歳困厄复走蛮又追而得之复卖他洞洞主得仲翔怒曰奴好走难禁止邪乃取两板各长数尺令仲翔立于板以钉贯足背钉之钉达于木毎役使常带二木行夜则纳地槛中亲自鏁闭仲翔二足经数年疮方愈木鏁地槛如此七年仲翔初不堪其忧保安之使人往赎也初得仲翔之首主展转为取之故仲翔得归焉【出纪闻】

　　太平广记卷一百六十六
<子部,小说家类,异闻之属,太平广记>
　　钦定四库全书
　　太平广记卷一百六十七
　　气义二
　　裴冕　　　　李宜得　　　穆宁
　　赵骅　　　　曹文洽　　　阳城
　　王义　　　　裴度　　　　廖有方
　　裴冕
　　裴冕为王鉷判官鉷得罪伏法李林甫操窃权柄咸惧之鉷賔佐数人不敢窥鉷门冕独收鉷尸亲自防丧瘗于近郊【出谈賔录】
　　李宜得
　　李宜得本贱人背主逃当宗起义与王毛仲等立功宜得官至武衞将军旧主遇诸涂趋而避之不敢仰视宜得令左右命之主甚惶惧至宅请居上座宜得自捧酒食旧主流汗辞之留连数日遂奏云臣国恩荣禄过分臣旧主卑曽无寸禄臣请割半俸解官以荣之愿陛下遂臣愚欵上嘉其志擢主为郎将宜得复其秩朝廷以此多之【出朝野佥载】
　　穆宁
　　穆宁不知何许人顔眞卿奏为河北道支使宁以长子属母弟曰唯尔所适茍不乏嗣吾无累矣因往平原谓眞卿曰先人有嗣矣古所谓死有轻于鸿毛者宁是也愿毕佐公以定危难其后宁计或不行眞卿弃平原夜渡河【出谈賔录】
　　赵骅
　　赵骅因脇于贼中见一妇人问之即江西防察韦环之族女也夫为畿官以不往贼军遇害韦氏没入为婢骅哀其寃抑以钱赎之俾其妻致之别院而骅竟不见焉明年收复东都骅以家财赡给而求其亲属归之议者咸重焉【出谈賔录】
　　曹文洽
　　曹文洽郑滑之禆将也时姚南仲为节度使被监军薛盈珍怙势干夺军政南仲不从数为盈珍谗于上上颇疑之后盈珍遣小使程务盈驰表南仲诬谗颇甚文洽时奏事赴京师窃知盈珍表中语文洽愤怒遂晨夜兼道追务盈至长乐驿及之与同舍宿中夜杀务盈沉盈珍表于厠中乃自杀日旰驿吏开门见血伤满地傍得文洽二缄一状告盈珍一表理南仲寃且陈谢杀务盈徳宗闻其事颇疑南仲虑衅深遂入朝初至上曰盈珍扰卿甚邪南仲曰盈珍不扰臣自隳陛下法耳如盈珍辈所在虽羊杜复生抚百姓御三军必不能成恺悌父母之政师律善阵之制矣徳宗黙然久之【出谈賔录】
　　阳城
　　阳城贞元中与三弟隐居陜州夏阳山中相誓不婚啜菽饮水莞簟布衾熈熈怡怡难名其室后遇嵗荒屛迹不与同里往来惧于求也或采桑榆之皮屑以为粥讲论诗书未尝暂辍有苍头曰都儿与主协心盖管宁之比也里人敬以哀馈食稍丰则闭户不纳防于饿禽后里人窃令于中户致糠覈十数杯乃就地食焉他日山东诸侯闻其髙义发使寄五百缣城固拒却使者受命不令返城乃标于屋隅未尝启缄无何有节士郑俶者迫于茔举投人不应因途经其门往谒之俶戚容瘵貌城留食旬时问俶所之及其瘠瘁之端俶具以情告城曰感足下之操城有诸侯近贶物无所用辄助足下人子终身之道俶固让城曰子茍非妄又何让焉俶对曰君子既施不次之恩某愿终志后为奴仆偿之遂去俶东治茔事罢杖归城以副前约城曰子奚如是茍无他系同志为学可也何必云役已以相依俶泣涕曰若然者防躯何幸俶于记览苦不长月余城令讽毛诗虽不辍寻读及与之讨论如水投石也俶大慙城曰子之学与吾弟相昵不能舍有以致是邪今所止阜北有髙显茅斋子可自翫习也俶甚喜遽迁之复经月余城访之与论国风俶虽加功竟不能往复一辞城方出未三二十步俶缢于梁下供饩童窥之惊以告城城恸哭若裂支体乃命都儿将酒奠之又作文亲致祭自咎不敏我虽不杀俶俶因我而死自脱衣令仆夫之都儿行槚楚十五仍服缌麻厚瘗之由是为缙绅之所推重后居谏议大夫时极谏裴延龄不合为国相其言至恳唐史书之及出守江华郡日炊米两斛鱼羮一大鬵自天使及草衣村野之夫肆其食之幷置瓦瓯椫杓有中衢罇也【出干子】
　　王义
　　王义即裴度之人也度为御史中丞武元衡遇害之日度为人所刺义扞刃而死度由是获免乃自为文以祭厚给其妻子是嵗进士撰王义传者十二三焉【出国史补】
　　裴度
　　元和中有新授湖州录事叅军未赴任遇盗剽殆尽告敇厯任文簿悉无孑遗遂于近邑求丐故衣迤假贷却返逆旅旅舍俯逼裴晋公第时晋公在假因防服出游侧近邸遂至湖纠之店相揖而坐与语周旋问及行止纠曰某之苦事人不忍闻言发涕零晋公悯之细诘其事对曰某主京数载授官江湖遇寇荡尽唯残防命此亦细事尔其如某将娶而未亲迎遭郡牧强以致之献于上相裴公位亚国号矣裴曰子室之姓氏何也答曰姓某字黄娥裴时衣紫袴衫谓之曰某即晋公亲校也试为子侦遂问姓名而往纠复悔之此或中令之亲近入而白之当致其祸也寝不安席迟明诣裴之宅侧侦之则裴已入内至晚有赪衣吏诣店颇怱遽称令公召纠闻之惶惧仓卒与吏俱往至第斯须延入小防拜伏流汗不敢仰视即延之坐窃视之则昨日紫衣押牙也因首过再三中令曰昨见所话诚心恻然今聊以慰其憔悴矣即命箱中官诰授之已再除湖州纠喜跃未已公又曰黄娥可于飞之任也特令送就其逆旅行装千贯与偕赴所任【出玉堂闲话】
　　廖有方
