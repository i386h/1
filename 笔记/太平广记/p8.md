<!-- { "loadSidebar": true } -->
　　汉淮南王刘安者汉髙帝之孙也其父厉王长得罪徙蜀道死文帝哀之而裂其地尽以封长子故安得封淮南王时诸王子贵侈莫不以声色游猎犬马为事唯安独折节下士笃好儒学兼占方术飬士数千人皆天下俊士作内书二十二篇又中篇八章言神仙黄白之事名为鸿寳万毕三卷论变化之道凡十万言武帝以安辩博有才属为诸父甚重尊之特诏及报书常使司马相如等共定草乃遣使召安入朝尝诏使为离骚经旦受诏食时便成奏之安每宴见谈説得失及献诸赋颂晨入夜出乃天下道书及方术之士不逺千里卑辞重币请致之于是乃有八公诣门皆眉皓白门吏先宻以白王王使阍人自以意难问之曰我王上欲求延年长生不老之道中欲得博物精义入妙之大儒下欲得勇敢武力扛鼎暴虎横行之壮士今先生年已耆矣似无驻衰之术又无贲育之气岂能究于三坟五典八索九丘钩深致逺穷理尽性乎三者既乏余不敢通八公笑曰吾闻王尊礼贤士吐握不倦茍有一介之善莫不毕至古人贵九九之学飬鸣吠之技诚欲市马骨以致骐骥师郭生以招羣英吾年虽鄙陋不合所求故逺致其身且欲一见王虽使无益亦岂有损何以年老而逆见嫌耶王必见年少则谓之有道皓首则谓之庸叟恐非发石采玉探渊索珠之谓也薄吾老今则少矣言未竟八公皆变为童子年可十四五角髻青丝色如桃花门吏大惊走以白王王闻之足不履跣而迎登思仙之台张锦帐象牀烧百和之香进金玉之几执弟子之礼北面叩首而言曰安以凡才少好道徳羇鏁世务沉沦流俗不能遣累负笈山林然夙夜饥渇思愿神明沐浴滓浊精诚浅薄懐情不畅邈若云汉不期厚幸道君降屈是安禄命当拔擢喜惧屏营不知所措唯愿道君哀而教之则螟蛉假翼于鸿鹄可冲天矣八童子乃复为老人告王曰余虽复浅识具备仙学闻王好道故来相从未审王意有何所欲吾一人能坐致风雨立起云雾画地为江河撮土为山岳一人能崩高山塞深泉束虎豹召致蛟龙使役鬼神一人能分形易貌坐存立亡隐蔽六军白日为暝一人能乗云歩虚越海凌波出入无间呼吸千里一人能入火不灼入水不濡刃射不中冬冻不寒夏曝不汗一人能千变万化恣意所为禽兽草木万物立成移山驻景行宫易室一人能防灾度厄辟却众害延年益夀长生乆视一人能煎泥成金凝铅为银水錬八石飞腾流珠乗云驾龙浮于太清之上在王所欲安乃日夕朝拜供进酒脯各试其向所言千变万化种种异术无有不效遂授玉丹经三十六卷药成未及服而太子好劒自以人莫及也于时郎中雷被召与之戏而被误中迁迁大怒被怖恐为迁所杀乃求击匈奴以赎罪安闻不听被大惧乃上书于天子云汉法诸侯壅阏不与击匈奴其罪入死安合当诛武帝素重王不咎但削安二县耳安怒被被恐死与伍被素为交亲伍被曽以奸私得罪于安安怒之未发二人恐为安所诛乃共诬告称安谋反天子使宗正持节治之八公谓安曰可以去矣此乃是天之发遣王王若无此事日复一日未能去世也八公使安登山大祭埋金地中即白日升天八公与安所踏山上石皆陷成迹至今人马迹犹存八公告安曰夫有借之人被人诬告者其诬人当即死灭伍被等今当伏诛矣于是宗正以失安所在推问云王仙去矣天子怅然乃讽使廷尉张汤奏伍被云为画计乃诛二被九族一如八公之言也汉史袐之不言安得神仙之道恐后世人主当废万几而竞求于安道乃言安得罪后自杀非得仙也按左吴记云安临去欲诛二被八公諌曰不可仙去不欲害行虫况于人乎安乃止又问八公曰可得将素所交亲俱至彼使遣还否公曰何不得尔但不得过五人安即以左吴王眷傅生等五人至洲便遣还吴记具説云安未得上天遇诸仙伯安少习尊贵稀为卑下之礼坐起不恭语声髙亮或误称寡人于是仙伯主者奏安云不敬应斥遣去八公为之谢过乃见赦谪守都厠三年后为散仙人不得处职但得不死而已武帝闻左吴等随王仙去更还乃诏之亲问其由吴具以对帝大懊恨乃叹曰使朕得为淮南王者视天下如脱屣耳遂便招募贤士亦冀遇八公不能得而为公孙卿栾大等所欺意犹不已庶获其真者以安仙去分明方知天下实有神仙也时人传八公安临去时余药器置在中庭鸡犬舐啄之尽得升天故鸡鸣天上犬吠云中也【出神仙传】
　　隂长生
　　隂长生者新野人也汉皇后之亲属少生富贵之门而不好荣贵唯専务道术闻马鸣生得度世之道乃寻求之遂得相见便执奴仆之役亲运履之劳鸣生不教以度世之法但日夕别与之髙谈论当世之事治农田之业如此十余年长生不懈同时共事鸣生者十二人皆悉归去唯长生执礼弥肃鸣生告之曰子真能得道矣乃将入青城山中煮黄土为金以示之立坛西面乃以太清神丹经授之鸣生别去长生乃归合之丹成服半剂不尽即升天乃大作黄金十数万斤以布恵天下贫乏不问识与不识者周行天下与妻子相随一门皆夀而不老在民间三百余年后于平都山东白日升天而去著书九篇云上古仙者多矣不可尽论但汉兴以来得仙者四十五人连余为六矣二十人尸余并白日升天抱朴子曰洪闻谚书有之曰子不夜行则安知道上有夜行人今不得仙者亦安知天下山林间不有学道得仙者隂君已服神药未尽升天然方以聚同声相应便自与仙人相集防索闻见故知此近世诸仙人数耳而俗民谓为不然以巳所不闻则谓无有不亦悲哉夫草泽间士以逸得志以经籍自娱不耀文采不扬声名不修求进不营闻逹人犹不能识之况仙人亦何急急令闻逹朝阙之徒知其所云为哉隂君自叙云汉延光元年新野山北予受仙君神丹要诀道成去世付之名山如有得者列为真人行乎去来何为俗闻不死之要道在神丹行气导引俛仰屈伸服食草木可得延年不能度世以至乎仙子欲闻道此是要言积学所致无为合神上士为之勉力加勤下愚大笑以为不然能知神丹乆视长安于是隂君裂黄素冩丹经一通封以文石之函置嵩髙山一通黄栌之简漆书之封以青玉之函置太华山一通黄金之简刻而书之封以白银之函置蜀绥山一封缣书合为十篇付弟子使世世当有所传付又着诗三篇以示将来其一曰惟余之先佐命唐虞爰逮汉世紫艾重纡我独好道而为匹夫髙尚素志不事王侯贪生得生亦又何求超迹苍霄乗龙驾浮清风承翼与我为俦入火不灼蹈波不濡逍遥太极何虑何忧遨戏仙都顾愍羣愚年命之逝如彼川流奄忽未防泥土为俦奔驰索死不肯暂休其二章曰余之圣师体道之真升降变化乔松为隣唯余同学十有二人寒苦求道歴二十年中多怠堕志行不坚痛乎诸子命也自天天不妄授道必归贤身没幽壤何时可还嗟尔将来勤加精研勿为流俗富贵所牵神道一成升彼九天夀同三光何但亿千其三章曰惟余束髪少好道徳弃家随师东西南北委放五浊避世自匿三十余年名山之侧寒不遑衣饥不暇食思不敢归劳不敢息奉事圣师承欢悦色面垢足胝乃见诚实遂受要诀恩深不测妻子延年咸享无极黄白已成货财千亿使役神玉女侍侧今得度世神丹之力隂君处民间百七十年色如女子白日升天而去【出神仙传】
　　张道陵
　　张道陵者沛国人也本太学书生博通五经晚乃自叹曰此无益于年命遂学长生之道得黄帝九鼎丹法欲合之用药皆糜费钱帛陵家素贫欲治生营田牧畜非已所长乃不就闻蜀人多纯厚易以教化且多名山乃与弟子入蜀住鹄鸣山著作道书二十四篇乃精思链志忽有天人下千乗万骑金车羽盖龙驾虎不可胜数或自称柱下史或称东海小童乃授陵以新出正一明威之道陵受之能治病于是百姓翕然奉事之以为师弟子戸至数万即立祭酒分领其戸有如官长并立条制使诸弟子随事轮出米绢器物纸笔樵薪什物等领人修复道路不修复者皆使疾病县有应治桥道于是百姓斩草除溷无所不为皆出其意而愚者不知是陵所造将为此文从天上下也陵又欲以亷耻治人不喜施刑罚乃立条制使有疾病者皆疏记生身以来所犯之辠乃手书投水中与神明共盟约不得复犯法当以身死为约于是百姓计念邂逅疾病辄当首过一则得愈二使羞慙不敢重犯且畏天地而改从此之后所违犯者皆改为善矣陵乃多得财物以市其药合丹丹成服半剂不愿即升天也乃能分形作数十人其所居门前水池陵常乗舟戏其中而诸道士賔客往来盈庭盖座上常有一陵与賔客对谈共食饮而真陵故在池中也其治病事皆采取素但改易其大较转其首尾而大途犹同归也行气服食故用仙法亦无以易故陵语诸人曰尔軰多俗态未除不能弃世正可得吾行气导引房中之事或可得服食草木数百嵗之方耳其有九鼎大要唯付王长而后合有一人从东方来当得之此人必以正月七日日中到具説长短形状至时果有赵升者从东方来生平原相见其形貌一如陵所説陵乃七度试升皆过乃授升丹经七试者第一试升到门不为通使入骂辱四十余日露宿不去乃纳之第二试使升于草中守驱兽暮遣美女非常托言逺行过寄宿与升接牀明日又称脚痛不去遂留数日亦复调戏升终不失正第三试升行道忽见遗金三十余饼升乃走过不取第四令升入山采薪三虎交前咬升衣服唯不伤身升不恐顔色不变谓虎曰我道士耳少年不为非故不逺千里来事神师求长生之道汝何以尔也岂非山使汝来试我乎须臾虎乃起去第五试升于市买十余匹绢付直讫而绢主诬之云未得升乃脱已衣买绢而偿之殊无恡色第六试升守田谷有一人往叩头乞食衣裳破弊面目尘垢身体疮脓臭秽可憎升怆然为之动容觧衣衣之以私粮设食又以私米遗之第七试陵将诸弟子登云台絶岩之上下有一桃如人臂傍生石壁下临不测之渊桃大有实陵谓诸弟子曰有人能得此桃实当告以道要于时伏而窥之者三百余人股战流汗无敢乆临视之者莫不却退而还谢不能得升一人乃曰神之所防何险之有圣师在此终不使吾死于谷中耳师有教者必是此桃有可得之理故耳乃从上自掷投上足不磋跌取桃实满懐而石壁险峻无所攀縁不能得返于是乃以桃一一掷上正得二百二颗陵得而分赐诸弟子各一陵自食留一以待升陵乃以手引升众视之见陵臂加长三二丈引升升忽然来还乃以向所留桃与之升食桃毕陵乃临谷上戏笑而言曰赵升心自正能投上足不蹉跌吾今欲自试投下当应得大桃也众人皆谏唯升与王长嘿然陵遂投空不落桃上失陵所在四方皆仰上则连天下则无底往无道路莫不惊叹悲涕唯升长二人良乆乃相谓曰师则父也自投于不测之崖吾何以自安乃俱投身而下正堕陵前见陵坐局脚牀斗帐中见升长二人笑曰吾知汝来乃授二人道毕三日乃还归治旧舎诸弟子惊悲不息后陵与升长三人皆白日升天而去众弟子仰视之乆而乃没于云霄也初陵入蜀山合丹半剂虽未冲举已成地仙故欲化作七试以度赵升乃如其志也【出神仙传】

　　太平广记卷八
　　钦定四库全书
　　太平广记卷九
　　神仙九
　　李少君　　　孔元方　　　王烈
　　焦先　　　　孙登　　　　吕文敬
　　沈建
　　李少君
