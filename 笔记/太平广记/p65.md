<!-- { "loadSidebar": true } -->
　　唐夀州刺史张士平中年以来夫妇俱患瞽疾厯求方术不能致遂退居别墅杜门自责唯祷醮星辰以祈神之佑年久家业渐虚精诚不退元和七年壬辰八月十七日有书生诣门请谒家人曰主公夫妇抱疾不接賔客久矣书生曰吾虽书生亦攻医术闻使君有疾故来此耳家人入白士平士平忻然曰久病不接賔客脱有方药愿垂相救书生曰但一见使君自有良药士平闻之扶病相见谓使君曰此疾不假药饵明日倩丁夫十人锹锸之属为开一井眼当自然立愈如其言而备焉书生即选胜地自晨穿井至夕见水士平眼疾顿轻及得新水洗目即时明净平复如初十年之疾一旦豁然夫妻感而谢之厚遗金帛书生曰吾非世间人太白星官也以子抱疾数年不忘扵道精心祷醮上感星辰五帝星君使我降授此术以祛重疾荅子修奉之心金帛之遗非吾所要也因留此法令转教世人以救疾苦用増隂徳其要以子午之年五月戍酉十一月夘辰为吉丑未之年六月戍亥十二月辰巳寅申之年七月亥子正月巳午夘酉之年八月子丑二月午未辰戍之年九月申未三月寅丑巳亥之年十月申酉四月寅夘取其方位年月日时即为福地浚井及泉必有良效矣士平再拜受之言讫升天而去【出神仙感遇传】
　　冯渐
　　河东冯渐名家子以明经入仕性与俗背后弃官隐居伊水上有道士李君以道术闻尤善视朝士皆慕其能李君后退归汝颍适遇渐扵伊洛间知渐有竒术甚重之大厯中有博陵崔公者与李君为僚甚善李君寓书扵崔曰当今制无过渐耳是时朝士咸知渐有神术数往往道其名别后长安中人率以渐字题其门者葢用此也【出宣室志】
　　潘老人
　　嵩山少林寺元和中常因风歇有一老人杖防扣门求宿寺人以闗门讫更不可开乃指寺外空室二间请自止宿亦无牀席老人即入屋二更后僧人因起忽见寺门外大明怪而视之见老人所宿屋内设茵褥翠幕异常华盛又见陈列殽老人饮噉自若左右亦无仆従讶其所以又不敢开门省问俱众伺之至五更后老人睡起自盥洗讫懐中取一葫芦子大如拳遂取牀席帐幕凡是用度悉纳其中无所不受收讫以葫芦子内懐中空屋如故寺僧骇异开门相与谒问老人辞谢而已僧固留之住问其姓名云姓潘氏従南岳北逰太原其后时有见者【出原化记】
　　王先生
　　有王先生者家于乌江上隐其迹由是里人不能辨或以为妖妄一日里中火起延烧庐舍生即往视之厉声呼曰火且止火且止扵是火灭里人始竒之长庆中有农杨晦之自长安东逰呉椘行至乌江闻先生髙躅就门往谒先生戴绡巾衣衣隐几而坐风清美晦之再拜备礼先生拱揖而已命晦之坐其侧其议论畅防出意表晦之愈徤慕扵是留宿是日乃八月十二日也先生召其女七娘者乃一老妪也年七十余发尽白扶杖而来先生谓晦之曰此我女也惰而不好道今且老矣既而谓七娘曰汝为吾刻纸状今夕之月置于室东垣上有顷七娘以纸月施于垣上夕有竒光自发洞照一室纎毫尽辨晦之惊叹不测及晓将去先生以杖击之毕俄有尘起天地尽晦久之尘敛视其庭则悬崖峻险山谷重叠前有积石尽目晦之悸然背汗毛发立先生曰陵谷速吾子安所归乎晦之益恐洒泣言曰诚不知一旦有桑田之变岂仙都瞬息而尘世已千嵗乎先生笑曰子无惧也所以为娱耳扵是持篲扫其庭又有尘起有顷尘敛门庭如旧晦之喜即驰马而去【出宣室志】
　　一説唐长庆初山人杨隐之在郴州常寻访道者有唐居士土人谓百嵗人杨谒之因留杨宿及夜呼其女曰可将一个月子来其女遂帖月扵壁上如片耳唐即起祝之曰今夕有客可赐光明言讫室朗若张烛【出酉阳杂爼】
　　周生
　　唐太和中有周生者庐扵洞庭山时以道术济呉楚人多敬之后将抵洛谷之间途次广陵舍佛寺中防有三四客皆来时方中秋其夕霁月澄莹且吟且望有説开元时明皇帝逰月宫事因相与叹曰吾軰尘人固不得至其所矣奈何周生笑曰某常学扵师亦得焉且能挈月致之懐子信乎或患其妄或喜其竒生曰吾不为明则妄矣因命虚一室翳四垣不使有纎隙又命以筯数百呼其僮绳而架之且告客曰我将梯此取月去闻呼可来观乃闭户久之数客歩庭中且伺焉忽觉天地曛晦仰而视之即又无纎云俄闻生呼曰某至矣因开其室生曰月在某衣中耳请客观焉因以举之其衣中出月寸许忽一室尽明寒逼肌生曰子不信我今信乎客再拜谢之愿收其光因又闭户其外尚昏晦食顷方如初【出宣室志】
　　韩志和
　　韩志和者本倭国人也中国为飞龙卫士善雕木为鸾鸟雀之形置机捩于腹中发之则飞髙三二百尺数百歩外方始却下又作龙牀为御榻足一履之则鳞鬛爪角皆动夭矫如生又扵唐宪皇前出蝇虎子五六十头分立队令舞梁州曲皆中曲度致词时殷殷有声曲毕则累累而退若有尊卑等级焉帝大悦赐金帛加等志和一出宫门尽施他人后忽失之【出仙传拾遗】
　　张辞
　　咸通初有进士张辞下第后多逰淮海间颇有道术常飬气絶粒好酒耽棊鄙人以炉火药术为事一旦覩之乃大哂命笔题其壁云争那金乌何头上飞不住红炉漫烧药玉顔安可驻今年花发枝明年叶落树不如且饮酒朝暮复朝暮人咸异之性不喜装饰多厯旗亭好酒故也或人召饮若合意则索剪蛱蝶二三十枚以气吹之成列而飞如此累刻以指收之俄皆在手见者求之即以他事为阻尝逰盐城多为酒困匪辈欲乗其酒而试之相竞较力邑令偶见系之既醒乃课述徳陈情诗二律以献令令乃立释之所记一篇云门风常有兰馨鼎族家传霸国名容貌静悬秋月彩文章髙振海涛声讼堂无事调琹轸郡閤何妨醉玉觥今日东渐【音尖】桥下水一条従此镇常清自后邑宰多张之才次求其道日夕延接欲传其术张以明府勲贵家流年少而宰剧邑多声色狗马之求未暇志味奥因赠诗以开其意云何用梯媒向外求长生只合内中修莫言大道人难得自是行心不到头他日将欲离去乃书琴堂而别后人多云江南上升初去日乗酒醉因求片楮剪二扵防前以水噀之俄而翔翥乃曰汝可先去我即后来时邑令亦醉不暇拘留张遂得去其所题云张辞张辞自不防天下经书在腹内身即腾腾处世间心即逍遥出天外至今为江淮好事者所説【出桂苑丛谈】
　　崔言
　　崔言者职扵左亲骑军一旦得疾而目昏闇咫尺不辨人物眉髪自落鼻梁崩倒肌肤生疮如疥皆目为恶疾势不可救因为骆谷子午归寨使遇一道流自谷中出不言姓名授其方曰皂荚刺采一二升烧之为灰大黄九蒸九曝杵之为末食上浓煎大黄汤以末匕调而服之旬日髪再生肌肤充润所疾顿愈眼明倍扵寻常道流传此方讫却入山去不知所之【出神仙感遇传】

　　太平广记卷七十五
　　钦定四库全书
　　太平广记卷七十六
　　方士一
　　子韦　　　　赵廓　　　　樊英
　　杨由　　　　介象　　　　郭璞
　　庾诜　　　　张子信　　　管辂
　　筹禅师　　　李淳风　　　袁天纲
　　安禄山术士　桑道茂　　　乡校叟
　　相骨人　　　田良逸蒋含
　　子韦
　　子韦宋景公之史当景公之世有善星文者许以上大夫位处于层楼延阁之上以望气象设以珍食施以珍衣食则有渠苍之鳬煎以桂醴丛庭之鷃承以蜜渠淇漳之醴脯以青茄九江之珠穟爨以兰蘓华清夏洁漉以纎缟【华清井水之澄华也】饔人视时而扣钟伺食而击磬【言每食辄击钟磬也】悬四时之衣春夏以金玉为饰秋冬以翡翠为温烧异香于坛台之上忽有野人被草笈扣闗而进曰闻君爱隂阳五行象经纬之秘请见景公延之崇堂语则及未来之兆次及已往之事万不失一夜则观星望气昼则执算披图不服寳衣不甘竒食景公谢曰今宋国防乱微君何以辅之野人曰徳之不均乱将及矣修徳以乘仁则天应之祥人仰其化景公服其言赐姓曰子氏名之曰韦也録曰宋子韦世司天部妙观星律抑亦梓慎禆灶之徒也景公待之神礼以上列服以絶世之衣膳以殊方之味虽复三清天厨之旨华蕤龙衮之服斯固为陋矣春秋生以赐姓亦缘事显族乃号为司星氏至国之末着隂阳之书其事出班固艺文志也【出王子年拾遗记】
　　赵廓
　　武昌赵廓齐人也学道于吴永石公三年廓求归公曰子道未备安可归哉乃遣之及齐行极方止息同息吏以为法犯者将之廓走百余步变为青鹿吏逐之遂走入曲巷中倦甚乃蹲憇之吏见而又逐之复变为白虎急奔见聚粪入其中变为防吏悟曰此人能变斯必是也遂取防缚之则廓形复矣遂以付狱法应弃市永石公闻之叹曰吾之咎也乃往见齐王曰吾闻大国有囚能变形者王乃召廓勒兵围之廓按前化为防公从坐翻然为老鸱攫防而去遂飞入云中【出列仙传】
　　樊英
　　汉樊英善图纬洞逹幽微永太中见帝因向西南噀之诏问其故对曰成都今日火后蜀郡言火灾正符其日又云时有雨从东北来故火不大为害英尝忽被髪防刀斫击舎中妻怪问其故英曰郗生遇贼郗生者名廵是英弟子时逺行后还説于道中逢贼頼一被发老人相救故得全免永建时殿上钟自鸣帝甚忧之公卿莫能觧乃问英英曰蜀岷山崩母崩子故鸣非圣朝灾也寻奏蜀山崩【出英别传】
　　杨由
　　后汉杨由善占为郡文学掾由尝从人饮御者曰酒三行便宜严驾既而趋去后主人舎忽有鬭相杀者或问何以先知之由曰向者社木上鸠鬬此鬪兵之象也其言多此【出后汉书】
　　介象
　　吴介象字元则与吴王论脍何者最美象曰海中鲻鱼为上请于殿前作方坎汲水满之象垂纶于坎中食顷得鲻鱼作脍【出建康实录】
　　郭璞
　　晋陈述字嗣祖有美名为大将军掾甚见爱重及亡郭璞往哭之甚哀乃呼曰嗣祖焉知非福俄而大将军作乱如其言【出世説新语】
　　庾诜
　　齐新野庾诜少孤以读书自业象算数皆所妙絶武献公萧頴胄疾笃谓诜曰推其歴数当无辜否答曰镇星在襄阳荆州自少福明府归终于乱代齐名伊霍足贵子孙有何恨哉公曰君得之矣但昏主狂虐人思尧舜恨不见清廓天下息马华山也歔欷而终果如其言頴胄赤斧之子【出谈薮】
　　张子信
　　齐琅琊王俨杀和士开也武卫奚永洛与河内人张子信对坐忽有鹊鸣鬪于庭而堕焉子信曰鹊声不善向夕若有风从西南来歴树间拂堂角必有口舌事今夜若有人相召慎不得往子信既去果有风至俨使召永洛且云敕唤永洛欲赴其妻劝令勿出因称马坠折腰遂免于难【出三国典畧】
　　管辂
　　魏管辂曽至郭恩家忽有飞鸠来止梁上鸣甚悲切辂云当有客从东来相探擕豕及酒因有小故耳至晚一如其言恩令节酒慎燔既而射鸡作食箭发从篱间误中数嵗女子流血惊怖【出魏志】
　　筹禅师
　　隋炀帝宴秘书少监诸頴于观文殿帝分御杯以赐頴乃曰朕昔有筹禅师为之合诸药总纳一竹筒内取以帽簮挿筒药中七日乃防取以对宾客饮酒杯至取簮以画酒中断饮一邉尽一邉尚满以劝宾客观者皆以为大圣稀有之事【出大业拾遗】
　　李淳风
