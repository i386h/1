<!-- { "loadSidebar": true } -->
　　尼妙寂姓叶氏江州浔阳人也初嫁任华浔阳之贾也父升与华往复长沙广陵间唐贞元十一年春之潭州不复过期数月妙寂忽梦父被发裸形流血满身泣曰吾与汝夫湖中遇盗皆已死矣以汝心似有志者天许复讐但幽之意不欲显言故吾隐语报汝诚能思而复之吾亦何恨妙寂曰隐语云何升曰杀我者车中猴门东草俄而见其夫形状父泣曰杀我者禾中走一日夫妙寂抚膺而哭遂爲女弟所呼觉泣告其母阖门大骇念其隐语杳不可知访于邻叟及乡闾之有知者皆不能解秋诣上元县舟檝之所交处四方士大夫多憇焉而又邑有瓦棺寺寺上有阁倚山瞰江万里在目亦江湖之极境游人弭棹莫不登眺吾将缁服其间伺可问者必有醒吾惑者于是褐衣上元舍力瓦棺寺日持箕帚洒扫阁下闲则徙倚栏槛以伺识者见高冠博带吟啸而来者必拜而问居数年无能辨者十七年嵗在辛巳有李公佐者罢岭南从事而来衣登阁神彩隽逸颇异常伦妙寂前拜泣且以前事问之公佐曰吾平生好爲人解疑况子之寃恳而神告如此当爲子思之默行数步喜招妙寂曰吾得之矣杀汝父者申兰杀汝夫者申春耳妙寂悲喜呜咽拜问其说公佐曰夫猴申生也车去两头而言猴故申字耳草而门门而东非兰字耶禾中走者穿田过也此亦申字也一日又加夫葢春字耳神欲惑人故交错其言妙寂悲喜不自胜乆而掩涕拜谢曰贼名既彰雪寃有路茍或释惑誓报深恩妇人无他唯洁诚奉佛祈増福海初泗州普光王寺有梵氏戒坛人之爲僧者必由之四方辐辏僧尼防会观者如市焉公佐自楚之秦维舟而往观之有一尼眉目朗秀旧识者毎过必凝视公佐有意而未言者乆之公佐将去其尼遽呼曰侍御贞元中不爲南海从事乎公佐曰然然则记小师乎公佐曰不记也妙寂曰昔瓦棺寺阁求解车中猴者也公佐悟曰竟获贼否对曰自悟梦言乃男服易名士寂泛佣于江湖之间数年闻蕲黄之间有申村因往焉流转周星乃闻其村西北隅有名兰者默往求佣辄贱其价兰喜召之俄又闻其从父弟有名春者于是勤恭执事昼夜不离见其可爲者不顾轻重而爲之未尝待命兰家器之昼与羣佣苦作夜寝他席无知其非丈夫者逾年益自勤干兰逾敬念视士寂即自视其子不也兰或农或商或畜货于武昌关鏁啓闭悉委焉因验其柜中半是已物亦见其父及夫常所服者垂涕而记之而兰春叔出季处未尝偕出虑其擒一而惊逸也衔之数年永贞年重阳二盗饮既醉士寂奔告于州乗醉而获一问而辞伏就法得其所丧以归尽奉母而请从释教师洪州天宫寺尼洞微即昔时受教者也妙寂一女子也血诚复讐天亦不夺遂以梦寐之言获悟于君子与其讐者得不同天碎此微躯岂酬明哲梵宇无他唯防诚法象以报効耳公佐大异之遂爲作传太和庚戍嵗陇西李复言游巴南与进士沈田防于蓬州田因话竒事持以相示一览而复之録怪之日遂纂于此焉【出续幽怪録】
　　李文敏
　　唐李文敏者授广州録事参军将至州遇冦杀之沈于江俘其妻崔氏有子五嵗随母而去贼即广州都虞候也其子渐大令习明经甚聪俊诣京赴举下第乃如华州及渭南县东马惊走不可制及夜入一庄中遂投庄宿有所衣天净纱汗衫半臂者主妪见之曰此衣似顷年夫人与李郎送路之衣郎既似李复似小娘子取其衣视之乃顷嵗制时爲灯烬烧破半臂带犹在其家遂以李文敏遭冦之事説之此子罢举径归问母具以其事对乃白官官乃擒都虞候絷而诘之所告一词不谬乃诛之而给其物力令归渭南焉【出闻竒録】
　　樊宗谅
　　唐樊宗谅爲宻州刺史时属邑有羣盗提兵入邑甿殷氏家掠夺金帛杀其父子死者三人刺史捕之甚急月余不获有钜鹿魏南华者寓居齐鲁之间家甚贫宗谅命摄司法掾一夕南华梦数人皆被发列诉于南华曰姓殷氏父子三人俱无罪而死愿明公雪其寃南华曰杀汝者爲谁对曰某所居东十里有姓姚者乃贼之魁也南华许诺惊寤数日宗谅谓南华曰盗杀吾甿且一月矣莫穷其迹岂非吏不奉职乎尔爲司法官第往验之南华驰往未至忽见一狐起于路旁深草中驰入里人姚氏所居噪而逐者以百数其狐入一穴中南华命以锸发之得金帛甚多乃羣盗劫殷氏财也即召姚氏子讯其所自目动词讷即收劾之果盗之魁也自是尽擒其支党且十辈其狐虽匿于穴中穷之卒无所见也岂非寃魂之所假欤时太和中也【出宣室志】
　　荥阳氏
　　唐盈川令将之任夜止属邑古寺方寝见老妪以桐叶其首伛偻而前令以拄杖拂其叶妪俯拾而去俄亦复来如是者三乆之不复来矣顷有缞裳者自北戸升阶褰而前曰将有告于公公无惧焉令曰是何妖物曰实也非妖也以形容衰瘵不敢干谒向者窃令张妳少达幽情而三遭拄扙之辱老妳固辞耻其复进是以自往哀诉冀不逢怒焉某荥阳氏子严君牧此州未逾年钟家祸乃防丧归洛夜止此寺继母赐野葛花汤并室妹同夕而毙张妳将哭首碎铁锤同瘗于北墙之竹阴某陇西先夫人即日诉于上帝帝敕云爲人之妻已残戮仆妾爲人之母又毒杀孤婴居闇室事难彰明在天鉴理宜诛殛以死酬死用谢诸孤付司命处置讫报是日先君复诉于上帝云某游魂不灵乖于守慎致令嚚室害及孤孩彰此家风黩于天听岂止一死能谢罪名某三任县令再剖符竹实有能绩以安黎甿岂图余庆不流见此狼狈悠扬丹旐未越属城长男既已无辜孀妇又俾酬死念某旅榇难爲瘗埋伏乞延其生命使某得归葬洛阳获祔先人之茔阙某无恨矣明年继母到洛阳发背疽而卒上帝谴怒已至如此今某即无怨焉所苦者被僧徒筑溷于骸骨之上粪之所不堪况妹爲厠神姬仆身爲厠神役夫积世缨一日陵坠天门阻越上诉无阶借公仁徳故来奉告令曰吾将奈何答曰公能发某朽骨沐以兰汤覆以衣衾迁于高原之上脱能赐木皮之棺苹藻之奠亦望外也令曰诺乃吾反掌之易尔呜咽再拜令张妳宻召鸾娘子同谢明公张妳遽至疾呼曰郭君怒晚来轩屏狼藉已三召矣于是缞裳者仓皇而去明旦令召僧徒具以所告遂命土工发溷以求之三四尺乃得骸骨与改瘗焉【阙】













　　太平广记巻一百二十八
　　钦定四库全书
　　太平广记卷一百二十九
　　报应二十八
　　王济婢　　　王范妾　　　宋宫人
　　金荆　　　　杜嶷妾　　　后周女子张公瑾妾　　范略婢　　　胡亮妾
　　梁仁裕婢　　张景先婢　　李训妾
　　花严　　　　晋阳人妾
　　王济婢
　　晋王济侍者常于闱中就婢取济衣物婢遂欲奸之其人云不敢婢言不从我我当大呌此人卒不肯婢遂呼云某甲欲奸我济即令杀之此人具陈说济不信故牵将去顾谓济曰枉不可受要当讼府君于天济乃病忽见此人语之曰前具告实既不见理便应去济数日而死【出还寃记】
　　王范妾
　　晋富阳县令王范妾桃英殊有姿色遂与阁下丁丰史华期二人奸通范当出行不还帐内督孙元弼闻丁丰户中有环佩声觇视见桃英与同被而卧元弼扣戸叱之桃英即起裙理鬂蹑履还内元弼又见华期带佩桃英麝香二人惧元弼告之乃共谤元弼与桃英有私范不辩察遂杀元弼有陈超者当时在座劝成元弼罪后范代还超亦出都看范行至赤亭山下值雷雨日暮忽然有人扶超腋迳曳将去入荒泽中电光照见一面甚青黑眼无睛子曰吾孙元弼也诉怨皇天早见申理连时候汝乃今相遇超叩头流血曰王范既爲事主当先杀之贾景伯孙文度在泰山堂下共定死生名録桃英魂魄亦取在女靑亭至天明失所在超至杨都诣范未敢谢之便见从外来迳入范帐至夜范始眠忽然大魇连呼不醒家人牵靑牛临范上并加桃人左索向明小苏十数日而死妾亦暴亡超乃逃走长干寺易姓名爲何规后五年二月三日临水酒酣超云今当不复畏此也头便见影已在水中以手超鼻血大出可一升许数日而死【出防报志】
　　宋宫人
　　宋少帝子业常使妇人裸形相逐有一女子不从命斩之其夜梦有一女子骂曰汝悖逆明年不及熟矣帝怒于宫中求得似梦见者斩之其夕复梦所戮者曰汝枉杀我我已诉上帝集羣巫与六宫捕帝寻被弑【出广古今五行记】
　　金荆
　　后魏末嵩阳杜昌妻栁氏甚妒有婢金荆昌沐令理发柳氏截其双指无何柳被狐刺螫指双落又有一婢名玉莲能唱歌昌爱而叹其善柳氏乃截其舌后柳氏舌疮烂事急就稠禅师懴悔禅师已先知谓栁氏曰夫人爲妒前截婢指已失指又截婢舌今又合断舌悔过至心乃可以免柳氏顶礼求哀经七日禅师大张口咒之有二蛇从口出一尺以上急咒之遂落地舌亦平复自是不复妒矣【出朝野佥载】
　　杜嶷妾
　　梁襄阳杜嶷新纳一妾年貌兼美宠爱特甚妾得其父书倚读之嶷外还而妾自以新来羞以此事闻嶷因嚼吞之嶷谓是情人所寄遂命剖腹取书妾气未断而书已出嶷看讫叹曰吾不自意忽忽如此伤天下和气其能乆乎其夜见妾诉寃嶷旬日而死【出广古今五行记】
　　后周女子
　　后周宣帝在东宫时武帝训督甚严恒使宦者成慎监察之有纎毫罪失而不奏慎当死于是慎常陈太子不法之事武帝杖之百余及即位顾见髀上杖瘢问及慎所在慎于时已出为郡遂敕追之至便赐死慎奋厉曰此是汝父爲成慎何罪悖逆之余滥以见及有知终不相放于时宫掖禁忌相逢以目不得转共言笑分置监官记録愆罪左皇后下有女子欠伸泪出因被劾谓有所思奏使敕拷讯之初撃其头帝便头痛更击之亦然遂大发怒曰此寃家耳乃使拉折其腰帝复腰痛其夜出南宫病渐重明旦还腰痛不得乗马御车而归所杀女子之处有黑晕如人形时谓是血随刷之旋复如故如此再三有司掘除旧地以新土填之一宿之间如故因此七八日举身疮烂而崩及初下尸诸局脚牀牢不可脱唯此女子所引之牀独是直脚遂以供用盖亦神之意焉帝崩去成慎死仅二十许日焉【出还寃记】
　　张公瑾妾
