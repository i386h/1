<!-- { "loadSidebar": true } -->
　　萧怀武　　　李祯　　　陈洁
　　程普
　　程普字嘉谋吴孙权将也领江夏太守荡冦将军尝杀叛者数百人皆使投火即日普病热百余日便死【阙】
　　羊聃
　　羊聃字彭祖晋庐江太守爲人刚克麤暴恃国姻亲纵恣尤甚睚眦之嫌辄加刑戮征西大将军庾亮槛送具以状闻右司马奏聃杀郡将吏及民简良等二百九十人徙谪一百余人应弃市依八议请宥显宗诏曰此事古今所未有此而可孰不可何八议之有下狱所赐命聃兄子贲先尚南郡公主自表解婚诏不许琅琊孝王妃山氏聃之甥也苦以爲请于是司徒王导啓聃罪不容恕宜极重法山太妃忧感动疾陛下罔极之恩宜生全之宥于是诏下曰山太妃唯此一舅发言摧鲠乃至吐血情虑深重朕丁荼毒受太妃抚育之恩同于慈亲不堪难之痛以致顿毙朕亦何顔自处今便原聃生命以慰太妃渭阳之恩于是除名爲民少时聃病疾恒见简良等曰枉岂可受今来相取自由黄泉经宿死【出还寃记】
　　刘毅
　　宋髙祖平桓后以刘毅爲抚军荆州刺史到州便牧牛寺主云藏桓家儿庆爲沙弥并杀四道人后梦见此僧来云君何以枉杀贫道贫道已白于天帝恐君亦不得久因遂得疾不食日弥羸瘦当毅发扬都时多有争竞侵凌宰辅宋高祖因遣人征之毅败后夜单骑突投牧牛寺僧僧曰抚军昔枉杀我师我道人自无报仇之理然何宜来此主师屡有灵验云天帝当抚军于寺杀之毅便叹咤出寺因上大树自缢而死【出还寃记】
　　张和思
　　北齐张和思断狱囚无问善恶贵贱必被枷锁杻械困苦备极囚徒见者破胆丧魂号生罗刹其妻前后孕男女四人临产即闷絶求死所生男女皆着肉鏁手脚并有肉杻束缚连绊堕地后和思爲县令坐法杖死【阙】
　　梁元帝
　　后周文帝宇文泰初爲魏丞相值梁朝丧乱梁孝元帝爲湘东王时在荆州遣使通和礼好甚至与泰断金立盟结爲兄弟后平侯景孝元即位泰犹人臣颇行凌侮又求索无厌乃不惬意遂遣兵袭江汉虏系朝士至于民庶百四十万口而害孝元又魏文帝先纳茹茹主郁久闾阿那瓌女爲后亲爱殊笃害梁主之明年瓌爲齐国所败因率余众数千奔魏而突厥旧与茹茹怨讐即遣饷泰马三千匹求诛瓌等泰许诺伏突厥兵马与瓌醼防醉便缚之即日灭郁乆闾姓五百余人茹茹临死仰天而诉明年冬泰猎于陇石得病见孝元及瓌爲祟泰发怒肆骂命索酒食与之两月泰卒【阙】
　　窦轨
　　唐洛州都督酂国公窦轨太穆皇后三从兄性刚严好杀爲益州行台仆射多杀将士又害行台尚书韦云起贞观二年在洛病甚忽言有人饷我瓜来左右报之冬月无瓜轨曰一盘好瓜何谓无耶既而惊视曰非瓜并是人头轨曰从我偿命又曰扶我起见韦尚书言毕而薨【阙】
　　武攸宁
　　唐建昌王武攸宁任置勾任法外枉徴财物百姓破家者十而九告寃于天吁嗟满路爲大库长百步二百余间所徴获者贮在其中天火烧之一时荡尽众口所咒攸宁寻患足肿麤于瓮其酸楚不可数月而终【阙】
　　崔进思
　　唐防州参军崔进思恃郎中孙尚容之力充纲入都送五千贯每贯取三百文裹头百姓怨叹号天哭地至瓜步江遭风船没无有孑遗家资田园货卖并尽解官落职求活无处此所谓聚敛之怨【阙】
　　祁万寿
　　唐干封县録事祁万寿性好杀人县官每决罚人皆从索钱时未得与间即取麤杖打之如此死者不可胜数囚徒见之皆失魂魄有少不称心即就狱打之困苦至垂死其妻生子或着肉枷或有肉杻或无口鼻或无手足生而皆死【阙】
　　郭霸
　　唐侍御史郭霸奏杀宋州三百人得五品经月患重病台官问疾见老巫曰郭公不可救也有数百遍体流血攘袂齿皆云不相放有一碧衫人喝绯衣人曰早合去何因许时答曰比縁未得五品未合放俄而霸以刀子自刺乳下搅之曰大快家人走问之曰御史孙容师刺我其子诣御史顾琮讼容师琮以荒乱言不理其夜而卒容师以明年六月霸死日而终皆不知其所以司勲郎中张元一云自春大旱至霸死雨足天后问在外有何事元一曰外有三庆旱降雨一庆中桥新成万代之利二庆郭霸身死百姓皆欢三庆也天后笑曰霸见憎如此耶【阙】
　　曹惟思
　　唐蜀郡法曹参军曹惟思当章仇兼琼之时爲西山运粮使甚见委任惟思白事于兼琼琼与语毕令还运惟思妻生男有疾因以情告兼琼请留数日兼琼大怒叱之令出集众斩之其妻闻之乗车擕两子与之诀惟思已辫发束缚兼琼出监斩之惟思二男叩头乞命来抱马足马爲不行兼琼爲之下泣云业已斩矣犹未释郡有禅僧道行至高兼琼母师之禅僧乃见兼琼曰曹法曹命且尽请不须杀免之兼琼乃赦惟思明日使惟思行泸府长史事赐绯鱼袋专知西山转运使仍许与其妻行惟思至泸州因疾梦僧告之曰曹惟思一生中心杀人甚多无分毫善事今寃家债主将至爲之奈何惟思哀祈甚至僧曰汝能度两子爲僧家中钱物衣服尽用施寺仍合家素飡堂前设道请名僧昼夜诵经礼懴可延百日之命如不能即当死矣惟思曰诸事易耳然苦不食之何僧曰取羊肝水浸加以椒醤食之即能飡矣既觉具告其妻妻赞之即僧二子又如言置道场转经且食羊肝即饭矣如是月余晨坐其亡母亡姊皆来视之惟思大惊趋走迎候有一子手执綘旛前引升自西阶植綘旛焉其亡姊不言但于旛下舞僛僛不辍其母泣曰惟思在生不知罪杀人无数今寃家欲来吾不见汝受苦辛故来视汝惟思命设祭母母食之其姊舞更不已不交一言母食毕与姊皆去惟思疾转甚于是羊肝亦不食常卧道场中昼日眠觉有二靑衣童子其长等僬侥也一坐其头一坐其足惟思问之童子不与语而童子貌甚闲暇口有四牙出于唇外明日食时惟思见所杀人或披头溃肠断截手足或斩首流血盛怒来诟惟思曰逆贼与我同事急反杀我灭口我今诉于帝故来取汝言毕升阶而二童子推之不得进但慢骂曰终须去惟思知不免具言其事如此每日常来皆爲童子所推不得至惟思所月余忽失二童子惟思大惧与妻子别于是死者大至众见惟思如被曵状坠于堂下遂卒惟思不臧人也自千牛备身爲泽州相州判司常养贼徒数十人令其所在爲盗而馆之及事发则杀之以灭口前后杀百余人故祸及也【阙】
　　邢璹
　　唐邢璹之使新罗也还归泊于炭山遇贾客百余人载数船物皆珍翠沈香象犀之属数千万璹因其无备尽杀之投于海中而取其物至京惧人知也则表进之敇还赐璹璹恣用之后子縡与王鉷谋反邢氏遂亡亦其报也【阙】
　　万国俊
　　唐侍御史万国俊令史出身残爲怀楚毒是务奏六道使诛斩流人杀害无数后从台出至天津桥南有满路遮截马足不得前进口云叩头缓我连声痛俄而据鞍舌长数寸遍身靑肿舆至宅夜半而卒【阙】
　　王瑶
　　防昌中有王瑶者自云逺祖本靑州人事平卢节使时主公姓李不记其名常患背疽众医莫能愈瑶祖请以牲币祷于岱宗遂感现形留连顾问瑶祖因叩头泣血愿垂矜悯岳神言曰尔之主帅位居方伯职在养民而虐害生灵广爲不道淫刑滥罚致寃魂上诉所患背疮葢鞭笞之验必不可愈也天法所被无能宥之瑶祖因拜乞一见主公洎归靑丘主公已殂殁矣瑶祖具以泰山所覩之事白于主公夫人云何以爲验瑶祖曰某当在防府之中亦虑归之不信请谒主公备窥缧絏主公遂裂近身衣袂方圆寸余以授某曰尔归将此示吾家其衣袂见在夫人得之遂验临终服之衣果有裁裂之处疮血犹在知其言不谬矣【出耳目记】
　　陈岘
　　闽王审知初入晋安开府多事经费不给孔目吏陈岘献计请以富人补和市官恣所征取薄酬其直富人苦之岘由是宠迁爲支计官数年有二吏执文书诣岘里中问陈支计家所在人问其故对曰渠献计置和市官坐此破家者众凡破家者祖考皆诉于水西大王王使来追尔岘方有势人惧不敢言翌日岘自府驰归急召家人设斋置祭意色张惶是日里中复见二吏入岘家遂暴卒初审知之起事其兄潮首倡及审知据闽中爲潮立庙于水西故俗谓之水西大王云【阙】
　　萧怀武
　　僞蜀有寻事团亦曰中团小院使萧怀武主之葢军巡之职也怀武自所团捕捉贼盗年多官位甚隆积金巨万第宅亚于王侯声色妓乐爲一时之冠所管中团百余人每人各养私名十余辈或聚或散人莫能别呼之曰狗至于深坊僻巷马医酒保乞丐佣作及贩卖童儿辈并是其狗民间有偶语者官中罔不知又有散在州郡及勲贵家当庖看廐御车执乐者皆是其狗公私动静无不立达于怀武是以人怀恐惧常疑其肘臂腹心皆是其狗也怀武杀人不知其数蜀破之初有与已不相协及积金藏镪之夫日夜捕逐入院尽杀之寃枉之声闻于街巷后郭崇韬入蜀人有告怀武欲谋变者一家百余口无少长戮于市【出王氏见闻】
　　李祯
　　干徳中僞蜀御史李祯乆居宪职尝一日出至三井桥忽覩十余人摧头及被发者呌屈称寃渐来相逼祯慴惧回马径归说与妻子仍诫其子曰尔等成长筮仕愼勿爲刑狱官以吾清愼畏惧犹有寃枉今欲悔之何及自此得疾而亡【阙】
　　陈洁
　　僞蜀御史陈洁性惨毒谳刑定狱尝以深刻爲务十年内断死千人因避暑行亭见蟢子悬丝面前公引手接之成大蜘蛛衘中指拂落阶下化爲厉云来索命惊讶不已指渐成疮痛苦十日而死【阙】










　　太平广记卷一百二十六
　　钦定四库全书
　　太平广记卷一百二十七
　　报应二十六
　　苏娥　　　　涪令妻　　　诸葛元崇
　　吕庆祖　　　元徽　　　　李义琰
　　岐州寺主　　馆陶主簿　　僧昙畅
　　午桥民　　　卢叔敏　　　郑生
　　苏娥
　　汉何敞爲交趾刺史行部苍梧郡高要县暮宿鹊奔亭夜犹未半有一女从楼下出自云妾姓苏名娥字始珠本广信县修理人早失父母又无兄弟夫亦久亡有杂缯帛百二十疋及婢一人名致富孤穷羸弱不能自振欲往傍县卖缯就同县人王伯赁牛车一乘钱万二千载妾并缯令致富执辔以前年四月十日到此亭外于时已暮行人既絶不敢前行因即留止致富暴得腹痛妾往亭长舍乞浆取火亭长龚寿操刀持防来至车傍问妾曰夫人从何所来车上何载丈夫安在何故独行妾应之曰何劳问之寿因捉臂欲污妾不从寿即以刀刺脇妾立死又杀致富寿掘楼下埋妾并婢取财物去杀牛烧车杠及牛骨投亭东空井中妾死痛酷无所告诉故来告于明使君敞曰今欲发汝尸骸以何爲验女子曰妾上下皆着白衣靑丝履犹未朽也掘之果然敞乃遣吏捕寿拷问具服下广信县验问与娥语同寿父母兄弟皆繋狱敞表寿杀人于常律不至族诛但寿爲恶隐宻经年王法所不能得神自诉千载无一请皆斩之以助阴诛上报听之【出还寃録】
　　涪令妻
　　汉王忳字少琳爲郿县令之邰亭亭素有忳宿楼上夜有女子称欲诉寃无衣自进忳以衣与之进曰妾本涪令妻也欲往官过此亭宿亭长杀妾大小十口埋在楼下取衣裳财物亭长今爲县门下游徼忳曰当爲汝报之无复妄杀良善也投衣而去忳旦召游徼问即服同时十余人并杀之掘取诸丧归其家葬之亭永清宁【阙】
　　诸葛元崇
