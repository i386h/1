<!-- { "loadSidebar": true } -->
　　信州刺史萧遇少孤不知母墓数十年将改葬旧茔在都既至唘乃悮开卢防昌墓既而知其非号痛而归闻河阳方士道华者善召乃厚币以迎既至具以情诉华曰试可耳乃置坛洁诚立召卢防昌至一丈夫也衣冠甚伟呵之曰萧郎中太夫人茔被尔墓侵杂使其迷悮急急寻求不尔当旦夕加罪防昌再拜曰某贱役者所管地累土三尺方十里力可及周外则不知矣但管内无萧郎中太夫人墓当为索之以旦日为期及朝华与遇俱往行里余遥见防昌奔来曰吾縁寻索颇扰神今使按责甚急二人可疾去言讫而灭二人去之数日顾视见青黑气覆地竟日乃散既而防昌来曰吾为君寻求大受隂司谴罚今计穷矣请辞去罢归河阳遇号哭自是端居一室夜忽如梦中闻户外有声呼遇小名曰吾是尔母遇惊走岀户拜迎见其母母从暗中岀遇与相见如平生谓遇曰汝至孝动天诚逹星神祗灵降鍳今我与汝相见悲怆盈懐遇号恸久之又叹曰吾家孝子有闻于天虽在泉壤甚为众流所仰然孝子之感天逹神非惟毁形灭性所尚由哀耳因与遇论幽防报应之防性命变通之道乃曰祸福由人但可累徳上天下临实如影响其有树善不感者皆是心不固耳言叙久之遇悲慰感激曰不意更闻过奬之言庶万分不恨矣乃述迷悮茔域之根乃曰吾来亦为此年歳防逺汝小何由而知吾墓上已有李五娘墓亦已平坦何可辨也汝明日但见乌鹊羣集其下是也又曰若防我西行当以二魂舆入关问其故答曰为叔母在此亦须归乡遇曰叔母为谁耶母曰叔母则是汝外婆吾亦自呼作叔母怜吾孤独尝从咸阳来此伴吾后因神祗隔絶不得去故要二魂舆耳言讫而去倐忽不见遇哀号待晓即于乌鹊所集平地掘之信是李五娘墓更于下得母墓方得合葬【出通幽记】
　　朱自劝
　　吴县朱自劝以寳应年亡大厯三年其女寺尼某令婢往市买胡饼充斋馔物于河西见自劝与数骑賔从二十人状如为官见婢歔欷问汝和尚好在将安之婢云命市胡饼作斋劝云吾此正复有饼回命从者以三十饼兼问讯婢至寺白尼尼悲泣不食饼为众人所食后十余日婢往市路又见自劝慰问如初复谓婢曰汝和尚不了死生常理何可悲涕故寄饼亦复不食今可将三十饼徃宜令食也婢还终不食后十日婢于市复见自劝问讯毕谓婢曰方冬严寒闻汝和尚未挟纩今附绢二疋与和尚作寒具婢承命持还以绢授尼尼以一疋制袴一留贮之后十余日婢复遇自劝谓曰有客数十人可持二绢令和尚于房中作馔为午食明日子时吾当来彼婢还尼卖绢市诸珍膳翌日待之至午婢忽防昧久之灵语因言客至婢起祗供食食方毕又言曰和尚好住吾与诸客饮食致饱今往已婢送自劝岀门久之方悟自尔不见【出广异记】

　　太平广记巻三百三十八
　　钦定四库全书
　　太平广记卷三百三十九　宋　李昉等　编二十四
　　罗元则　　　李元平　　　刘参
　　阎敬立　　　崔书生　　　李则
　　陆凭　　　　寻阳李生
　　罗元则
　　歴阳罗元则尝乗舟徃广陵道遇雨有一人求寄载元则引船载之察其似长者供待甚厚无他装囊但有书凾一枚元则窃异之夜与同卧旦至一村乃求暂下岸少顷当还君可驻船见待慎无发我函中书也许之乃下去须臾闻村中哭声则知有异乃窃其书视之曰某日至某村当取某乙其村名良是元则名次在某下元则甚惧而还责曰君何视我书函元则乃前自陈伏因乞哀甚苦愍然谓君尝负人否元则熟思之曰平生唯有夺同县张明通十亩田遂至失业其人身已死矣曰此人防君耳元则泣曰父母年老惟恃元则一身幸见恩贷良乆曰念君厚恩相载今舍去君当趋归三年无出门此后可延十年耳即下船去元则归家中嵗余其父使至田中收稻即固辞之父怒曰田家当自力乃欲偷安甘寝妄为妖辞耶将杖之元则不得已乃出门即见前髠头裸体背尽疮烂前持曰吾为君至此又不能自保惜今既相逢不能相置元则曰舍我辞二亲许具以白父言讫奄然遂絶其父方痛恨之月余亦卒【出广异记】
　　李元平
　　李元平者睦州刺史伯成之子以大厯五年客于东阳精舍读书嵗余暮际忽有一美女服红罗裙襦容色甚丽有青衣婢随来入元平所居院他僧房中平悦而趋之问以所适及其姓氏青衣怒云素未相识遽尔见逼非所望王孙也元平初不酬对但求拜见须臾女从中出相见忻悦有如旧识欢言者久之谓元平曰所以来者亦欲见君论宿昔事我已非人君无惧乎元平心既相悦略无疑阻谓女曰任当言之仆亦何惧女云已大人昔任江州刺史君前生是江州门夫恒在使君家长直虽生于贫贱而容止可悦我以因縁之故私与交通君才百日患霍乱没故我不敢哭哀倍常情素持千手千眼菩萨呪所愿后身各生贵家重为婚姻以朱笔涂君左股为志君试看之若有朱者我言验矣元平自视如其言益信因留之宿久之情契既洽欢惬亦甚欲曙忽谓元平曰托生时至不得久留意甚恨恨言讫悲涕云后身父今为县令及我年十六当得方伯此时方合为婚姻未间幸无婚也然天命已定君虽欲婚亦不可得言讫诀去【出广异记】
　　刘参
　　唐建中二年江淮讹言有厉自湖南来或曰毛或曰毛人报不恒其称而变化无方人言好食人心少女稚男全取之民恐惧多聚居夜烈火不敢寐持弓刀以备每入一家万家击板及铜器为声声振天地人有狂慑而死者所在如此官禁不能息前兖州功曹刘参者旧业淮泗因家广陵有男六人皆好勇刘氏率其子操弓矢夜守有数女闭堂内诸郎巡外夜半后天色暝晦忽闻堂中惊呌言已在堂中诸郎骇既闭户无因入救乃守窥之见一物方如牀毛鬛如猬髙三四尺四面有足转走堂内旁又有毛披体爪牙如剑把小女置毛牀上更擒次女事且迫矣诸郎壊壁而入以射毛牀毛牀走其亦走须臾失所在而毛牀东奔中镞百数且不能走一人擒得抱其毛力扞之食顷俱堕河梁大呼曰我今抱得困急以火相救及以火照之但见抱桥柱耳刘子尽爪损小女遗于路居数日营中一卒夜见毛飞驰屋上射之不可呌呼颇动众明日伏罪以令百姓因而有盗窃托以妖妄既而自弥亦不知其然【岀通幽记】
　　阎敬立
　　兴元元年朱泚乱长安有阎敬立为段秀实告宻使潜途岀鳯翔山夜欲抵太平舘其舘移十里旧舘无人已久敬立误入之但讶莱芜鲠澁即有二皂衫人迎门而拜控辔至防即问此舘何以寂寞如是皂衫人对曰亦可住既坐亦如当舘驿之礼须臾皂衫人通曰知舘官前鳯州河池县尉刘俶敬立见之问曰此舘甚荒芜何也对曰今天下榛莽非独此舘宫阙尚生荆矣敬立竒其言语论皆岀人右俶乃云此舘所用并散逃因指二皂衫人曰此皆某家昆仑奴一名道奴一名知逺权且应奉尔敬立因于烛下细目其奴皂衫下皆衣紫白衣面皆昆仑兼以白字印面分明信是俶家人也令觇厨中有三数婢供馔具甚忙信是无所疑良久盘筵至食精敬立与俶同飡甚饱畜仆等皆如法乃寝敬立问俶曰縁倍程行马瘦甚可别假一马耶答曰小事耳至四更敬立命驾欲发俶又具馔亦如法俶处分知逺取西槽马送大使至前舘兼令道奴被东槽马我饯送大使至上路须臾马至敬立乃乗西槽马而行俶亦行可二里俶即却回执别异于常舘官别后数里敬立觉所借马有人粪之秽俄而渐盛乃换已马被防而行四五里东方似明前舘方有吏迎拜敬立惊曰吾才发舘耳曰前舘无人大使何以宿大讶及问所送仆马俱已不见其所防辎重已却回百余歩置路侧至前舘舘吏曰昔有前官鳯州河池县尉刘少府殡宫在彼舘后园久已頽毁敬立却回验之废舘更无物唯墙后有古殡宫东厰前有搭鞍木马西侧中有髙脚木马门前废堠子二殡宫前有防器数人渐觉喉中有生食气须臾吐昨夜所食皆作朽烂气如黄衣麴尘之色斯乃榇中送亡人之食也童仆皆大吐三日方复旧【出博异记】
　　崔书生
　　博陵崔书生徃长安永乐里先有旧业在渭南贞元中尝因清明节归渭南行至昭应北墟垅之间日已晩歇马于古道左比百余歩见一女人靓妆华服穿越榛莽似失路于松栢间崔闲歩劘逼渐近乃以袂掩面而足趾跌蹶屡欲仆地崔使小童逼而觇之乃二八絶代之姝也遂令小童诘之曰日暮何无俦侣而怆惶于墟间耶黙不对又令一童将所乗马逐之更以仆马奉送美人回顾意似防纳崔乃偻而缓逐之以观其逺近耳美人上马一仆控之而前才数百歩忽见女奴三数人哆口坌息踉跄而谓女郎曰何处来数处求之不得拥马行十余歩则长年青衣驻立以俟崔渐近乃拜谢崔曰郎君愍小娘失路脱骖仆以济之今日色已暮邀郎君至庄可矣崔曰小娘子何忽独歩凄惶如此青衣曰因被酒兴酣至此取北行一二里复到一树林室屋甚盛桃李甚芳又有青衣七八人迎女郎而入少顷一青衣岀主母命曰小外生因避醉逃席失路赖遇君子防以仆马不然日暮或值恶狼狐媚何所不加阖室戴佩且憩即当奉邀青衣数人更岀候问如亲戚之宻顷之邀崔入宅既见乃命食食果酒至从容叙言某王氏外生女丽艶精巧人间无双欲侍君子巾栉何如崔逐逸者因酒拜谢于座侧俄命生岀实神仙也一住三日防游欢洽无不酣畅王氏常呼其姨曰王姨王姨好与崔生长行爱崔口脂合子王姨输则有玉环相酬崔输且多先于长安买得合子六七枚半已输王姨崔亦赢玉指环二枚忽一日一家大惊曰有贼至其妻推崔生于后门岀才岀妻已不见但自于一穴中唯见芫花半落松风晚清黄蕚紫英草露沾衣而已其赢玉指环犹在衣带却省初见美人之路而行见童仆以锹锸发掘一墓穴已至榇中见铭记曰后周赵王女王姨之墓平生怜重王氏外生外生先殁后令与生同葬棺柩俨然开榇中有一合合内有玉环六七枚崔比其赌者略无异矣又一合中有口脂合子数枚乃崔生输者也崔生问仆人但见郎君入栢林寻觅不得方寻掘此穴果不误也王姨呼崔生奴仆为贼耳崔生感之急为掩瘗仍旧矣【岀博物志】
　　李则
　　贞元初河南少尹李则卒未敛有一朱衣人来投刺申吊自称苏郎中既入哀恸尤甚俄顷尸起与之相家人子惊走岀堂二人闭门殴击及暮方息孝子乃敢入见二尸共卧在牀长短形状姿貌须髯衣服一无差异于是聚族不能识遂同棺葬之【岀独异志】
　　陆凭
　　吴郡陆凭少有志行神彩秀澈笃信谦让家于湖州长城性悦山水一闻竒丽千里而往其踪逸未尝宁居贞元乙丑歳三月游永嘉遘疾而殁凭素与吴兴沈苌友善苌梦凭顔色顦顇曰我游至永嘉苦疾将困君为知我者愿托家事苌悲之又叙旧欢宴语久之因述文章话虚无之事乃谓苌曰赠君浮云诗一篇以寄其懐诗曰虚虚复空空瞬息天地中假合成此像吾亦非吾躬悲吟数四临去曰凭船已发来明日午时到此执手而去及觉所记甚分明乃书而録之如期而凭防船至苌抚孤而恸助倍礼词人杨丹为之志具旌神感铭曰笃生府君美秀而文没而不起寄音浮云【出通幽録】
　　浔阳李生
