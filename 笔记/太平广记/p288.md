<!-- { "loadSidebar": true } -->
　　隋文帝开皇初安定李文府住邺都石桥坊曾夜置酒瓶于牀下半夜觉忽闻瓶倒漏酒声使婢看之酒瓶不倒盖塞如旧须臾复闻有物防水声索火照看屋内静无所见灭烛下闗未睡似有以手指斵其膝至三文府起扪之又无所得乃拔刀四面挥之即闻有声如飞蝉曳响冲而出文府后仕兖州须昌县丞至开皇八年见州故録事孔瓒即须昌人先亡忽白日至文府防前再拜文府惊问何爲云太山府君选好人瓒以公明干辄相荐举文府忧惶叩头瓒良久云今更爲方便慎勿漏言至十年自说之说讫便觉不快须臾而死【出五行记】
　　史万岁
　　长安待贤坊隋北领军大将军史万岁宅其宅初常有怪居者辄死万岁不信因即居之夜见人衣冠甚伟来就万岁万岁问其由曰我汉将军樊哙墓近君居厠常苦秽恶幸移他所必当厚报万岁许诺因责杀生人所由曰各自怖而死非我杀也及掘得骸柩因爲改葬后夜又来谢曰君当爲将吾必助君后万岁爲隋将每遇贼便觉兵助巳战必大捷【出两京记】
　　房龄
　　房龄杜如晦微时尝自周偕之秦宿敷水店适有酒肉夜深对食忽见两黑毛手出于灯下若有所请乃各以一炙置手中有顷复出若掬又各斟酒与之遂不复见食讫背灯就寝至二更闻街中有连呼王文昂者忽闻一人应于灯下呼者乃曰正东二十里村人有筵神者酒食甚丰汝能去否对曰吾已醉饱于酒肉有公事去不得劳君相召呼者曰汝终日饥困何有酒肉本非吏人安得公事何妄语也对曰吾被界吏差直二相赐酒肉故不得去若常时闻命即子行吾走矣呼者谢而去【出续怪録】
　　魏征
　　郑国公魏征少时好道学不信神尝访道至恒山将及山下忽大风雪天地昏暗不能进忽有道士策青竹杖悬黄庭经亦至路次谓征曰何之征曰访道来此爲风雪所阻道士曰去此一二里予家也可一宿会语乎征许之遂同行至一宅外甚荒凉内即雕刻延征于深阁对炉火而坐进以美酒嘉殽从容论道词理博辨征不能屈临曙道士言及神之事征切言不能侵正直也道士曰子之所奉者仙道也何全诬神乎有天地来有神夫道髙则神妖怪必伏之若奉道自未髙则神妖怪反可致之也何轻之哉征不答及平旦道士复命酒以送征仍附一简达恒山中士征既行寻山路回顾宿处乃一大冢耳探其简题云寄上恒山神佐征恶之投于地其简化一鼠而走征自此稍信神【出潇湘録】
　　唐俭
　　唐俭少时乗驴将适吴楚过洛城渴甚见路傍一小室有妇人年二十余向明缝衣投之乞浆则缝袜也遂问别室取浆郎渴甚爲求之逡巡持一盂至俭视其室内无厨灶及还而问曰夫人之居何不置火曰贫无以炊侧近求食耳言既复缝袜意绪甚忙又问何故急速也曰妾之夫薛良贫贩者也事之十余年矣未尝一归侍舅姑明早郎来迎故忙耳俭微挑之拒不答俭媿谢之遗饼两轴而去行十余里忽记所要书有忘之者归洛取之明晨复至此将出都爲涂刍之阻问何人对曰货师薛良之柩也骇其姓名乃昨妇人之夫也遂问所往曰良婚五年而妻死葬故城中又五年而良死良兄发其柩将祔先茔耳俭随观焉至其殡所是求水之处俄而啓殡棺上有饼两轴新袜一双俭悲而异之遂东去舟次州禅智寺东南有士子二人各领徒相去百余步发故殡者一人惊叹久之其徒往往聚笑一人执锸碎其柩而骂之俭遽造之叹者曰璋姓韦前太湖令此发者璋之亡子窆十年矣适开易其棺棺中丧其履而有妇人履一只彼乃裴冀前江都尉其发者爱姬也平生宠之裴到任二年而卒葬于此一年今秩满将归不忍弃去将还于洛既开棺丧其一履而有丈夫履一只两处互惊取合之彼此成对盖吾不肖子淫于彼往复无常遽遗之耳俭闻言登舟静思之曰货师之妻死五年犹有事舅姑之心逾宠之姬死尚如此生复何望哉士君子可溺于此辈而薄其妻也【出续怪録】





　　太平广记卷三百二十七
　　钦定四库全书
　　太平广记卷三百二十八　宋　李昉等　编十三
　　慕容垂　　　李勣女　　解襆人
　　漕店人　　　张琮　　　刘门奴
　　阎庾　　　　明崇俨　　王怀智
　　沙门英禅师　陈导　　　王志
　　巴峡人　　　陆余庆
　　慕容垂
　　唐太宗征辽行至定州路侧有一衣黄衣立髙冢上神彩特异太宗遣使问之答曰我昔胜君昔君今胜我今荣华各异代何用苦追寻言讫不见问之乃慕容垂墓【出灵怪集】
　　李勣女
　　贞观元年李勣爱女卒葬北邙使家僮庐于墓侧一日女子忽诣家僮曰我本不死被大树之神窃我今值其神出朝西岳故得便奔出知尔在此是以来我已离父母复有此辱耻不可归幸尔匿我我能以致富报尔家僮骇愕良久乃许遂别置一室其女或朝出暮至或夜出晓来行歩如风一月后忽携黄金十斤以赐家僮受之出卖数两乃民家所失主者执家僮以吿洛阳令推穷其由家僮具述此事及追取此女已失其余金尽化爲黄石焉【出孙相録】
　　解襆人
　　江南有数人行船见岸上两人与船并行数里岸上人云暂寄歇息船人许之怪其跳掷上船其疾如风须臾两人云暂至村各有小襆且寄船上慎勿开也殷勤戒之两人去后船中一人解襆共看每襆有五百帖子似非纸篆并不可识共惊还结如故俄顷二人回云开讫何因讳乃捉解襆人云是此人解遂掷解襆上岸如掷婴儿又于村中取人拥之而去经数日一人欲放解襆者一人不许曰会遗一二年受辛苦乃将至富人家其人家有好马恒于庭中置槽自看饮饲此时已夜堂门闭欲取富人无由一人云此人爱马解马放即应开门出如言富人果出一人担之应手即死取得富人遂弃解襆人而去此家忙惧唯见此人在即共殴缚之送县以解襆等事爲辞州县不信遂断死此人自雪无由久禁乃出【出异闻録】
　　漕店人
　　贞观中长安城西漕店人葬父母凶具甚华一二年后忽见亡弟来容貌憔悴言爲兄厚葬父母之故被差爲林臯驿马只承困苦不堪故来请兄代兄大惊惧更多与纸钱遣努力且作其后数月又见弟来云只承不济兄遂不免去其兄应时而卒【出异闻録】
　　张琮
　　永徽初张琮爲南阳令寝阁中闻阶前竹有呻吟之声就视则无所见如此数夜怪之乃祝曰有神灵者当相语其夜忽有一人从竹中出形甚弊陋前自陈曰朱粲之乱某在兵中爲粲所杀尸骸正在明府阁前一目爲竹根所损不堪楚痛以明府仁明故辄投告幸见移葬敢忘厚恩令谓曰如是何不早相闻乃许之明日爲具棺榇使掘之果得一尸竹根贯其左目仍加时服改葬城外其后令笞杀一乡老其家将复仇谋须令夜出乃要杀之俄而城中失火延烧十余家令将出按行之乃见前遮令马曰明府深夜何所之将有异谋令问爲谁曰前时得罪于明府者令乃复入明日掩捕其家问之皆验遂穷治之夜更祭其墓刻石铭于前曰身狥国难死不忘忠烈烈贞魂寔爲雄【出广异记】
　　刘门奴
　　髙宗营大明宫宣政殿始成毎夜闻数十骑行殿左右殿中宿衞者皆见焉衣马甚洁如此十余日髙宗乃使术者刘门奴问其故对曰我汉楚王戊之太子也门奴诘问之案汉书楚王与七国谋反汉兵诛之夷宗覆族安有遗嗣乎答曰王起兵时留吾在长安及王诛后天子念我置而不杀养于宫中后以病死葬于此天子怜我殓以玉鱼一双今在正殿东北角史臣遗略是以不见于书门奴曰今皇帝在此汝何敢庭中扰扰乎对曰此是我故宅今既在天子宫中动出颇见拘限甚不乐乞改葬我于髙敞美地诚所望也慎无夺我玉鱼门奴奏之帝令改葬发其处果得古坟棺已朽腐傍有玉鱼一双制甚精巧乃勅易棺榇以礼葬之于苑外并以玉鱼随之于此遂絶【出广异记】
　　阎庚
　　张仁亶幼时贫乏恒在东都北市寓居有阎庚者马牙荀子之子也好善自喜慕仁亶之德恒窃父资以给其衣食亦累年矣荀子毎怒庚云汝商贩之流彼才学之士于汝何由而破产以奉仁亶闻其辞谓庚曰坐我累君今将适诣白鹿山所劳相资不敢忘也庚久爲仁亶胥附之友心不忍别谓仁亶曰方愿志学今欲偕行仁亶竒其志许焉庚乃私备驴马粮食同去六日至陈留宿逆旅仁亶舍其内房房外有牀久之一客后至坐于牀所仁亶见其视瞻非凡谓庚自外持壶酒至仁亶以酒先属客客不敢受固属之因与合饮酒酣欢甚乃同房而宿中夕相问行李客答曰吾非人乃地曹耳地府令主河北婚姻纠男女脚仁亶开视其衣装见袋中细绳方信焉因求问已荣位年寿言亶年八十余位极人臣复问庚云庚命贫无位禄仁亶问何以致之云或绊得佳女配之有相当能得耳今河北去白鹿山百余里有一村中王老女相极贵顷已绊与人讫当相爲解彼绊此以成阎侯也第速行欲至其村当有大雨濡湿以此爲信因诀去仁亶与庚行六七日至村遇大雨衣装湿污乃至村西求王氏舍焉款门久之方出谢客云家有小不得意所以迟迟无讶也仁亶问其故云已唯一女先许适西村张家今日纳财非意单寡此乃相轻之义已决罢婚矣仁亶等相顾微哂留数日主人极欢仁亶乃云阎侯是已外弟盛年志学未结婚姻主人辞以田舍家然有喜色仁亶固求方许焉以马驴及他赍爲贽数日成亲毕留阎侯止王氏仁亶独往主人赠送之其后数年仁亶迁侍御史并州长史御史大夫知政事后庚累遇提挈竟至一州【出广异记】
　　明崇俨
　　唐正谏大夫明崇俨少时父爲县令县之门卒有道术俨求教教以见方兼役使之法遗书两卷俨阅之书人名也俨于野外独处按而呼之皆应曰唯见数百人于是每须役使则呼其名无不立至者俨尝行见名流将合祔二亲者輀车已出郊俨随而行召其家人谓曰汝主君合葬二亲乎曰然曰汝取灵柩得无误发他人冢乎曰无俨曰吾前见紫车后有夫人年五十余长大名家妇也而后有一年甚壮寡发弊衣距跃大喜而随夫人夫人泣而怒曰合葬何谓也汝试以吾言白汝主君云明正谏有言如此祔亲者闻之大惊泣而谓俨曰吾幼失父昨迁葬决老竖取之不知乃误如此崇俨乃与至发墓所命开近西境按铭记果得之乃弃他人之骨而祔其先人俨在内言事及人间厌胜至多备述人口故不繁述【出纪闻】
　　王怀智
　　唐坊州人王怀智显庆初卒其母孙氏及弟怀善怀表并存至四年六月雍州髙陵有一人失其姓名死经七日背上已烂而苏云在地下见怀智见任太山録事遣此人执笔口授爲书谓之曰汝虽合死今方便放汝归家宜爲我持此书至坊州访我家白我母曰怀智今爲太山録事幸安泰但家中曾贷寺家木作门此既功德物早偿之怀善将死不合久住速作经像救助不然恐无济理此人既苏即赍书特送其舍所谓家事无不暗合至三日怀善暴死合州道俗闻者莫不増修功德鄜州人勲衞侯智纯说之【出法苑珠林】
　　法门英禅师
