<!-- { "loadSidebar": true } -->
　　贞观五年上谓长孙无忌等曰朕闻主贤则臣直人固不自知公宜论朕得失无忌曰陛下武功文徳跨絶古今发号施令事皆利物臣顺之不暇实不见陛下有愆失上曰朕欲闻已过公乃妄相谀悦今面谈公等得失以为鉴诫言之者可以无过闻之者足以自改因曰无忌善于筹算应对敏速求之古人亦当无比兵机政术或恐非其所长髙士廉涉猎古今心术聪悟临难不改节为官亦无朋党所少者骨鲠规谏耳唐俭言辞俊利善和解人酒杯流行发言启齿事朕三载遂无一言论国家得失杨师道性纯善自无愆过而情实怯懦未甚更事缓急不可得力岑文本性道敦厚文章所长持论恒据经典自不于理刘洎性最坚贞言多利益然其意尚然诺朋友能自补阙亦何以尚焉马周见事敏速性甚贞正至于论量人物直道而言朕比任使多所称意褚遂良学问稍长性亦坚正既写忠诚甚亲附于朕譬如飞鸟依人自加怜爱【出唐会要】
　　李勣
　　武徳初李勣得黎阳仓就食者数十万人魏徴髙季辅杜正伦郭孝恪皆客游其所一见于众人之中即加礼敬平武牢获郑州长史戴胄释放推荐之当时以为有知人之鉴【出唐会要】
　　又贞观元年勣为幷州都督时侍中张文瓘为参军事勣尝叹曰张稚珪后来管萧吾不如也待以殊礼时有二寮亦被礼接勣将入朝一人赠以佩刀一人赠以玉带文瓘独无所及因送行二十余里勣曰谚云千里相送归于一别稚珪何行之逺也可以还矣文瓘曰均承尊奨彼皆受赐而返鄙独见遗以此于悒勣曰吾子无苦老夫有説某迟疑少决故赠之以刀戒令果防也某放达不拘故赠之以带戒令检约也吾子宏才特达无施不可焉用赠为因极推引后文瓘累迁至侍中【出广人物志】
　　薛收
　　唐薛收与从父兄子元敬族兄子徳音齐名时人谓之河东三凤收与元敬俱为文学馆学士时房杜等处心腹之寄深相友托元敬畏于权势竟不狎如晦常云小记室不可得而亲不可得而疎【出谈賔录】
　　王珪
　　贞观六年上宴侍臣谓王珪曰卿识鉴精通尤善谈论自房龄等咸宜品藻又可自量与诸子孰贤珪对曰孜孜奉国知无不为臣不如龄才兼文武出入相臣不如李靖敷奏详明出纳惟允臣不如温彦博剸繁理剧众务必举臣不如戴胄谏诤为心耻君不及尧舜臣不如魏徴至于激浊清嫉恶好善臣于数子亦有微长太宗深然其言羣公亦各以为尽已所能谓之确论【出会要】
　　王师旦
　　贞观十九年考功员外郎王师旦知举考张昌龄王公瑾防下太宗叹曰二人咸有词华对曰体性轻薄文絶浮艶必不成令器臣不上拔者恐变陛下风教帝以为名言后如其言也【出谭賔录】
　　杨素
　　封徳彛之少也仆射杨素见而竒之遂妻以侄女常抚座曰封郎必居此坐后讨辽东封公船没众皆谓死杨素曰封郎当得仆射此必未死使人求之公抱得一板没于大海中力尽欲放之忽忆杨公之言复勉力持之胸前为板所摩系肉破至骨众接救得之后果官至仆射【出定命录】
　　王义方
　　员半千本名余庆师事王义方义方重之尝谓曰五百年一贤足下当之矣因改名半千【出谭賔录】
　　选将
　　李勣每临阵选将必相有福禄者而后遣之人问其故对曰薄命之人不足与成功名君子以为知言【出谭賔录】
　　英公
　　髙宗时蛮羣聚为寇讨之辄不利乃以徐敬业为刺史彼州发卒郊迎敬业尽放令还单骑至府贼闻新刺史至皆缮理以待敬业一无所问处分他事毕方曰贼皆安在曰在南岸乃从一二佐吏而往观者莫不骇愕贼初持兵觇望及见船中无所有乃更闭营藏敬业直入其营内告云国家知汝等为贪吏所苦非有他恶可悉归田后去者为贼唯召其魁首责以不早降各杖数十而遣之境内肃然其祖英公闻之壮其胆略曰吾不办此然破家者必此儿也【出国史异纂】
　　刘竒
　　唐证圣中刘竒为侍郎注张文成司马锽为御史二人因申屠防以谢竒正色曰举贤无私何见谢【出谈賔录】
　　张鷟【自号浮休子】
　　唐娄师徳荥阳人也为纳言客问浮休子曰娄纳言何如答曰纳言直而温寛而栗外愚而内敏表晦而里明万顷之波浑而不浊百链之质磨而不磷可谓淑人君子近代之名公者焉客曰狄仁杰为纳言何如浮休子曰粗览经史薄闲文笔箴规切谏有古人之风剪伐淫祠有烈士之操心神耿直湼而不淄胆气坚刚明而能防晚途钱癖和峤之徒与客曰凤阁侍郎李昭徳可谓名相乎答曰李昭徳志大而器小气髙而智薄假权制物扼险凌人刚愎有余而恭寛不足非谋身之道也俄伏法焉又问洛阳令来俊臣雍容美貌忠赤之士乎答曰俊臣面柔心狠行险徳薄巧辩似智巧谀似忠倾覆家诬陷良善其江充之徒欤蜂虿害人终为人所害无何为太仆卿戮于西市又问武三思可谓名王哉答曰三思冯借国亲位超衮职貌恭敬心极残忍外示公直内结隂谋弄王法以复假朝权而害物晚封为徳静王乃鼎贼也不可以夀终竟为节愍太子所杀又问中书令魏元忠耿耿正直近代之名臣也答曰元忠文武阙名实两空外示贞刚内懐趋附面折张食其之党勇若熊罢謟事武士开之俦怯同驽犬首防之士进退两端虺蜴之夫曽无一志乱朝败政莫非斯人附三思之徒赤五王之族以吾熟察终不得其死然果坐事长流思州忧恚而卒又问中书令李峤何如答曰李公有三戾性好荣迁憎人升进性好文章憎人才笔性好贪浊憎人受赂亦如古者有女君性嗜肥鲜禁人食肉性爱绮罗防人衣锦性好淫纵憎人畜声色此亦李公之徒也又问司刑卿徐有功何如答曰有功耿直之士也明而有胆刚而能防处陵夷之运不偷媚以取容居版荡之朝不逊辞以茍免来俊臣罗织者有功出之袁智鍜錬者有功寛之蹑虎尾而不惊触龙鳞而不惧凤跱鸱枭之内直以全身豹变豺狼之间忠以逺害若值清平之代则张释之于定国岂同年而语哉又问司农卿赵履温何如答曰履温心不涉学眼不识文貌恭而性狠智小而谋大趦趄狗盗突忽猪贪晨羊诱外不觉其死夜蛾覆烛不觉其毙头寄于颈其能久乎后从事韦氏为逆夷其三族又问郑愔为选部侍郎何如答曰愔猖獗小子狡猾庸人浅学浮词轻才薄徳狐蹲贵介雉伏权门前托俊臣后附张易折支徳静之室防痔安乐之庭鸋鳷栖于苇苕魦鲿游于沸鼎既无雅量终是凡材以此求荣得死为幸后果谋反伏诛【出朝野佥载】
　　李峤
　　御史裴周使幽州日见参谋姓胡云是易州人不记名项有刀痕问之对曰某昔为番官曾事特进李峤峤奨某聪明每有诗什皆令收掌常熟视谓之曰汝甚聪明然命薄少官禄年至六十已上方有两政三十有重厄不知得过否尔后轗轲不得觅身名胡至三十忽遇张佺北征便随入军军败贼刃颈不防于积尸中卧经一宿乃得活自此已后每忆李公之言更不敢觅官于寺中洒扫展转至六十因至盐州于刺史郭某家为客有日者见之谓刺史曰此人有官禄今合举荐前十月当得官刺史曰此边逺下州某无公望岂敢辄荐举人俄属有恩赦令天下刺史各举一人其年五月郭举此人有兵谋至十月防问及第得东宫卫佐官仍参谋范阳军事【出定命录】
　　郑杲
　　唐圣厯中侍郎郑杲注韩思复太常博士元希声京兆府士曹参军尝谓人曰今年当选得韩元二子是吏部不朝廷矣【出谈賔录】
　　卢从愿
　　唐景云中卢从愿为侍郎杜暹自虢州参军注郑县尉后为户部尚书卢自益州长史入朝杜立于上乃曰选人定如何卢曰亦由仆藻鉴遂使明公展千里之足【出谈賔录】
　　裴寛
　　尚书裴寛罢郡西归泝流停午因维舟暂驻见一人坐树下衣服故弊因命与语大竒之遂为知心曰以君才识必自富贵何贫也举一船钱帛奴婢贶之客亦不让所惠语讫上船偃蹇者鞭扑之裴公益竒之其人乃张徐州也【出幽闲鼓吹】
　　韦诜
　　润州刺史韦诜自以族望清华尝求子壻虽门地贵盛声名籍甚者诜悉以为不可遇嵗除日闲无事妻孥登城眺览见数人方于园圃有所瘗诜异之召吏指其所使访求焉吏还白曰所见乃参军裴寛所居也令与寛俱来诜诘其由寛曰某常自戒义不以苞苴汚其家今日有人遗鹿置之而去既不能自欺因与家童瘗于后园以全其所守不谓太守见之诜因降阶曰某有息女愿授君子裴拜谢而去归谓其妻曰尝求佳壻令果得之妻问其谁即向之城上所见瘗物者明日复召来韦氏举家视其帘下寛衣碧衫疎痩而长【旧制八品已下衣碧】入门其家大噱呼为鹳鹊诜妻涕泣于帷下既退诜谓其妻曰爱其女当令作贤公侯之妻奈何白如瓠者人奴之材诜竟以女妻之而韦氏与寛偕老其福夀贵盛亲族莫有比焉故开元天寳推名家旧望以寛为称首【出明皇杂录】
　　裴谈
　　苏颋年五嵗裴谈过其父颋方在乃试诵庾信枯树赋将及终篇避谈字因易其韵曰昔年移栁依依汉隂今看摇落凄怆江浔树犹如此人何以任谈骇叹久之知其他日必主文章也【出广人物志】

　　太平广记卷一百六十九
　　钦定四库全书
　　太平广记卷一百七十
　　知人二
　　姚元崇　　　卢齐卿　　　薛季昶
　　元懐景　　　张九龄　　　王丘
　　杨穆弟兄　　李丹　　　　郑絪
　　苖夫人　　　杜鸿渐　　　杜佑
　　梁肃　　　　吕温　　　　顾和
　　刘禹锡　　　韩愈　　　　顾况
　　于邵　　　　李徳裕　　　韦岫
　　知人僧　　　蔡荆　　　　亚子
　　姚元崇
　　姚元崇与张説同为宰辅颇懐疑阻屡以事相侵张衔之颇切姚既病诫诸子曰张丞相与吾不叶衅隙甚深然其人少懐奢侈尤好服玩吾身殁之后以吾尝同寮当来吊汝其盛陈吾平生服玩宝带重器罗列于帐前若不顾汝速计家事举族无矣目此吾属无所虞便当录其玩用致于张公仍以神道碑为请既获其文登时便写进仍先砻石以待之便令镌刻张丞相见事迟于我数日之后必当悔若却徴碑文以刋削为辞当引使视其镌刻仍告以闻上讫姚既殁张果至目其玩服三四姚氏诸孤悉如教诫不数日文成叙述该详时为极笔其畧曰八柱承天髙明之位列四时成嵗亭毒之功存后数日果使使取文本以为词未周宻欲重加删改姚氏诸子乃引使者示其碑仍告以奏御使者复命悔恨拊膺曰死姚崇犹能算生张説吾今日方知才之不及也逺矣【出明皇杂录】
　　卢齐卿
　　卢齐卿开元初为幽州刺史时张守珪为果毅齐卿特相礼接谓曰十年内知节度果如其言【出谈賔录】
　　薛季昶
　　左相陈希烈初进士及第曽与人制碑文其人则天时破家因搜家资见其文以为与反者通所由便以枷杖送陈于府见河南尹薛季昶陈神色无惧自辩其事百余言薛尹观而竒之便引上防谓之曰公当位极台老夫当以子孙见托耳后陈位果至丞相【出定命录】
　　元懐景
　　燕公説之少也元懐景知其必贵嫁女与之后张至宰相其男女数人婚姻荣盛男尚公主女为三品夫人【出定命录】
　　张九龄
