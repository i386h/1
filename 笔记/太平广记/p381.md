<!-- { "loadSidebar": true } -->
　　汝州叶县令卢造者有幼女大歴中许嫁同邑郑楚之子元方俄而楚録潭州军事造亦辞而寓叶后楚卒元方防防居江陵数年间音问两絶县令韦计为子娶焉其吉辰元方无所容径往县东十余里佛舍舍西北隅有若小兽号鸣者出火视之乃三虎雏目尚未开以其小未能害人且不忍杀闭门坚拒而已约三更初虎来触其门不得入其西有窗亦甚坚虎怒搏之櫺折陷头于中为左右所辖进退不得元方取佛塔砖击之虎吼怒拏攫终莫能去连击之俄顷而毙既而门外若女人呻唫气甚困劣元方问曰门外呻唫者人耶耶曰人也曰何以到此曰妾前卢令女也今夕适韦氏亲迎方登车为虎所执负荷而来投此今夕无损而又畏其复来能救乎元方竒之执炬出视乃真衣缨也年十七八礼服俨然泥水皆澈扶入复固其门遂拾佛塔毁像以继其明女曰此何处也曰县东佛舍尔元方言姓名且话旧诺女亦能记之曰妾父曾许妻君一旦以君之絶耗也嫁韦氏天命难改虎送归君荘去此甚近君能送归请絶韦氏而奉巾栉及明送归其家其家以虎攫去方制服忽见其来喜若天降元方致虎于县且具言其事县宰异之以卢氏归于郑焉当时闻者莫不嗟异之【出续元怪录】

　　太平广记卷四百二十八
<子部,小说家类,异闻之属,太平广记>
　　钦定四库全书
　　太平广记卷四百二十九　宋　李昉等　编虎四
　　张鱼舟　　　申屠澄　　　丁嵓
　　王用　　　　张逢
　　张鱼舟
　　唐建中初青州北海县北有秦始皇望海台台之侧有别浕泊泊邉有取鱼人张鱼舟结草庵止其中常有一虎夜突入庵中值鱼舟方睡至欲晓鱼舟乃觉有人初不知是虎至明方见之鱼舟惊惧伏不敢动虎徐以足扪鱼舟鱼舟心疑有故因起坐虎举前左足示鱼舟鱼舟视之见掌有刺可长五六寸乃为除之虎跃然出庵若拜伏之状因以身劘鱼舟良久回顾而去至夜半忽闻庵前坠一大物鱼舟走出见一野豕腯甚几三百斤在庵前见鱼舟复以身劘之良久而去自后毎夜送物来或豕或鹿村人以为妖送县鱼舟陈始末县使吏随而伺之至二更又送麋来县遂释其罪鱼舟为虎设一百一斋功徳其夜又衔绢一匹而来一日其庵忽被虎拆之意者不欲鱼舟居此鱼舟知意遂别卜居焉自后虎亦不复来【出广异记】
　　申屠澄
　　申屠澄者贞元九年自布衣调补濮州什邡尉之官至真符县东十里许遇风雪大寒马不能进路旁茅舍中有烟火甚温煦澄往就之有老父妪及处女环火而坐其女年方十四五虽蓬髪垢衣而雪肤花脸举止妍媚父妪见澄来遽起曰客冲雪寒甚请前就火澄坐良久天色已晚风雪不止澄曰西去县尚逺乞宿于此父妪曰茍不以蓬室为陋敢不承命澄遂解鞍施衾帱焉其女见客更修容靓饰自帷箔间复出而闲丽之态尤倍昔时有顷妪自外挈酒壶至于火前暖饮谓澄曰以君冒寒且进一杯以御凝冽因揖让曰始自主人翁即廵行澄当婪尾澄因曰座上尚欠小娘子父妪皆笑曰田舍家所育岂可备賔主女子即囘眸斜睨曰酒岂足贵谓人不宜预饮也母即牵裙使坐于侧澄始欲探其所能乃举令以观其意澄执盏曰请徴书语意属目前事澄曰厌厌夜饮不醉无归女低鬟微笑曰天色如此归亦何往哉俄然廵至女女复令曰风雨如晦鸡鸣不已澄愕然叹曰小娘子明慧若此某幸未婚敢请自媒如何翁曰某虽寒贱亦尝娇保之颇有过客以金帛为问某先不忍别未许不期贵客又欲援拾岂敢惜即以为托澄遂修子壻之礼袪囊以遗之妪悉无所取曰但不弃寒贱焉事资货明日又谓澄曰此孤逺无隣又复湫溢不足以久留女既事君便可行矣又一日咨嗟而别澄乃以所乗马载之而行既至官俸禄甚薄妻力以成其家交结賔客旬日之内大获名誉而夫妻情义益浃其于厚亲族抚甥侄洎僮仆厮养无不欢心后秩满归已生一男一女亦甚明慧澄尤加敬焉常作赠内诗一篇曰一官慙梅福三年愧孟光此情何所喻川上有鸳鸯其妻终日唫讽似黙有和者然未尝出口毎谓澄曰为妇之道不可不知书倘更作诗反似妪妾耳澄罢官即罄室归秦过利州至嘉江畔临泉借草憇息其妻忽怅然谓澄曰前者见赠一篇寻即有和初不拟奉示今遇此景物不能终黙之乃吟曰琴瑟情虽重山林志自深常忧时节变辜负百年心吟罢澘然良久若有慕焉澄曰诗则丽矣然山林非弱质所思倘忆贤尊今则至矣何用悲泣乎人生因縁业相之事皆由前定后二十余日后至妻家草舍依然但不复有人矣澄与其妻即止其舍妻思慕之深尽日涕泣于壁角故衣之下见一虎皮尘埃积满妻见之忽大笑曰不知此物尚在耶披之即变为虎哮吼拏攫突门而去澄惊走避之擕二子寻其路望林大哭数日竟不知所之【出河东记】
　　丁嵓
　　贞元十四年中多虎暴白昼噬人时淮上阻兵因以武王徴牧申州焉徴至则大修擒虎具兵仗坑穽靡不备设又重悬购得一虎而酬十缣焉有老卒丁嵓者善为陷穽遂列于太守请山间至路隅张设以图之徴既许不数日而获一虎焉虎在深坑无施勇力嵓遂俯而下视加以侮诮虎则跳跃哮吼怒声如雷而聚观之徒千百其众嵓衒其计得夸喜异常时方被酒因为衣襟挂树根而坠穽中众共嗟骇谓糜粉于暴虎之爪牙矣及就窥嵓乃端坐而虎但瞪视耳嵓之亲爱忧嵓乃共设计以辘轳下巨索伺嵓自缚当遽引上或希十一之全嵓得索则纒缚腰肢挥手外人则共引之去地三二尺其虎则以前足捉其索而留焉意态极仁如此数四嵓因而谓之曰尔軰纵入郭犯人事须剪除理宜及此顾尔之命且在顷刻吾因沉醉误落此中众所未便屠者盖以我故也尔若损我固激怒众人我气未絶即当薪火乱投尔为灰烬矣尔若不然吾当启白太守舍尔之命冀尔率领羣軰逺离此土斯亦渡河他适尔所知者矣我当质之天日不渝此约其虎谛听若有知解嵓则引绳众共出之虎乃弭耳瞩目不复留嵓既得出遂以其事白于伯曰今杀一虎不足禳羣軰之暴况与试约乞舍之冀其率侣四出管界获宁耳徴许之嵓遂以太守之意丁宁告谕虎于陷中踊跃盘旋如荷恩施嵓即积土坑侧稍益浅犹深丈许虎乃跃而出奋迅踯腾啸风而逝自是旬朔之内羣虎屏迹而山野晏然矣吁保全躯命之计虽在异亦有可观者焉若虎之猛悍况厄陷穽得人固当恣其狂怒决裂噬啮以豁其情斯虎乃因嵓以图全而果谐焉何其智哉而嵓能以言词诱谕通于强戾果致族行出境之异况免挂罥之害又何智哉斯乃信诚交感之致耳于戏信诚之为物也何其神欤【出集异记】
　　王用
　　貎州王成县黒鱼谷贞元中百姓王用业炭于谷中谷中有水方数歩常见二黒鱼长尺余游水上用伐木饥困遂食一鱼其弟惊曰此鱼或是谷中灵物兄奈何杀之有顷其妻饷之用运斤不已久乃转面妻觉状貎有异呼其弟视之忽脱衣嘷跃变为虎焉径入山时时杀麞鹿以食如此三年一日日昏叩门自名曰我用也弟应曰我兄变为虎三年矣何假其姓名又曰我往年杀黒鱼防谪为虎又因杀人防官笞余一百今放免伤徧体汝弟视余无疑也弟喜遂开门见一人头犹是虎因怖死举家呌呼奔避竟为村人格杀验其身有黒志信王用也但首未变元和中处士赵齐约尝至谷中见村人説【出酉阳杂俎】
　　张逢
　　南阳张逢贞元末薄游岭表行次福州福唐县横山店时初霁日暮山色鲜媚烟岚霭然策杖寻胜不觉极逺忽有一细草纵广百余歩碧蔼可爱其旁有一小树遂脱衣挂树以杖倚之投身草上左右翻转既而酣睡若兽蹍然意足而起其身已成虎也文彩烂然自视其爪牙之利胸膊之力天下无敌遂腾跃而起越山超壑其疾如电夜久颇饥因傍村落徐行犬驹犊之軰悉无可取意中恍惚自谓当得福州郑録事乃旁道潜伏未几有人自南行乃吏迎郑者见人问曰福州郑録事名璠计程当宿前店见説何时发来人曰吾之主人也闻其饰装到亦非久吏曰只一人来且复有同行吾当迎拜时虑其误也曰三人之中縿緑者是其时逢方饿而郑到导从甚众衣縿緑甚肥昻昻而来适到逢衔之走而上山时天未曙人虽多莫敢逐得恣食之唯余肠髪既而行于山林孑然无侣乃忽思曰我本人也何乐为虎自囚于深山盍求初化之地而复焉乃歩歩寻求日暮方到其所衣服犹挂杖亦在细草依然翻复转身于其上意足而起即复人形矣于是衣衣策杖而归昨往今来一复时矣初其仆夫惊失乎逢也访之于隣或云策杖登山多歧寻之杳无形迹及其来惊喜问其故逢绐之曰偶寻山泉到一山院共谈释教不觉移时仆夫曰今旦侧近有虎食福州郑録事求余不得山林故多猛兽不易独行郎之未回忧负实极且喜平安无他逢遂行元和六年旅次淮阳舍于公馆馆吏宴客坐有为令者曰廵若到各言己之竒事事不竒者罚廵到逢逢言横山之事末坐有进士郑遐者乃郑璠之子也怒目而起持刀杀逢言复父讐众共隔之遐怒不已遂入白郡于是送遐南行敕津吏勿复渡使逢西迈且劝改名以避之或曰闻父之讐不可以不报然此讐非故杀若必死杀逢遐亦当坐遂遁去而不复其讐焉吁亦可谓异矣【出续元怪録】

　　太平广记卷四百二十九
　　钦定四库全书
　　太平广记卷四百三十　　宋　李昉等　编虎五
　　李奴　　　　马拯　　　　张升
　　杨真　　　　王居贞　　　归生
　　郑思逺　　　李琢　　　　谯本
　　李奴
　　词举人姓李忘其名寄居宣州山中常使一奴奴颇慵惰李数鞭笞多有忿恨唐元和九年李与二友人防于别墅时呼奴奴已睡李大怒鞭之数十奴懐恚恨出谓同侪曰今是闰年人多虎何不食我言讫出门忽闻呌声奴辈寻逐无所见循虎迹十余里谿邉奴已食讫一半其衣服及巾鞋皆叠折置于草上盖虎能役使所杀者魂神所为也【出原化记】
　　马拯
