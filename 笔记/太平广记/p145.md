<!-- { "loadSidebar": true } -->
　　南阳有人为生奥博性殊俭吝冬至日女壻谒之乃设一铜瓶酒数脔獐肉壻恨其单率一举尽之主人愕然俛仰命益如此者再退而责其女曰某郎好酒故汝常贫及其死后诸子争财逐兄杀之【出顔氏家训】
　　夏侯处信
　　唐夏侯处信为荆州长史有賔过之处信命仆作食仆附耳语曰溲几许面信曰两人二升即可矣仆入久不出賔以事吿去信遽呼仆仆曰已溲讫信鸣指曰大异事良久乃曰可总燔作饼吾公退食之信又尝以一小瓶贮醯一升自食家人不沾余沥仆云醋尽信取瓶合于掌上余数滴因以口吸之凡市易必经手乃授识者鄙之【出朝野佥载】
　　柳庆
　　广州录事参军柳庆独居一室器用食物并致卧内奴有私取盐一撮者庆鞭之见血【出朝野佥载】
　　夏侯彪
　　夏侯彪夏月食饮生虫在下未曾厯口尝送客出门奴盗食脔肉彪还觉之大怒乃捉蝇与食令呕出之【出朝野佥载】
　　郑仁凯
　　郑仁凯为密州刺史有小奴吿以履穿凯曰阿翁为汝经营鞋有顷门夫着新鞋者至凯防前树上有防【啄木也】窠遣门夫上树取其子门夫脱鞋而缘之凯令奴着鞋而去门夫竟至徒跣凯有德色【出朝野佥载】
　　邓祐
　　安南都防邓祐韶州人家巨富奴婢千人恒课口腹自供未曾设客孙子将一鸭私用祐以擅破家资鞭二十【出朝野佥载】
　　韦庄
　　韦庄颇读书数米而炊秤薪而爨炙少一脔而觉之一子八歳而卒妻敛以时服庄剥取以故席裹尸殡讫擎其席而归其忆念也呜咽不自胜唯悭吝耳【出朝野佥载】
　　王叟
　　天宝中相州王叟者家邺城富有财唯夫与妻更无儿女积粟近至万斛而夫妻俭啬颇甚常食陈物才以充肠不求丰厚庄宅尤广客二百余戸叟尝巡行客坊忽见一客方食盘飡丰盛叟问其业客云唯卖杂粉香药而已叟疑其作贼问汝有几财而衣食过丰也此人云唯有五千之本逐日食利但存其本不望其余故衣食常得足耳叟遂大悟归谓妻曰彼人小得其利便以充身可谓达理吾今积财巨万而衣食陈败又无子息将以遗谁遂发仓库广市珍好恣其食味不数日夫妻俱梦为人所录枷鏁禁系鞭挞俱至云此人妄破军粮觉后数年夫妻并卒官军围安庆绪于相州尽发其廪以供军焉【出原化记】
　　王锷
　　王锷累任大镇财货成积有旧客谕以积而能散之义后数日复见锷锷曰前所见戒诚如公言已大散矣客请问其名锷曰诸男各与万贯女壻各与千贯矣【出国史补】
　　裴璩
　　裴司徒璩性靳啬廉问江西日凡什器圗障皆新其制闲屋贮之未尝施用每有宴会即于朝士家借之【出北梦琐言】
　　归登
　　归登尚书性甚吝啬常烂一羊脾旋割旋噉封其残者一日登妻误于封处割食登不见元封大怒其内由是没身不食肉登每浴必屏左右或有自外窥之乃巨龟也【出北梦琐言】

　　太平广记卷一百六十五
　　钦定四库全书
　　太平广记卷一百六十六
　　气义一
　　鲍子都　　　杨素　　　　郭元振
　　狄仁杰　　　敬昭道　　　吴保安
　　鲍子都
　　魏鲍子都暮行于野见一书生卒心痛子都下马为摩其心有顷书生卒子都视其囊中有素书一卷金十饼乃卖二饼具葬书生其余枕之头下置素书于腹傍后数年子都于道上有乘骢马者逐之既及以子都为盗固问儿尸所在子都具言于是相随往开墓取儿尸归见金八饼在头下素书在腹傍举家感子都之德义由是声名大振【出独异志】
　　杨素
　　陈太子舍人徐德言之妻后主叔宝之妹封乐昌公主才色冠絶德言为太子舍人方属时乱恐不相保谓其妻曰以君之才容国亡必入权豪之家斯永絶矣傥情缘未断犹冀相见宜有以信之乃破一镜各执其半约曰他日必以正月望卖于都市我当在即以是日访之及陈亡其妻果入越公杨素之家宠嬖殊厚德言流离辛苦仅能至京遂以正月望访于都市有苍头卖半镜者大髙其价人皆笑之德言直引至其居予食具言其故出半镜以合之乃题诗曰镜与人俱去镜归人不归无复嫦娥影空留明月辉陈氏得诗涕泣不食素知之怆然改容即召德言还其妻仍厚遗之闻者无不感叹仍与德言陈氏偕饮令陈氏为诗曰今日何迁次新官对旧官笑啼俱不敢方验作人难遂与德言归江南竟以终老【出本事诗】
　　郭元振
　　郭元振年十六入太学薛稷赵彦昭为友时有家信至寄钱四十万以为举粮忽有缞服者叩门云五代未葬各在一方今欲同时迁窆乏于资财闻公家信至颇能相济否公即命以车一时载去略无留者亦不问姓氏深为薛赵所诮元振怡然曰济彼大事亦何诮焉其年粮絶竟不成举【出摭言】
　　狄仁杰
　　狄仁杰太原人为府法曹参军时同僚郑崇资母老且病当充使絶域仁杰谓曰太夫人有危亟之病而公逺使岂可贻亲万里之泣乎乃请代崇资【出谈賔录】
　　敬昭道
　　敬昭道为大理评事延和中沂有反者诖误四百余人将司农事未即路系在州狱昭道据赦文而免之时宰切责大理奈何赦反人家口大理卿及正等失色引昭道执政怒而责之昭道曰赦文云见禁囚徒反者系在州狱此即见禁也反覆诘难至于五六执政无以夺之诖误者悉免昭道迁监察御史又先是防州征人舒万福等十人行次巴陵渡滩溺死昭道因使巴渝至万年驿梦此十人祈哀至于再三乃召驿吏问之吏对如所梦昭道即募善游者出其尸具酒肴以酹之观者莫不歔欷乃移牒近县备槥椟归之故乡征人闻者无不感仰【出大唐新语】
　　吴保安
