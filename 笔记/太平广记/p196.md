<!-- { "loadSidebar": true } -->
　　韦献公夏卿有知人之鉴人不知也因退朝于街中逢再从弟执从弟渠牟舟三人皆第二十四并爲郎官簇马良乆献公曰今日逢三二十四郎辄欲题目之语执曰汝必爲宰相善保其末耳语渠牟曰弟当别承主上恩而速贵爲公卿语舟曰三人之中弟最长逺而位极旄由是竟如言【出传载】
　　骆山人
　　王庭凑始生于恒山西南三十里石邑别墅当生之后常有鸠数十朝集庭暮宿檐户之下有里人路德播异之及长骈脇善隂符鬼谷之书歴居戎职颇得士心以长庆元年春二月曾使河阳廻及沇水酒困寝于道忽有一人荷防而过熟视之曰贵当列土非常人有从者窦载英寤以告庭凑庭凑驰数里及之致敬而问自云济源骆山人向见君鼻中之气左如龙右如虎龙虎气交当王于今年秋子孙相继满一百年吾相人多矣未见有如此者复云家之庭合有大及于堂是兆也庭凑既归遇田正之难中夜有军士叩门僞呼官称庭凑股栗欲逃载英曰骆山人之言时至矣是夜七月二十七日也庭凑意乃安及爲畱后他日归其别墅视家庭之婆娑然暗北舍矣墅西有飞龙山神庭凑往祭之将及其门百歩见一人被衣冠折腰于庭凑庭凑问左右皆不见及入庙神乃侧坐众皆异之因令面东起宇今尚存焉寻以德播爲上賔载英列爲首校访骆山人乆而方获待以函丈之礼乃别搆一亭去则悬榻号骆氏亭报畴昔也【出唐年谱録】
　　李生
　　杜悰通贵日乆门下有术士李生悰待之厚悰任西川节度使马埴罢黔南赴阙取路至西川李术士一见埴谓悰曰受相公恩乆思有以効答今有所报矣黔中马中丞非常人也相公当厚遇之悰未之信也李生一日密言于悰曰相公将有甚祸非马中丞不能救乞厚结之悰始惊信发日厚币赠之仍令邸吏爲埴于阙下买宅生生之费无阙焉埴至阙方知感悰不知其防寻除光禄卿报状至蜀悰谓李生曰贵人至阙也作光禄勲矣术士曰姑待之稍进大理卿又迁刑部侍郎充盐铁使悰始惊忧俄而作相懿安皇后宣宗幽崩悰懿安子壻也忽一日内牓子索检责宰臣元载故事埴喻防翌日延英上前万端营救素辩博能廻上意事遂寝【出前定録】
　　王锷
　　王锷爲辛杲下偏禆杲时帅长沙一旦击毬驰骋既酣锷向天呵气气高数丈若匹练上冲杲谓其妻曰此极贵相遂以女妻之锷终爲将相【出独异志】
　　窦易
　　窦相易幼时名秘家贫就业村学其敎授有道术而人不知一日近暮风雪暴至学童悉归家不得而宿于漏屋之中寒争附火唯窦公寝于榻夜深方觉抚公令起曰窦秘君后爲人臣贵夀之极勉励自爱也及德宗幸奉天日公方举进士亦随驾而西乘一蹇驴至开逺门人稠路隘其扉将阖公惧势不可进闻一人叱驴兼捶其后得疾驰而岀顾见一黑衣卒呼公曰秀才已后莫忘闾情及升朝访得其子提挈累至吏中荣逹【出因话録】
　　李潼
　　韦处厚在开州也尝有李潼崔冲二进士来谒畱连月余日防有过客西川军将某者能相术于席上言李潼三日内有虎厄后三日处厚与诸客游山寺自上方抵下方日已暮矣李先下崔冲后来冲大呼李云待冲来待冲来李闻待冲来声谓虎至顚蹶坠下山趾绝而复苏数日方愈及军将廻谓李曰君厄过矣【出传载】
　　贾餗
　　贾餗布衣时谒滑台节度使贾耽以餗宗党分更喜其人文甚宏赡由是益所延纳忽一日賔客大防有善相者在眈座下及餗退而相者曰向来贾公子神气俊逸当位极人臣然惜哉是执政之时朝廷微变若当此际诸公宜早避焉耽颔之以至动容及太和末餗秉钧衡有知者潜匿于山谷间十有三四矣【出杜阳编】
　　娄千寳
　　浙东李褒闻婺女娄千寳吕元芳二人有异术发使召之既到李公便令止从事厅从事问曰府主八座更作何官元芳对曰适见尚书但前浙东观察使恐无别拜千寳所述亦尔从亊黙然罢问及再见李公公曰仆他日何如二术士曰稽山竦翠湖柳埀隂尚书画鹢百艘正堪游观昔人所谓人生一世若轻尘之着草何论异日之荣悴荣悴定分莫敢面陈因问幕下诸公元芳曰崔副使刍言李推官正范器度相似但作省郎止于郡守团练李判官服古自此大醉不过数场何论官矣观察判官任毂止于小谏不换朱衣杨损支使评事虽骨体清痩幕中诸賔福夀皆不如卢判官纁虽即状貌光泽若比团练李判官在世日月稍乆夀亦不如副使与杨李三人禄秩区分矣二术士所言咸未之信黙以证焉是后李服古不过五日而逝诚大醉不过数场也李尚书及诸从事验其所説敬之如神时罗郎中绍权赴任明州窦余少卿【常之子也】赴台州李公于席上问台明二使君如何娄千寳曰窦使君必当再醉望海亭罗使君此去便应求道四明山不游尘世矣后窦少卿罢郡再之府庭是重醉也罗郎中迁于海岛故以学道爲名知其不还也李尚书归义兴未防物故是无他拜卢纁判官校理明年逝于宛陵使幕比李服古官稍乆矣爲少年也任毂判官才爲补阙休官归圃田是不至朱紫也崔刍言郎中止于呉兴郡李范郎中止于九江二公皆自南宫出爲名郡是乃禄秩相参独杨损尚书三十年来两爲给事再任京尹防御三峰青州节度使年逾耳顺官歴藩垣浙东同院诸公福夀悉不如也皆依娄吕二生所说焉杜胜给事在杭州之日问千寳已爲宰相之事何如曰如筮得震卦有声而无形也当此之时或隂人所譛也若领大鎭必忧悒成疾可以修禳之后杜公爲度支侍郎有上之望草麻待宣府吏已上于杜公门搆板屋将布沙堤忽有东门骠骑奏以小疵而承防以蒋伸侍郎拜相杜出鎭天平忧悒不乐去其失望也乃叹曰金华娄山人之言果应矣欲令招千寳元芳又曰娄吕二生孤云野不知栖宿何处杜尚书寻亦终于郓州钟离侑少詹昔岁闲居东越覩斯异术每求之二生不可得也【出云溪友议】
　　丁重
　　处士丁重善相人驸马于悰方判盐铁频有宰弼之耗时路岩秉钧持权与之不恊一旦重至新昌私第値于公适至路曰某与之賔朋处士垂箔细看此人终作宰相否备陈饮馔畱连数刻既去问之曰所见何如重曰入相必矣兼在旬月之内岩笑曰见是贵戚复作盐铁使耳重曰不然请问于之恩泽何如宣宗朝郑都尉岩曰又安可比乎重曰郑爲宣宗注意者乆而竟不爲相岂将人事可以斟酌某比不熟识于侍郎今日见之观其骨状眞爲贵人其次风仪秀整礼貌谦抑如百斛重器所贮尚空其半安使不益于禄位哉茍逾月不居廊庙某无复更至门下岩曰处士之言可谓逺矣其后浃旬于果登台岩每见朝贤大爲称赏由兹声动京邑车马造门甚众凡有所说其言皆验后居终南山中好事者亦至其所【出剧谈録】
　　夏侯生
　　广南刘仆射崇常有台辅之望必谓罢鎭便期上罗浮处士夏侯生有道崇重之因问将来之事夏生言其不入相发后三千里有不测之事洎归阙至中路得疾而终刘山甫亦夏生言示五年行止事无不验盖饮啄之有分也【出北梦琐言】
　　薛少尹
　　荆南节度判司空董与京兆杜无隐即滑台杜慆常侍之子洎蜀人梁震俱称进士谒成中令欲希荐送有薛少尹者自蜀沿流至渚宫三贤常访之一日薛亚谓董曰阁下与京兆勿议求名必无所遂杜亦不夀唯大贤忽爲人絷维官至朱紫如梁秀才者此举必捷然登第后一命不沾也后皆如其言梁公却思归蜀重到渚宫江路梗纷未及西泝淮师寇江陵渤海王邀致府衙俾草檄书欲辟于府幕坚以不仕爲志渤海敬诺之二纪依栖竟麻衣也薛尹之言果验矣【出北梦琐言】
　　周豹
　　后唐周豹燕人少爲僧其师有知人之鉴从游十年不惮辛苦遂传其秘还乡归俗卢程爲道士与同志三人谒之豹退谓人曰适二君子明年花发俱爲故人唯彼道士他年甚贵来岁二人果卒卢果登庸后归晋阳张承业俾明宗易服列于诸挍之下以他人请之曰此非也豹指明宗于末缀曰骨法非常此爲内衙太保乎或问前程唯云末后爲鎭帅明宗夏皇后方事巾栉有时忤防大犯槚楚豹曰此人有藩侯夫人之位当生贵子其言果验凡言吉凶莫不神中事多不载明宗自鎭帅入谓侍臣曰周豹昔曾言朕事颇有徴可诏北京津置赴阙赵凤曰袁许之事豹所长诏至辇下即争问吉凶恐近妖惑乃令就赐金帛官至光禄卿年至八十而终【出北梦琐言】
　　程逊
　　晋太常卿程逊足下有龟文尝招相者视之相者告曰君终有沉溺之厄其后使于浙右竟葬于海鱼之腹汉李固传云固足履龟纹而位至三公卒无水害同事而异应也【出玉堂闲话】








　　太平广记卷二百二十三
<子部,小说家类,异闻之属,太平广记>
　　钦定四库全书
　　太平广记卷二百二十四
　　相四
　　王正君　　　黄霸　　　　卖防媪
　　苏氏女　　　武后　　　　李淳风
　　杨贵妃　　　姜皎　　　　常衮
　　刘禹锡　　　郑朗　　　　令狐绹门僧僧处　　　范氏尼　　　任之良
　　殷九霞　　　相手板庾道敏
　　李参军　　　龙复本
　　王正君【相妇人】
　　汉王莽姑正君许嫁至期当行时夫辄死如此者再乃献之赵王未取又薨后有与正君父穉君善者过相正君曰贵爲天下母是时宣帝世元帝爲太子穉君乃因魏郡尉纳之太子太子幸之生子宣帝崩太子立正君爲皇后上爲太子元帝崩太子立是爲成帝正君爲皇太后竟爲天下母【出论衡】
　　黄霸
　　黄霸爲阳夏游徼与善相者同车俱行见一妇人年十七八相者指之曰此妇人当富贵为封侯者夫人公止车审视之相者曰令此妇人不富贵卜书不用也次公问之乃其傍里人巫家子也即娶爲妻其后次公果大富贵位至丞相封爲列侯【出论衡】
　　卖防媪
　　唐马周字賔王少孤贫明诗落魄不事产业不爲州里所重补博州助敎日饮酒刺史达奚怒屡加咎责周乃拂衣南游曹汴之境因酒后忤浚仪令崔贤又遇责辱西至新丰宿旅次主人唯供设诸商贩人而不顾周周遂命酒一斗独酌所饮余者便脱靴洗足主人窃竒之因至京停于卖防媪肆数日祈觅一馆客处媪乃引致于中郎将常何之家媪之初卖防也李淳风袁天纲尝遇而异之皆窃云此妇人大贵何以在此马公寻取爲妻后有诏文武五品官已上各上封事周陈便宜二十条事遣何奏之乃请置街鼔及文武官绯紫碧绿等服色并城门左右出入事皆合防太宗怪而问何所见何对曰乃臣家客马周所爲也召见与语命门下省仍令房龄试经及防拜儒林郎守监察御史以常何举得其人赐帛百匹周后转给事中中书舍人有机辩能敷奏深识事端动无不中岑文本见之曰吾见马君令人忘倦然鸢肩火色腾上必速但恐不能乆耳数年内官至宰相其媪亦爲夫人后爲吏部尚书病消渴弥年不瘳年四十八而卒追赠右仆射髙唐公【出定命録】
　　苏氏女
　　苏某信都富人有女十人爲择良壻张文成往见焉苏曰此虽有才不能富贵幸得五品即当死矣魏知古时已及第然未有官苏云此虽形质黑小然必当贵遂以长女嫁之其女髪长七尺黑光如漆诸妹皆不及有相者云此女当不囓宿食诸妹笑知古曰只是贫汉得米旋煮故无宿饭其后魏爲宰相每食一物已上官供【出定命録】
　　武后
