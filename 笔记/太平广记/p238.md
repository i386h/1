<!-- { "loadSidebar": true } -->
　　乐昌孙氏进士孟昌期之内子善爲诗一旦并焚其集以爲才思非妇人之事自是専以妇道内治孙有代夫赠人白蜡烛诗曰景胜银缸香比兰一条白玉逼人寒他时紫禁春风夜醉草天书仔细看又有闻琴诗曰玉指朱轧复清湘妃愁怨最难聴初疑飒飒凉风动又似萧萧暮雨零近若流泉来碧嶂逺如下青防夜深弹罢堪惆怅雾湿丛兰月满庭又谢人送酒诗曰诗将清酒寄愁人澄彻甘香气味真好是绿窻风月夜一杯揺荡满懐春【出北夣琐言】

　　太平广记卷二百七十一
　　钦定四库全书
　　太平广记卷二百七十二
　　妇人三
　　美妇人
　　夷光　　　　丽娟　　　　赵飞鷰
　　薛灵芸　　　孙亮姬朝姝　蜀甘后
　　石崇婢翾风　浙东舞女
　　妬妇
　　车武子妻　　段氏　　　　王道妻
　　杜兰香　　　任环妻　　　杨宏武妻房孺复妻　　李廷璧妻　　张杨妻
　　吴宗文　　　蜀功臣　　　秦骑将
　　美妇人
　　夷光
　　越谋灭吴畜天下竒宝美人异味以进于吴得隂峰之瑶古皇之骥湘沅之鱓又有美女一名夷光一名修明以贡于吴吴处于椒花之房贯细珠以为帘幌朝下以蔽景夕卷以待月二人当轩并坐理镜靓妆于珠幌之内窃窥者莫不动心惊魂谓之神人吴王夫差目之若双鸾之在轻雾沚水之漾秋蕖妖惑既深怠于国政及越兵入国乃抱二人以逃吴苑越军既入见二人在竹树下皆言神女望而不侵今吴城虵门内有折株尚为祠神女之处【出王子年拾遗记】
　　丽娟
　　汉武帝所幸宫人名曰丽娟年始十四玉肤柔软吹气如兰身轻弱不欲衣缨拂恐伤为痕每歌李延年和之于【阙】芝生殿旁唱回风之曲庭中树为之翻落常致娟于琉璃帐恐垢汚体也常以衣带系娟袂闭于重幕中恐随风起娟以琥珀为佩置衣裾里不使人知乃言骨节自鸣相与为神怪也【出洞冥记】
　　赵飞鷰
　　汉赵飞鷰体轻腰弱善行步进退女弟昭仪不能及也但弱骨丰肌工笑语二人并色如红玉当时第一擅殊宠后宫【出西京杂记】
　　薛灵芸
　　魏文帝所爱美人薛灵芸常山人也父名邺爲酂乡亭长母陈氏随邺舍于亭傍居生穷贱至夜每聚邻妇以绩燃麻藁自照灵芸年十五容貌絶世闾中少年多以夜时来窥终不得见咸熙元年谷习出守常山郡闻亭长有美女而家甚贫时文帝选良家子女以入六宫习以千金寳赂聘之既得便以献文帝灵芸闻别父母防欷累日泪下霑衣至升车就路之时以玉唾壶盛泪壶中即如红色既发常山及至京师壶中泪凝如血帝遣车十乘以迎灵芸车皆镂金爲轮丹画其毂轭前有杂寳爲龙凤衔百子铃锵和鸣响于林野驾青色骈蹄之牛日行三百里此牛尸涂国所献足如马蹄也道侧烧石叶之香此石重叠状如云母其气辟恶厉之疾腹题国所献也灵芸未至京师数十里膏烛之光相续不灭车从噎路尘起蔽于星月时人谓爲尘霄又筑土爲台基高三十丈列烛于台下而名曰烛台远望如列星之坠地又于大道之傍一里致一铜表高五尺以志里数故行者歌曰青槐夹道多尘埃龙楼凤阁望崔嵬清风细雨杂香来土上出金火照台【此上七字是妖辞也】时爲铜柱以志里数于道侧是土上出金之义以烛致台下则火在土下之义汉火德王魏土德王火伏而土兴也土上出金魏灭而晋兴也灵芸未至京师十里帝乘雕玉之辇以望车徒之盛叹曰昔者言朝爲行云暮爲行雨今非云非雨非朝非暮因改灵芸之名爲夜来入宫承宠爱外国献火珠龙鸾之钗帝曰明珠翡翠尚不胜况乎龙鸾之重乃止而不进夜来妙于女功虽处于深帷重幄之内不用灯烛裁制立成非夜来所缝制帝不服也宫中号曰针神【出王子年拾遗记】
　　孙亮姬朝姝
　　孙亮作緑琉璃屏风甚薄而莹澈每于月下清夜舒之尝爱宠四姬皆振古絶色一名朝姝二名丽居三名洛珍四名洁华使四人坐屏风内而外望之如无隔唯香气不通于外爲四人合四气香此香殊方异国所献凡经岁践蹑宴息之处香气沾衣歴年弥盛百浣不歇因名百濯香或以人名香故有朝姝丽居洛珍洁华香亮每游此四人皆同与席使来侍皆以香名前后爲次不得相乱所居室爲思香媚寝【出王子年拾遗记】
　　蜀甘后
　　蜀先主甘后沛人生于贱微里中相者云此女后贵位极宫掖及后生而体貌特异年至十八玉质柔肌态媚容冶先主致后于白绡帐中于戸外望者如月下聚雪河南献玉人高三尺乃取玉人致后侧昼则讲説军谋夕则拥后而玩玉人常称玉之所贵比德君子况爲人形而可不玩乎甘后与玉人洁白齐润观者殆相乱惑嬖宠者非唯嫉甘后而亦妬玉人后常欲琢毁坏之乃戒先主曰昔子罕不以玉爲寳春秋美之今吴魏未灭安以妖玩经懐凡淫惑生疑勿复进焉先主乃撤玉人像嬖者皆退当时君子以甘后爲神智妇人【出王子年拾遗记】
　　石崇婢翾风
　　石季伦所爱婢名翾风魏末于胡中买得之年始十岁使房内养之至年十五无有比其容貌特以姿态见美妙别玉声能观金色石氏之富财比王家骄侈当世珍寳瑰竒视如瓦砾聚如粪土皆殊方异国所得莫有辨识其处者使翾风别其声色并如其所出之地言西方北方玉声沈重而性温润佩服益人性灵东方南方玉声清洁而性清凉佩服者利人精神石氏侍人美艶者数千人翾风最以文辞擅爱石崇常语之曰吾百年之后当指白日以汝爲殉答曰生爱死离不如无爱妾得爲殉身其何朽于是弥见宠爱崇常择美容姿相类者数十人装饰衣服大小一等使忽视不相分别常侍于侧使翾风调玉以付工人爲倒龙之佩萦金爲凤冠之钗刻玉爲倒龙之势铸金像凤凰之形结袖绕楹而舞昼夜相接谓之常舞有所召者不呼姓名悉听佩声视钗色玉声轻者居前金色艶者居后以爲行次而进也使数十人各含异香使行而笑语则口气从风而飏又屑沈水之香如尘末布致象牀上使所爱践之无迹即赐珍珠百琲若有迹者则节其饮食令体轻弱故闺中相戏曰尔非细骨轻躯那得百琲眞珠及翾风年至三十妙年者争嫉之或言胡女不可爲羣竞相排毁崇受譛润之言即退翾风爲房老使主羣少乃懐怨怼而作五言诗诗曰春华谁不羡卒伤秋落时哽咽追自泣鄙退岂所期桂芬徒自蠧失爱在蛾眉坐见芳时歇憔悴空自嗤石氏房中并歌此爲乐曲至晋末乃止【出王子年拾遗记】
　　淛东舞女
　　寳厯二年浙东贡舞女二人一曰飞鸾一曰轻凤修眉黰首兰气融冶冬不纩衣夏无汗体所食多荔枝榧实金屑龙脑之戴轻金之冠衣軿罗之衣无缝而成其文纎巧人未能识轻金冠以金丝结之爲鸾之状仍饰以五彩细珠玲珑相续可高一尺秤之无三二钱上更琢玉芙蓉以爲顶二女歌舞台每夜歌舞一发如鸾凤之音百鸟莫不翔集其上及于庭际舞态艶逸非人间所有每歌罢上令内人藏之金屋宝帐葢恐风日所侵故也由是宫中语曰宝帐香重重一双红芙蓉【出杜阳杂编】
　　妬妇
　　车武子妻
　　俗説车武子妻大妬呼其妇兄宿取一绛裙衣挂屏风上其妇拔刀径上牀发被乃其兄也慙而退【出要録】
　　段氏
　　临济有妬妇津传言晋太始中刘伯玉妻段氏字明光性妬忌伯玉尝于妻前诵洛神赋语其妻曰取妇得如此吾无憾焉明光曰君何得以水神美而欲轻我吾死何患不爲水神其夜乃自沈而死死后七日梦见语伯玉曰君本愿神吾今得为神矣伯玉遂终身不复渡水有妇人渡此津者皆坏衣枉妆然后敢济不尔风波暴发丑妇虽盛妆饰而渡其神亦不妬也妇人渡河无风浪者以为丑不能致水神丑妇讳之莫不皆自毁形容以塞嗤笑也故齐人语曰欲求好妇立在津口妇人水旁好丑自彰【出酉阳杂俎】
　　王导妻
　　王导妻曹氏甚妬忌制丞相不得有侍御乃至左右小人有妍少者必加诮责乃密营别馆众妾罗列有数男曹氏知大惊恚乃将黄门及婢二十人入持食刀欲出讨寻王公遽命驾患迟乃亲以麈尾柄助御者打牛狼狈奔驰乃得先去司徒蔡谟闻乃诣王谓曰朝廷欲加公九锡知否王自叙谋志蔡曰不闻余物惟闻短辕犊车长柄麈尾耳导大慙【出妬记】
　　杜兰香
　　杜兰香降张硕硕妻无子取妾妻妬无已硕谓香如此云何香曰此易治耳言卒而硕妻患创委顿硕曰妻将死如何香曰此创所以治妬创已亦当瘥数日之间创损而妻无妬心遂生数男【出杜兰香别传】
　　任环妻
　　唐初兵部尚书任环敕赐宫女二人皆国色妻妬烂二女头髪秃尽太宗闻之令上宫赍金胡缾酒赐之云饮之立死环三品合置姬媵尔后不妬不须饮之妬即饮栁氏拜敕讫曰妾与环结髪夫妻俱出微贱更相辅翼遂致荣官环今多内嬖诚不如死遂饮尽然非酖也既睡醒帝谓环曰其性如此朕亦当畏之因诏二女令别宅安置【出朝野佥载】
　　又房龄夫人至妬太宗将赐美人屡辞不受乃令皇后召夫人语以媵妾之流令有常制且司空年近迟暮帝欲有优崇之意夫人执心不廻帝乃令谓曰宁不妬而生宁妬而死曰妾宁妬而死乃遣酌一巵酒与之曰然可饮此一酖一举便尽无所留难帝曰我尚畏见何况于龄乎【出国史异纂】
　　杨宏武妻
　　杨宏武爲司戎少常伯高宗谓之曰某人何因辄授此职对曰臣妻韦氏性刚悍昨以此见属臣不从恐有后患帝嘉不隠笑而遣之【出国史异纂】
　　房孺复妻
　　房孺复妻崔氏性妬忌左右婢不得浓妆高髻见给胭脂一豆粉一钱有一婢新买妆稍佳崔怒谓曰汝好妆耶吾爲汝妆乃令刻其眉以青塡之烧鏁桁灼其两眼角皮随焦卷以朱傅之及痂落瘢如妆焉【出酉阳杂爼】
　　李廷璧妻
　　李廷璧二十年应举方于蜀中防名歌篇靡丽诗韵精能尝爲舒州军倅其妻猜妬一日铃阁连宴三宵不归妻逹意云来必刅之泣告州牧徙居佛寺浃辰晦迹因咏愁诗曰到来难遣去难留着骨黏心万事休潘岳愁丝生里婕妤悲色上眉头长途诗尽空骑马远雁声初独倚楼更有相思不相见酒醒灯背月如钩【出杼情集】
　　张杨妻
　　张杨尚书典晋州外贮所爱营妓生一子其内苏氏妬忌不敢取归乃与所善张处士爲子居江津间常致书题问其存亡资以钱帛及渐成长教其读书有人告以非处士之子尔父在朝官高因窃其父与张处士缄札不告而遁归京国杨已死至宅门僮仆无有识者但云江淮郎君兄弟皆愕然其嫡母苏夫人泣而谓诸子曰诚有此子吾知之矣我少年无端致其父子死生永隔我罪多矣家眷众泣取入宅齿诸兄之列名仁有文学修词应进士举及第歴侍御史因奉使江浙而死【出北梦琐言】
　　吴宗文
　　王蜀吴宗文以功勲继领名郡少年富贵其家姬仆乐妓十余辈皆其精选也其妻妬每怏怏不惬其志忽一日鼓动趋朝已行数坊忽报云放朝遂密戒从者潜入遍幸之至十数辈遂据腹而卒【出王氏见闻】
　　蜀功臣
　　蜀有功臣忘其名其妻妬忌家畜妓乐甚多居常即隔絶之或宴饮即使隔幙奏乐某未尝见也其妻左右常令老丑者侍之某尝独处更无侍者而居第器服甚盛后妻病甚语其夫曰我死近婢妾立当取之及属纩某乃召诸姬日夜酣饮爲乐有掌衣婢尤属意即幸之方寝息忽有声如霹帷帐皆裂某因惊成疾而死【出王氏见闻】
　　秦骑将
