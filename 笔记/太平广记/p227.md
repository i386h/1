<!-- { "loadSidebar": true } -->
　　唐左衞将军权龙襄性急常自矜能诗通天年中为沧州刺史初到乃为诗呈州官曰遥看沧海城杨柳郁青青中央一羣汉聚坐打杯觥诸公谢曰公有逸才襄曰不敢趂韵而已又秋日述懐曰檐前飞七百雪白后园彊饱食房里侧家粪集野蜋参军不晓请释襄曰鹞子檐前飞直七百文洗衫挂后园干白如雪饱食房中侧卧家粪壤转集得野泽蜣蜋谈者嗤之皇太子宴夏日赋诗严霜白浩浩明月赤团团太子援笔为讃曰龙襄才子秦州人士明月昼耀严霜夏起如此诗章趂韵而已襄以张易之事出为容山府折冲神龙中追入乃上诗曰无事向容山今日向东都陛下敇进来今作右金吾又为喜雨诗曰暗去也没雨明来也没云日头赫赤出地上緑氲氤为瀛洲刺史日新过嵗京中数人附书曰改年多感敬想同之正新唤官人集云有诏改年号为多感元年将书呈判司已下众人大笑龙襄复侧聴怪敇书来迟高阳博野两县竞地陈牒龙襄乃判曰两县竞地非州不裁既是两县于理无妨付司权龙襄示典曰比来长官判事皆不着姓龙襄曰余人不解不着姓知我是谁家浪驴也龙襄不知忌日谓府史曰何名私忌对曰父母亡日请假独坐房中不出襄至日于房中静坐有青狗突入龙襄大怒曰冲破我忌更陈牒改作明朝好作忌日谈者笑之【出朝野佥载】

　　太平广记卷二百五十八
　　钦定四库全书
　　太平广记卷二百五十九
　　嗤鄙二
　　苏味道　　　李师旦　　　霍献可
　　袁守一　　　崔泰之　　　陆余庆
　　孙彦高　　　出使御史　　韩琬
　　赵仁奬　　　姜师度　　　成敬竒
　　石惠泰　　　冯光震　　　李谨度
　　三　　　　阳淊　　　　常定宗
　　张靖
　　苏味道
　　唐苏味道初拜相有门人问曰天下方事之殷相公何以燮和味道无言但以手摸牀棱而已时谓摸棱宰相也【出卢氏杂记】
　　李师旦
　　唐李师旦新丰人也任防稽尉国忌日废务饮酒唱歌杖人为吏所讼御史苏味道按之俱不承引味道厉而谓曰公为官奈何不守法而违犯是将罪之师旦请更问乃叹曰饮酒法所不禁况饮药酒耶挽歌乃是哀思挞人吏事缘急速侍御何谴为味道曰此反白为黑汉不能绳之【出御史台记】
　　霍献可
　　唐霍献可贵郷人也父毓岐州司法献可有文学好诙谐累迁至侍御史左司员外则天法峻多不自保竞希防以为忠献可头触玉阶请杀狄仁杰裴行本裴即献可堂舅也既损额以绿帛褁于巾下常令露出冀则天以为忠时人比之李子慎子慎则天朝诬告其舅加游击将军母见其着绯衫以面覆牀涕泪不胜曰此是汝舅血染者耶【出御史台记】
　　袁守一
　　唐袁守一性行浅促时人号为料闘凫翁鸡任万年尉雍州长史窦懐贞每欲鞭之乃于中书令宗楚客门饷生菜除监察懐贞未之知也贞高揖曰驾欲出公作如此检挍袁守一即弹之月余贞除左台御史大夫守一请假不敢出乞解贞呼而慰之守一兢惕不已楚客知之为除右台御史于朝堂抗衡于贞曰与公罗师罗师者市郭儿语无交渉也无何客以反诛守一以其党配流瑞州【出朝野佥载】
　　崔泰之
　　唐黄门侍郎崔泰之哭特进李峤诗曰台阁神仙地衣冠君子郷昨朝犹对坐今日忽云亡魂随司命魄逐见阎王此时罢欢笑无复向朝堂【出朝野佥载】
　　陆余庆
　　唐尚书右丞陆余庆转洛州长史其子嘲之曰陆余庆笔头无力嘴头硬一朝受辞讼十日判不竟送案褥下余庆得而读之曰必是那狗遂鞭之【出朝野佥载】
　　孙彦高
　　周定州刺史孙彦高突厥围城数十重不敢诣防文符须征发者于小接入锁州宅门及贼登垒乃入柜中藏令奴曰牢掌钥匙贼来索慎勿与昔有愚人入京选皮袋贼盗去其人曰贼偷我袋将终不得我物用或问其故答曰钥匙今在我衣上彼将何物开之此孙彦高之流也【出朝野佥载】
　　出使御史
　　唐御史出使久絶滋味至驿或窃脯腊置于食伪叱侍者撤之侍者去而后徐食此往往而有殊失举措也尝有御史所留不多不觉侍者见之对曰干肉驿家颇有请更留御史深自愧焉亦有膳者烂煮肉以汁作羮御史伪不知而食之或羮中遇肉乃责庖人或值新庖人未闲应答但谢曰罗漏言以罗滤之漏也神龙中韩琬与路元殻郑元父充判官至莱州亲覩此事相顾而笑仆射魏元忠时任中丞谓琬之曰元忠任监察至驿干肉鸡子并食之未亏于宪司之重葢盗之深失国士体魏公之言当矣但不食不窃岂不美欤【出御史台记】
　　韩琬
　　唐韩琬与张昌宗王本立同游太学博士姓张即昌宗之从叔精五经懵于时事畜一鸡呼为勃公子爱之不已每讲经辄集于学徒巾或攫破书比逐之必嗔责曰此有五徳汝何轻之昌宗尝为此鸡杖本立与琬颇不平之曰腐儒不解事为公杀此鸡张生素取学徒回残食料本立以业长乃见问合否本立曰明文案即得张生喜每日受之皆立文案他日张生请假本立举牒数鸡罪杀而食之及张生归学不见鸡惊曰吾勃公子何在左右报本立杀之大怒云索案来索案来见数鸡之罪曰纵如此亦不合死本立曰鸡不比人不可加笞杖正合杀张以手再三拍案曰勃公子有案时更知何道当时长安以有案动曰为实故知躭翫经史者宜详时事不然何古人号为愚儒朴儒腐儒竖儒耶亦可贻诫子弟【出御史台记】
　　赵仁奬
　　唐赵仁奬河南人也佣贩于殖业坊王戎墓北善歌黄麞与宦官有旧因所托附景龙中乃薪诣阙遂得召见云薪助国家调鼎即日台拜焉睿宗朝左授上蔡丞使于京访寻台中旧列妄事欢洽御史倪水谓杨茂直曰此庸汉妄为傝茸乃奏之中书令姚崇曰此是黄麞汉耶授当州悉当尉驰驿发遣仁奬在台既无余能唯以黄麞自衒宋务光题之曰仁奬出王戎幕下入朱博台中舍彼薪登兹列柏行人不避骢马坐客唯聴黄麞时崔宣一使于都仁奬附书于家题云西京赵御史书附到洛州殖业坊王戎墓北第一铺付妻一娘宣一以书示朝士初其左授上蔡潘好礼自上蔡令拜御史仁奬赠诗曰令乘骢马去丞脱绣衣来当时讶之或以为假手仁奬初拜监察谢朝贵但云有幸把公马足时朝士相随遇一胡两束柴曰此胡合拜殿中或问其由答曰赵仁奬一束而拜监察此两束固合授殿中【出御史台记】
　　姜师度
　　唐姜师度好竒诡为沧州刺史兼按察造枪车运粮开河筑堰州县鼎沸于鲁城界内种稻置屯穗蟹食尽又差夫打蟹苦之歌曰鲁地一种稻一槩水沬年年索蟹夫百姓不可活又为陜州刺史以永丰仓米运将别征三钱计以为费一夕忽云得计立注楼从仓建槽直至于河长数千丈而令放米其不快处具大杷推之米皆损耗多为粉末兼风激凡一函失米百石而动即千万数遣典庾者偿之家产皆竭复遣输户自量至有偿数十斛者甚害人方停之【出朝野佥载】
　　成敬竒
　　唐成敬竒有俊才天防中诣阙自陈请日试文章三十道则天乃命王勃试之授挍书郎累拜监察大理正与紫微令姚崇连亲崇尝有疾敬竒造宅省焉对崇涕泪懐中寘生雀数头乃一一持出请崇手执之而后释祝云愿令公速愈也崇勉从之既出崇鄙其防媚谓子弟曰此泪从何而来自兹不复礼也【出御史台记】
　　石惠泰
　　唐岐王府参军石惠泰与监察御史李全交诗曰御史非长任叅军不久居待君迁转后此职还到余因竞放牒往来全交为之判十余以报之乃假手于拾遗张九龄【出朝野佥载】
　　冯光震
　　唐率府兵曹参军冯光震入集贤院挍文选尝注蹲鸱云蹲鸱者今之芋子即是着毛萝卜也萧令闻之拊掌大笑【出谭賔録】
　　李谨度
　　唐御史中丞李谨度宋璟引致之遭母丧不肯举发哀讣到皆匿之官寮苦其无用令本贯瀛州申谨度母死尚书省牒御史台然后哭其庸猥皆此也【出朝野佥载】
　　三秽
　　唐王怡为中丞宪台之姜晦为掌选侍吏部之崔泰之为黄门侍郎门下之号为京师三【出朝野佥载】
　　阳滔
　　唐阳滔为中书舍人时促命制敕令史持库钥他适无旧本捡寻乃斵窻取得之时人号为斵窻舍人【出朝野佥载】
　　常定宗
　　唐国子祭酒辛智诗云君为河边草逢春心剩生妾如台上镜照得始分明同房学士常定宗为改始字为转字遂争此诗皆云我作乃下牒见博士罗道宗判云昔五字定表以理切称竒今一言竞诗取词多为主诗归智转还定宗以状牒知任为公之验【出朝野佥载】
　　张靖
　　唐张靖陜人也自左卫仓曹拜监察性非敦厚因附防慕容寳节而迁时有两张监察号靖为小张初入防呼同列长年为兄及选殿中则不复兄矣寳节既诛颇不自安复呼旧列为兄监察杜文范因使还防郑仁防方出使问台中事意恭答曰寳节败后小张复呼我曹为兄矣时人以为谈笑【出御史台记】

　　太平广记卷二百五十九
　　钦定四库全书
　　太平广记卷二百六十
　　嗤鄙三
　　公羊传　　　李文礼　　　殷安
　　姓方人　　　元宗逵　　　独孤守忠
　　王熊　　　　麴崇　　　梁士防
　　张懐庆　　　康　　　　征君
　　李佐　　　　元载常衮　　崔阡
　　黎干　　　　崔叔清　　　常愿
　　刘士荣　　　袁师徳　　　蒋乂
　　崔损
　　公羊传
　　有甲欲谒见邑宰问左右曰令何所好或语曰好公羊传后入见令问君读何书答曰唯业公羊传试问谁杀陈他者甲良久对曰平生实不杀陈他令察谬误因复戏之曰君不杀陈他请是谁杀于是大怖徒跣走出人问其故乃大语曰见明府便以死事见访后直不敢复来遇赦当出耳【出笑林】
　　李文礼
　　唐李文礼顿丘人也好学有文华累迁至州司马而质性迟缓不甚精审时在州有吏自京还得长史家书云姊亡请择日发之文礼忽闻姊亡乃大号恸吏伺其便复白曰是长史姊文礼久而徐问曰是长史姊耶吏曰是文礼曰我无姊向亦怪矣【出御史台记】
　　殷安
　　唐逸士殷安冀州信都人谓薛黄门曰自古圣贤数不过五人伏羲八卦穷天地之防一也乃屈一指神农植百谷济万人之命二也乃屈二指周公制礼作乐百代常行三也乃屈三指孔子前知无穷却知无极防乎其萃出乎其四也乃屈四指自此之后无屈得指者良久乃曰并我五也遂屈五指而疏籍卿相男征谏曰卿相尊重大人稍敬之安曰汝亦堪为宰相征曰小子何敢安曰汝肥头大面不识今古噇【徒江切】食无意智不作宰相而何其轻物也皆此【阙】
　　姓方人
　　唐有姓方人好矜门地但有姓方为官必认云亲属知识疾其如此乃谓之曰丰邑公相【丰邑坊在上都是凶肆出方相也】是君何亲曰是姓某乙再从伯父人大笑曰君既是方相侄儿只堪吓【出啓顔録】
　　元宗逵
　　唐元宗逵为果州司马有婢死处分直典云逵家老婢死驱使来久为觅一棺木殡之逵初到家贫不能买得新者但得一经用者充事即得亦不须道逵买云君家自有须直典出门説之一州以为口实【出大唐新语】
　　独孤守忠
　　唐杭州参军独孤守忠领租船赴都夜半急追集船人更无他语乃曰逆风必不得张帆众大哂焉【出朝野佥载】
