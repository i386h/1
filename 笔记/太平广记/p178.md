<!-- { "loadSidebar": true } -->
　　太平广记卷二百二
　　钦定四库全书
　　太平广记卷二百三
　　乐一
　　舜白玉琯　　师延　　　　师旷
　　师涓　　　　楚懐王　　　咸阳宫铜人隋文帝　　　唐太宗　　　卫道弼曹绍防裵知古　　　李嗣眞　　　宋沇
　　王仁　　　李师诲
　　琴
　　璵璠乐　　　刘道强　　　赵后
　　马融　　　　杨秀　　　　李勉
　　张靖　　　董庭兰　　　蔡邕
　　于頔　　　　韩臯　　　　王中散
　　瑟
　　卢迈　　　　阮咸
　　乐一
　　舜白玉琯
　　舜之时西王母来献白玉琯汉章帝时零陵文学奚景于冷道舜祠下得笙白玉琯知古以玉为琯后乃易之以竹为琯耳夫以玉作音故神人和凤凰仪也【出风俗通】
　　师延
　　师延者殷之乐工也自庖皇以来其世遵此职至师延精述隂阳晓明象纬终莫测其为人世载辽絶而或出或隐在轩辕之世为司乐之官及乎殷时总修三皇五帝之乐抚一之琴则地祗皆升吹玉律则天神俱降当轩辕之时已年数百嵗聼众国乐声以审世代兴亡之兆至夏末抱乐噐以奔殷而纣淫于声色乃拘师延于隂宫之内欲极刑戮【隂宫囚人之所】师延既被囚絷奏清商流征调角之音司狱者以闻于纣纣犹嫌曰此乃淳古远乐非余可聼悦也犹不释师延乃更奏迷魂淫魄之曲以欢修夜之娱乃得免炮烙之害闻周武王兴师乃越濮流而逝或云其后死于水府故晋卫之人镌石铸金图画以象其形立祠不絶矣【出王子年拾遗记】
　　师旷
　　师旷者或云出于晋灵之世以主乐官妙辩音律撰兵书万篇时人莫知其原裔出没难详也晋平公时以隂阳之学显于当世乃薰目为瞽以絶塞众虑专心于星筭音律考钟吕以定四时无毫厘之异春秋不记师旷出于何帝之时旷知命欲终乃述宝符百卷至战国分争其书灭絶矣晋平公使师旷奏清征师旷曰清征不如清角也公曰清角可得闻乎师旷曰君德薄不足聼之聼之将恐败公曰寡人老矣所好者音愿遂聼之师旷不得已而鼔一奏之有云从西北方起再奏之大风至大雨随之掣帷幕破爼豆堕廊瓦坐者散走平公恐惧伏于廊室晋国大旱赤地三年平公之身遂病【出王子年拾遗记】
　　师涓
　　师涓者出于卫灵公之世能写列代之乐善造新曲以代古声故有四时之乐春有离鸿去防应苹之歌夏有明晨焦泉之华流金之调秋有商颷白云落叶吹蓬之曲冬有凝河流隂沉云之操此四时之声奏于灵公公情湎心惑忘于政事蘧伯玉谏曰此虽以发气律终为沉湎靡曼之音无合于风雅非下臣宜荐于君也灵公乃去新声而亲政务故卫人美其化焉师涓悔其违于雅颂失为臣之道乃退而隐迹伯玉焚其乐器于九逹之衢恐后世传造焉其歌曲湮灭世代辽远唯纪其篇目之大意也【出王子年拾遗记】
　　楚懐王
　　洞庭之山浮于水上其下金堂数百间帝女居之四时闻金石丝竹之音彻于山顶楚懐王之时与羣才赋诗于水湄故云潇湘洞庭之乐聼者令人难老虽咸池箫韶不能比焉毎四仲之节王尝绕山以游宴各举四仲之气以为乐章惟仲春律中夹钟乃作轻流水之诗宴于山南时中防賔乃作皓露秋霜之曲其后懐王好进奸雄羣贤逃越屈平以忠见斥隐于沅澧之间王廹逐不已乃赴清泠之渊楚人思慕之谓之水仙【出王子年拾遗记】
　　咸阳宫铜人
　　秦咸阳宫中有铸铜十二枚坐髙皆三五尺列在一筵上琴筑竽笙各有所执皆组绶华采俨若生人筵下有铜管上口髙数尺其一管空内有绳大如指使一人吹空管一人纽绳则琴瑟竽筑皆作与眞乐不异【出西京杂记】
　　隋文帝
　　隋文帝开皇十四年于翟泉获玉磬十四悬之于庭有二素衣神人来击之其声妙絶【出洽闻记】
　　唐太宗
　　唐太宗留心雅正励精文教乃命太常卿祖孝孙正宫商起居郎吕才习音韵协律张文考律吕平其散滥为之折衷作降神乐为九功舞天下靡然向风矣初孝孙以梁陈旧乐杂用吴楚之音周齐旧乐多渉胡戎之于是斟酌南北考以古音而作大唐雅乐以十二律各顺其月旋相为宫按礼记云大乐与天地同和诗序云太平之音安以乐其政和故制十二和之乐合三十曲八十四调祭圜丘以黄钟为宫方泽以大吕为宫宗庙以太簇为宫五郊迎享则随月用律为宫初隋但用黄钟一宫唯扣七钟余五虗悬而不扣及孝孙造旋宫之法扣钟皆遍无复虗悬矣时张文善音律以萧吉乐谱未甚详悉取歴代沿革截竹为十二律吹之备尽旋宫之义太宗又召文于太常令与孝孙参定雅乐太乐古钟十二俗号哑钟莫能通者文吹律调之声乃畅彻知音乐者咸服其妙授协律郎及孝孙卒文始复采三礼更加厘革而乐教大备矣【出谭宾録】
　　又
　　润州曾得玉磬十二以献张率更扣其一曰晋某嵗所造也是嵗闰月造磬者法月数当有十三个阙其一宜如黄钟东九尺掘必得焉求之如言而得【出国史纂异】
　　又
　　贞观中景云见河水清张率更制为景云河清歌名曰燕乐今元防第一奏是也【出国史纂异】
　　又
　　太宗之平刘武周河东士庻歌舞于道军人相与作秦王破阵乐之曲后编乐府云【阙】
　　又
　　破阵乐被甲持防以象战事庆善乐长袖曵屣以象文德郑公见奏破阵乐则俯而不视庆善乐则翫之不厌【出国史纂异】
　　卫道弼曹绍防
　　乐工卫道弼天下莫能以声欺者曹绍防与道弼偕为太乐合享北郊御史怒绍防欲以乐不和为罪杂叩钟磬声使防闻召之无误者由是反叹伏洛阳有僧房中磬子夜辄自鸣僧以为怪惧而成疾求术士百方禁之终不能已防与僧善来问疾僧具以告俄击斋钟复作声绍防笑曰明日可设盛当为除之僧虽不信绍防言冀其或效乃具以待之防食讫出懐中错鑪磬数处而去其声遂絶僧苦问其所以防云此声与钟律合击彼此应僧大喜其疾亦愈【出国史纂异】
　　裵知古
　　裵知古奏乐谓元行冲曰金石谐和当有吉庆之事其在唐室子孙耳其月中宗即位【出谭宾録】
　　又
　　知古太常路逢乘马者闻其声窃言曰此人即当堕马好事者随而观之行未半坊马惊殆死又尝观人迎妇闻妇佩玉声曰此妇不利姑是日姑有疾竟亡善于摄生开元十二年年百嵗而卒【出国史纂异】
　　李嗣眞
　　唐朝承周隋离乱乐悬散失独无征音国姓所阙知者不敢言逹其事天后末御史大夫李嗣眞密求之不得一旦秋爽闻砧声者在今弩营是当时英公宅又数年无由得之其后徐敬业反天后潴其宫嗣真乃求得防车一镡入振之于东南隅果有应者遂掘之得石一叚裁为四具补乐悬之阙后享宗庙郊天挂簨簴者乃嗣眞所得也【出独异志】
　　宋沇
　　宋沇为太乐令知音近代无比太常久亡征调沇考钟律得之【出国史补】
　　沇为太常丞尝一日早于光宅佛寺待漏闻塔上风铎声倾聼久之朝廻复止寺舍问寺主僧曰上人塔铃皆知所自乎曰不能知沇曰其间有一是古制某请一登塔循金索试歴扣以辨之可乎僧初难后许乃扣而辨焉在寺之人即言往往无风自揺洋洋有闻非此耶沇曰是耳必因祠祭考夲悬钟而应之固求摘取而观之曰此姑洗之编钟耳请旦独掇于僧庭归太常令乐工与僧同临之约其时彼知夲悬此果应遂购而获焉又曾送客出通化门逢度支运乘驻马俄顷忽草草揖客别乃随乘行认一铃言亦编钟也他人但觉镕铸独工不与众者埓莫知其余及配悬音形皆合其度异乎此亦识征在金奏者与【出羯鼓録】
　　王仁
　　晋都洛下丙申年春翰林学士王仁夜闻禁中蒲牢毎发声如叩项脑之间其钟忽撞作索索之声有如破裂如是者旬余毎与同职黙议罔知其何兆焉其年中春晋帝果幸于梁汴石渠金马移在雪宫迄今十三年矣索索之兆信而有征【出玉堂闲话】
　　李师诲
　　李师诲者画畨马李渐之孙也为刘从谏潞州从事知从谏不轨遂隐居城山潞州平朝廷嘉之就除县宰曾于衲僧处得落星石一片僧云于蜀路早行见星坠于前遂掘之得一片石如断磬其石端有雕刻狻猊之首亦如磬有孔穿绦处尚光滑岂天上奏乐噐毁而坠欤此石流转到安邑李甫宅中【出尚书故实】
　　琴
　　璵璠乐
　　秦咸阳宫有琴长六尺安十三二十六徽皆七宝饰之铭曰璵璠之乐【出西京杂记】
　　刘道强
　　齐人刘道强善弹琴能作单鳬寡之弄聼者皆悲不能自摄【出西京杂记】
　　赵后
　　赵后有宝琴曰凤凰皆以金玉隐起为龙凤螭鸾古贤烈女之象亦善为归风送远之操焉【出西京杂记】
　　马融
　　马融歴二郡两县政务无为事从其约在武都七年南郡四年未尝按论刑杀一人性好音乐善鼓琴吹笛毎气出蜻蜊相和【出商芸小説】
　　杨秀
　　隋文帝子蜀王秀尝造千面琴散在人间【出尚书故实】
　　李勉
　　唐汧公李勉好雅琴尝取桐梓之精者杂缀为之百衲琴用蜗殻为徽其间三面尤絶异通谓之向泉韵磬一上可十年不断【出尚书故实】
　　又
　　勉又取漆筩为之多至数百张求者与之有絶代者一名向泉一名韵磬自宝于家【阙】
　　又
　　京中又以樊氏路氏琴为第一路氏有房太尉石枕损处惜而不治蜀中雷氏斵琴常自品第上者以玉徽次者以宝徽又次者以金螺蚌徽【阙】
　　张靖
　　张相靖夜防名家观郑宥调二琴至切各置一榻动宫则宫应动角则角应稍不切乃不应宥师董庭兰尤善况声祝声【岀国史补】
　　董庭兰
　　向泉韵磬夲落樊泽司徒家后在珠崖宅又在张彦远宅今不知流落何处弹琴近代称贺若夷甘党前有董庭兰陈懐古懐能况祝二家声谓大小胡笳也萧古亦善琴云胡笳第四头犯无射商遂用其音为萧氏九弄【出卢氏杂説】
　　蔡邕
　　蔡邕在陈留其邻人有以酒食召邕比徃而酒防已酣焉客有弹琴者邕至门潜聼之曰嘻以乐召我而有杀心何也遂返将命者告主人主人遽自追而问其故邕具以告琴者曰我向鼓见螗螂方向鸣蝉蝉将去螗螂为之一前一却吾心唯恐螗螂之失蝉也此岂为杀心而声者乎邕叹曰此足以当之矣【出汉书】
　　于頔
　　于司空頔常令客弹琴其嫂知音聴于下叹曰三分之中一分筝声二分琵琶声无本色韵【出国史补】
　　韩臯
　　韩臯生知音律尝观弹琴至止息叹曰妙哉稽生之为是也其当晋魏之际其音主商商为秋声秋也者天揺落肃杀其嵗之晏乎又晋承金运之声也此所以知魏之季而晋代之也慢其商以宫同音是臣夺君之义也此所以知司马氏之簒也司马懿受魏明帝顾托后反有簒夺之心自诛曹爽逆节弥露王陵都督州谋立楚王彪毌丘俭文钦诸诞前后相继为州都督咸有匡复魏室之谋皆为懿父子所杀叔夜以州故广陵之地彼四人者皆魏室文武大臣咸散败于广陵故名其曲为广陵散言魏氏防亡自广陵始也止息者晋虽暴兴终止息于此也其哀愤戚惨痛廹切之音尽在于是永嘉之乱是其应乎叔夜撰此贻后代之知音者且避晋祸所以托之神也臯之于音可谓至矣【出卢氏杂记】
　　王中散
