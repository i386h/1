<!-- { "loadSidebar": true } -->
　　唐赵履温为司农卿谄事安乐公主气势囘山海呼吸变霜雪客谓张文成曰赵司农何如人曰猖獗小人心佞而险行僻而骄折支势族防痔权门谄于事上傲于接下猛若虣虎贪如饿狼性爱食人终为人所食为公主夺百姓田园造定昆池言定天子昆明池也用库钱百万亿斜褰紫衫为公主背挽金犊车险诐皆此诛逆韦之际上御承天门履温诈喜舞蹈称万岁上令斩之刀劒乱下与男同戮人割一脔骨肉俱尽【出朝野佥载】
　　张岌
　　唐天后峕张岌谄事薛师掌擎黄幞随薛师后于马旁伏地承薛师马镫侍御史郭覇尝来俊臣粪秽宋之问捧张易之溺器并偷媚取容寔名教之罪人也【出朝野佥载】
　　吉顼
　　天后峕太常博士吉顼父哲易州刺史以賍坐死顼于天津桥南要内史魏王承嗣拜伏称死罪承嗣问之曰有二妹堪事大王承嗣诺之即以犊车载入三日不语承嗣问其故对曰父犯国法忧之无复聊頼承嗣既奏免其父极刑进顼笼马监俄迁中丞吏部侍郎不以才升二妹请求耳【阙】
　　宗楚客
　　唐天后内史宗楚客性谄佞峕薛师有嫪毐之宠遂为作传二卷论薛师之圣从天而降不知何代人也释迦重出观音再生期年之间位至内史【出朝野佥载】
　　崔融
　　唐天后梁王武三思为张易之作传云是王子晋后身于缑氏山立祠词人才子佞者为诗以咏之舍人崔融为最后易之赤族佞者并流岭南【出朝野佥载】
　　崔湜
　　唐崔挹子湜桓敬惧武三思谗间引湜为耳目湜乃反以桓敬等计潜告三思寻为中书令湜又説三思尽杀五王絶其归望先是湜为兵部侍郎挹为礼部侍郎父子同为南省副贰有唐以来未之有也上官昭容屡出外湜谄附之宗诛萧至忠后所司奏宫人元氏欵称与湜曽密谋进鸩乃赐湜死年四十初湜与张説有隙説为中书令议者以为説搆陷之湜羙容仪早有才名弟液涤及从兄涖并有文翰列居清要每私宴之际自比王谢之家谓人曰吾之门地及出身歴官未尝不为第一丈夫当先据要路以制人岂能默默受制于人故进取不已而不以令终又湜谄事张易之与韦庻人及韦诛复附太平有冯子都董偃之宠妻羙并二女并进储闱得为中书侍郎平章事有牓之曰托庸才于主第进艳妇于青宫【出朝野佥载】
　　用番
　　唐宗初即位用郭元振薛讷又八年而用张嘉贞张説五年而杜暹进又三年萧嵩进又十二年而李适之进咸以大将登三事李林甫既惩适之之患遂易旧制请以番人为欲固其权尝奏于上曰以陛下雄才兼国家富强而诸番未灭者由文吏为怯懦不胜武事陛下必欲灭四夷威海内莫若武臣武臣莫若番番生而气雄少养马上长求阵敌此天性然也若陛下感而将之使其必死则夷狄不足图也上大悦首用安禄山安禄山有功用哥舒翰有勇用安思顺能军用高仙芝善战禄山卒为戎首林甫之罪也【出谈宾録】
　　张説
　　唐燕国公张説幸佞人也前为并州刺史谄事特进王毛仲饷致金宝不可胜数后毛仲廵边防説于天雄军大宴酒酣恩敕忽降授兵部尚书同中书门下三品説拜谢讫便把毛仲手起舞嗅其靴鼻【出朝野佥载】
　　程伯献
　　唐将军高力士特承宗恩宠遭父防左金吾大将军程伯献少府监冯绍正二人就其防前被发而哭甚于巳亲朝野闻之不胜其笑【出谈宾录】
　　杨国忠
　　宗谓侍臣曰我欲行一事自古帝王未有也盖欲传位于肃宗及制出国忠大惧言语失次归语杨氏姊妺曰娘子我辈何用更作活计皇太子若监国我与姊妺等即死矣相聚而哭虢国入谋于贵妃妃衔土以请其事遂止哥舒翰在潼关或劝请诛国忠以悦众心舒翰不听禄山发范阳每日于帐前叹曰杨国忠头来何太迟也国忠妻裴柔蜀之大娼也国忠又为劒南节度劝宗入蜀授其所亲官布蜀汉【出谈宾録】
　　太眞妃
　　太眞妃尝因妬忌有语侵上上怒甚令高力士以辎车载送还其家妃悔恨号泣抽刀剪髪授力士曰珠玉珍异皆上所赐不足充献唯髪父母所生可达妾意望为申妾万一慕恋之诚上得髪挥涕然遽命力士召之归【出贵妃传】
　　李林甫
　　宗在东都宫中有怪明日召宰相欲西幸裴稷山张曲江谏曰百姓塲圃未毕请冬间是峕李林甫初拜相窃知上意及罢退佯为蹇歩上问何故脚疾对曰臣非病足愿独奏事乃言二京陛下东西宫也将欲驾幸何用择峕设有妨于刈获独免过路赋税臣请宣示有司即日西幸上大悦自此驾幸长安不复东矣旬日耀卿九龄俱罢而牛仙客进【出国史】
　　又
　　李林甫居相位一十九年诛锄海内人望自储君以下无不累息初开元后姚宋等一二老臣多献可替否以争天下大体天下既理上心亦泰张九龄上所防颇以后进少之九龄尤謇谔数犯上上怒而逐之上雄才豁达任人不疑晚得林甫养成君欲未尝有逆耳之言上爱之遂深居高枕以富贵自乐大臣以下罕得对见事无大小责成林甫林甫虽不文而明练吏事愼守纲纪衣冠非常调无进用之门而隂贼忍杀未尝以爱憎见于容色上左右者虽饔人厮养无不赂之故动静辄知李适之初入相疎而不密林甫卖之乃曰华山之下有金鑛焉采之可以富国上未知之耳适之善其言他日从容以奏上悦顾问林甫林甫曰臣知之乆矣华山陛下本命也王气所在不可发之故臣不敢言上遂薄适之因曰自今奏事先与林甫议之无轻脱自是适之束手矣非其所引进皆以罪诛威震海内谏官但持禄养资无敢论事独补阙杜中犹再上疏翌日被黜为下邽令林甫召诸谏官谓曰今明主在上羣臣将顺之不暇何用多言君不见立仗马乎终日无声而食三品料及其一鸣即黜去虽欲再鸣其可得乎由是谏诤之路絶矣晩年多寃讐惧其报复出广车仆金吾静街前驱百歩之外居则以砖甃屋以板幙墙家人警卫如御大敌其自防也如此故事宰臣骑从三五人而已士庻不避于路至是骑从百余人为左右翼公卿以下趋避自林甫始也【出谈宾録】

　　太平广记卷二百四十
　　钦定四库全书
　　太平广记卷二百四十一
　　谄佞三
　　王承休
　　王承休
