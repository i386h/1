<!-- { "loadSidebar": true } -->
　　唐宗开元末梦人云将手巾五百条袈裟五百领于回向寺布施及觉问左右并云无乃遣募缁徒道髙者令寻访有一狂僧本无住着人亦不知其所来自出应召曰某知回向寺处问要防人曰但得赍持所物及名香一斤即可去授之其僧径入终南行两日至极深峻处都无所见忽遇一碾石惊曰此地人迹不到何有此物乃于其上焚所携香礼祝哀祈自午至夕良乆谷中雾起咫尺不辨近来渐散当半崖有朱柱粉壁玲珑如画少顷转分明见一寺若在云间三门巨额谛视之乃回向也僧喜甚攀陟遂到时已黄昏闻钟磬及礼佛之声守门者诘其所从来遂引入见一老僧曰唐皇帝万福令与人相随厯房散手巾等唯余一分一房但空榻者亦无人也又具言之僧笑令坐顾侍者曰彼房取尺八来乃玉尺八也僧曰汝见彼胡僧否曰见僧曰此是权代汝主也国内当乱人死无数此名磨灭王其一室是汝主房也汝主在寺以爱吹尺八谪在人间此常吹者也今限已满即却归矣明日遣就坐斋斋讫曰汝当囘可将玉尺八付与汝主并手巾袈裟令自收也狂僧膜拜而囘童子送出才数歩又云雾四合及散则不复见寺所矣乃持手巾尺八进于宗及召见具述本末宗大感恱持尺八吹之宛是先所御者后二十余年遂有安禄山之乱其狂僧所见胡僧即禄山也【出逸史】
　　嬾残
　　嬾残者唐天宝初衡岳寺执役僧也退食即收所余而食性嬾而食残故号嬾残也昼专一寺之工夜止羣牛之下曾无惓色已二十年矣时邺侯李泌寺中读书察嬾残所为曰非凡物也听其中宵梵唱响彻山林李公情颇知音能辨休戚谓嬾残经音凄惋而后喜恱必谪堕之人时将去矣候中夜李公潜往谒焉望席门通名而拜嬾残大诟仰空而唾曰是将贼我李公愈加敬谨惟拜而已嬾残正拨牛粪火出芋啗之良乆乃曰可以席地取所啗芋之半以授焉李公捧承尽食而谢谓李公曰慎勿多言领取十年宰相公又拜而退居一月刺史祭岳修道甚严忽中夜风雷而一峰颓下其缘山磴道为大石所拦乃以十牛縻绊以挽之又以数百人鼓噪以推之力竭而愈固更无他途可以修事嬾残曰不假人力我试去之众皆大笑以为狂人懒残曰何必见嗤试可乃已寺僧笑而许之遂履石而动忽转盘而下声若雷震山路既开众僧皆罗拜一郡皆呼至圣刺史奉之如神嬾残悄然乃懐去意寺外虎豹忽尔成羣日有杀伤无由禁止嬾残曰授我棰为尔尽驱除众皆曰大石犹可推虎豹当易制与之荆挺皆蹑而观之才出门见一虎衔之而去嬾残既去之后虎豹亦絶踪迹后李公果十年为相也【出甘泽谣】
　　韦皋
　　唐故剑南节度使太尉兼中书令韦皋既生一月其家召羣僧防食有一胡僧貌甚陋不召而至韦氏家童咸怒之以席坐于庭中既食韦氏命乳母出婴儿请羣僧祝其寿胡僧忽自升阶谓婴儿曰别乆无恙乎婴儿若有喜色众皆异之韦氏先君曰此子生才一月吾师何故言别乆胡僧曰此非檀越之所知也韦氏固问之胡僧曰此子乃诸葛武侯之后身耳武侯当东汉之季为蜀丞相蜀人受其赐且乆今降生于世将为蜀门帅且受蜀人之福吾往嵗在剑门与此子友善今闻降于韦氏吾固不逺而来韦氏异其言因以武侯字之后韦氏自少金吾节制剑南军累迁太尉兼中书令在蜀十八年果契胡僧之语也【出宣室志】
　　释道钦
　　释道钦住陉山有问道者率尔而对皆造宗极刘忠州晏常乞心偈令执炉而听再三称诸恶莫作众善行晏曰此三尺童子皆知之钦曰三尺童子皆知之百岁老人行不得至今以为名理又梁元帝杂传云晋恵末洛中沙门耆域盖得道者长安人与域食于长安寺流沙人与域食于石人前数万里同日而见沙门竺法行尝稽首乞言域升髙座曰守口摄意心莫犯戒竺语曰得道者当授所未听今有八嵗沙弥亦以诵之域笑曰八嵗而至百嵗诵不能行嗟乎人皆敬得道者不知行即自得【出酉阳杂俎】
　　辛七师
　　辛七师陜人辛其姓也始为儿时甚谨肃未尝以狎弄为事其父母异而怜之十嵗好浮图氏法日阅佛书自能辨梵音不由师敎其后父为陜郡守先是郡南有瓦窑七所及父卒辛七哀毁甚一日发狂遯去其家僮迹其所往至郡南见辛七在一瓦窑中端坐身有竒光粲然若链金色家僮惊异次至一窑又见一辛七在焉厯七窑俱有一辛七在中由是呼为辛七师【出宣室志】
　　嘉州僧
　　利州广福禅院故戎帅张处钊所创因请长老灵贵主掌以安僧众经数年矣灵贵好烧錬忽一日取众僧小便以大镬链而成霜恶之气充满衢路堂有一僧元自嘉州来似不得意咄咄焉灵贵觉之遂请收买众僧食米冀其少在院内不旬月其僧尽将簿厯钱物就方丈纳之云缘有小事暂出近地遂欲辞去其夜于堂内本位跏趺奄然而逝众僧皆讶其无疾告行常仪堂内有僧迁化即例破柴五十束必普请众僧人擎一枝送至郊外垒而为棚焚烧讫即归院集众以其所有衣鉢尽归众用以为常例其名曰坐亡僧于柴棚之上维那十念讫将欲下火其僧忽然惊起谓维那曰有米钱二贯文在监行者处又合掌谓众僧曰来去是常谢诸人逺来相送瞑目敛手端然不动右脇火燃即成灰烬众咸惊骇是知圆明眞性死而不亡或来或去得火自在者信有之矣【出野人闲话】
　　金刚仙
　　唐开成中有僧金刚仙者西域人也居于清逺峡山寺能梵音弹舌摇锡而咒物物无不应善囚拘魅束缚蛟螭动锡杖一声召雷立震是日峡山寺有李朴者持斧翦巨木刳而为舟忽登山见一磐石上有穴覩一大蜘蛛足广尺余四虵囓卉窒其穴而去俄闻林木有声暴猛吼骤工人惧而缘木伺之果覩九首之虺长可数十丈屈曲蹙怒环其蛛穴东西其首俄而跃西之首吸穴之卉团而飞去頴脱俱尽后回东之首大划其目大呀其口吸其蜘蛛蜘蛛驰出以足擒穴之口翘屈毒丹然若火峻虺之咽喉去虺之目虺懵然而复苏举首又吸之蛛不见更毒虺虺遂倒于石而殒蛛跃出縁虺之腹咀内齿折二头俱出丝而囊之跃入穴去朴讶之返峡山寺语金刚仙仙乃祈朴验穴振环杖而咒之蛛即出于僧前俨若神听及引锡触之蛛乃殂于穴侧及夜金刚仙梦见老人捧匹帛而前曰我即蛛也复能织耳礼金刚仙曰愿为福田之衣语毕遂亡僧觉布已在侧精妙竒巧非世茧丝之所能制也僧乃制而为衣尘垢不触后数年僧往番禺泛舶归天竺乃于峡山金鏁潭畔摇锡大呼而咒水俄而水辟见底矣以澡缾张之有一泥鳅鱼可长三寸许跃入缾中语众僧曰此龙矣吾将至海门以药煮为膏涂足则渡海若履坦途是夜有白衣叟挈转闗榼诣寺家人傅经曰知金刚仙好酒此榼一边美醖一边毒醪其榼即晋帝曾用酖牛将军者也今有黄金百两奉公为持此酒毒其僧也是僧无何取吾子欲为膏恨伊之深痛贯骨髓但无计而奈何傅经喜爱金与酒得转闗之法诣金刚仙仙持杯向口次忽有青衣小儿跃出就手覆之曰酒是龙所将来而毒师耳僧大骇诘傅经遂不敢隐僧乃问小儿曰尔何人而相救小儿曰吾昔日之蛛也今已离其恶业而托生为人七稔矣吾之魂稍灵于常人知师有难故飞魂奉救言讫而没众僧怜之共礼金刚仙求舍其龙子僧不得已而纵之后仙果泛舶归天竺矣【出传竒】
　　鸤鸠和尚
　　邓州有老僧日食鸤鸠僧俗共非之老僧终无所避当馔之际贫士求飡分其二足而食食讫僧盥潄双鸠从口而出一则能行一则匍匐在地贫士惊怪亦吐其饭其鸠二脚亦生僧后不食此味覩验众加敬之号曰南阳鸤鸠和尚也【出云溪友议】













　　太平广记卷九十六
<子部,小说家类,异闻之属,太平广记>
　　钦定四库全书
　　太平广记卷九十七
　　异僧十一
　　秀禅师　　　义福　　　　神鼎
　　广陵大师　　和和　　　　空如禅师
　　僧些　　　　阿足师　　　鉴师
　　从谏
　　秀禅师
　　洛都天宫寺有秀禅师者俗姓李汴州陈留人习禅精苦初至荆州后移此寺深为武太后所敬礼鉴黙识中若符契长安中入京在资圣寺忽戒禅院弟子灭灯烛弟子留长明灯亦令灭之因说火灾难测不可不备尝有寺家不备火烛佛殿被灾又有一寺钟楼火一寺经藏焚殊可痛惜寺众不知其意至夜失火果焚佛殿钟楼及经藏三所唐宗在藩时常与诸王俱诣作礼留施一笛宗岀后秀召弟子曰谨掌此后有要时当献上也及宗登极达摩等方悟其言取笛以进秀师年百嵗卒于此寺瘗于龙门山道俗奔赴数十人燕国公张说为其碑文【出西京记】
　　义福
　　唐开元中有僧义福者上党人也梵行精修相好端洁缙绅士庶翕然归依尝从驾往东都所厯郡县人皆倾向擅施巨万皆委之而去忽一旦召其学徒告已将终兵部侍郎张均中书侍郎严挺之刑部侍郎房琯礼部侍郎韦陟常所礼谒是日亦同造焉义福乃升座为门徒演法乃曰吾没于是日当以诀别耳乆之张谓房曰某宿岁饵金丹尔来未尝临丧言讫张遂潜去义福忽谓房曰某与张公游有数年矣张有非常之咎名节皆亏向来若终法防足以免难惜哉乃携房之手曰必为中兴名臣公其勉之言讫而终及禄山之乱张均陷贼庭授伪署房琯賛两朝竟立大节【出明皇杂録】
　　神鼎
　　唐神鼎师不肯剃头食酱一防每巡门乞物得粗布破衣亦着得细锦罗绮亦着于利真师座前听讲问真师曰万物定否眞曰定鼎曰阇梨言若定何因髙岸为谷深谷为陵有死即生有生即死万物相纠六道轮回何得为定眞曰万物不定鼎曰若不定何不唤天为地唤地为天唤月为星唤星为月何得为不定眞无以应之时张文成见之谓曰观法师即是菩萨行人也鼎曰菩萨得之不喜失之不悲打之不怒骂之不嗔此乃菩萨行也鼎今乞得即喜不得即悲打之即怒骂之即嗔以此论之去菩萨逺矣【出朝野佥载】
　　广陵大师
　　唐贞元中有一僧客于广陵亡其名自号大师广陵人因以大师呼之大师质甚陋好以酒肉为食日衣弊裘盛暑不脱由是蚤虮聚其上侨居孝感寺独止一室每夕阖扉而寝率为常矣性狂悖好屠犬日与广陵少年鬭殴或醉卧道傍广陵人俱以此恶之有一少年以力闻常一日少年与人对博大师大怒以手击其博局尽碎少年曰騃儿何敢逆壮士大师且骂而唾其面于是与少年鬬击而观者千数少年卒不胜竟遯去自是广陵人谓大师有神力大师亦自其力往往剽夺市中金钱衣物市人皆惮其勇莫敢拒后有老僧召大师至曰僧当死心奉戒奈何食酒肉杀犬剽夺市人钱物又与少年同殴击岂僧人之道一旦吏执以闻官汝不羞人大师怒骂曰蝇蚋徒嗜羶腥耳安能知龙之心哉然则吾道亦非汝所知也且我清其中而混其外者岂若汝龊龊无大度乎老僧卒不能屈其词后一日大师自外来归既入室闭户有于门隙视者大师坐于席有竒光自眉端发晃然照一室观者竒之具告羣僧羣僧来见大师眉端之光相指语曰吾闻佛之眉有白毫相光今大师有之果佛矣遂相率而拜至明日清旦羣僧俱集于庭候谒广陵大师比及开户而广陵大师已亡去矣羣僧益异其事因号大师为大师佛焉【出宣室志】
　　和和
