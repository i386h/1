<!-- { "loadSidebar": true } -->
　　钦定四库全书　　　　　子部十二
　　太平广记　　　　　　　小説家二【异闻之属】提要
　　【臣】等谨案太平广记五百卷宋李昉奉勅监修同修者扈李穆汤悦徐宋白王克贞张洎董淳赵隣陈鄂吕文仲吴淑十二人也以太平兴国三年八月表进六年正月雕板印行凡分五十五部所采书三百四十五种古来轶闻事僻笈遗文咸在焉卷帙轻者往往全部收入盖小説之家渊海也后以言者谓非后学所急收板贮之太清楼故崇文总目不载郑樵号为博洽亦未见其书通志艺文畧中遂谓太平广记乃太平御览中别出广记一书専记异事悮矣其书虽多谈神怪而采摭繁富名物典故错出其间词章家恒所取资又如皇览三辅决録三国典畧晋阳秋晋中兴书齐春秋唐歴益部耆旧传汝南先贤传防稽先贤传古文语琴清英世语符子金楼子诸书世所不传者断简残编尚间存其什一尤足贵也此本为明嘉靖中右都御史谈恺所刋卷页间有阙佚无从校补今亦仍之焉乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　太平广记卷一
　　神仙一
　　老子　　　　木公　　　广成子
　　黄安　　　　孟岐
　　老子
　　老子者名重耳字伯阳楚国苦县曲仁里人也其母感大流星而有娠虽受气天然见于李家犹以李为姓或云老子先天地生或云天之精魄盖神之属或云母懐之七十二年乃生生时剖母左腋而出生而白首故谓之老子或云其母无夫老子是母家之姓或云老子之母适至李树下而生老子生而能言指李树曰以此为我姓或云上三皇时为中法师下三皇时为金阙帝君伏羲时为郁华子神农时为九灵老子祝融时为广夀子黄帝时为广成子颛顼时为赤精子帝喾时为禄图子尧时为务成子舜时为尹夀子夏禹时为真行子殷汤时为锡则子文王时为文邑先生一云守藏史或云在越为范蠡在齐为鸱夷子在吴为陶朱公皆见于羣书不出神仙正经未可据也稚川云洪以为老子若是天之精神当无世不出俯尊就卑委逸就劳背清澄而入臭浊弃天官而受人爵也夫有天地则有道术道术之士何时暂乏是以伏羲以来至于三代显名道术世世有之何必常是一老子也皆由晚学之徒好竒尚异茍欲推崇老子故有此説其实论之老子盖得道之尤精者非异也按史记云老子之子名宗事魏为将军有功封于段至宗之子注注之子宫宫之孙瑕仕于汉瑕子解为胶西王太傅家于齐则老子本神灵耳浅见道士欲以老子为神异使后代学者从之而不知此更使不信长生之可学也何者若谓老子是得道者则人必勉力竞慕若谓是神异则非可学也或云老子欲西度关关令尹喜知其非常人也从之问道老子惊怪故吐舌聃然遂有老聃之号亦不然也今按九变及元生十二化经老子未入关时固已名聃矣老子数易名字非但一聃而已所以尔者按九宫及三五经及元辰经云人生各有厄防到其时若易名字以随元气之变则可以延年度厄今世有道者亦多如此老子在周乃三百余年二百年之中必有厄防非一是以名稍多耳欲正定老子本末故当以史书实録为主并考仙经秘文以相叅审其他若俗説多虗妄洪按西升中胎及复命苞及珠韬玉机金篇内经皆云老子黄白色美眉广颡长耳大目疎齿方口厚唇额有三五达理日角月悬鼻纯骨防柱耳有三漏门足蹈二五手把十文以周文王时为守藏史至武王时为柱下史时俗见其乆夀故号之为老子夫人受命自有通神逺见者禀气与常人不同应为道主故能为天神所济众仙所从是以所出度世之法九丹八石金醴金液次存素守一思神歴藏行气錬形消灾辟恶治飬性絶谷变化厌胜教戒役使魅之法凡九百三十卷符书七十卷皆老子本起中篇所记者也自有目録其不在此数者皆后之道士私所増益非真文也老子恬淡无欲専以长生为务者故在周虽乆而名位不者盖欲和光同尘内实自然道成乃去盖仙人也孔子常往问礼先使子贡观焉子贡至老子告之曰子之师名丘相从三年而后可教焉孔子既见老子老子告之曰良贾深藏若虚君子盛徳若愚去子之骄气与多欲淫志是皆无益于子也孔子读书老子见而问之曰何书曰易也圣人亦读之老子曰圣人读之可也汝曷为读之其要何説孔子曰要在仁义老子曰蚊虻肤通夕不得眠今仁义惨然而汨人心乱莫大焉夫鹄不日浴而白乌不日染而黒天之自髙矣地之自厚矣日月自明矣星辰固自列矣草木固有区矣夫子修道而趋则以至矣又何用仁义若击皷以求亡羊乎夫子乃乱人之性也老子问孔子曰亦得道乎孔子曰求二十七年而不得也老子曰使道可献人则人莫不献之其君使道而可进人则人莫不进之其亲矣使道可告人则人莫不告之兄弟矣使道可传人则人莫不传之其子矣然而不可者无他也中无主而道不可居也孔子曰丘治诗书礼乐易春秋诵先王之道明周召之迹以干七十余君而不见用甚矣人之难説也老子曰夫六艺先王之陈迹也岂其所陈哉今子所修者皆因陈迹也迹者履之出而迹岂异哉孔子归三日不谈子贡怪而问之孔子曰吾见人之用意如飞鸟者吾饰意以为弓弩射之未尝不及而加之也人之用意如麋鹿者吾饰意以为走狗而逐之未尝不衔而顿之也人之用意如渊鱼者吾饰意以为钩缗而投之未尝不钓而制之也至于龙乗云气游太清吾不能逐也今见老子其犹龙乎使吾口张而不能翕舌出而不能缩神错而不知其所居也阳子见于老子老子告之曰虎豹之文猿猱之防所以致射也阳子曰敢问明王之治老子曰明王之治功盖天下而以不自已化被万物而使民不恃其有徳而不称其名位乎不测而游乎无有者也老子将去而西出关以升昆仑关令尹喜占风气逆知当有神人来过乃扫道四十里见老子而知是也老子在中国都未有所授知喜命应得道乃停关中老子有客徐甲少赁于老子约日雇百钱计欠甲七百二十万钱甲见老子出关游行速索偿不可得乃倩人作辞诣关令以言老子而为作辞者亦不知甲巳随老子二百余年矣唯计甲所应得之多许以女嫁甲甲见女美尤喜遂通辞于尹喜得辞大惊乃见老子老子问甲曰汝乆应死吾昔赁汝为官卑家贫无有使役故以太清生符与汝所以至今日汝何以言吾吾语汝到安息国固当以黄金计直还汝汝何以不能忍乃使甲张口向地其太真符立出于地丹书文字如新甲成一聚枯骨矣喜知老子神人能复使甲生乃为甲叩头请命乞为老子出钱还之老子复以太符投之甲立更生喜即以钱二百万与甲遣之而去并执弟子之礼具以长生之事授喜喜又请教诫老子语之五千言喜退而书之名曰道徳经焉尹喜行其道亦得仙汉窦太后信老子之言孝文帝及外戚诸窦皆不得不读读之皆大得其益故文景之世天下谧然而窦氏三世保其荣宠太子太傅疏广父子深逹其意知功成身退之义同日弃官而归散金布惠保其清贵及诸隐士其遵老子之术者皆外损荣华内飬生夀无有颠沛于险世其洪源长流所润洋洋如此岂非乾坤所定万世之师表哉故庄周之徒莫不以老子为宗也【出神仙传】
　　木公
　　木公亦云东王父亦云东王公盖青阳之元气百物之先也冠三维之冠服九色云霞之服亦号玉皇君居于云房之间以紫云为盖青云为城仙童侍立玉女散香真僚仙官巨亿万计各有所职皆禀其命而朝奉翼衞故男女得道者名籍所焉昔汉初小儿于道歌曰着青裙入天门揖金母拜木公时人皆不识唯张子房知之乃再拜之曰此乃东王公之玉童也盖言世人登仙皆揖金母而拜木公焉或云居东极大芦中有山焉以青玉为室深广数里僚荐真仙时往谒九灵金丹一嵗再游其宫共校定男女真仙阶品功行以升降之总其行籍而上奏元始中开玉晨以禀命于老君也天地刼歴隂阳代谢世运兴废阳九百六举善黜恶靡不由之或与一玉女更投壶焉每投一投十二百枭设有入不出者天为【呼监切】嘘【嘘者言开口而笑也】枭而脱悮不接者天为之嗤儒者记而详焉所谓王者乃尊为贵上之称非其氏族也世人以王父王母为姓斯亦误矣【出仙传拾遗】
　　广成子
　　广成子者古之仙人也居崆峒之山石室之中黄帝闻而造焉曰敢问至道之要广成子曰尔治天下禽不待而飞草木不待黄而落何足以语至道黄帝退而闲居三月后往见之膝行而前再拜请问治身之道广成子答曰至道之精杳杳无视无听抱神以静形将自正必静必清无劳尔形无揺尔精乃可长生慎内闭外多知为败我守其一以处其和故千二百嵗而形未尝衰得我道者上为皇失吾道者下为土将去汝入无穷之门游无极之野与日月叅光与天地为常人其尽死而我独存矣【出神仙传】
　　黄安
　　黄安代郡人也为代郡卒云卑猥不获处人间执鞭推荆读书画地以记数一夕地成池时人谓安舌耕年可八十余彊视若童子常服硃砂举体皆赤冬不着衣坐一广长三尺时人问此有防年矣曰昔伏羲始造网罟得此以授吾其背已平矣此虫畏日月之光二千年则一出头我坐此虫已五出头矣行则负而趋世人谓安万嵗矣【出洞记】
　　孟岐
　　孟岐清河之逸人年可七百嵗语及周初事了然如目前岐时侍周公升坛上岐以手摩成王足周公以玉笏与之岐常寳执每以衣裾拂拭笏厚七分今鋭欲折恒饵桂叶闻汉武帝好仙披草莱而来武帝厚待之后不知所之【出洞记】

　　太平广记卷一
　　钦定四库全书
　　太平广记卷二
　　神仙二
　　周穆王　　　燕昭王　　　彭祖
　　魏伯阳
　　周穆王
　　周穆王名满房后所生昭王子也昭王南廵不还穆王乃立时年五十矣立五十四年一百四嵗王少好神仙之道常欲使车辙马迹遍于天下以仿黄帝焉乃乗八骏之马奔戎使造父为御得白狐貉以祭于河宗导车渉弱水鱼鼈鼋鼍以为梁遂登于春山又觞西王母于瑶池之上王母谣曰白云在天道里悠逺山川间之将子无死尚能复来王答曰余归东土和洽诸夏万民平均吾顾见汝比及三年将复而野又至于雷首太行遂入于宗周时尹喜既通流沙草栖于终南之隂王追其旧迹招隐士尹輙杜冲居于草栖之所因号楼观从诣焉祭公自郑圃来谒谏王以徐偃之乱王乃返国宗社复安王造昆仑时饮蜂山石髓食玉树之实又登羣玉山西王母所居皆得飞冲天之道而示迹托形者盖所以示民有终耳况其饮琬琰之膏进甜雪之味素莲黑枣碧藕白橘皆神仙之物得不延期长生乎又云西王母降穆王之宫相与升云而去【出仙传拾遗】
　　燕昭王
