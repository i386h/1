<!-- { "loadSidebar": true } -->
　　期不喻而后命命不喻而后説説不喻然后辨此立徳者浅深之别也商人作誓而民始畔周人作防而民始疑比之有虞氏未施信于民而民信者絶相逺也彼其画刑象示愧畏而民用不犯则固不免于期矣而命辨説三者泯于无见也夫子尝语子贡曰予欲无言盖期至乎此也学如子贡闻若语而犹特以语言之常意其无以关通彼已也则随献所疑曰子如不言则小子何述焉此其于夫子所指不翅胡越逺矣夫子盖伤世人无复足以喻此者则又从而申之曰天何言哉四时行焉百物生焉天何言哉而子贡无所复叩非不叩也不知所叩也四时于其当行而自行百物于其应生而自生舍天则无所禀令而天岂临事旋出此令欤此夫子之所自期而欲屈于无位者也子贡之学晚而益进盖尝因文章之旧闻得性天于自悟其见益非徃比故其称述夫子曰夫子之得邦家者所谓立之斯立道之斯行绥之斯来动之斯和此即古之从欲以治四方风动者之所为也使赐也而早悟此理则无言之诲吾知如一以贯之之唯无所不悦之愚矣鲁居天下其比齐楚秦晋亦已小矣夫子一为司冦而出妻避境余年储价者皆遁逃敛戢至于堕郈毁费三家虽肆不敢斥其逼已则必有不怒而威于斧钺者矣讙郓隂之田向也坐受侵辱至是一兵不陈齐人章章奉版以复非其徳力所被大于秦楚齐魏之势能尔矣乎少须暇之其于不令有孚殆不难矣天其未欲平治天下故于尧舜但能袒袭之而已无能有所究达也歌襄谕丧伐木削迹至一身无所容而识者不以参储孚感之间特曰此亦妄人也而已以尧为父而有朱以舜为兄而有象以周公继述文武而民不靖不起于外而起于王宫邦君室则他人何诛焉天之方春凝冰之山穷髪之境无不萌敷华实至于木之无根者石之无气者焦然其犹大冬而人不曰天徳不足以徧覆也此有以畀彼无以受则一木之枯一石之顽岂足以格阂大生之徳哉

　　攷古编卷五
<子部,杂家类,杂考之属,考古编>
　　钦定四库全书
　　攷古编卷六
　　宋　程大昌　撰
　　中庸第一
　　夫子之设教也以人人未进是则不躐等以告故论语一书皆仁义礼乐之具至为道日损以上无诏焉子思之著书也以道道苟在是则尽发所见展竭无余不问世之能与乎否也而遂逆设以待故论语所载率寓逺指于迩言之中而中庸所书并出真见于难言之地此非子思而敢戾于夫子也其所指各有以也夫子尝曰二三子以我为隐乎吾无隐乎尔又曰不愤不啓不悱不发举一隅不以三隅反则不复也此夫子之心也故贤如子贡而性天道尚不得闻亲如伯鱼而过庭之训仅止诗礼非有靳也度其可受而授之其所施有分量也若夫子思之措意则有异矣自天命之性率而脩之以为世教自脩道之教浸而复之至于无声无臭岂惟闻言能受者世难其人若亲见圣人而得其所受亦絶难其谓也方夫子在也择人以告而应机愚唯者不过一二子茍去圣日逺又不得天下英才以教而徒执反隅故法则恐防言由已而絶故宁极书所得以待知者此子思所以异于夫子也子思之传是为孟子孟子之门犹有公孙丑万章告子乐克之徒相与难疑答问然课其所诣尚未得与七十子班其况有圣于参赐也哉此七篇之书又不容已也
　　中庸二
　　由夫子之雅言以达之其所不言则为子思者亦难为辞矣于是酌其可言与其不容言者而时出一意焉体道妙以立本而使人有所凖向资物象以证妙而使人有所发寤是为从无可寄言者而必与之言故机缄如是其委曲也是理也通中庸一书莫不皆然而取证于天地者尤多且有序也其曰至诚可以赞化育可以参天地特言其可耳至不息而久以极乎博厚髙明则直与天地配矣建诸天地而不悖则言行在民莫不敬信覆载所及莫不尊亲亦既大矣然犹有待于作为也至于渊渊其渊浩浩其天则人之敬信也不以言动人之畏劝不以赏怒君子之至于斯也笃恭无作而天下自平虽动容出辞亦且泯于不有稽其所宿其在尧舜夫子则无名也无言也而于上天之载则无声也无臭也不复有伦可拟也天命之性于此乎复而修道之教遂如鱼兎之筌蹄矣盖子思谈道其序之可攷者如此而能发难言之妙于可以循求之域则假物之助多也赵岐之賛孟子曰长于譬喻辞不廹切而意已独至孟子自谓与人立辨非其得已而肯从设喻以矜己长也哉惟其借世人之共知者以摅发其所未知故辞不费而理已明也此又孟子之学源流出于子思者也
　　中庸三
　　凢中庸援琴瑟鬼神山石河海者则专以取喻也其本天地为言者一以证类一以指实也域中有四大天也地也道也正相配对也总摄覆载者固出于道而模髙厚以为道则者舍天地莫与明也体是道而在上则为帝为王而隐约在下虽匹士亦圣人也故凡语及天地即是圣人非止以类证类而已也髙明博厚者固天地也诚之形而着久而徴者其于载物成物亦天地也今其论道及天地者功用相当达者信之未达者思焉无有转而之他者也惟其发凡未几即援鸢鱼跃飞以为初入之证最其参四大而明道要者也诸儒至此皆纷纷无宿殆不究全书夲指而剽剥一言一句以凿出听见焉耳中庸之书既以髙明博厚者为道而亦通之天地圣人矣凡其髙厚固皆不可究穷而事物之在髙厚间必有证焉可稽以验也用此证而语人其言虽小而理不可訾其究虽大而物莫能尚即至愚可以共知共行而圣人莫得究知究能者是然后见飞跃之可以察上下也鸢之飞岂能极天之髙鱼之跃岂足以究地之厚然寥廓之间飞者得以凌厉平地之下跃者以之自出则谓髙且厚固不诬也此之不诬岂徒凭虚设説哉飞跃之在髙厚求道者之于道要功及尺寸则象已及尺寸功在寻丈则证相亦及寻丈进仁义则仁义见进礼乐则礼乐形举兹以观天虽苍苍而髙茫茫而深其分际亦皆昭然在目矣此上下之理所得由此而察也前乎子思固有指天地以喻道者矣然其侈赞其大而不能借物以明大则受斯言者其口虽然而心不释然其于求道之心不免有所不足也今其即鱼鸢以验髙厚也则有凖矣飞跃所及分际以明分际明而髙厚显天地之大虽未可遽穷而亦可以意想矣是故上下之际察于语小莫破之初而天地之道察于语大莫载之后此正匹夫匹妇之可知可行而达诸圣人之莫知莫能子思盖以此该括初终而示人以至道之要也合中庸一书言之自诚明既一以后凡言天地者不归诸圣人则归之君子以斯道在焉故也至其书初言及天地则皆宿之于道而不传之以人盖其曰戒曰矫曰择曰遵方饰身以求而未能拟道以参身故人自人天地自天地未能一也由此而言则矫戒择遵二者正在飞跃之地也粗有绩用可以稽证而未及乎知至至之者也故子思以若言者而着之于初也学者徒玩其辞而不究其序意谓圣贤之言俄而可度则其造理也浅则相与求诸幽逺而入之艰深至其甚也仿拟浮屠氏之相问答焉大抵设隐行廋务为不可攻诘而子思之假物明理者益以背矣子思岂亦有忧于此哉其曰道不逺人人之为道而逺人不可以为道因取伐柯近则以喻其解则夫人之相习为深相欺为髙者在其当时容已有之后世何訾焉
　　中庸四
　　孟子序善信美以及圣神即夫子学立知从之义防阶等也学而至于顔子不迁怒不贰过则喜怒哀乐之有中视听言动之皆礼进乎大而几于化矣庄周窥见其等而传事以言则曰囘也进仁义矣进礼乐矣少焉又曰忘仁义矣忘礼乐矣此数语也殆如用孔门尺度而凖其所造毫厘不差也仁义礼乐固未足尽道茍不于仁义礼乐焉而求其日益日损则亦无以为鸢鱼飞跃之矣飞跃之证见而上下之察明则乐正子之学中乎二下乎四不待经孟子而其等亦已可明矣子贡曰赐也何敢望囘囘也闻一以知十赐也闻一以知二孟子曰礼之实节文所以从兄事亲者也乐之实乐斯二者而不去者也乐则生生则乌可已也不知手之舞之足之蹈之也此与朋来而乐人不知而不愠者同其所有也诸如此类皆学力之等序道之证也夫子之于学者虽不明言其等而答问所及尚可攷也舍其细而言其大则一以贯之不惟参赐之外莫得预闻而是语之发亦非参赐之敢有请也参之承言而唯固进其等矣赐方以多学而识为拟则夫夫子之期赐者髙而赐之等尚下也故夫子顾由而叹曰知徳者鲜矣子之叹盖叹赐也赐而见叹则天下之不如赐者多矣子思孟轲安得如许英才而次第之则中庸之作俟圣人于百世之后七篇之作寄闻见于五百年之逺若之何而可已哉
　　庄子一
　　庄周之书大抵以无为至以有为初其内篇之首寓意于逍遥游者是其特起一书类例示化有入无宗本而人多不察也夫游而至于逍遥则意欲乡而神已达了无形迹得为拘阂矣其曰游岂真游哉精神之运心术之动念虑所及莫非游也其逰也与圣人过化之过同也其不逰也与圣人存神之存同也而可求诸足迹践履间哉夫游而得至于此则既从心不逾矩而猖狂蹈大方矣借欲举以告人亦将无地可以寄言则夫托物以喻逰而絶迹以明无乃其出意立则与人致觉者也是故鸠之决起鷃之腾跃鲲鹏之抟击列子之御风虽大小精粗絶不伦等率皆于假物乎言道非徒设谐怪以骋辨博而已也二虫笑鹏是未及乎培风者也不风之借而羽翰之恃正如下愚自用不从格物以求致知虽作势而上抢榆枋翔蓬蒿稍起輙堕无与为力焉故也鹏搏扶揺一上至九万里由北海望南海背负青天而风反在下无一物能为隔碍则假物之效殆极于是是犹躐善信而致美大超乎其为大人亦既洪矣然有不能逍遥者势资之翼翼资之风其大也以物曽不若列子谢弃行迹御风泠然更为无着也凢此三义者毎况愈上以至列子则至矣尽矣不可以有加矣然亦必有泠然者以供其御而非能自徃自复也反覆致意既已详尽然后直抉其奥而为之言曰此虽免乎行犹有所待也若夫秉天地之正而御六气之辨以逰无穷者彼且恶乎待哉夫其以有待无待譬晓有无浅深而鹏与列子皆未得为逍遥则其化有复无之指其不因事而自着矣哉得此説而通之凡其寓言所向虽精宻荒唐意绪不一而要其归宿瓦砾尘垢无适而非至理也古今多罪周之诋訾尧舜孔子则相与引防批根一切斥为异端此为世立教者所当然也然而虞仲夷逸隐居放言身中清废中权尚见称于夫子则周之所以自处者清净无欲而其所排弃者又皆推见礼法败壊之自而归诸见素抱朴之域其折衷轻重有深意虽甚放其言亦隐遯疾邪者之常不足多责也若夫谈道之极深见蕴奥或时假设古人事为以发其欲言之心肖写世间物象以达其难言之妙凡鲁论周易防见其端者至周而播敷展畅焕乎其若有状可观而有序可循何可少也夫子尝曰君子不以人废言又曰三人行必有我师焉择其善者而从之则周之言其当槩废乎至于放言已极太无町畦周亦自伤其过也则又取治道本末而究言其精如九变五木使遇尧舜君出为陈之其真荡放无检如槌提絶灭所云也哉
　　汉丞相封侯
