<!-- { "loadSidebar": true } -->
　　汉书公孙传丞相封侯自始史记亦记以相得封而不言始也案申屠嘉传孝文十六年嘉为丞相因故邑封为始安侯史汉语皆同汉关内侯得为爵不得为侯故无食邑嘉之食始安也以尝从髙祖故孝文特加之恩非常制也嘉虽以恩特得食邑故是关内侯耳及其拜相乃即始安故邑真封列侯是嘉正用拜相侯也以百官表考之汉自置相以来萧何曹参王陵陈平审食其周勃灌婴张苍皆以故侯相至继苍而相即嘉也是前乎嘉者无以未侯而相者也嘉之后为周亚夫卫绾窦婴田蚡又皆故列侯也至陶青刘舍许昌薛泽四人虽无传可攷百官表明着泽以平棘侯相则是因相得侯寔是嘉始也固于功臣侯表亦明言嘉从髙祖食邑五百户用丞相侯而其传輙遂忘之则司马迁不言始者其当时亲见之详也
　　唐初对御草制
　　明皇杂録上相蘓颋命当直中书舍人萧嵩草制嫌其不工因诡谓曰国之瓌珽其父名也撤帐中屏风赐嵩坐使就改定久之乃成仍不精宻恚曰萧嵩虚有其表耳又尝欲相张齐丘夜问直宿为谁知其为中书侍郎韦沆即召入寝殿谓曰朕欲命相记其人而忘其名今为侯伯沆曰岂张齐丘耶即命草诏仍令宫人持烛沆跪御榻前援毫而成又唐防要则天尝引中书舍人陆余庆入令草诏余庆回惑至晩竟不能裁一词按此三事皆于榻前受防盖此时代言未归北门所召者中书舍人中书侍郎也其后唐末一事宪宗时李吉甫除中书侍郎平章事与裴垍同草吉甫制吉甫草武元衡制垂帘挥翰两不相知书制之后乃相庆贺礼絶之敬生于座上则又在院中岂唐初时亟对御草定不以归院乎
　　妇人拜
　　国史王贻孙传太祖尝问赵普拜礼何以男子跪而妇人不跪普访礼官无有知者贻孙曰古诗云长跪问故夫即妇人古亦跪也唐天后朝妇人始拜而不跪普问所出对云大和中有幽州从事张建章着渤海国记备言其事普大重之予按后周天元静帝大象二年诏内外命妇皆执笏其拜宗庙及天台皆俛伏如男子据此诏特令于庙朝跪则他拜不跪矣张建章所着武后时妇拜始不跪者殆至此始并于庙跪礼去之而建章纪之不详耶周昌谏髙帝吕后见昌为跪谢曰微君太子几废矣战国策蘓秦过洛见嫂蛇行匍匐四拜自跪而谢隋志皇帝册后后先拜后起皇帝后拜先起则唐以前妇拜皆跪伏也

　　攷古编卷六
　　钦定四库全书
　　攷古编卷七
　　宋　程大昌　撰
　　唐试通昼夜
　　唐人尝有题诗试闱者曰三条烛尽钟初动九转丹成鼎未开残月渐低人扰扰不知谁是谪仙才读此知其为夜试矣而未知自夜以始耶抑通昼夜也白乐天集长庆元年重考试进士事宜状伏准礼部试进士例许用书防兼得通宵得通宵则思虑精用书防文字不错然重试之日书防不容一字错烛只许两条迫促惊忙幸皆成就与礼部所试不同纵有瑕病或可矜量其曰通宵则知自昼达夜前诗言尽三烛而此止得而烛皆可略存唐制也
　　御药院掌礼文
　　御药院本以按验秘方合和御药为职今兼受行典礼及贡举事虽会要亦不言所自按东京记大庆殿北崇政殿御药院殿东北横门外有御书院掌供御笔砚纸墨等物殿西为迩英延义二阁讲讽之所也殿西北即后苑苑有太清楼龙图阁所传书籍以此言之自崇政殿后多藏书讲艺之地或縁御书院与御药院相比并命当御内侍掌之耶
　　古书传讹
　　孝经曰富贵不离其身然后能保其社稷后汉诏引其语除去不字或疑东汉近古其语为是今观盐铁论文学所引孟子乃曰居今之朝不易其俗而成干乗之国不能一朝居与今孟子文意皆大异葢当时借其语为证或不尽循其故不可便执盐铁论为汉语而非今孟子之传也
　　立武后
　　高宗欲易置中宫顾命大臣合力竭諌皆不之听竟废王氏立武氏武故太宗才人也而立之其于世间公议若畧无畏惮者矣然其立诏曰武氏徃以才行选入后庭誉重椒闱徳光兰掖朕昔在储贰特荷先慈遂以武氏赐朕事同故君之锡已经八载必能训范六宫母仪万姓可立为皇后夫其委曲自就如此是犹有恧心焉韩褚诸人旣犯必死以谏君能用此微讽如王珪之于庐江王妃或有万一耶惜其能死而不知出此固知期期不奉诏者不能成事也彼留侯之定国本也未尝正与高帝辨当否也独念四老人者帝不能致而为太子致之则帝知天下之大老旣以归心而太子有不必易也故帝意所以自囘无待致谏也然则天下事岂不以谋哉其后武氏得志变唐为周势焰又非初立时比骆賔王驰檄天下明指聚麀之丑而后曾不能设一语以自解説反叹宰相失人乃知事犯公义不独心不可欺口亦不能自文也
　　古诗分韵
　　梁天监中曹景宗立功还武帝宴华光殿聨句令沈约赋韵独景宗不预固啓求赋时韵已尽惟余竞病二字景宗操笔而成所谓归来笳皷竞者是也初读此了未晓赋韵韵尽为何等格法偶阅陈后主集见其序宣猷堂宴集五言曰披钩赋诗逐韵多少次第而用座有江总陆瑜孔范等三人后主韵得迮格白赫易夕掷斥拆唶字其时用韵次前后正同曾不搀乱一字乃知其説是先书韵为钩坐客均探各据所得循序赋之正后主次韵格也唐世次韵起元微之白乐天二公自号元和体曰古未之有也抑不知梁陈间已尝出此但其所次之韵以探钩所得而非酬和先倡者是小异耳又杨之洛阳伽蓝记载王肃入魏舍江南故妻谢氏而娶元魏帝女其故妻赠之诗曰本为薄上蚕今为机上丝得茧遂腾去颇忆纒绵时其继室代答先谢正次用丝时两韵则亦以唱和为次矣
　　君子贵乎道者三
　　古人立信葢有设事植徳而不能孚者其于暴慢鄙倍亦有以力驱势禁而不贵却者夫君子安能以容色辞气之间能人之所不能也宗庙社稷之中未施敬于民而民敬葢有本也孔子曰我战则克祭则受福先战言克先祭期福岂取办于临事之后哉此所以贵乎有道也茍有道矣立之斯立动之斯和从欲以治四方风动无不如志也
　　后汉傅防防语
　　光武以应防起信之旣笃凡出政定制拜易宰相亦奉以从事故终汉之世人人宗尚遂以成俗凡事有卜不与之应者亦皆牵合文致之蔡邕独断引河图曰九世会十世以光十一以兴自高帝以至光武于世次乃在十一上不应九下不在十一于是汉人曲为之説曰兄弟不相为后成哀平虽三世相继为帝然从长沙定王而昭穆之光武视元帝为父行而成兄也哀侄也平孙也皆不得以上光武光武世次当继元不继成也于是高惠文景武昭宣元是为八世而光武世实在九此其傅会非不巧也然成哀平实尝为帝乃云兄弟不应相后故防文黜成哀平而跻光武以曲就世次当九之文旣昭昭无理矣更以其説自攻其説则文继惠正兄弟也若弟帝而兄不得数如光武之于成帝然则惠先乎文正当黜矣惠而当黜则自高至光才八世耳今欲其减之至八则斥成哀平使在世数之外欲其增之至九则惠文虽以弟继兄亦槩数之以当世数其不可笑哉
　　发运司
　　祖宗朝岁漕东南米六百万石支京师一岁之用故自眞至泗置仓七所转相灌注由江达淮由淮达汴而于眞州置发运司以总之眞虽川广荆襄江淮闽浙水陆之冲然初时置使之意不专为漕事葢有权水旱制低昻之防存乎其间若不使之该总诸路则有无不肯相通运动不动故旣分道各有漕臣而又总置发运之司是其置官本意也于是京师岁计止用六百万石而发司所储尝有二千二百万石别有籴米可以籴一千二百万石又在此七仓储米之外每岁之春拨发见米上供至九月间不待秋苗起催而其年岁计六百万石已达中都矣此六百万已给用而见粟犹有六百万是嗣岁上供更有指准设有水旱灾伤蠲租折额亦未至乏供则又以籴本之千二百万者转于他郡籴贱而饶积旣有余遂可斟量诸郡丰凶而制其取予如其年两浙歉江东西丰即籴诸江东西以足浙额却以江东西贱价而责输于浙浙既比本土得输贱价而江东西粒米狼戾又可贸易成钱不至甚贱伤农所谓两利而交赡法之美者也至蔡京用事剏置直达纲江船径达于淮而上泝于汴转般仓由此遂废因取向来籴本之可支两岁者徃资妄用其后又取直达船供花石纲之余者方以运粮自此不独规模尽废而储蓄扫地矣乾道戊子六部食会版曹陈岩叟侍郎言之陈晋公恕之后也宜知本末
　　缗钱省陌
　　宪宗时淮蔡用兵经费屈竭皇甫鏄建议内外用钱每缗垫二十复抽五十元和十二年民间垫陌有至七十者穆宗即位京师鬻金银十两亦垫一两籴米盐百钱垫七八京兆尹栁公绰以严兵禁止之寻以所在用钱垫陌不一诏从俗所宜内外经用每缗垫八十僖宗末京师用钱八百五十为贯每贯才八十五河南府以八十为百后至五代汉隐帝时王章为三司使取缗钱之以八十为陌者每陌又减三钱即今之官省钱所由始也
　　张平叔请官粜盐
　　平叔尝议官自粜盐韩退之駮之东坡曰平叔者不知何人但必是小人也按唐食货志穆宗命河北罢盐戸部侍郎张平叔议法弊请立粜法诏公卿议其可否韦处厚韩愈条诘之平叔屈服
　　诗穷乃工
　　白乐天题李杜诗卷歴叙二公流落而诗名动四夷者末乃曰天意君须会人间要好诗此欧公所谓非诗穷人穷而后工者也
　　子沈子子列子
　　公羊称子沈子曰注云子沈子后师也沈子称子冠氏上者着为师也不但言子曰者辟孔子也其不冠子者他师也此説有理或曰非也列御寇弟子称其师曰子列子释者曰子者男子之通称其门人亦得交相命之其曰子列子犹言汝之列子葢宗而亲之之辞也其味尤长
　　昭武庙立像
　　春明退朝录孟州汜水县武牢关内城山上有唐昭武庙按李徳裕会昌一品集载昭武庙乃神尧太宗塑像今殿内有二人立而以冠传付之儿或云二帝塑像不在但存侍者故也予按唐会要天宝元年田同秀言元皇帝降遂置庙于太宁坊及东都积善坊命工采石为元皇帝圣容又采石为元圣容侍立于元之右衣以王者衮冕之服又于像东刻石为李林甫陈希烈之状由此言之宋次道谓为武庙者未必非元皇帝庙而立二人者未必非李林甫陈希烈也当时郡国皆有元庙张巡起兵睢阳率众哭于元皇帝庙是也当是东都之像斵石为之而他处抟土以塑乎又王仁裕入洛记华清宫温泉有七圣堂当堂塑元皇帝以太宗高中睿肃及窦太后两面行列侍立俱冠劒衮冕洒扫甚严仁裕以蜀俘归后唐华清更渉兵乱不知其几而所见尚如此则昭武庙所塑立侍者未必非高祖太宗像也唐以老为祖则虽立侍而传冠服不以为嫌
　　武宗用道士赵归眞言斥佛教
　　唐史臣赞武宗除去浮屠之法甚鋭而躬受道家之箓服药以求长年以此见其非明知不惑者特志有好恶耳按唐会要武宗志好神仙以道士赵归眞为道门两街教授博士归眞承间排毁释氏言非中国之教宜尽去之帝乃澄汰天下僧尼宣宗即位遂发归眞罪窜之海外据此而言则武宗力排释氏正是主用道士偏语不止志偶好恶而已也
　　史记称武帝
　　史记周阳由传武帝即位吏治尚循谨由最暴酷迁不应称武帝殆褚先生辈语也
　　皇甫湜未必肯师退之
