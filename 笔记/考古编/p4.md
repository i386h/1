<!-- { "loadSidebar": true } -->
　　汉祖入关也以十月又防五星聚见东井遂仍秦故十月为嵗首其谓十月者固秦之十月而其正月亦仍秦建寅也太初元年夏五月正厯以正月为嵗首顔师古曰未正厯前嵗首以十月今以建寅之月为正月是也前世厯家如边韶之徒谓太初改元易朔行夏之正者误也起厯而改用丁丑元纪嵗而首建寅月者武帝也若夫始寅而数以次比十二晦朔者秦人已然不始武帝也王莽闰位当初始元年十一月遂改汉正以其年十二月朔为建国元年正月之朔以鸣鸡为候则改寅用丑矣更始改元不足三年决未暇及正朔事而光武受命扵更始三年遂改建武其置社稷立郊兆复旧服色皆着于史而正朔改否輙无所书固未见其改丑为寅矣魏文之在黄初事事改汉而独循用汉正明帝以黄龙见山荏县有司曰魏得地统正当建丑于是遂以青龙五年三月为景初元年四月夫文帝正朔用汉而明帝改汉用丑则是东都固尝用寅矣而范晔虽于厯志亦不纪序也明帝之正虽诚改丑然不及三年而齐王芳以夏正得天亟更其建于是又改景初四年建寅之月为正月而以景初三年建丑之月为后十二月盖至此而嵗复首寅也
　　正朔六
　　明帝诏改丑正也其言曰景初之厯春夏秋冬孟仲季月虽与正嵗不同至扵郊祀迎气礿祠蒸尝廵狩搜田分至啓闭班宣时令中气早晚敬授民事皆以正嵗斗建为厯数之序夫明帝之谓正嵗者即周之正嵗也其谓景初厯乃明帝自制之厯也丑为正月明帝可得而改也四气之应夏时者明帝虽欲强出意见不容易也故凡当若天者仍用正嵗为防而其率然建丑特虚名耳宜乎正始以为难用而复建以寅也汉魏去古不逺正始之臣又多博雅今其改厯建丑而不敢移革正嵗其必有所受之则周家正月正嵗兼着扵时者是其祖也独怪夫厯家自主其术者曰立数已定推而上之近则获麟逺则尧典又逺而开辟其天行厯筭皆可复其疎宻为说甚美而其畴人自相攻驳固皆具见失实矣至有不待攷厯而知者子丑寅既有三建而月之周帀十二辰者无古今也商之代夏改正为丑则其年当虚十二月矣周之代商用子更丑秦之十月改从古亥于其改建之间法当虚月不以入厯也类而推之王莽代汉改丑则初始之年亦无十二月明帝自青龙而改景初其厯亦当尽十一月夫其既虚一月矣则十日十二辰之相配者其年其厯必当取一甲子有半而附之它月厯家不闻于此有所稽騐特既数嵗年而夸张其筭曰吾之厯却见逺古不知慿何气数以騐天行耶
　　象刑一
　　舜典曰象以典刑臯陶谟曰方施象刑惟明是唐虞固有象刑矣而去古既逺说者不一荀况记时人之语曰象刑墨防慅婴共艾毕葑对履杀赭衣而不纯也汉文帝诏除肉刑曰有虞氏画衣冠异章服以为戮而民不犯今法有肉刑三而奸不止武帝之策贤良曰唐虞画象而民不犯应劭曰二帝但画衣冠异章服而民不犯也孝经纬曰三王无文五帝画象三王肉刑画象者上罪墨象赭衣杂屦中罪赭衣杂屦下罪杂屦而已白虎通曰画象者其衣服象五刑也犯墨者蒙巾犯劓者以赭着其衣犯髌者以墨蒙其髌象而画之犯宫者扉【扶未反】犯大辟者布衣无领凡此数说者虽不能防归扵一要其大致皆谓别异衣服以愧辱之而不至扵用刑此逺古而譌传也禹之称舜曰与其杀不辜寕失不经特不杀不辜耳而未尝去杀也怙终贼刑刑故无小是未尝置刑不用也战国之时未经秦火已谓象刑者示辱而已无所事扵刀锯斧钺也荀况既知其不然而亦不能别援古典以当其有无特能推理以辨而曰以为治耶则人固不触罪非独不用肉刑亦不用象刑矣人或触罪矣而直轻其刑是杀人者不死伤人者不刑也此数语者虽尧舜复出无以易也扬雄曰唐虞象刑惟明夏后肉辟三千不胶者卓矣雄以肉辟始夏则真谓尧舜之刑无刀锯斧钺也此盖汉世之所通传故文武二帝诏语亦以为然也肉刑之制孔頴达軰集防传记皆不能知其所起然而劓刵防黥苗民固已有之帝舜斥数其虐特以不能差罪而遂至于淫用耳则肉辟所起岂复待夏后氏之世哉且舜之刑五服五用明有所施而此时未有笞杖徒若无肉刑其阅罪而五服之法服罪而五用其刑以何器具而行其论决也况象刑之次毎降愈下者方有流鞭朴挞若谓象刑止于示辱则是正丽五刑者反可以异服当刑而恶未入刑者乃真加之流鞭朴挞焉是何其不伦也此自可以理料也
　　象刑二
　　孔安国之传象刑曰象法也法以用刑也以象为法于义既迂而法以用刑似非六经语度故世以为疑至荀况氏出疑异冠服之不足以惩也遂作意直诋以为无有故其言曰象刑不生于治古起于乱今也象刑虞书尝两出又亲纪舜语若舍之不据则尧舜不足祖典谟不作经矣然则何以曰古无全制则当防其类而求之类既相比则当推其理以究之待其彼此交质相说以解则古制见矣夫既谓象则必有形可绘有状可示也既其可绘可示则凡谓为象者其必于形象焉求之岂容泛言也厯象日月星辰虽书其轨度于厯然璿玑玉衡正是模写天形星晷以致之于书故夏诛羲和谓其昏迷扵天象也观象作服则诚以日月山龙加采色而防之于衣后世宗本其制而差降之其最下者亦以象服为名则象刑云者是必模写用刑物象以明示民使知愧畏而可他求泛说哉第世言象刑者不究其本而直谓画象可以代刑则人不信耳
　　象刑三
　　周之阙名象魏魏者取其巍巍然也象者实有六典事物之象画着其上也司寇之职正月则垂刑象之法于象魏使万民观刑象挟日而敛之此其为制正本有虞也既名为象且又可垂可敛则不止巍然徒阙而已其观之上必有具焉则画刑为象者其是矣周言刑象命其形也虞言象刑着其成也其实一也六官皆有职六职皆有具治教政礼刑工随其事物有图写之其绘事属刑者则刑官取而垂之魏阙是为刑象由刑象以推唐虞则象刑云者以有象而名可类推也鲁哀公二年火逾公宫公立扵象魏之外命藏象魏曰旧章不可亡也夫指象魏之象以为旧章而可藏焉则凡周礼在鲁者尚皆有象也管仲对齐桓公曰昔吾先王世法文武设象以为民纪式权以相应比缀以度韦昭曰设象者设教象于象魏也夫象设于魏而遗魏可以自见是象不附魏自得名象魏而无象则观阙耳象可以离魏而言设则刑之可以循象而为职守是殆一制也况仲之所言象也度也权也皆形器也则象刑之为画象又何疑哉圣人之设刑也盖期人之不犯而其肯以不犯者非有畏焉则有耻也道之以徳齐之以礼世之知义者固遂有耻且格不待致警矣上之不入于徳礼而下之未至于无借则墨劓剕宫大辟之用刀锯斧钺椎凿之具先事绘象以昭示之使其观具生警以不及犯则唐虞之象刑是皆以其昭昭使人昭昭也不愚其民忠厚之至者也
　　象刑四
　　夫子之言曰不教而杀谓之虐庄周曰慝为物而愚不识皆咎世之教饬无素者也盖周人布刑象之法大司寇垂之象魏小司寇宣之四方则既详矣犹以为未也则有执木铎以警者执旌节以达者属民而读者书五禁扵门闾者谕刑罪于邦国者其上下相承极其重复正虑不知者之误触也以此言之则借藻色以暴昭其可愧可畏者正圣人忠厚之意也经之言曰象以典刑流宥五刑鞭作官刑扑作教刑金作赎刑象流鞭扑皆士师致刑之具也自流以下不独出五刑之外亦皆加轻焉故惟象之所绘是其一代刑辟之大者也典之为言与典三礼之典同舜之致戒盖曰循象以掌常刑用流以宥轻罪鞭以警有位扑以惩不率金以赎其可恕灾而应赦怙终而不改则皆随其丽法者加操纵焉则舜之刑于此数者皆相须而不可相无也然至于制中弼教帝以其功归之臯陶特曰方施象刑惟明而流鞭扑赎皆不在数则象刑者其一代刑典之大者也虽然有刑而后有象刑者实用也象者假设也从假设者以名其刑似举影明形不本其本何也曰此所以见圣人期无刑之意也及其未用而设警以先则不待入畏而后知畏也世之有魑魅魍魉人固不愿与之相直也然天地间不能无此种物恠也圣人范金肖物着诸鼎以示之则山行草茇者知畏而预为之辟也此其铸鼎象物之意与画象而期不犯之意同也以期不犯者名其刑而使见者不及于犯则刀锯斧钺椎凿皆付之不用圣人之欲也示之以畏而民应之以不畏则其假设者为实用矣故曰方施象刑惟明也其后成王之刑以义防制则自名其刑义刑穆王之训夏明赎则圣人本其制而命之曰赎刑亦各賔其实而已矣
　　象刑五
　　谓异衣冠之为象刑不足以得其实矣而不无所本也司圜掌収教罢民凡害人者弗使冠饰而加明刑焉大司寇凡万民之有罪过未丽于法而害于州里者桎梏而坐诸嘉石夫秋官所掌既有三典五刑以明正纠诘矣而又有加桎梏而坐石以耻者又有去冠饰而书版以辱者是则于其起居服用实有意乎以别异行惩艾矣而又古者典册希简传政不详战国之时刑辟滋众已有伤时慕古者曰古能以画衣代刑而今独不能其在荀况固已闻之至汉而传益讹诸儒遂和附其说以为诚然郑之于司圜因有弗使冠饰之文而遂用以证实其语曰不冠而着墨幪若古之象刑也夫象以典刑揆诸舜典则在流赎之先而加桎梏去冠饰质之司冦顾在五刑纠慝之外设使其制诚尝辅刑以行则不过若毕命之殊异井疆也秦人之赭衣徒也汉世之胥靡城旦舂也本非正在用刑之数则安可以刑余之轻者而证古制大典也哉且夫舜命臯陶作士而授以制刑之则类皆差五刑而三其服即五服而三其就其所以辨浅深綦严宻无不曲尽而槩谓示耻可以去杀固无惑乎后世之不信也于是结防理暴秦之绪干戚解平城之围遂为迂古者之口实抑不思有太古之民则结防虽简岂不足以立信有舜禹之徳则干戚非武亦岂有不能屈服强梗之理哉彼其结防舞干特致其至而非其所从致也茍以民顽俗薄而疑象刑之无能有惩是特不究其所从致者耳三后恤功以期多赖伯夷降典以折未然民日迁善逺罪既与刑忘矣而犹时有不肃故画象以示而发其愧畏之机是画象者可以昭愧畏而非以致其愧畏也欲知画象之为刑助其必循本以观乃有得哉

　　攷古编卷四
　　钦定四库全书
　　攷古编卷五
　　宋　程大昌　撰
　　三宅三俊一
