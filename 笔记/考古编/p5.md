<!-- { "loadSidebar": true } -->
　　周公作立政三言三宅三俊孔安国曰大罪宥之四裔次九州之外次中国之外意如五宅者之三居然是其所为三宅也正直刚柔三徳如洪范所陈是其所谓三俊也然立政一书颛为用人而作虽以司冦谨罚终竟其文要其叮咛庶狱特居凖人职事之一且三代本末有序凡其施置率常先徳后刑安有未及用贤而遽饬刑罚恐非圣人彛序亦非立政任人本指也王氏必谓孔氏外立三居以汨正意遂顺饰本文而别为之言曰已命以位已任以事则为三宅其才可宅而未践此位则为三俊此于经文无忤矣然有不通者周公之称成汤曰克用三宅三俊夫三宅三俊槩言克用而犹谓三俊为未用之才何哉古今法制固不得而同然人情事可以意想也且使此三人者见谓为俊防而显之不知其将处之何地者明命其才实试以职则当并已用未用而数之且将参耦而六不得止云三宅也若姑下一等而小试之不居其位且未有职掌可以程品岂容虚并三宅而假立称谓也哉详复攷之皆不安惬故予尝反求诸经而推知其实也宅乃事宅乃牧宅乃凖此即三宅所起而在夏后氏之世者也周公陈此三宅固云夏剏而其时三俊之名未立也暨汤文武而后甫曰克用三俊灼见三俊详求其故盖事牧凖三官也人君处以此职使安其位使任其事则随其官而命之曰宅事宅牧宅凖如尧以百揆处舜则曰纳于百揆舜以处禹则曰使宅百揆纳也宅也皆自上处下之言也既居此位既升此职而总其见处者之地则曰三宅三宅云者即所居官命之如百揆之初以揆度百事得名及其既已受命遂如后世三公六卿正为官称非如自上处下初语矣此宅事宅牧宅凖所从命名以为三宅者然也三宅既为官称则随其职业所能胜任以名言其才其徳故得附并三宅而名之三俊也
　　三宅三俊二
　　天下职任多矣常伯总率百官常任谨戒百事凖人平处刑罚三者关系治乱最为要切故举天下之大而能择人以处三职则于君道遂无余事此夏人举要致详之意而商周承之以为治本者也汤之兴也用是人居是职则诚安其位而无谗邪倾间之虞名若人之有若才则诚当其才而无名浮实失之伪此非成汤自立此模也知夏制而敬承之故于三宅之三俊既能信用而四方万里遂于夏法乎见徳也文武之造周也以言乎夏制则知其指而不谬以言以言其时髦则又能灼见其蕴而无失故周之治亦遂追夏轶商也然则夏之此制施诸用人如方圆必于规矩不可舍而他之何也为其执要而致详故也孔安国求其説而不得顾推而入之五流三居者殆因三宅无义民一语也夫吁俊而训徳先夏之所以宅人而其国因以大竞者也合三职而一无义民者末夏之所以不能嗣徃而至于荒坠厥绪者也其宅同其所从宅者异故治乱由此乎分经意明甚何有几微以及用刑也哉
　　三宅三俊三
　　自虞夏以及成周事日益多官日益众其分职任事者不患乏人顾成王之资不及文武则其操纵之法尤当得要故夏之三宅在成王时尤为用人防最也二帝三王官称之着于诗书者已自不同特不知事牧凖其在三代各为何官何名而周公之陈三宅世更三代名同一轨虽其意尚或可想而制不可强言也且庶言庶狱既分授职则三宅也者其居虞周以在九官六卿之列然而庶慎所寄实将审处几康且有参总万几之象则非法守所能拘囿矣载攷之古禹作司空而上兼百揆周公为师而下任冡宰则此之庶慎又未必非大臣之所兼总也然则此三职者以授任则甚重以择任则甚要故官制世异而委寄常同理极其当虽圣人复起有不能易者殆此制之类也虽然桀纣之世三职未尝虚位也而其所从宅者非禹汤之所以宅也故周公既枚数三代当否以为之鍳又极举文王用心以为之戒其曰惟克厥宅心乃克立兹常事司牧人以克俊有徳者得夏禹宅人之指而择其所以宅也言狱慎防攸兼防敢知者虑其或有纎毫疑贰则不安所宅也当其致戒则曰既已俾乱则自一话一言勿以致疑及其申告则曰能宅之则必用之能用之则必能防绎之是然后可以责其安位也故宅之为义如人之宅其宅也转徙无定固不足以为宅相攸不审与夫居之不安亦皆不足以为宅故夏之剏制固已诹徳而审所宅商周循之其曰严惟丕式曰克知三有宅心曰惟克厥宅心其式其心率皆凖夏以言也此又一书之要防也
　　舜
　　孔子曰无为而治者其舜也欤夫何为哉恭已正南面而已矣扬雄以其意见言之曰袭尧之爵有尧之道法度彰礼乐着垂拱而视天民之阜也无为矣雄之若言殆重华协帝之义防耳而非舜之所以无为也竟水功制象服举十六相去四凶肇十有二州封十有二山濬川皆非尧故而又时廵考制一歳之间车辙马迹率常周徧天下安得谓为垂拱坐视也耶孟子曰舜明于庶物察于人伦由仁义行非行仁义也夫惟察知事物情状而循理以行不自作为其斯以为无为也欤故由仁义行虽曰知至至之而实非自为如此之仁自为如此之义也易之无思无为箕子之无作好恶成王之无作聪明圣人之无常心皆一致也若曰心思作为言语好恶悉屛除谢絶付之无有直偶人矣而治道安所自出也孟子曰舜居深山之中与木石居与鹿豕游其所以异于野人也几希及其闻一善言见一善行沛然若决江河莫之能御也方其理不当作则世自适非独不异野人亦将不异于土石无为之至矣举世言行茍有一善则果于有行如江河沛然莫之御遏则其作为孰勇于是系辞之賛易曰无思也无为也寂然不动感而遂通天下之故又曰圣人以此洗心退藏于密吉凶与民同患夫其既洗而寂其密也其不动也人以为土石野人也及应感而通与民同患人以为江河沛然也而木石江河不殊一舜故曰在已无居形物其着其动若水其静若镜其应若响古之圣人莫不皆然而舜特其可得而见者也世之言无为者不入于扬子则入于释氏扬之説虽与孔子异见亦未失理也释之説则弃人伦蔑礼法以空为主自空以上无指焉施诸一夫独善者犹不害也若举而措诸天下则应感出治以何为宗哉关尹喜之言曰知而忘情能而不为真知真能也发无知何能情发不能何为聚块也积尘也虽无为而非理也揆之于易有藏有感者之言也若遇事当应犹其寂然则聚块积尘而已耳天下何赖焉故夫水土稼穑礼乐刑政舜皆能之而能不为也以其该而照其偏焉稷契臯夷防孰可尸是孰可主彼当其可而授之模不强其所不能为不致其所不可遂则凡所分命亦非舜而自为区处也因事而择人因人而授任理固如是也使舜不能髙出其表而见其当然则区处之初已大失当况自亲之欤故曰发无知何能为则又并与无为之所自出而言之矣世谓老释一律吾不信也及其以此之为而致之无为则孔子之谓恭已正南面而已者其何所似哉释囚封墓散财发粟列爵分土敦信明义纷纷更剏而犹曰垂拱以治其真垂拱哉
　　禹
　　孔子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣夫无间云者有所非间之对也是故贾捐之得以立议曰孔子称尧曰大哉舜曰尽善禹曰无间禹入圣域而不优也夫功非圣人之极致而其力量大小常于此焉发见也不稽其功孰测其有禹之出也地平天成六府三事允治万世永赖其敷命所承与重华所协几几乎莫可髙下则三圣相袭似难作两观也而捐揣切夫子本语一犹实有等差者何也曰此不可从事为之末而究辨之也若孔子必有为言之也汤之伐夏也内省却顾其于揖逊实有慙色仲虺作诰以开释其意顾于吊伐救民者不数数然而特详言其不自私己以素信于天下者曰不迩声色不殖货利徳懋懋官功懋懋赏用人惟己改过不吝克寛克仁彰信兆民凡汤之慙慙其代夏而自君也今其所立既以厪身为物而为夷夏之所信戴惟恐诛吊之不先此岂私一已而富天下者所能得此于民哉举兹以称而汤之自慙者觧矣此事理之相形而话言之知要者也禹之传啓也徳固无慊于尧舜而迹则近于私己也故万章之问孟子曰人有言至于禹而徳衰不传于贤而传于子夫万章既举人言以问则是语也由来已久夫子亦必已耳闻矣而不足正与之辨也特究其非间所起而隂用其所不然者折之若曰人之乐乎为君者为其聚四海之利以供己私也为其天下皆为我劳而我无所用力也今从其宫室衣服饮食而卑之而恶之而菲之则凡其自奉者殆不丰于匹夫矣至于黻冕鬼神凡为天下出度者则致极而不敢薄甚者胼胝手足伤切肤理不子其子而极力防濬无逺不暨则岂肯以天下私其不可传之子孙哉吾无间然之语重复而叮咛盖不折其疑而黙觧其所从疑也圣人之言其髙逺而不可浅观大抵如此也且夫天下之道二是与非而已耳入是则无非蹈非则无是茍从其对而明之则不待斥言枚别而意防了然矣子贡未知卫輙之举见黜于夫子乎否也则借夷齐以尝之夫子既许夷齐以仁则輙蒯之不仁在所不问也子贡之于輙蒯设不问之问夫子之于禹有不辨之辨故圣贤不辞费也
　　夫子一
　　尧舜禹汤文武此六君子者位在徳元力足以管摄天下凡所施置势兼畏慕则其动也随固易易然也夫子终身匹士无所资慿而当时推尊万世主信六君子之言动政教反依其言以行此其间必有不召而民趋不令而人孚者矣陈子禽问于子贡曰夫子之至于是邦也必闻其政求之欤抑与之欤子贡曰夫子温良恭俭让以得之夫子之求之也其诸异乎人之求之欤温良恭俭让殆从子禽所见言之耳而夫子能使所至之国不问何侯不问何事悉虚心有访焉所谓如有政吾其与闻者盛徳所熏非枚数一二者可究也日之丽天与春为生与夏为育秋之物以坚冬之栗以燠方其位当而势顺未觉大异也六君子者之事也明已入地转昼为夜百川井泉嘘气上蒸若将雨而出云然虽枯田蔓草根荄毛甲悉传滋液如麻粟如珠玑均被霑洽夫何自而然也至阳莫遏虽隔越九地无不透彻也此夫子之徳之盛非阨穷在下之所能掩者也徳至是矣则诚于此者自形于彼岂其有所用力也哉夫子尝谕志于人曰老者安之朋友信之少者懐之此三语者从常以观仅能相安于无事耳然以一身而对亿万以无作而应有待不施敬养而老者自尔安不立要约而朋友自尔信无所拊辑而血气方刚者自尔归慕槩其规橅以凖治古是为何所肖似哉无告之民易以凌虐而能使天下俱不能虐穷困之士难以伸达而至公至明自不埋伏此其为效岂人人而恩事事而察者之所能哉达则尧舜穷则夫子其致一也子贡尝曰我不欲人之加诸我也吾亦欲无加诸人子曰赐也非尔所及也夫我不上人所得自制也人或我加自非徳力蔼着使其人望焉而意已消渠肯但己故曰非尔所及也此圣贤之分也
　　夫子二
