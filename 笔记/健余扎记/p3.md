<!-- { "loadSidebar": true } -->
吕成公云履为易中之礼豫为易中之乐诚哉是言无声之乐气志塞乎天地豫之义所以大也然卦利而爻则否二介于石不可言豫九四由豫尚戒勿疑盖不可无豫者世道也不可有豫者人心也圣人大其义于卦而危其词于爻垂戒之意深矣 

天下事非一人所能独办君子欲有所为必与其类同心共济故复重朋来而泰重汇征 

凡天下国家五伦万事所以不和合者皆由有间于其间故间隔者天下之大害也圣人观噬嗑之象务使去其间隔而合之则无不和且洽矣 

泰之上城复于隍丰之上阒其无人处泰与丰岂易言哉君以知人为明臣以任职为良范祖禹之论善矣窃谓大臣职在荐贤则知人亦所以为良也 

仲虺之诰言慎厥终惟其始蔡仲之命言慎厥初惟厥终终以不困太甲下篇亦云慎终于始可知慎者成终成始之道也有国者不可不谨 

成王之答羣臣也曰不聪敬止聪敬二字相连极有意味大有关系盖未有不敬而能聪者亦未有真聪而不敬者也道统开于帝尧史臣赞其德曰钦明聪敬之旨盖本于此与朱子谓人君当务聪明之实不可求聪明之名胡敬斋谓今人有聪明都不会用反为心害嗟夫世之误用聪明而不自知者皆由昧于钦敬之义者也道之不行又何怪焉 

周之盛也曰于万斯年不遐有佐及其衰也曰四国无政不用其良至于人之云亡邦国殄瘁而遂不可为矣贤才之系于治道岂细故哉 

汉高谓李斯有善归主有恶自与而怒萧何之请苑以媚民至于系狱夫秦以不闻其过亡天下李斯之分过适以速秦之亡耳微王卫尉言则汉高不几为秦皇之续乎然闻言即悟豁达之风度越世主远矣 

卫侯不听子思之言以二卵弃干城之将汉文能听冯唐之言不以六级废云中之守用人之宽严兴亡之本也 

昔人论为政之道兴一利不如除一害汉文帝躬修元默令德善政相望于册而书除者居其大半可谓省刑罚薄税敛矣以此化行天下吏安其官民乐其业不亦宜乎若夫内多欲而外尚繁文自生民以来未有能治者也 

汉相王嘉尝谓动人以行不以言应天以实不以文此语不但庸主宜知英主尤当深省 

昔陆抗上疏谓小人不明道理所见既浅虽使竭情尽节犹不足任况其奸心素笃而憎爱移易哉夫世主好任小人非爱其才则喜其竭情尽节耳不知小人无才安能以动人主至其竭情尽节尤属小忠小信之为既不足以引君当道亦难语于亮采惠畴也至于奸回谗侫则陋劣之私又将无所不至矣故易言开国承家必谆谆于小人勿用也 

北魏秘书令高佑尝言勋旧之臣才非抚民者可加以爵赏不宜委以方任所谓王者可私人以财不私人以官者也夫私人以财财虽费而其害犹轻私人以官官一滥而其害无穷明主审此乃不昧于轻重之宜耳 

隋主自专庶政不任群臣以一人之智决天下之务张元素谓其借使得失参半乖谬已多下谀上蔽不亡何待此非为闇主言之为英主言之也苟不知为政在人取人以身之义虽英明盖世适足以益其丛脞而已 

大学言诚意吃紧在好恶两端乃人心之同然也推之为恕絜之为矩由家而国而天下己情不辟人性无拂持其平焉而已后世不讲乎此刑赏举错动与羣情相反不知大权所在人不敢违而公论所在亦实有难犯者自古骄泰之主欲与天下争一日之是非而不可得堪为鉴矣 

君相每叹世乏全才不足供国家之用夫天下全才原少恒赖君相之作养而后成未尝养育而欲世多誉髦不其难乎且取人而不以身恐求之愈备而相遇终疏尔 

魏征对唐太宗曰兼听则明偏听则暗其论本于书之明四目达四聪可谓善矣然亦有发言盈廷而莫知适从者则以中无主宰而淆于聚讼之群言似明非明寡断之失或致与暗主同科故知本之学贵居敬而务穷理也 

司马温公上体要疏不独熙宁之切务虽万世亦不易也夫元首丛脞失于昏庸者常少而中于聪察者常多 

治之主尤当三复其言而晓然于为政之有体治事之有要也 

元臣王盘因议定官制疏称历代制度有官品有爵号有职位官爵所以示宠荣职位所以委事权有功者宜加迁散官或赐五等爵号不宜任以职位此论甚正可以为则若以显官酬勋臣以事权假亲戚至于旷厥官败乃事非所以重天工亦非所以全亲戚也 

屯卦六四象传曰求而往明也夫王之不明莫大于不能信贤大臣之不明亦莫大于不能求贤使为大臣者知己之不足必资人之有余而往求贤才以共济于以成亨屯之功洵吉无不利矣其为明孰大焉 

或问泰卦二爻之义曰以包荒之量用冯河之勇不遗乎遐远不牵于朋比则能合乎九二之中行而治泰之道得矣然必以包荒为主盖宽乃治本而断以行之明以周之公以处之皆宽中合而相济之道也大臣如此君道亦然论语所谓宽信敏公者意正本此 

易坤之六四曰括囊无咎无誉夫四近于君而不得君不可言而不言可也可以去而不去可乎然则传所谓贤人隐者非隐于朝之谓也身隐焉文殆将遯矣若张氏闭于前而舒于后之说似与六三同为待时而发岂贤人当君臣道绝之时能逆料他日之必有合乎且后世伴食中书之辈孰不借口于此故经术之真伪所关匪细故也 

戒言利者曰利者义之反也好言利者曰利者义之和也后世借口经文类如斯矣不知干卦文言因利与贞字相连故特揭义字以正其名谓是合义之利而非悖义之利也岂容计利之徒托此以济其私哉 

书微子篇有自靖人自献于先王之语不特处变如此处常亦然盖人臣事君遭逢或殊才志亦异各安于义之所当尽各达其志之所欲为迹不同而忠则同也比而同之反多不韪 

皋陶之论九德也刚柔咸备而明敏不与焉毋亦古之所重在德而明敏之才不足以言德与抑于乱而敬中已寓其美欤 

孟子劝梁惠王行王道先之以不违农时三者朱子以为为治之初法制未备且因天地自然之利而撙节爱养之事也后世不知务此或因承平日久户口日繁百物俱听愚民之伤耗而全无厉禁偶逢歉岁民苦难支议赈议蠲流离不免以致盗贼充斥而官法不能禁诘安得命世之才为国家谋奠安筹久大乎 

古来大臣有得君愈专取祸弥甚者如吴起商鞅辈不知尊主庇民之学而惟以功利富强之术中其君而虐用其民适足以杀其躯而已不得借口于管国之治齐郑而自误以误人国也 

汉末张角之乱杨赐恐下州郡捕讨更滋骚扰欲敕刺史二千石简别流人护归本籍以孤弱其党然后诛其渠帅可不劳而定此诚安戢流寇之良法也 

史称诸葛亮治蜀赏罚严明人有言亮惜赦者亮曰治世以大德不以小惠大哉言乎君子亦平其政耳若后世动称大赦岂但小惠而已即如赦一罪人而愤怨者不止一人其为不平孰甚焉明君贤相所当深思也 

读丙吉传临终时汉宣帝问谁可代君者吉对以西河太守杜延年廷尉于定国太仆陈万言三人能皆在臣右帝以吉言皆是而许焉后三人居位皆称职夫吉能荐贤为国斯为相臣不媿矣其问牛喘一事曾何足道而世顾竞称之哉 

夏侯胜尝出道上语宣帝闻而让胜胜曰陛下所言善臣故扬之尧言布于天下至今见诵臣以为可传故传耳此与不言温室树者义孰为大 

论议通古今忧国如饥渴鲍司隶两言足尽大臣之道有其心而兼有其术处常处变无不可矣 

房元龄杜如晦为仆射日听词讼数百太宗谓之曰公等如此则读符牒不暇安能助朕求贤哉因敕尚书省细碎务皆付左右丞惟冤滞大事合闻奏者关于仆射论者谓太宗真得驭相之体矣若后世宰辅所办皆书吏之事耳元首亲小劳股肱忘大计此丛脞之所由来也可不重以为戒哉 

后世人才鲜少固因平时无教养之法亦由用之不当其才而苛责之下往往人与事违其何能济昔成汤与人不求备周公无求备于一人孔子称君子之易事曰及其使人也器之唐韩滉为节度使所辟僚佐各随其长无不得人有故人子谒之滉考其能一无所长然与之宴竟席未尝左右视因使监库门其人终日危坐吏卒无敢妄出入者嗟乎如此用人天下尚有弃材乎为大臣者不可不知此义 

昔卢毓为吏部尚书论选皆先性行而后言才或问之毓曰才所以为善也故大才成大善小才成小善今称有才而不能为善是才不中器也此义本之孟子足正后世论才之误毓植之子也 

宋吕诲元廉希宪均以疾病喻时政盖贪功利而任小人剥伤国脉乃朝廷之大病也君多护疾医鉴千秋 

竭君相之聪明慎选督抚十余人竭督抚之聪明慎选郡守十余人勿挠其权勿掣其肘务久其任以责其成天下未有不治者也否则如王嘉之所谓转相促急数更政事者权轻则民慢令繁则民蹙相怨一方伊于胡底哉 

北史载苏绰所为诏书六条其四推贤能曰非直州郡官吏宜须善人爰至党族闾里正长之职皆当审择一乡之选以相监统正长者治民之基基不倾者上必安此言可谓明于治法矣夫正长即今之乡保也乡保得人则百为易举必本周官闾师党正之遗法重其事而慎选其人微假之权而明其赏罚则凡牧令所欲行之政无烦家谕户晓而速于置邮传命矣呜呼今之州县可自为政者宁有几何此固其所得为者也若犹畏难古治何由复兴哉 

富郑公知青州救河朔饥民五十余万办事官吏昔书其劳约为奏请得以次受赏于朝后世则动以职分当为责之必行且明知其赔累而弗问矣赏罚不明而高言上理中才以下谁能不当而自劝乎 

宋臣赵扑越州救荒之法较详于富公之治青州世传青州而鲜传越州是知贤士名人美意良法行于当时而罕闻后世者何可胜道宜名臣传论为之长叹也 

欧阳文忠谓治人者不同吏才能否设施何如但民称便即是良吏故所居民便所去民思夫政以平易近民为主间有非常之举可与乐成难与图始者亦不过十之一二耳乃后世好恶多与舆情相反察吏者遂以拂民之欲为强干之才失之远矣 

大学衍义有时当赈恤先良民而后游子之语于义得矣但须平时编查保甲先有区分临时多方晓论力能弹压方可否则游手之民最穷而又多事常赈恤之际稍分先后最易借端生事为有司者不可不慎 

今日讲养民之政制田里难教树畜易今日讲制产之法限田易授田难非得命世之才不能润泽周礼之大略心乎斯世斯民者以树畜为救时之急务以限田为授产之权舆可也 

锦绣纂组害女红者也近见乡闾士庶之家嫁娶无不用之商鬻于市独此易售而倍获其利民安得不贫乎先王命市纳买以观民之好恶所以防其志淫好辟者盖有制节之大权焉非可因仍苟且而为之者也 

为政者每患风俗日靡返朴无由夫欲崇节俭禁奢靡非定等威不可盖等威辨则食用有常难以踰分奢靡之风不禁自远所谓礼防于未然不易之理也 

程伊川撰明道先生行状有云先生为政当法令繁密之际未尝从众为应文逃责之事夫应文逃责在后世即为能吏矣盖志不在于修己安人又不在于建功立名徒欲全躯保富贵自不得不苟且迁就耳若存心于爱物则一张一弛自必审时揆理以求处得其当岂肯相率为虚文巧免而已哉此循吏之所以罕见而治道之难于复古也 

