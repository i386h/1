<!-- { "loadSidebar": true } -->
　　王克正仕江南歴贵官归本朝直舍人院及死无子其家修佛事为道场唯一女十余岁缞绖跪炉于像前会陈抟入吊出语人曰王氏女吾虽不见其面但观其捧炉手相甚贵若是男子当白衣入翰林女子嫁即为国夫人矣后数年陈晋公恕为参知政事一日便坐奏事太宗从容问曰卿娶谁氏有几子晋公对曰臣无妻今有二子太宗曰王克正江南旧族身后唯一女颇闻令淑朕甚念之卿可作配晋公辞以年髙不愿娶太宗敦谕再三晋公不敢辞遂纳为室不数日封郡夫人如陈之相也
　　鞠咏为进士以文受知于王公化基及王公知杭州咏擢第释褐为大理评事知杭州仁和县将之官先以书及所作诗寄王公以谢平昔奬进今复为吏得以文字相乐之意王公不答及至任畧不加礼课其职事甚急鞠大失望于是不复冀其相知而专修吏干矣其后王公入为参知政事首以咏荐人或问其故答曰鞠咏之才不患不达所忧者气峻而骄我故抑之以成其德耳鞠闻之始以王公为真相知也
　　太宗欲周知天下之事虽踈逺小臣茍欲询访皆得登对王禹偁大以为不可上疏畧曰至如三班奉职其卑贱可知比因使还亦得上殿【云　云】当时盛传此语未几王坐论妖尼道安救徐事责为商州团练副使一日从太守赴国忌行香天未明彷佛见一人紫袍秉笏立于佛殿之侧王意恐官髙欲与之叙位其人敛板曰某即可知也王不晓其言而问之其人曰公尝疏云三班奉职卑贱可知某今官为借职是即可知也王怃然自失闻者莫不笑
　　陈晋公恕自升朝入三司为判官既置盐铁使又为总计使洎罢叅政复为三司使首尾十八年精于吏事朝廷籍其才晩年多病乞解利权真宗谕曰卿求一人可代者听卿去是时冦莱公罢枢宻副使归班晋公即荐以自代真宗用莱公为三司使而晋公集贤殿学士判院事莱公入省检寻晋公前后改革剏立事件为方册及以所出榜示别用新板题扁躬至其第请晋公判押晋公亦不让一一与押字既而莱公拜于庭下而去自是计使无不循其旧贯至李谘为三司使始改茶法而晋公之规模渐革向之榜示亦稍稍除削今则无复有存者矣
　　丁晋公为玉清昭应宫使每遇醮祭即奏有仙盘舞于殿庑之上及记真宗东封事亦言宿奉髙宫之夕有仙飞于宫上及升中展事而仙迎舞前导者塞望不知其数又天书每降必奏有仙前导是时莱公判陜府一日坐山亭中有乌鵶数十飞鸣而过莱公笑顾属僚曰使丁谓见之当目为矣又以其令威之裔而好言仙故但呼为相犹李逢吉呼牛僧孺为丑座也
　　张文定公齐贤以右拾遗为江南转运使一日家宴一奴窃银器数事于怀中文定自帘下熟视不问尔后文定三为宰相门下厮役往往皆得班行而此奴竟不霑禄奴乘间再拜而告曰某事相公最久凡后于某者皆得官矣相公独遗某何也因泣下不止文定悯然语曰我欲不言尔乃怨我尔忆江南日盗吾银器数事乎我懐之三十年不以告人虽尔亦不知也吾备位宰相进退百官志在激浊清安敢以盗贼荐耶念汝事我久今予汝钱三百千汝其去吾门下自择所安盖吾既发汝平昔之事汝宜有愧于吾而不可复留也奴震骇泣拜而去
　　鼎州北百里有甘泉寺在道左其泉清美最宜瀹茗林麓回抱境亦幽胜冦莱公谪守雷州经此酌泉志壁而去未几丁晋公窜朱崕复经此礼佛留题而去天圣中范讽以殿中丞安抚湖外至此寺覩二相留题徘徊慨叹作诗以志其旁曰平仲酌泉方顿辔谓之礼佛继南行层峦下瞰岚烟路转使髙僧薄宠荣
　　苏易简特受太宗顾遇在翰林恩礼尤渥其子作续翰林志叙之详矣然性特躁进罢参政为礼部侍郎知邓州才逾壮岁而其心郁悒有不胜闲冷之叹邓州有老僧独处郊寺苏赠诗曰憔悴二卿三十六与师气味不争多又移书于旧友曰退位菩萨难做竟不登强仕而卒世言躁进者有夏侯嘉正以右拾遗为舘职平生好烧银而乐文字之职常语人曰吾得见水银银壹钱知制诰一日无恨矣然二事俱不谐而卒钱僖公惟演自枢宻使为使相而恨不得为真宰居常叹曰使我得于黄纸尽处押一个字足矣亦竟不登此位旧制学士以上并有一人朱衣吏引马所服带用黄金而无鱼至入两府则朱衣二人引马谓之双引金带悬鱼谓之重金矣世传舘阁望为学士者赋诗云眼里何时赤腰间甚日黄及为学士又作诗曰眼赤何时两腰黄几日重谓双引重金也【眼前何日赤腰下几时黄白乐天诗也】
　　夏郑公竦以父殁王事得三班差使然自少好读书工为诗一日携所业伺宰相李文靖公沆退朝拜于马首而献之文靖读其句有山势蜂腰断溪流燕尾分之句深爱之终卷皆佳句翊日袖诗呈真宗及叙其死事之后家贫乞与换一文资遂改润州金坛主簿后数年举制科对策廷下有老宦者前揖曰吾阅人多矣视贤良他日必贵乞一诗以志今日之事因以吴绫手巾展于前郑公乘兴题曰帘内衮衣明黼黻殿前旌斾杂龙蛇纵横落笔三千字独对丹墀日未斜是年制策髙等平生好为诗皆有所属初罢枢府为南京留守时有忌疾之者到部作诗曰造化平分荷大钧腰间新佩玉麒麟南湖日夜栽桃李准拟雎阳过十春又曰海鴈桥边春水深略无尘土到花阴忘机不管人知否自有沙鸥信此心晩年流落讐敌益众而抨弹之疏不辍上闻因作诗送一台官曰弱羽轻势未安孤飞殊不碍鹓鸾黄金自有双南贵莫与游人作弹丸始王沂公曽当国郑公为翰林学士欲撼之因作青州诗曰日上西山舞鸾波翻碧海鬬蛟龙直钩到了成何事消得君王四履封以沂公青人故也
　　真宗晩年欲策后时王旦为宰相赵安仁叅知政事将问执政防王旦告病去遂独问安仁曰朕欲以贤妃刘氏为后卿意何如赵对曰刘氏出于侧防恐不可母仪天下真宗不怿翊日以赵之语告王冀公钦若冀公曰陛下姑问安仁意欲以何人为后异时上果以冀公之言问赵对曰德妃沈氏乃先朝宰相沈伦之家宜可以作配圣主真宗翊日以语冀公冀公曰臣固知如此葢赵安仁尝为沈伦门客真宗深以为然未几罢安仁叅知政事转一官为天书扶持使刘氏竟立即明肃太后也冀公权宠自此愈固
　　李太后始入掖廷才十余岁惟有一弟七岁太后临别手结刻丝鞶囊与之拍其背泣曰汝虽沦落颠沛不可弃此囊异时我若遭遇必访汝以此为物色也言讫不胜呜咽而去后其弟佣于凿纸钱家然常以囊悬于胸臆间未尝斯须去身也一日苦下痢势将不救为纸家弃于道左有入内院子者见而怜之收养于家怪其衣服百结而胸悬鞶囊因问之具以告院子者惄然惊异葢尝受防于太后令物色访其弟也复问其姓氏小字世系甚悉遂解其囊明日持入示太后及具道本末是时太后封宸妃时真宗已生仁宗皇帝矣闻之悲喜遽以其事白真宗遂官之为右班殿直即所谓李用和也及仁宗立太后上仙谥曰章懿召用和擢以显官后至殿前都指挥使领节赠陇西郡王世所谓李国舅者是也
　　杨景宗即章睿太后弟也太后既入掖廷景宗无赖以罪军营务黥墨其面至无见肤真宗幸玉清昭应宫将还内而六宫皆乘金车迎驾于道上景宗以役卒立御沟之外太后车中指景宗令问其姓氏骨肉景宗具以实对太后泣于车中景宗唯知其女兄在掖廷疑其是也遽呼太后小字及行第太后大哭曰乃吾弟也即日上言官之以右班殿直后至观察留守后景宗既在仕遂用药去其黥痕无芥粟存者既贵而肥晢如玉性恣横好以木挝击人世谓之杨骨捶云始丁晋公作相造宅于保康门外景宗时以役夫荷土筑地及晋公事败籍没入官晩年以宅赐景宗其正寝乃向日荷土所筑之地也世叹异之【又见十五卷】
　　东轩笔録卷二
　　钦定四库全书
　　东轩笔録卷三
　　宋　魏泰　撰
　　天禧末真宗寝疾章献明肃太后渐预朝政真宗意不能平冦莱公探此意遂欲废章献立仁宗策真庙为太上皇而诛丁谓曹利用等于是李迪杨亿曹玮盛度李遵勉等叶力处画已定凡诏命尽使杨亿为之且将举事会莱公因醉漏言有人驰报晋公晋公夜乘犊车往利用家谋之明日利用入尽以莱公所谋白太后遂矫真宗上仙乃指莱公为反而投海上其事有上官仪者天下寃之杨亿临死取当时所为诏诰及始末事迹付遵勉收之至章献上仙遵勉乃抱亿所留书进呈仁宗及叙本末仁宗尽见当日曲直感叹再三遂下诏湔涤其寃赠中书令谥曰忠愍又赠杨亿礼部尚书谥曰文凡预莱公党而被逐者皆诏雪之故亿赠官制曰天禧之末政渐中闱能叶元臣力屏储极葢谓是也
　　真宗初上仙丁晋公王沂公同在中书沂公独入劄子乞于山陵已前一切内降文字中外并不得施行又乞今后凡两府行下文字中书须宰臣叅政宻院枢宻使副签书员方许中外承受两宫可其奏晋公闻之愕然自失由是深惮沂公矣
　　真宗崩丁晋公为山陵大礼使宦者雷允防为山陵都监及开皇堂泉脉坌涌丁私欲庇覆遂更不闻奏擅移数十丈当时以为移在絶地于是朝论大諠是时吕公夷简权知开封府推鞠此狱丁既久失天下之心而众咸目为不轨以至取彼头颅置之郊社【云云】狱既起丁犹秉政许公雅知丁多智数凡行移推勘文字及追证左右之人一切止罪允恭畧无及丁之语狱具欲上闻丁信以为无疑令许公对公至上前方暴其絶地之事谓竟以此投海外许公遂叅知政事矣
　　丁晋公既投朱崖几十年天圣末明肃太后上仙仁宗独览万机当时讐敌多不在要地晋公乃草一表极言策立之功辨皇堂诬构之事言甚哀切自以无缘上达乃外封题云启上昭文相公是时王冀公钦若执政丁自海外遣家奴持此启入京戒云须俟王公见客日方得当面投纳其奴如戒冀公得之惊不敢启封遽以上闻仁宗拆表读而怜之乃命移道州司马晋公有诗数首略曰君心应念前朝老十载漂流若断蓬又曰九万里鹏容出海一千年许归辽且作潇湘江上客敢言瞻望紫宸朝天下之人疑其复用矣穆修闻道州之徙作诗曰却讶有虞刑政失四防何事亦量移谓失人心如此
　　丁晋公至朱崖作诗曰且作白衣菩萨观海边孤絶宝陀山作青衿集百余篇皆为一字题寄归西洛又作天香传叙海南诸香又作州郡名配古人姓名题咏百余篇葢未尝废笔砚也后移道州旋以秘书监致仕许于光州居住流落贬窜十五年髭鬓无班白者人亦伏其量也在光州四方亲知皆会至食不足转运使表闻有防给东京房钱一万贯为其子珙数月呼传而尽临终前半月已不食但焚香危坐默诵佛书以沉香煎汤时时呷少许启手足之际付嘱后事神识不乱正衣冠奄然化去其能荣辱两忘而大变不怛真异人也
　　马尚书亮以尚书员外郎直史舘使淮南时吕许公夷简尚为布衣方侍其父罢江外县令亦至淮甸上书求见马公一阅知其必贵遂以女妻之后许公果为宰相马公知江宁府时陈恭公执中以光禄寺丞经过马接之极厚且谓曰寺丞他日必至真宰令其数子出拜曰愿以老夫之故他日稍在陶铸之未曽諌议致尧性刚介少许可一日在李侍郎虚己坐上见晏元献公晏李之壻也时方为奉礼郎谏议熟视之曰晏奉礼他日贵甚但老夫耄矣不及见子为相也吕许公夷简为相日文潞公彦博为太常博士进谒许公改容礼接因语之曰太博此去十年当践某位夏英公竦谪守黄州时厐颖公司理参军英公曰厐司理他日富贵逺过于我既而四公皆至元宰古云贵人多识贵人信有之也
