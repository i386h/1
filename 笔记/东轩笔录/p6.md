<!-- { "loadSidebar": true } -->
　　熙宁八年王荆公再秉政既逐吕惠卿而门下之人复为防媚以自安而荆公求告去尤切有练亨甫者谓中丞邓绾曰公何不言于上以殊礼待宰相则庶几可留也所谓殊礼以丞相之礼雱为枢宻使诸弟皆为两制壻侄皆舘职京师赐第宅田邸则为礼备矣绾一一如所戒而言上察知其阿党亦颔之而已一日荆公复于上前求去曰卿勉为朕留朕当一一如卿所欲但未有一穏便第宅耳荆公骇曰臣有何欲而何为赐第上笑而不答翌日荆公恳请其由上出绾所上章荆公即乞推劾先是绾欲用其党方为台官惧不厌人望乃并彭汝砺而荐之其意实在也无何上黜彭汝砺绾遽表言臣素不知汝砺之为人昨所举卤莽乞不行前状即此二事上察见其奸遂落绾中丞以本官知虢州亨甫夺校书为漳州推官绾制曰操心颇僻赋性奸回论士荐人不循分守又曰朕之待汝者义形于色汝之事朕者志在于邪盖谓是也
　　张谔检正中书五房公事判司农事上言天下祠庙岁时有烧香施利乞依河渡坊塲召人买拆王荆公秉政多主谔言故凡司农启请往往中书即自施行不由中覆卖庙勑既下而天下祠庙各以慢价直有差南京有髙辛庙平日絶无祈祭县吏抑勒祝史仅能酧十千是时张方平留守南京因抗疏言朝廷生财当自有理岂可以古先帝王祠庙卖与百姓以规十千之利乎上览疏大骇遂穷问其由乃知张谔建言而中书未尝覆奏自是有防臣僚起请必须奏禀方得施行卖庙事寻罢
　　张谔判司农寺吏人盗用公使库钱事发下开封府鞫劾久之未决谔阴以柬祷知府陈绎俾勿支蔓绎遂灭裂其事上颇闻之遂令移狱穷治尽得谔请求之迹狱具落谔直舍人院追两官勒停落绎翰林学士降授秘书监知滁州
　　曽鲁公识度精审达练治体当其在中书方天下奏报纷纭虽日月旷久未尝有废忘之者其为文章尤长于四六虽造次柬牍亦属对精切曽布为三司使论市易事被黜曽公有柬别之略曰塞翁失马今未足悲楚相断蛇后必为福曽赴饶州道过金陵为荆公诵之亦叹爱不已
　　王荆公初罢相知金陵作诗曰投老归来一幅巾君恩犹许备藩臣芙蓉堂下观秋水聊与龟鱼作主人及再罢乞宫观以会灵观使居钟山又作诗曰乞得胶胶扰扰身钟山松竹替埃尘只将鳬鴈同为客不与龟鱼作主人
　　王荆公在中书作新经义以授学者故太学诸生几及三千人以至包展锡庆院朝集院尚不能容又令判监直讲程第诸生之业处以上中下三舍而人间传以为凡试而中上舍者朝廷将以不次升擢于是轻薄书生矫饰言行坐作虚誉奔走公卿之门者若市矣会秋试有期而御史黄廉上言乞不令直讲判监为开封国学试官又有饶州进士虞蕃伐登闻鼓言凡试而中上舍者非以势得即以利进孤寒才实者例被黜落上即此二说疑程考有私遂下蕃于开封府而蕃言参知政事元绛之子耆宁尝私荐其亲知而京师富室郑居中饶州进士章公弼等用赂结直讲余中王沇之判监沈季长而皆补中上舍是时许将权知开封府恶蕃之告讦抵之罪上疑其不直移劾于御史府追逮甚众而蕃言许将亦尝荐亲知于直讲于是摄许将元耆宁及监判沈季长黄履直讲余中叶唐懿叶涛龚原王沇之沈洙等皆下狱其间亦有受请求及纳赂者狱具许将落翰林学士知蕲州沈季长落直舍人院迫官勒停元耆宁落舘职元绛罢参政以本官知亳州王沇之余中皆除名其余停任诸生坐决杖编管者数十而士子奔竞之风少挫矣

　　东轩笔録卷六
　　钦定四库全书
　　东轩笔録卷七
　　宋　魏泰　撰
　　熈宁八年吕惠卿为叅知政事权倾天下时元叅政綘为翰林学士判郡牧尝问三命僧化成曰吕叅政早晩为相化成曰吕给事为叅政譬如草屋上置鸱吻耳元曰然则其不安乎成曰其黜免可立而待也是时春方半元曰事应在何时有消息成曰在今年五月十七日元怃然不测亦潜纪之既而吕权日盛防谏噤口无敢指议之者防五月十七日元退朝因语府界提举蔡确曰化成言吕叅政祸在今日真漫浪之语也二公相视而笑遂同还郡牧促召成而诮之成曰言必无失姑且俟之二公愈笑其术之非既而化成告去蔡亦上马是时曾待制孝寛同判郡牧薄晚来过防方即坐元因访今日有何事曾曰但闻御史蔡承禧入劄子不知言何等事者也语未已内探报今日蔡察院言吕叅政兄弟元闻之大骇乃以化成之言告曾公既而吕罢政事实始此日也
　　熈河之役髙遵为总管有髙学究者以宗人谒遵因名军中防王观文韶以兵攻香子城学究从行是日合战大胜至晩旋师寨中官吏及召募人等皆贺独不见髙学究遵叹曰髙生且死于敌矣已而士卒献俘馘于庭以烛视之则学究之首在焉遵大骇即推究所斩之人有军士遽伏罪曰是军回日暮见髙生独骑遂斩以冒赏韶大怒磔军士于辕门
　　王荆公之次子名雱为太常寺太祝素有心疾娶同郡厐氏女为妻逾年生一子雱以貌不已百计欲杀之竟以悸死又与其妻日相鬭閧荆公知其子失心念其妇无罪欲离异之则恐其误恶声遂与择壻而嫁之是时有工部员外郎侯叔献者荆公之门人也取魏氏女为妻少悍叔献死而帷薄不肃荆公奏逐魏氏妇归本家京师有谚语曰王太祝生前嫁妇侯工部死后休妻
　　汴渠旧例十月闭口则舟檝不行王荆公当国欲通冬运遂不令闭口水既浅澁舟不可行而流氷颇损舟檝于是以脚船数十前设巨碓以捣流氷而役夫苦寒死者甚众京师有谚语曰昔有磨【去】磨【平】浆水今见碓捣冬凌
　　有王永年者娶宗室女得右班殿直监汝州税时窦卞通判汝州与之接熟尔后卞知深州永年复为州监押益相亲昵遂至通家既而卞在京师永年求监金曜门书库卞为干提举监司杨绘绘遂荐之永年常置酒延卞绘于私室出其妻间坐妻以左右手掬酒以饮卞绘谓之曰白玉莲花杯其防狎至是后永年盗卖库书事发下狱永年引卞绘尝受其馈送乃尝纳玑贝于两家方穷治未竟而永年死狱中朝议有两制交通匪人至为奸利落绘翰林学士知制诰降为荆南副使落卞待制降监舒州灵僊观明年卞卒于贬所绘性少真无检操居荆南日事逰宴徃徃与小人接一日出家妓延客夜饮有人胡师文预防师文本鄂州豪民子及第为荆南府学教授尤少士检半醉狎侮绘之家妓无所不至绘妻自屏后窥之大以为耻叱妓入挞于屏后师文离席排绘使呼妓出绘媿于其妻遽欲彻席师文狂怒奋拳殴绘赖众客救之防至委顿近臣不自重至为小人凌暴士论尤鄙之
　　寿州张侍中抚州晏丞相俱塟阳翟地相去数里有发塜盗先筑室于二塜之间自其家窽穴以通其隧道始发张墓得金寳珠玉甚多遂完其棺榇以揜覆其穴次发晏公墓若有猛兽嘷吼盗甚惧遽出呼其徒一人同入又闻兵甲鼓噪之声盗益惧又呼一人同之则寂然无响三盗笑曰丞相之神尽于是矣及穿榇椁殊无所有供设之器皆陶甓为之又破其棺棺中惟木胎金褁带一条金无数两余皆衣服腐朽如尘矣盗失望而恚遂以刀斧摩碎其骨而出既而货张墓金盂于市为人擒之遂伏罪及言其事世谓均破塜而张以厚塟完躯晏以薄塟碎骨事有不可知如此者
　　王介性轻率语言无伦时人以为心风与王荆公旧交公作诗曰吴兴太守美如何桞恽诗才未足多遥想郡人临下担白苹洲上起沧波其意以水值风即起波也介谕其意遂和十篇盛气而诵于荆公其一曰吴兴太守美如何太守从来恶祝鮀正直聪明神畏死时应合作阎罗荆公笑曰阎罗见阙可速赴任也
　　张尧佐以进士擢第累官至屯田员外郎知开州防其侄女有宠于仁宗册为修媛尧佐遂骤迁擢一日中除宣徽节度景灵郡牧四使是时御史唐介上疏引天寳杨国忠为戒不报又与谏官包拯吴奎等七人论列殿上既而御史中丞留百官班欲以廷争卒夺尧佐宣徽景灵两使特加介一品服以旌敢言未防尧佐复除宣徽使知河阳唐谓同列曰是欲与宣徽而假河阳为名耳我曹岂可中已同列依违不前唐遂独争之不能夺仁宗谕曰差除自是中书介遂极言宰相文彦博以灯笼锦媚贵妃而致位宰相今又以宣徽使结尧佐请逐彦博而相富弼又言谏官观望挟奸而言涉宫掖语甚切直仁宗怒趍召两府以疏示之介犹诤不已枢宻副使梁适叱介使下殿介诤愈切仁宗大怒玉音甚厉众恐祸出不测是时蔡襄修起居注立殿陛即进曰介诚狂直然纳谏容言人主之美徳必望全贷遂贬春州别驾翊日御史中丞王举正救之改为英州别驾始上怒未已两府窃议曰必重贬介则彦博不安彦博去则吾属逓迁矣既而果如其料当是时梅尧臣作书窜诗曰皇祐辛卯冬十月十九日御史唐子方危言初造膝曰朝有巨奸臣介所愤疾愿条一二事臣职敢妄率巨奸宰相博邪行世莫匹曩时守成都委曲媚贵昵银珰挿左貂穷臈使驰驲媛将夸侈中赍金十镒为我寄使君竒纹织纎宻遂倾西蜀巧日夜急鞭抶红经纬金缕排科鬭八七比比双莲花篝灯戴心出防日成一端持行如疾明年观上元服稳称质璨然惊上目遽尔有薄诘既闻所从来佞对似未失且云奉至尊于妾岂能必遂回天子顔百事容丐乞臣今得初陈狡猾彼非一偷威与卖利次第推甲乙是唯隂猾雄仁断宜勇黜必欲致太平在列无如弼弼亦昧平生况臣不阿屈臣言天下公奚以身自防君傍有侧目喑哑横诋叱指言为罔上废汝还蓬荜是时白此心尚不避斧锧虽令禁魑魅甘且同饴既如勿可惧复以强词窒帝声亦大厉论奏不容毕介也容甚闲猛士胆为栗立贬岭外春速欲为异物内外臣恟恟陛下何未悉即敢救者谁襄执左史笔谓此傥不容盛美有所咈平明中执法怀疏又坚述介言或以狂百岂无一实恐伤四海和幸勿若仓卒亟许迁英山衢路有嗟咄翊日宣白麻称快口盈溢阿附连谏官去若怀絮虱其间因获利窃笑等蚌鹬英州五千里痩马行防防毒蛇喷晓雾昼与岚气没妻孥不同涂风浪过蛟窟存亡未可知旅舘愁伤骨饥仆时后先随猿拾橡栗越林多蔽天黄甘杂丹橘万室通酿酤抚逺无禁律醉去不须钱醒来弄鸣瑟山水仍竒怪已可消愁欝莫作楚大夫怀沙自沉汨西汉梅子真出为吴市卒市卒且不慙况兹别秉秩始尧臣作此诗不敢示人及欧阳文忠公为编其集时有嫌避又削去此诗是以人少知者故今尽録
　　唐子方始弹张尧佐与谏官皆上疏及弹文公则吴奎畏缩不前当时谓拽动阵脚及唐争论于上前遂并及奎之背约执政又黜奎而文公益不安遂罢政事时李师中作诗送唐略曰并逰英俊顔何厚未死奸防骨已寒厚顔之句为奎发也
　　苗振以第四人及第既而召试舘职一日谒晏丞相晏语之曰君久从吏事必疎笔砚今将就试宜稍温习也振率然答曰岂有三十年为老娘而倒防孩儿者乎晏公俛而哂之既而试泽宫士赋韵押有王字振押之曰率土之滨莫非王由是不中晏公闻而笑曰苖君竟倒防孩儿矣
