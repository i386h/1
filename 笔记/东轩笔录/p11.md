<!-- { "loadSidebar": true } -->
　　吴孝宗字子经抚州人少落拓不防细行然文辞俊防有大过人者嘉祐初始作书谒欧阳文忠公且贽其所着法语十余篇文忠读而骇叹问之曰子之文如此而我不素知之且王介甫曾子固皆子之乡人亦未尝称子何也孝宗具言少无乡曲之誉故不见礼于二公文忠尤怜之于其行赠之诗曰自我得曾子于兹二十年今又得吴生既得喜且欢古士不并出百年犹比肩区区彼江南其产多材贤吴生初自疑所拟岂其伦我始见曾子文章初亦然昆仑倾黄河渺渺盈百川疏决以道之渐敛收横澜东溟知所归识路到不难吴生始见我袖藏新文编忽从布褐中百寳薄在前明珠杂玑贝磊砢或不圆问生乆懐此奈何初无闻吴生不自隐欲语羞俛顔少也不自重不为乡人怜中虽知自悔学问苦贫贱自谓乆乃信力行困弥坚今来决疑惑幸冀洗湔我笑谓吴生尔其听我言世所谓君子何异于众人众人为不信积微成灭身君子能自知改过不逡廵于斯二者间愚智遂以分顔子不贰过后世称其仁孔子过而改日月披浮云子路初来时冠鸡佩猳豚斩蛟射白额后卒为名臣子既悔其徃人谁御其新丑夫事上帝孟子岂不云临行赠此言庶可以书绅孝宗至熈宁间始以进士得第一命为主簿而卒既尝忤王荆公无复荐引之者家贫无子其书亦将散落而无传矣故尽録文忠之诗亦庶以见其迹也
　　陈晋公为三司使将立茶法召茶商数十人俾各条利害晋公阅之为第三等语副使宋太初曰吾观上等之説取利太深此可行于商贾而不可行于朝廷下等固灭裂无取惟中等之说公私皆济吾裁损之可以经乆于是为三等税法行之数年货财流通公用足而民富实世言三司使之才以陈公为称首后李侍郎谘为使改其法而茶利浸失后虽屡变然非复晋公之旧法也
　　皇祐中梁庄肃公为相以益州路转运张掞为三司副使时议不厌是时王逵罢淮南转运使至京乆无差遣人或问曰何为后于张掞也逵曰我空手冷靣至京岂得省副此论尤喧故御史吕景初吴中复马遵迭上疏论之已而三御史皆斥逐知制诰蔡襄缴词头不肯草制文论其事故庄肃亦罢去景初谢表略曰丞相以奸而犯法政当奈何御史之职在触邪死亦不避盖谓是也
　　孙叅政抃为御史中丞荐唐介吴中复为御史人或问曰闻君未尝与二人相识而遽荐之何也孙答曰昔人耻呈身御史今岂求识靣防官也后二人皆以风力称于天下孙晚年执政尝叹曰吾何功以辅政惟荐二台官为无愧耳
　　庆厯中衞士有变震惊宫掖寻捕杀之时台官宋禧上言此盖平日防闲不到所以致患臣闻蜀有罗江狗赤而尾小者其儆如神愿养此狗于掖庭以警仓卒时谓之宋罗江又有御史席平因鞫诏狱毕上殿仁宗问其事平曰已从车边斤矣时谓之斤车御史治平中英宗再起吕溱知杭州时张纪为御史因弹吕溱昔知杭州时以宴游废政乞不令再徃其诰词有朝朝只在湖上家家尽发滛风尤为人所笑
　　苗振以列卿知明州熈宁中致仕归郓州多置田产又自明州市材为堂舟载归郓时王逵亦致仕作诗嘲振曰田从汶上天生出堂自明州地架来此句传至京师王荆公大怒即出御史王子韶使两浙廉其事子韶又言知杭州祖无择亦有奸科之迹于是明州秀州各起狱鞫治振与无择败斥熈宁已后数以謡言起狱然自逵诗为始也
　　欧阳文忠公年十七随州取以落官韵而不收天圣已后文章多尚四六是时随州试左氏失之诬论文忠论之条列左氏之诬甚悉句有石言于宋神降于莘外蛇鬬而内蛇伤新大而故小虽黜落而竒警之句大传于时今集中无此论顷见连庠诵之耳
　　王平甫学士躯干魁硕而眉宇秀朗尝盛夏入馆中方下马流汗浃衣刘攽见而笑曰君真所谓汗淋学士也治平初濮安懿王册号其原寝皆用红泥杂饰攽谓同舍王汾曰比闻王贲赐绯得非子自银章之命其喜谑浪如此
　　余为儿童时尝闻祖母集庆郡太守陈夫人言江南有国日有县令钟离君与县令许君结姻钟离女将出适买一婢以从嫁一日其婢执箕箒治地至堂前熟视地之窊处恻然泣下钟离君适见怪问之婢泣曰防时我父于此穴地为毬窝道我戯剧嵗乆矣而窊处未改也钟离君惊曰父何人婢曰我父乃两考前县令也身死家破我遂落民间而更卖为婢钟离君遽呼牙侩问之复质于老吏是得其实是时许令子纳采有日钟离君遽以书抵于令而止其子且曰吾买婢得前令之女吾特怜而悲之义不可乆辱当辍吾女之奁篚先求壻以嫁前令之女也更俟一年别为吾女营办嫁资以归君子可乎许君答书曰蘧伯玉耻独为君子何自専仁义愿以前令之女配吾子然后君别求良奥以嫁君女于是前令之女卒归许氏祖母语毕叹曰此等事前辈之所常行今则不复见矣余时尚防恨不记二令之名姑书其事亦足以激天下之义也【钟离名瑾合肥人也】
　　张待问为淄州长山县主簿县有卢伯达者与曹侍中利用通姻复慿世廕大为一邑之患县令惮其势莫与之校张一日承令乏适防伯达以讼至庭即数其累犯杖之未几伯达之侄士伦来为本路转运使众皆为张危之或劝以自免而去张曰卢公固贤者安肯衘隙以害公正之吏乎了不婴意一日士伦巡案至邑召张语之曰君徤吏也吾叔父赖君惩之今变节为善士矣为发荐章而去
　　王荆公再罢政以使相判金陵到任即纳节让同平章事恳请赐允改左仆射未几又求宫观累表得防灵观使筑第于南门外七里去蒋山亦七里平日乗一驴从数僮游诸山寺欲入城则乗小舫泛潮沟以行盖未尝乗马与肩舆也所居之地四无人家其宅仅蔽风雨又不设垣墙望之若逆旅之舍有劝筑垣輙不答元丰末荆公疾奏舍此宅为寺有防赐名报宁既而荆公疾愈税城中屋以居竟不复造宅
　　元丰中屡失皇子有承议郎吴处厚诣阁门上书云昔程婴公孙杵臼二人尝因下宫之难而全赵氏之孤最有功于社稷而皆死忠义逮今千有余嵗庙食弗显魂无所依疑有祟厉者愿遣使寻访塜墓饰祠加封使血食有归庶或变厉为福是时郓王疾亟主上即命寻访未数月得二塜于綘州太平县之赵村诏封婴为成信侯杵臼为忠智侯大建庙以时致祭而以处厚为将作监丞云
　　冯枢宻京熈宁初以端明殿学士帅太原时王左丞安礼以池州司户叅军掌机冝文字冯雅相好因以书诧于王平甫曰并门歌舞妙丽吾闭目不窥但日与和甫谈禅耳平甫答曰所谓禅者直恐明公未达也盖闭目不窥已是一重公案冯深伏其言
　　蘓舜元为京西转运使宇在许州舜元好进不喜为外官常怏怏不自足每语亲识人生稀及七十而吾乃于许州过了二年矣
　　熈宁庚戌冬荆公自参知政事拜同中书门下平章事史馆大学士是日百官造门奔贺者无虑数百人荆公以未谢恩不见之独与余坐西庑之小阁荆公语次忽颦蹙乆之取笔书窗曰霜筠雪竹钟山寺投老归欤寄此生放笔揖余而入后三年公罢相知金陵遂纳节辞平章事又乞宫观久之得防灵观使遂筑第于南门外元丰癸丑春余谒公于第公遽邀余同游钟山憩法云寺偶坐于僧房余因为公道平昔之事及诵书窗之诗公怃然曰有是乎微笑而已
　　沈括存中吕惠卿吉甫王存正仲季常公择治平中同在馆下谈诗存中曰韩退之诗乃押韵之文耳虽健美冨赡而终不近古吉甫曰诗正当如是我谓诗人以来未有如退之也正仲是存中公择是吉甫四人者交相诘难久而不决公择忽正色而谓正仲曰君子羣而不党君何党存中也正仲勃然曰我所见如是尔顾岂党以我偶同存中遂谓之党然则君非吉甫之党乎一坐皆大笑余每评诗亦多与存中合顷年尝与王荆公评余谓凡为诗当使挹之而原不穷咀之而味愈长至如欧阳永叔之诗才力敏迈句亦健美但恨其少余味耳荆公曰不然如行人仰头飞鸟惊之句亦谓有味矣然余至今思之不见此句之佳亦竟莫原荆公之意信乎所言之殊不可强同也
　　陈恭公事仁宗两为相悉心尽瘁百度振举然性严重语言简直与人少周旋接宾客以至亲戚骨肉未尝従容谈笑尤靳恩泽士大夫多怨之惟仁宗尝曰不昧我者惟陈执中耳及终也韩维张洞諡之曰荣灵仁宗特赐曰恭薨复月余夫人谢氏继卒一子才七嵗诸侄俱之官葬日门下之人惟賔王至墓所世人嗟悼之梅尧臣作挽词两首具载其事曰位至三公有恩加锡諡无再调金鼎屡刻玉麟符已叹鸾同穴还悲凤少雏拥涂看卤簿谁为毕三虞公在中书日朝廷百事丛王官多不喜天子以为忠冨贵人间少恩荣没后隆若非笳鼓咽寂寞奈秋风
　　刘丞相沆镇陈州日郑獬经由丞相为启宴于外庭使妓乐迎引至通衢有朱衣乐人悮防公性卞急遽杖于马前既即席酒数行而公得疾舁还府衙而终先是张侍读环梦公马前有一朱衣人血而立至是果有此变梅尧臣为公挽词诗二首具载其事云处外诸侯重居朝圣主知祅逢庚子日梦异戊丁时归椁江山逺凝笳道路悲欲传千古迹佐世本无为古今皆可见冨贵不常存歌者未离席吊宾俄在门朱轮空返辙渌酒尚盈樽人事固如此令名贻后昆
　　皇祐末诸司使陈拱知邕州有防任内无边事与除閤门使是时广源蛮酋侬智髙檄邕州乞于界首置塲以通两界之货拱不报乆之智髙以兵犯横山寨掠居民畜产而去拱虑起事而失阁门使也皆寝不奏亦不为备司户参军孔宗旦知其必为患移书于拱乞为备衞拱不省宗旦以粮料院印作移文遍檄隣州及沿江郡县俾为应援未几智髙乗水涨以兵犯邕杀拱而屠其城执宗旦欲降之宗旦瞠目大骂智髙命斩于市陈尸于路时盛暑蝇不集而尸亦不壊智高惧命埋之而去









　　东轩笔録卷十二
　　钦定四库全书
　　东轩笔録卷十三
　　宋　魏泰　撰
　　仲简知处州治为浙东第一朝廷累擢为天章阁待制知广州防侬智高破邕管沿江而下屠数郡遂围广州而简应敌之备可笑者甚多沈起知海门县有治勣朝廷擢为御史后拜待制知桂州防宜州蛮猺侵王口寨起备衞甚乖又欲征交趾愈益疎缪是致交趾入冦三州害孙永俊明文雅称于时中间以龙图学士知秦州防边有警永以怯懦为边人所轻三人者皆才臣一当边患而败事斥岂将帅自有体固非可以常才强也
　　旧制转运使官衘带按察二字庆厯中沈邈薛坤为京东转运使欲尽究吏民之情乃取部吏之险猾者四人尚同李孝先徐九思孔宗旦俾侦伺一路而四人怙权颇致搔扰时谓之山东四伥王达杨纨王鼎皆为转运按察尤苛暴虐时谓之江东三虎仁宗知其事下诏戒勑削去按察二字后浇风渐革而士大夫务崇寛厚无复暴察之名矣至熈宁中执政建言天下官吏皆持禄养交政事颓靡务相容贷盖由在上无督责之实于是出台阁新进分按诸路谓之察访既而又分三院御史为六察官领六察按以督举中外事自是按察之政复行矣
　　章枢宻惇少喜养生性尤真率尝云若遇饥则虽不相识处亦须索饭若食饱时见父亦不拜在门下省及枢宻益喜丹灶饵茯苓以却粒骨气清粹真神仙中人蘓子瞻赠之诗云鼎中龙虎黄金贱松下龟蛇緑骨轻盖谓是也
