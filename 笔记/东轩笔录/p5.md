<!-- { "loadSidebar": true } -->
　　职方郎中胡枚判吏部南曹岁满除知兴元府先是由判曹得监司者甚众枚素有所望洎得郡殊自失歴干执政皆不允时陈升之知枢宻院枚往谒求荐陈公辞以备位执政不当私荐一士枚愀然叹息曰兴元道逺枚本浙人家贫无力之任惟有两女当卖人为婢庻得赀以行耳陈公鄙其言遽索汤使起枚得汤三奠于地而辞去陈大骇是时枚将还浙右待阙已登舟其日作诗书于船窓曰西梁万里何时到争似懐沙入九泉是夕溺死汴水初执政以枚无正室疑奸吏而谋杀者方将穷治会陈公言卖女奠汤事及得牖间自题之句方信其失心而赴水也
　　吕升卿为京东察访游太山题名于真宗御制封禅碑之阴刋刻榻本传于四方后二年升卿判国子监防蔡承禧为御史言其题名事以为大不恭遂罢升卿判监既而邓绾又言升卿兄弟顷居防润州尝令华亭知县张若济置买土田若济遂因此贷部民朱庠衞公佐吴延亮卢及逺押司録事王利用等钱四千余贯强买民田既而若济坐赃事发惠卿已在中书百计营救及言惠卿纵亲情郑膺干挠政事如此等事凡十余端猥不可具载朝廷起狱于秀州既而惠卿罢参知政事以本官知亳州升卿和州监酒温卿勒停张若济除名编管缘此党人降黜者纷纷矣
　　王荆公秉政更新天下之务而宿望旧人议论不叶荆公遂用新进待以不次故一时政事不日皆举而两禁台阁内外要权莫匪新进之士也洎三司论市易而吕参政指为沮法荆公以为然坚乞罢相神宗重违其意自礼部侍郎昭文舘大学士改吏部尚书观文殿大学士知江宁府麻既出吕嘉问张谔持荆公而泣公慰之曰已荐吕惠卿矣二子收泪及惠卿入参政有射羿之意而一时之士见其得君谓可以倾夺荆公矣遂更朋附之既而邓绾邓润甫枉状发王安国而李逢之狱又挟李士宁以撼荆公又言熙宁编敇不便乞重编修及令百姓手实供家赋以造簿又欲给田募役以破役法其他事夤缘事故非议前宰相者甚众而朝廷纲纪几于烦紊天下之人复思荆公天子断意再召秉政邓绾惧不安欲弭前迹遂发张若济事反攻惠卿朝廷俾张谔为两浙路察访以验其事谔犹欲掩覆而邓绾复观望意防荐引匪人于是惠卿自知不安乃条列荆公兄弟之失数事面奏意欲上意有贰上封惠卿所言以示荆公故荆公表有忠不足以取信故事事欲其自明义不足以胜奸故人人与之立敌葢谓是也既而惠卿出亳州绾落御史中丞以本官知虢州张谔落直舍人院降官停任其他去者不一门下之人皆无固志荆公无与共圗事者又复请去而再镇金陵故诗有纷纷易变浮云白落落难终老栢青葢谓是也
　　王荆公再为相承党人之后平日肘腋尽去而在者已不可信可信者又才不足以任事平日唯与其子雱机谋而雱又死知道之难行也于是慨然复求罢去遂以使相再镇金陵未期纳节求闲地久之得防灵观使居于金陵一日豫国夫人之弟吴生者来省荆公寓止于佛寺行香防防同天节建道场府僚当防于所谓行香防太守叶均使人白遣吴生吴生不肯迁洎行香毕大会于其防而呉生于屏后慢骂不止叶均俛首不聴而转运毛抗判官李琮大不平之牒州令取问州遣二皂持牒追吴生吴生奔荆公家以自匿荆公初不知其事也顷二皂至门下云捕人而喧忿于庭荆公偶出见之犹纷纭不已公叱二皂去叶均闻之遂挟二皂而与毛抗李琮皆诣荆公谢以公皂生疎失于戒束荆公唯唯不答而豫国夫人于屏后叱均抗等曰相公罢政门下之人解体者十七八然亦无敢捕吾亲属于庭者汝等乃敢尔耶均等趍出会中使抚问适至而闻争防事中使回日首以此奏闻于是叶均毛抗李琮皆罢而以吕嘉问为守又除王安上提点江东刑狱俾迁治于所居金陵
　　熙宁三年京辅猛风大雪草木皆稼厚者冰及数寸既而华山震阜头谷圯折数十百丈荡摇十余里覆压甚众唐天宝中冰稼而宁王死故当时谚曰冬淩树稼达官怕又礼有泰山其頽哲人其萎之说众谓大臣当之未数年而司徒侍中魏国韩公琦薨王荆公作挽词畧曰冰稼尝闻达官怕山颓今见哲人萎葢谓是也

　　东轩笔録卷五
　　钦定四库全书
　　东轩笔録卷六
　　宋　魏泰　撰
　　韩魏公以病乞乡郡遂以使相侍中判相州既而疾革一夕星陨于园中枥马皆鸣翊日公薨上为神道碑具述其事
　　熙宁初朝廷初置条例司诸路各置提举常平司及俵常平钱收二分之息时韩魏公镇北都上章论其事乞罢诸路提举官常平法依旧不二分之息魏公精于章表其说从容详悉无所伤忤有皇城使沈惟恭者輙令其门客孙棐诈作魏公之表云欲兴晋阳之甲以除君侧之恶表成惟恭以示阁门使李评评夺其藁以闻上大骇下惟恭孙棐于大理而御史中丞吕公着因便坐奏事犹以棐言为实上出魏公章送条例司惟恭流海上孙棐杖杀于市罢公着中丞出知颍州制曰比大臣之抗章因便坐而与对乃厚诬方镇有除恶之谋深骇予闻乖事理之实葢因此耳
　　韩魏公庆厯中以资政殿学士知州时王荆公初及第为校书郎签书判官防公事议论多与韩公不合洎嘉祐末魏公为相荆公知制诰因论起注降官词头遂上疏争舍人院职分其言颇侵执政又为纠察刑狱驳开封府断争鹌鹑公事而魏公以开封为直自是往还文字甚多及荆公秉政又与常平议不合然而荆公每评近代宰相即曰韩公韩公薨为挽词曰心期自与众人殊骨相知非浅丈夫又曰幕府少年今白发伤心无路送灵輀
　　王荆公再罢政事吴丞相充代其任时沈括为三司使宻条常平役法之不便者数事献于吴公吴公得之袖以呈上上始恶括之为人而蔡确为御史知杂上疏言新法始行朝廷恐有未便故诸路各出察访以视民之愿否是时沈括实为两浙路察访使还盛言新法可行百姓恱从朝廷以其言为信故推行无疑今王安石出吴充为相括乃徇时好恶诋毁良法考其前后之言自相背戾如此况括身为近侍日对清光事有可言自当面奏岂可以朝廷公议私于宰相乃挟邪害政之人不可置在侍从疏入落括翰林学士知制诰以本官知宣州
　　京师有僧化成能推人命贵贱予尝以王安国之命问之化成曰平甫之命絶似苏子美【子美舜钦字】及平甫放逐逾年复大理寺丞既卒年四十七与舜钦官职废斥年夀无小异者
　　熙宁十年京师旱上焦劳甚枢宻副使王韶言昔桑羊为汉武帝笼天下之利是时卜式乞烹羊以致雨今市易务裒剥民利十倍羊而比来官吏失于奉行者多至黜免今之大旱皆由吕嘉问作法害人以致和气不召臣乞烹嘉问以谢天下宜甘泽之可致也
　　王安国熙宁六年冬直宿崇文院梦有邀之至海上见海中宫殿甚盛其中乐作笙箫鼓吹之伎甚众题其宫曰灵芝宫邀平甫者欲与之俱往有人在宫侧隔水止之曰时未至且令去他日迎之至此平甫恍然梦觉禁中已鸣钟矣平甫颇自其不凡为诗纪之曰万顷波涛木叶飞笙箫宫殿号灵芝挥毫不是人间世长乐钟来梦觉时后四年平甫卒其家哭讯之曰君常梦往灵芝宫其果然乎当以兆告我是夕暮奠若有音声接于人者其家复哭以钱卜之曰往灵芝宫其果然乎卜曰然又三年太常寺曽阜梦与平甫防因吊之曰平甫不幸早世今所处良苦如何但见平甫笑不止傍一人曰平甫已列官矣其乐非尘世比也阜方喜甚而寤
　　熙宁五年辰州人张翘与流人李资诣阙上书言辰州之南江乃古锦州地接施黔防牁世谓蛮人向氏舒氏田氏所据地产硃砂水银金布黄蜡良田数千万顷入路无山川之扼若朝廷出偏师压境上臣二人说之可使纳地为郡县书奏即以章惇察访荆湖南北路经制南江事章次辰州遂令李资张竤明夷中僧愿成等十余人入境以宣朝廷之意资等宕无谋防慢夷境遂为蛮酋田元猛所杀章知不可以说下也即进兵诛斩而建沆懿等州又以潭之梅山邵之飞山为苏方杨光潜所据遂乘兵势进克梅山建安化县又令李诰将兵取光潜师至飞山扼险不能度而还当是时张颉居忧于鼎州目覩其事遂以书诋朝贵言南江杀戮过甚无事者十有八九以至浮尸塞江下流之人不敢食鱼者数月惇病其说且欲其分功以啗之乃上言昔张颉知潭州益杨县尝建取梅山之议今臣成功乃用颉之议也朝廷赐颉绢三百疋而执政犹患其异议会颉服阕乃就除为江淮发运使便道之官而不敢食鱼之说息矣
　　王荆公当国郭祥正知邵州武岗县实封附递奏书乞以天下之计专王安石处画凡议论有异于安石者虽大吏亦当屏黜表辞亦甚辨畅上览而异之一日问荆公曰卿识郭祥正否其才似可用荆公曰臣顷在江东尝识之其为人才近纵横言近捭阖而薄于行不知何人引荐而圣聪闻知也上出其章以示荆公公耻为小人所荐因极口陈其不可用而止是时祥正方从章惇辟以军功迁殿中丞及闻荆公上前之语遂以本官致仕
　　李师中平日议论多与荆公违戾及荆公权盛李欲合之乃于舒州作傅岩亭葢以公尝倅舒而始封又在舒也吴孝宗对策方诋熙宁新法既而复为卷议十篇言闾巷之间皆议新法之善写以投荆公公薄其翻覆尤不礼之
　　本朝状元及第不五六年即为两制亦有十年至宰相者章衡滞于舘职甚久熙宁初冬月圣驾出舘职例当迎驾方序立次衡顾同列而叹曰顷年迎驾于此眼看冻倒掌禹锡倐忽已十年矣执政闻而怜之遂得同修起居注
　　京师春秋社祭多差两制摄事王仆射珪为内外制十五年祭社者屡矣熙宁四年复以翰林承防摄太尉因作诗曰鸡声初动晓骖催又向灵坛饮福杯自笑怡声不辞醉明年强徤更须来是冬遂参知政事
　　蔡挺自宝元以后歴边任至于熙宁初犹帅平凉会边境无事因作乐歌以教边人有谁念玉闗人老之句此曲盛传都下未几召为枢宻副使
　　曽肇为集贤校理兼国子监直讲修将作监勑会其兄论市易事被责执政怒未已遂罢肇主判滞于舘下最为闲冷又多希防窥伺之者众皆危之曽处之恬然无闷余尝赠之诗有直躬忘坎窞祥履任巑岏葢谓是也既而曽鲁公公亮薨肇撰次其行状上览而善之即日有防除史院编修官复得主判局务
　　进士及第后例期集一月其醵罚钱奏宴局什物皆请同年分掌又最年少者二人为探花使赋诗世谓之探花郎自唐已来牓牓有之熙宁中吴人余中为状元首乞罢期集废宴席探花以厚风俗执政从之既而擢中为国子监直讲以为斯人真可以厚风俗矣未既坐受举人贿赂而升名第事下御史府至荷校参对狱具停废熙宁执政者力欲致风俗之厚士人多为不情之事以希合故中以探花为败风俗而身抵赇墨之罪此不情之甚者也
　　陈绎晩为敦朴之状时谓之熟顔回熙宁中台州推官孔文仲举制科庭试对策言时事有可痛哭太息者执政恶而黜之绎时为翰林学士语于众曰文仲狂躁真杜园贾谊也王平甫笑曰杜园贾谊可对熟顔回合坐大噱绎有慙色杜园熟皆当时鄙语
