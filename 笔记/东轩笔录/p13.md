<!-- { "loadSidebar": true } -->
　　祖宗朝宰相怙权尤不爱士大夫之论事赵中令普当国每臣僚上殿先于中书供状不敢诋斥时政方许登对田锡为谏官尝论此事后方少息士大夫有口者多外王禹偁在州以诗送人云若见鼇头为借问为言枨也减刚肠又丁谓留滞外郡甚乆及为知制诰以启谢时宰有效慎宻于孔光不言温树体风流于谢客但咏苍苔是也
　　范文正公在睢阳掌学有孙秀才者索游上谒文正赠钱一千明年孙生复道睢阳谒文正又赠十千因问何为汲汲于道路孙秀才戚然动色曰老母无以养若日得百钱则甘防足矣文正曰吾观子辞气非乞客也二年仆仆所得几何而废学多矣吾今子为学职月可得三千以供养子能安于为学乎孙生再拜大喜于是授以春秋而孙生笃学不舍昼夜行复修谨文正甚爱之明年文正去睢阳孙亦辞归后十年闻泰山下有孙明复先生以春秋教授学者道徳髙迈朝廷召至太学乃昔日索游孙秀才也文正叹曰贫之为累亦大矣倘因循索米至老则虽人有如孙明复者犹将汨没而不见也
　　王沂公曾青州发及南省程试皆为首冠中山刘子仪为翰林学士戯语之曰状元试三塲一生吃着不尽沂公正色答曰曾平生之志不在温饱
　　本朝状元多同嵗比于星厯必有可推者但数问术士无能晓之尔前徐奭梁固皆生于乙酉王曾张师徳皆生于戊寅吕溱杨寘皆生于甲寅贾黯郑獬皆生于壬戌彭汝砺许安世皆生于辛巳陈尧咨王整皆生于庚午
　　章郇公庆厯中罢相知陈州舟蔡河上张方平宋子京俱为学士同谒公公曰人生贵贱莫不有命俱生年月日时胎有三处合者不为宰相亦为枢宻副使张宋退召术者泛以朝士命推之惟得梁适吕公弼二命各有三处合张宋叹息而已是时梁吕皆为小朝官既而皇祐中梁为相熈宁中吕为枢宻使皆如郇公之言
　　晏元献判西京范希文以大理寺丞丁忧权掌西监一日晏谓范曰吾一女及笄仗君为我择壻范曰监中有举子富臯张为善皆有文行他日皆至卿辅并可壻也晏曰然则孰优范曰富修谨张疎俊晏曰唯即取富臯为壻臯后改名即丞相郑国富公弼
　　祖宗朝两府名臣虽在外镇亦以位势自高虽省府判官出按事至其所部亦絶燕饮之礼其时风尚如是武穆曹公玮以宣徽南院判定州王自司判官计置河北军粮至定武穆一见接之加礼徃徃亲自伴食然酒止五行盖已为殊待矣一日语曰玁狁自保欢好可百年无事吾闻李徳明有子元昊者桀多谋能得士吾宻令画史图其状观之信英物也异日徳明死此子嗣事必为西边之患料此事不出十年君必当此变勉之勉之莫测其言后十余年元昊叛西陲大扰王果当此时为枢宻使处置失宜罢知西京尝为亲僚言之深叹武穆之明识也















　　东轩笔録卷十四
　　钦定四库全书
　　东轩笔録卷十五
　　宋　魏泰　撰
　　秦皇帝讳政至今呼正月为征月伪赵避石勒讳至今改罗勒为兰香朱髙祖父名诚至今京师呼城外有州东州西州南州北而韦城相城胙城等县但呼韦县相县胙县是也
　　唐小説载韩退之尝登华山攀縁极峻而不能下发狂大哭投书与家人别蕐隂令百计取始得下沈顔作聱书辨之以为无此事岂有贤者而轻命如此予见退之荅张彻诗叙及游华山事句有磴苏逺拳梯飚泠俜悔狂已咋齿垂戒仍刻铭则知小説为信而沈顔为妄辨也【国朝王履道游华山记云铜索铁桩或扶之而过或攀之而升皆絶壁也】
　　易曰家人有严君父母之谓也范滂与母别曰唯愿大人割爱是母亦可称严君大人也近世书问自尊与卑即曰不具自卑上尊即曰不朋友交驰即曰不宣三字义皆同而例无轻重之説不知何人世莫敢乱亦可怪也
　　唐初字书得晋宋之风故以劲健相尚至褚薛则尤极痩硬矣开元天寳已后变为肥厚至苏灵芝軰几于重浊故老杜云书贵痩硬方有神虽其言为篆字而发亦似有激于当时也贞元元和已后栁沈之徒复上清劲唐末五代字学大坏无可观者其间杨凝式至国初李建中妙絶一时而行笔结字亦主于肥厚至李昌武以书著名而不免于重浊故欧阳永叔评书曰书之肥者譬如厚皮馒头食之味必不佳而皆命之为俗物矣亦有激而云耳江南李后主善书尝与近臣语书有言顔鲁公端劲有法者后主鄙之曰真卿之书有法而无佳处正如扠手并脚田舍汉耳
　　余为儿童时见端溪砚有三种曰岩石曰西坑曰后歴石色深紫衬手而润几于有水叩之声清逺石上有防青緑间晕圆小而者谓之鸜鹆眼此乃岩石也采于水底最为土人贵重又其次则石色亦赤呵之乃润叩之有声但不甚清逺亦有鸜鹆眼色紫緑慢而大此乃西坑石土人不甚重又其下者青紫色向明侧视有碎星光防如沙中云母石理极慢干而少润扣之声重浊亦有鸜鹆眼极大而偏斜不谓之后歴石土人贱之西坑砚三当岩石之一后歴砚三当西坑之一则其品价相悬可知矣自三十年前见士大夫言亦得端岩石砚者予观之皆西坑石也迩来士大夫所收者又皆后歴石也岂唯世无岩石虽西坑者亦不可得而见矣
　　丁晋公治第杨景宗为役卒荷土筑基丁后借没而景宗贵以其第赐景宗
　　钱思公嫁女令银匠袭美打造装奁器皿既而美拜官思公即取美为妹壻向所打造器皿归美家
　　边人传诵一诗云昨夜隂山吼大风帐中惊起紫髯翁平明不待全师出连把金鞭打铁骢有张师雄者西京人好以甘言悦人晚年尤甚洛中号曰宻翁翁出官在边郡一夕兵马至界上忽城中失雄所在至晓方见师雄重衣披裘伏于土窟中已痴矣西人呼土窟为空寻为人改旧诗以嘲曰昨夜隂山吼大风帐中惊起宻翁翁平明不待全师出连着皮裘入土空张亢尝谓宻翁翁无可为对者一日亢有侄不率教令将杖之其侄方醉大呼曰安能挞我但堂伯伯耳亢笑曰可对宻翁翁释而不问
　　唐张祜宫词云故国三千里深宫二十年一声河满子双泪落君前天圣中章仲昌坐讼科塲其叔郇公奏乞押归本乡建州时王宗道为王邸教授最乆而殿中侍御萧定基发为举人作河满子以嘲龙图阁直学士王博文为三司使自以乆次泣愬于上前遂除为枢宻副使时人增改祜诗以志其事曰仲昌故国三千里宗道深宫二十年殿院一声河满子龙图双泪落君前
　　杨察侍郎谪信州及召还有士子十二人送于境上临别察即席赋诗皆用十二事而引谕精至士子无能属和者其诗曰十二天之数今宵席客盈位如星占野人若月分卿极醉巫山侧聨吟嶰管清他年为舜牧叶力济苍生
　　程师孟知洪州于府中作静堂自爱之无日不到作诗题于石曰每日更忙须一到夜深长是防灯来李元规见而笑曰此无乃是登溷之诗乎
　　段少连性夷旷亦甚滑稽陈州人晩年因官还里中与乡老防饮段通音律酒酣自吹笛坐中有知音者亦皆以乐器和之有一老儒独叹曰某命中无金星之助是以不能乐艺段笑曰岂惟金星水星亦不甚得力也
　　礼部引试举人常在正月末及试经学已在二月中旬京师适淘渠矣旧省前乃大渠有三礼生就试误坠渠中举体沾湿中春尚寒晨兴尤甚三礼者体不胜其苦遂于帘前白知举石内翰中立乞给少火炙干衣服石公素喜谑浪遽告曰不用炙当自安乐同列讶而诘之石曰何不闻世传欲得安三礼莫教干乎
　　张亢滑稽敏防有门客因防话亢问曰近日作赋乎门客曰近作坤厚载物赋因自举其破题曰粤有大徳其名曰坤亢应声答曰奉为续两句可移赠和尚续曰非讲经之座主是传法之沙门
　　章子平言其祖郇公初宰信州玉山县以忧去服除再知玉山县带京债八百千赴任既而玉山县数豪僧为偿其债郇公作诗谢其僧僧以石刻流布四方而时无贬议者玉山有举子徐生郇公与之游尝过生生置酒酣郇公作诗书于壁曰村醪山果簇杯盘措大家风总一般今日相逢非俗客慿君莫作长官看
　　宋子京博学能文章天资蕴借好游宴以矜持自喜晚年知成都府带唐书于本任刋修每宴罢盥潄毕开寝门垂燃二椽烛媵婢夹侍和墨伸逺近观皆知尚书修唐书矣望之如神仙焉多内宠后庭曵罗绮者甚众尝宴于锦江偶微寒命取半臂诸婢各送一枚凡十余枚皆至子京视之茫然恐有厚薄之嫌竟不敢服冷而归
　　胡旦作长鲸吞舟赋其状鲸之大曰鱼不知舟在腹中其乐也融融人不知舟在腹内其乐也泄泄又曰双竿直两目星溢杨孜览而笑曰许大鱼眼何小也
　　王雱尝言君子多喜食酸小人多喜食咸盖酸得木性而上咸得水性而下也
　　北番毎宴人使劝酒器不一其间最大者剖大瓠之半范以金受三升前后使人无能饮者惟方偕一举而尽其王大喜至今目其器为方家瓠每宴南使即出之
　　唐卢氏逸史载斐晋公度与郎中庾威同生于甲辰斐尝戯威曰郎中乃雌甲辰也程文惠公与厐頴公同生于戊子程已贵而厐尚为小官常戱厐曰君乃小戊子耳后頴公大拜文惠致书贺曰今日大戊子却为小戊子矣頴公笑之
　　钱公辅与王荆公坐忽言荆公曰周武王真圣人也荆公曰何以言之公辅曰武王年八十犹为太子非圣人讵能如是荆公曰是时文王尚在安得不为太子也
　　王韶在熈河多杀伐晚年知洪州学佛事长老祖心一日拜而问曰昔未闻道罪障固多今闻道矣罪障灭乎心曰今有人贫日债及贵而遇债主其债还乎否也韶曰必还曰然则虽闻道矣奈债主不相放邪怏然不恱韶未几疽发于脑而卒
　　蘓子美谪居吴中欲游丹阳潘师旦深不欲其来宣言于人欲拒之子美作水调歌头有拟借寒潭垂钓又恐鸥鸟相猜不肯傍青纶之句盖谓是也
　　咸平中张文定公齐贤建议蕃部中族盛兵众可以牵制继迁者唯西凉而已真宗皇帝用其议拜博啰干为西凉节度使彭尼玛为鄯州防御使俾掎角攻讨卒致继迁之死捔氏遂保宗噶尔城用僧立遵奉为谋主部落归劲兵数万祥符末遣使贡名马请为朝廷讨夏州真宗以其人多诈命曹玮知秦州以备之果得其诈伪之情及玮破鱼角阵戮珪丹又于三都谷大破西凉入冦之兵复以竒计斩立遵于是西凉破胆矣
　　元昊未叛时先以兵破回鹘击吐蕃修筑边障谅祚亦连年攻觕氏又破连珠城然后以兵犯边世人每见西戎自相攻讨以为中国之利不知其先絶后顾之患然后悉力犯我此知兵者所冝察也诸葛亮岂乐为渡泸之役而矜能于孟获辈哉亦欲先絶后患而専意于中原也
　　康定中元昊入延州东路犯安南承平两寨又以兵犯西路声言将袭保安军故延州发兵八万支东西二隅而元昊乃乗虚由北路击破金明寨擒李士彬直犯五龙川破刘平石元孙遂围延州嘉祐中麟州之役谅祚二年间连以兵屯库哩叶河进逼边界聚而复散故武戡郭思习以为常轻兵而出至呼喇堆覆发而兵败然则敌人出没聚散盖将有谋知【此下疑有兵者所三字】宜深察也西边城寨皆在平地绥银灵夏寛宥等州皆然也
　　太宗时钱若水言绥州不可城以其下有无定河嵗水害今绥州建于山上不惟水不能害而控制便利甚得胜势元丰中收葭芦米脂等寨亦据山而城及城永乐徐给事禧坚欲于平地建筑未就为西戎所防
