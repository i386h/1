<!-- { "loadSidebar": true } -->
　　元昊分山界战士为二箱命两将统之刚朗凌统明堂左箱伊埒裕勒且统天都右箱二将能用兵山界人户善战中间刘平石元孙及任福葛怀敏之败皆二将之谋也庆厯中种世衡守青涧城谋用间以离之有悟空寺僧光信者落魄躭酒边人谓之王和尚多徃来蕃部中世衡尝厚给酒肉善遇之一日语信曰我有书荅伊埒相公若为我赍之即以书授信临发复召饮之酒而谓曰寨外苦寒吾为纳一袄可衣之以行回日当复以归我信始及山界即为逻兵所擒及得赍书以见元昊元昊发其书即寻常寒暄之问元昊疑之遂信拷掠千余至脇以兵刅信终言无他元昊益疑顾见信所衣之袄甚新洁立命棼折即中得与裕勒且之书其言前承书有归投之约寻闻朝廷及云只候信回得报当如期举兵入界惟尽以一箱人马为内应傥获元昊朝廷当以靖难军节度使西平王奉赏元昊大怒自此夺裕勒且兵既又杀之裕勒且死山界无良将统领不复有侵掠之患而边陲亦少安矣洎西戎入贡信得归改名嵩仕终左藏库副使











　　东轩笔録卷八
<子部,小说家类,杂事之属,东轩笔录>
　　钦定四库全书
　　东轩笔録卷九
　　宋　魏泰　撰
　　王荆公与唐质肃公介同为叅知政事议论未尝少合荆公雅爱冯道尝谓其能屈身以安人如诸佛菩萨之行一日于上前语及此事介曰道为宰相使天下易四姓身事十主此得为纯臣乎荆公曰伊尹五就汤五就桀者正在安人而已岂可亦谓之非纯臣也质肃曰有伊尹之志则可荆公为之变色其议论不合多至相侵率此也
　　刘攽王介同为开封府试官举人有用畜字者介谓音犯主上嫌名攽谓礼部先未尝定此名为讳不可用以黜落因纷争不已而介以恶语侵攽攽不校既而御史张戬程灏并弹之遂皆赎金御史中丞吕公着又以为议罪太轻遂夺其主判其实中丞不乐攽也谢表畧曰彍弩射市薄命难逃飘瓦在前忮心不校又曰在矢人之术惟恐不伤而田主之牛夺之已甚盖谓是也
　　陈恭公执中为相事方严少和裕尤恶士大夫之急进庆厯末有郎官范祥上言盐利害朝廷遂除祥陜西提刑兼制置盐事祥诣中书廵白曰提防刑狱而兼利权殆非无故乞纳敕别俟差遣恭公曰提防刑狱乃足下资序合入制置盐事乃国家试才比已降敕陜西都运司以盐事尽交与提刑司管勾而足下之意将如何也茍有于朝廷固不惜一转运司也若静言庸违自有诛责岂可预欲侥求祥以言中其隐震灼而去至和初王荆公力辞召试而有防与在京差遣遂除羣牧判官时沈康为馆职诣恭公曰某乆在馆下屡求为羣牧判官而不得王安石是不带职朝官又厯任比某为浅必望改易恭公曰王安石辞让召试故朝廷优与差遣岂复屑屑计资任也朝廷设馆阁以待天下之才亦当爵位相先而乃争夺如此学士之顔视王君宜厚矣康慙沮而去
　　明肃太后临朝袭真宗政事留心庶狱日遣中使至军巡院御史防体问鞫囚情节又好问外事每中使出入必委曲询究故百司细微无不知者有孙良孺为军巡判官喜诈伪能为朴野之状一日市布数十端杂染五色陈于庭下中使怪而问之良孺曰家有一女出适在近与之作少衣物也中使大骇回为太后言之太后叹其清苦即命厚赐金帛京师人多赁马出入驭者先许其直必问曰一去却来茍乘以徃来则其价倍于一去也良孺以贫不养马每出必赁之一日将押辟囚弃市而赁马以徃其驭者问曰官人将何之良孺曰至法塲头驭者曰一去却来闻者骇笑
　　杨安国胶东经生也累官至天章阁侍讲其为人沽激矫伪言行鄙朴动有可笑每进讲则杂以俚下市之语自扆坐至侍臣中官见其举止已先发笑一日侍仁宗讲至一箪食一瓢饮安国操东音曰顔回甚穷但有一罗粟米饭一葫芦浆水又讲自行束修以上吾未尝无诲焉安国遽启曰官家昔孔子教人也湏要钱仁宗哂之翊日遍赐讲官皆恳辞不拜惟安国受之而已时又有彭乗为翰林学士文章诰命尤为可笑有边帅乞朝觐仁宗许其秋凉即途乘为批答之诏曰当俟萧萧之爰堪靡靡之行田况之成都府防西蜀荒歉饥民流离况始入劔门即发仓赈济既而上表待罪乗又当批答曰才度岩岩之险便兴恻恻之情王琪情滑稽多所侮诮及乘死也琪为挽词有最是萧萧句无人继后风盖谓是耳
　　刘彞所至多善政其知处州也防江西饥歉民多弃子于道上彞揭榜通衢召人收养日给广防仓米二升每月一次抱至官中看视又推行于县镇细民利二升之给皆为子养故一境阑子无大阏者一日谒曽鲁公公亮鲁公曰乆知都官治状屡欲进擢然议论有所不合姑少迟之吾终不忘也彞曰人之淹速诎伸亦皆有命今姓名已记而尚屈于不合之论亦某之命也鲁公叹曰比来士大夫见执政未始不有求求而不得即多归怨而君乃引命自安吾待罪政府将十年未见如君之言
　　熈宁初冨郑公弼曽鲁公公亮为相唐质肃公介赵少师忭王荆公安石为叅知政事是时荆公方得君锐意新美天下之政自宰执同列无一人议论稍合而防谏章疏攻击者无虚日吕诲范纯仁钱顗钱颢之伦尤极诋訾天下之人皆莫为生事是时郑公以病足鲁公以年老皆去唐质肃屡争上前不能未几疽发于背而死赵少师力不胜但终日叹息遇一事更改即声苦者数十故当时谓中书有生老病死苦言介甫生明仲老彦国病子方死恱道苦也
　　欧阳文忠公自厯官至为两府凡有建明于上前其词意坚确持守不变且勇于敢为王荆公尝叹其可任大事及荆公辅政多所更张而同列少与合者是时欧阳公以观文殿学士知蔡州荆公乃进之为宣徽使判太原府许朝觐意在引之执政以同新天下之政而欧阳公惩濮邸之事深畏多言遂力辞恩命继以请老而去荆公深叹惜之
　　富郑公弼庆厯中以知制诰使契丹还仁宗嘉其有劳命为枢宻副使郑公力辞不拜乃改资政殿学士一日王拱辰言于上曰富弼亦何功之有但能捐金帛之数厚契丹而弊中国耳仁宗曰不然朕所爱者土宇生民尔财物非所惜也拱辰曰财物岂不出于生民仁宗曰国家经费取之非一日之积嵗出以赐契丹亦未至困民若兵兴调发嵗出不赀非若今之缓取也拱辰曰契丹无厌好窥中国之隙且陛下只有一女万一欲请和亲则如之何仁宗悯然动色曰茍利社稷朕亦岂爱一女拱辰言塞且知谮之不行也遽曰臣不知陛下能屈己爱民如此真尧舜之主也洒泣再拜而出
　　许将坐太学狱下御史防禁勘仅一月日洎伏罪防吏告曰内翰今晚当出矣许曰审如是当为白中丞俾告本家取马也至晚欲放中丞蔡确曰案中尚有一节未完须再供答及对毕开门已及二更已后而从人谓许未出人马却还矣许坐于防门不能进退适有逻卒过前遂呼告之曰我台中放出官员也病不能行可烦为于市桥赁一马逻卒怜之与呼一马至遂跨而行是时许初罢判开封府税居于甜水巷驭者惧逼夜禁急鞭马跃许失绥坠地腰膝尽伤驭者扶之于鞍又疾驱而去至则宅门已闭许下马坐于砌上俾驭者扣门久之无应者驭者曰愿得主名以呼之许曰但云内翰已归可也驭者方知其为判官许内翰且惧获坠马之罪遽防而走许以坠伤气息不属不能起以扣门又无力呼呌是时十月京师已寒地坐至晓迨宅门开始得入
　　仁宗初逐林瑀一日执政事奏罢谈时政而共美上以聪明睿知洞察小人情状仁宗曰卿等谓林瑀去而朝廷遂无小人执政曰未谕圣防不识小人为谁仁宗从容曰蘓绅可侍读学士知河阳
　　庆厯中吕许公罢政事以司徒归第拜晏元献公殊章郇公得象为相又以谏官欧阳修余靖上疏罢夏竦枢宻使其他升拜不一时石介为国子监直讲献庆厯圣徳颂褒贬甚峻而于夏竦尤极诋斥至目之为不肖及有手锄奸枿之句颂出泰山孙复谓介曰子之祸自此始矣未防党议起介在指名遂罢监事通判濮州归徂徕山而病卒防山东举子孔直温谋反或言直温尝从介学于是英公言于仁宗曰介实不死必北走矣寻有防编管介之子于江淮又出中使与京东部刺史发介棺以验虚实是时吕居简为京东转运使谓中使曰若发棺空而介果北走则虽孥戮不足以为酷万一介尸在未尝叛去即是朝廷无故剖人塜墓何以示后世中使曰诚如金部言然则若之何以应中防居简曰介之死必有棺敛之人又内外亲族及防葬门生无虑数百至于举柩定棺必用凶肆之人今皆檄召至此劾问之茍无异説即皆令具军令状以保任之亦足以应诏也中使大以为然遂自介亲属及门人姜潜已下并凶肆棺敛舁柩之人合数百状皆结罪保证中使持以入奏仁宗亦悟竦之谮寻有防放介妻子还乡而世以居简为长者
　　夏郑公之死也仁宗将徃浇奠吴奎言于上曰夏竦多诈今亦死矣仁宗怃然至其家浇奠毕踌躇久之命大阉去竦靣幕而视之世谓剖棺之与去靣幕其为人主疑一也亦所谓报应者
　　西戎初叛范雍以节度使知延州环庆大将刘平石元孙之兵二万自合水走延州郭堡平去延州三十里令军士晩餐毕列队而行至地名大桞树去延州二十里日向夕忽有来使俗谓急脚子者宣状且云延州范太尉传语已在东门奉然暮夜入门恐透漏奸细请窎放人马庶辨真伪也二将唯诺遂下马据胡床躬拨队伍每一队行及五里以来又放一队将及一更以后约放及五十队矣二将忽顾问急脚子已失所在二将大惊遽使人侦视即云延州城上并无灯火而前队不知所之矣二将知有变遂整阵而前至五龙川去延州才五里人心稍安忽四山鼓角鸣埃烟斗合蕃兵墙进倐忽之际已防重围盖西人前一夕偷号入金明寨杀李士彬故东北路断而重兵压境以致二将于覆中延州俱不知也是时监军内臣黄徳和以兵三千屯娘娘谷去五龙川不及十里矣方兵势窘甚禆将郭遵防马奋刅突围而出请救于徳和徳和畏惧不敢前而更拒以他语遵又赴延州求救于雍以城守不出逮晓全师俱没二将靣遵亦战死徳和是夕引兵由娘娘谷东南指鄜州路遁去蕃兵遂围延州州防防防大雪戎马多冻死乃去徳和诬奏二将皆降朝廷疑之有防禁其家属出御史文彦博鞫劾彦博具得徳和按兵不救及枉路遁还之状又明二将不降朝廷命斩徳和于河中府二将家属禁锢而録其子孙焉
　　李重进之叛也有二子方为宿衞太祖夜召靣语之曰而父何苦反江淮兵弱又无良将谁与共图事者汝速乗传徃晓之吾不杀汝也二子伏泣战汗太祖趍遣之重进方坐辕门与诸将议事忽二子至又闻圣语皆相顾大骇士卒闻之惊疑不测而有向背之意俄而王师压境重进不知所为与家属赴火死州平
　　太祖圣性至仁虽用兵亦戒杀戮亲征太原道经潞州麻衣和尚院躬祷于佛前曰此行上以吊伐为意誓不杀一人开宝中遣将平金陵亲召曹彬潘美戒之曰城防之日慎无杀戮设若困鬬则李煜一门不可加害故彬于江南得王师吊伐之体由圣训丁宁也真宗常语宰臣以河东之役兵力十倍当一举克防良由上党发愿之时左右有闻之者敌闻此语知神兵自戢故坚守不下至烦再举也











　　东轩笔録卷九
　　钦定四库全书
　　东轩笔録卷十
　　宋　魏泰　撰
