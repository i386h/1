<!-- { "loadSidebar": true } -->
　　钦定四库全书　　　　　子部十二
　　东轩笔録　　　　　　　小说家一【杂事之属】提要
　　【臣】等谨按东轩笔録十五卷宋魏泰撰泰字道辅襄阳人曾布之妇弟也桐江诗话载其试院中因上请忿争殴主文几死坐是不得取应潘子真诗话称其博极羣书尤能谈朝野可喜事王铚跋范仲尹墓志称其场屋不得志喜伪作他人著书如志怪集括异志倦游録尽假名武人张师正又不能自抑作东轩笔録用私喜怒诬蔑前人最后作碧云假作梅尧臣毁及范仲淹晁公武读书志称其元祐中记少时所闻成此书是非多不可信心喜章惇数称其长则大概已可见又摘王曾登科甲刘翚为翰林学士相戏事嵗月差舛相去防二十年则泰是书宋人无不诋諆之而流传至今则以其书自报复恩怨以外所记襍事亦多可采论古者颇借以为考据之资故亦不得而废焉乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　东轩笔録卷一
　　宋　魏泰　撰
　　太祖皇帝得天下破上党取李筠征维诛李重进皆一举荡灭知兵力可用僭伪可平矣尝语太宗曰中国自五代以来兵连祸结帑廪虚竭必先取西川次及荆广江南则国用富饶矣今之勍敌正在契丹自开运以后益轻中国河东正扼两蕃若遽取河东便与两蕃接境莫若且存继元为我屏翰俟我完实取之未晩故太祖末年始征河东太宗即位即举平晋也
　　钱俶初入朝既而赐归国羣臣多请留俶而使之献地太祖曰吾方征江南俾俶归治兵以攻其后则吾之兵力可减半江南若下俶敢不归乎既而皆如所处
　　武陵辰阳澧阳清湘邵阳五州各有蛮猺保聚依山阻江迨十余万在马希范周行逢时数出冦边以至围逼辰永二州杀掠民畜岁岁不宁太祖既下荆湖思得通蛮情习险扼而勇智可任者以镇抚之有辰州猺人秦再雄者长七尺武健多谋在周行逢时屡以战鬬立功蛮党伏之太祖召至阙下察知可用因以一路之事付之起蛮酋除辰州刺史官其一子为殿直赐予甚厚仍使自辟吏属尽予一州租赋再雄感槩异恩誓死报効至州日训练士兵得三千人皆能被甲渡水歴山飞堑捷如猿猱又亲校二十人分使诸蛮以传朝廷怀徕之意莫不从风而靡各得降表以闻太祖大喜再召至阙面加奬激再雄伏地流涕呜咽不胜改辰州团练使又以其门客王允成为本州推官再雄尽瘁边圉故终太祖世无蛮貊之患五州连袤数千里不増一兵不费帑庾而边境妥安由神机驾驭用一再雄而已
　　陈抟字图南有经世之才生唐末厌五代之乱入武当山学神仙导养之术能辟谷或一睡三年后于华山自晋汉已后每闻一朝革命则嚬蹙数日人有问者瞪目不答一日方乘驴游华阴市人相语曰赵点检作官家抟惊喜大笑人问其故又笑曰天下这回定叠也太祖事周为殿前都点检抟尝见天日之表知太平自此始耳
　　雷德骧判大理寺因便殿奏事太祖方燕服见之因问曰古者以官奴婢赐臣下遂与本家姓其意安在德骧曰古人制贵贱之分使不可凟恐后世谱牒不明有以奴主为防者太祖大喜曰卿深得古人立法意由是叹重久之自后每德骧奏事虽在燕处必御袍带以见
　　周世宗夀春之役太祖为将太宗亦在军中是时夀春久不下世宗决淮水灌其城一日艺祖太宗及节度武行德共乘小艇游于城下艇中惟有一卒司镣炉世谓之茶酒司一矢而毙太祖太宗安坐以至回舟矢石终不能及
　　太祖太宗下诸国其伪命臣僚忠于所事者无不面加奬激以至弃瑕録用故徐潘脊修辈皆承眷礼至如卫融张洎应答不逊犹优假之故虽疎逺冦雠无不尽其忠力太平兴国中吴王李煜薨太宗诏侍臣撰吴王神道碑时有与徐争名而欲中伤之者面奏曰知吴王事迹莫若徐为详太宗未悟遂诏撰碑遽请对而泣曰臣旧事李煜陛下容臣存故主之义乃敢奉诏太宗始悟让者之意许之故之为碑但推言厯数有尽天命有归而已其警句云东隣遘祸南箕扇疑投杼致慈亲之惑乞火无里妇之谈始劳因垒之师终复涂山之防又有偃王仁义之比太宗览读称叹异日复得所撰吴王挽词三首尤加叹赏每对宰臣称之忠义吴王挽词今记者二首曰倐忽千龄尽防茫万事空青松洛阳陌芳草建康宫道德遗文在兴衰自古同受恩无补报反袂泣涂穷土德承余烈江南广旧恩一朝人事变千古信书存哀挽周原道铭旌郑国门此生虽未死寂寞已消魂李主葬北邙江南録乃与汤恱奉诏撰故有隣国信书之句东邻谓钱俶也
　　太祖幸西都肆赦张文定公齐贤时以布衣献防太祖召至便坐令面陈其事文定以手画地条陈十策内四说称防文定坚执其六说皆善太祖怒令武士拽出及车驾还京语太宗曰我幸西都惟得一张齐贤耳我不欲爵之以官异时汝可收之使辅汝为相也至太宗初即位放进士榜决欲置于髙等而有司偶失抡寘第三甲之末太宗不恱及注官有防一榜尽与京官通判文定释褐将作监丞通判衡州十年果为相
　　陶谷自五代至国初文翰为一时之冠然其为人倾险很媚自汉初始得用即致李崧赤族之祸由是缙绅莫不畏而忌之太祖虽不喜然借其词华足用故尚置于翰苑谷自以久次旧人意希大用建隆以后为宰相者徃往不由文翰而闻望皆出谷下谷不能平乃俾其党与因事荐引以为久在词禁宣力实多亦以防伺上防太祖笑曰颇闻翰林草制皆检前人旧本改换词语此乃俗所谓依样画葫芦耳何宣力之有谷闻之乃作诗书于玉堂之壁曰官职须由生处有才能不管用时无堪笑翰林陶学士年年依样画葫芦太祖益薄其怨望遂决意不用矣
　　太宗以元良未立虽意在真宗尚欲遍知诸子遂命陈抟歴抵王宫以相诸王抟回奏曰夀王真他日天下主也臣始至夀邸见二人坐于门问其姓氏则曰张旻杨崇勳皆王左右之使令然臣观二人他日皆至将相即其主可知太宗大喜是时真宗为夀王异日张旻侍中杨崇勳使相皆如抟之相也
　　真宗天纵睿明博综文学尤重儒术凡侍从之臣每因赐对未始不从容顾问真宗善设论虽造次应答皆典雅有伦当时儒学之士擢为侍从则有终身不为外官者杜镐以博学尤承眷礼晩年苦肺疾累乞闲地真宗不允至数年加剧又于便坐恳述真宗曰卿自择一人学术可以代卿者镐于是荐戚纶以代又逾年未及得请而卒
　　真宗圣性好学尤爱文士即位之初王禹偁为知制诰坐事谪守黄州谢上表有宣室鬼神之问岂望生还茂陵封禅之书唯期身后之语真宗览表惊其辞之悲方欲内徙会黄州境有二虎鬬而食其一占者以为咎在守土之臣遽有防移守蕲州以避其变勅下而禹偁死矣
　　澶渊之役王超傅潜兵力弗支遂至中外之议不一至有以北戎狃开运之胜闻于上者唯冦莱公准首乞亲征李沆宋湜赞之然而羣下终以未必胜为言时陈尧叟请幸蜀王钦若乞幸江南真宗一夕召冦莱公语曰有人劝朕幸江南与西川者卿以为如何莱公答曰不知何人发此二谋真宗曰卿姑断其可否勿问其人也莱公曰臣欲得献策之人斩以衅鼓然后北伐耳真宗默然而悟遂决澶渊之行
　　真宗次澶渊一日语莱公曰今敌骑未退而天雄军截在其后万一防没则河朔皆敌境也何人可为朕守魏莱公曰当此之际无方畧可展古人有言知将不如福将臣观参知政事王钦若福禄未艾宜可为守于是即时进熟勑退召王公于行府谕以上意授勑俾行王公茫然自失未及有言莱公遽曰主上亲征非臣子避难之日参政为国柄臣当体此意驿骑已集仍放朝辞便宜即涂身乃安也遽酌大白饮之命曰上马杯王公惊惧不敢辞饮讫拜别莱公答拜且曰参政勉之廻日即为同列也王公驰骑入天雄方旌旗满野无以为计但屯塞四门终日危坐越七日敌骑退召为中书门下平章事集贤殿大学士如莱公之言也或云王公数进疑辞于上前故莱公因事出之以成胜敌之勣耳
　　辽犯澶渊傅潜坚壁不战河北诸郡城守者多为蕃兵所防或守城或弃城出奔当是时魏能守安肃军杨延朗守广信军乃世所谓梁门遂城者也二军最切敌境而攻围百战不能下以至敌退出界而延朗追蹑转战未尝衂败故时人目二军为铜梁门铁遂城盖由二将善守也
　　仁宗圣性仁恕尤恶深文狱官有失入人罪者终身不复进用至于仁民爱物孜孜唯恐不及一日晨兴语近臣曰昨日因不寐而甚饥思食烧羊侍臣曰何不降防取索仁宗曰比闻禁中每有取索外面遂以为例诚恐自此逐夜宰杀以备非时供应则岁月之久害物多矣岂可不忍一夕之馁而启无穷之杀也时左右皆呼万岁至有感泣者
　　景德末年天书降左承天门鸱尾上既而又降于朱能家于是改元祥符作玉清昭应宫建宝符阁尽裒天书置阁中虽上意笃信而臣下或以为非若孙奭张咏尤极诋訿未几朱能谋叛天下愈知其诈至真宗上仙王文正公曽当国建议以为天书本为先帝而降不当留在人间于是尽以葬于永定陵无一字留者文正之识虑防宻皆如此也











　　东轩笔録卷一
　　钦定四库全书
　　东轩笔録卷二
　　宋　魏泰　撰
　　唃厮啰唐吐蕃赞普之后据邈川之宗哥城尽有河隍之地祥符中用蕃僧立遵之策将众十万穿古渭州入冦时曹玮以引进使知秦州领骑卒六千守伏羗城闻贼已过毕利城玮率诸将渡渭逆之遂合战于三都谷贼军虽众然器甲殊少在后者所持皆白棓毛连以备刼虏而已玮知其势弱不足畏欲以气陵之自引百骑穿贼阵出其后升髙指挥军中皷噪夹击贼大溃斩首三千级明日视林薄间中伤及投崖死者万计玮之威名由是大震唃氏自此衰弱矣
　　冯拯之父为中令赵普家内知内知葢勾当本宅事者也一日中令下帘独坐拯方十余岁弹雀于帘前中令熟视之召坐与语其父遽至惶恐谢过中令曰吾视汝之子乃至贵人也因指其所坐榻曰此子他日当至吾位冯后相真宗仁宗位至侍中
　　丁谓有才智然多希合上防天下以为奸邪及稍进用即启廸真宗以神之事又作玉清昭应宫耗费国帑不可胜纪谓既为宫使夏竦以知制诰为判官一日宴官僚于斋防有杂手伎俗谓弄盌注者献艺于廷丁顾语夏曰古无咏盌注诗舍人可作一篇夏即席赋诗曰舞拂挑珠复吐丸遮藏巧便百千般主公端坐无由见却被旁人冷眼看丁览读变色
　　种放终南山往华山访陈抟抟闻其来倒屣迎之既即坐熟视曰君他日甚显官至丞郎种曰我之来也求道义之益而乃言及爵禄非我意也陈笑曰人之贵贱莫不有命贵者不可为贱亦犹贱者不可为贵也君骨法合为此官虽晦迹山林终恐不能安耳今虽不信异日当自知之放不怿而去至真宗时以司谏召至阙下及辞还山迁谏议大夫东封改给事中西祀改工部侍郎而卒竟如抟之相也
　　冦莱公始与丁晋公善尝以丁之才荐于李文靖公沆屡矣而终未用一日莱公语文靖曰准屡言丁谓之才而相公终不用岂其才不足用耶抑鄙言不足听耶文靖曰如斯人者才则才矣顾其为人可使之在人上乎莱公曰如谓者相公终能抑之使在人下乎文靖笑曰他日后悔当思吾言也晩年与冦权宠相轧交至倾夺竟有海康之祸始伏文靖之识
