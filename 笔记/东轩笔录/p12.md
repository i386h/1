<!-- { "loadSidebar": true } -->
　　秦州徐二公者异人也无家无子孙亲属亦不知其何许人日持一箒以扫神祠佛殿未尝与人言有问则不对而走忽发一言则应祸福吕叅政惠卿既除防将赴阙便道访二公拜而问之二公惊走吕追之忽回顾曰善守吕再拜而去意谓俾其善守冨贵也及还朝除知建州徐禧沈括新败恳辞不行又乞与两府同上殿神宗怒落资政殿学士知单州即善守之应也
　　石叅政中立事太宗为馆职至真宗末年犹为学士一夕梦朝太宗靣谕以将有进用之意石谢讫将下殿不觉锵然有声顾视乃鱼袋坠于墀上及觉大异之不数日有叅预之命谢日方拜起亦觉有声顾视则鱼袋坠地矣
　　欧阳文忠公尝言昔日夷陵从干徳泊舟于汉江野岸中夕后闻语言歌笑男女老幼甚众亦有交易评议及呌卖果饵之声若市井然迨晓方止翊日舟人问之云闻声但不见人而四瞻皆旷野无复踪路文忠乃歩于岸逺望有一城基近村而询之即曰古隋地也
　　旧传东京相国寺乃魏公子无忌之宅至今地属信陵坊寺前旧有公子亭丁谓开保康门对寺架桥始移亭子近东寺基旧极大包数坊之地今南北讲堂巷即寺之讲院戒身即寺之戒坛也
　　王朴为学士居近浚仪桥常便服顶蓆帽歩行沿河以访亲故王嗣宗为中丞退朝适见市人夺物而走嗣宗跃马追及斥左右絷之宋白为翰林承防游委巷为赵庆所持鲁宗道为宫僚饮于仁和酒店前辈通脱简率如此亦法制寛简也
　　旧制宪府不预游宴太宗幸金明池召中丞赵昌言上元观灯召知杂谢泌宪官预宴自二人始
　　国初知判州府不以履厯先后分州郡小大但急于用人或遇阙即差陈晋公恕先知大名府后知代州翟守素先知西京后知商州张鉴先知广州后知朗州皆非谪降也
　　太宗时灵州之役转运使陈纬死之神宗朝永乐之役转运使李稷死之
　　陈晋公恕知贡举精文行之士黜落极众省牓才放七十二人而韩忠宪公亿预在髙等晋公之子楚国公执中至和中再为相荐忠宪之孙宗彦为舘职故翊世交契为重及楚公薨忠宪之子维为礼官諡楚公为荣灵而諡议之中尤多诋毁吕内翰溱常叹斯事以为风义之可惜
　　范文正公仲淹自知开封落待制以吏部员外郎知饶州出都时惟王待制质饯宿于城外泊水道之官厯十余州无一人出迎迓者时陈恭公执中以龙图阁直学士知州迎送问劳甚至虽时宰好恶能移众人而方正之士亦不可变也
　　旧制凡责授散官即服章亦从本官职虽近侍宰相不免也杨慿自京兆尹谪临贺尉张籍咏之曰身着青衫骑恶马东门之东无送者沈佺期云姓名已齿録袍笏未复牙绯韩退之祭湘君文云今日获位于朝复其章绶是也国初尚有此制卢多逊自宰相责崖州司户叅军出狱日青衫跨驴
　　祖宗朝赤县筦库犹差馆职人故钱易知开封县孙仅知浚仪县韩魏公琦监左藏库皆馆职也
　　国初官舟数少非达官贵人不可得乘李丞相廸谪衡州副使郑载在淮南为假张驰子客舟以行朱严第三人及第赁舟赴任王禹偁送诗曰赁船东下歴阳湖牓眼科名释褐初
　　丁谓为宰相将治第于水柜街患其卑下既而于集禧观凿池取弃土以实其基遂髙爽又奏开保康门为通衢而宅据要防矣
　　庆厯中余靖欧阳修蔡襄王素为谏官时谓四谏四人者力引石介而执政亦欲从之时范仲淹为叅知政事独谓同列曰石介刚正天下所闻然性亦好为竒异若使为谏官必以难行之事责人君以必行少怫其意则引裾折槛叩头流血无所不为矣主上虽冨有春秋然无失德朝廷政事亦自修举安用如此谏官也诸公服其言而罢
　　自古为国兴财利者鲜克令终不然亦祸及其后汉之桑羊唐之韦坚王鉷杨慎矜刘晏之徒不可胜纪皆不自免本朝如李谘元子陈恕林特子孙不免非命岂剥下益上隂责最大乎
　　汉丞相子犹不免戍边唐王方庆为宰相子为西川叅军国初侯仁宝赵中令普之甥知邕州十年陈恭公父为叅知政事公自泉州惠安知县移知梧州今两府子弟未尝有厯川广差遣者而终身不出京城者多矣
　　皇甫泌向敏中之壻也少年纵逸多外宠徃徃涉旬不归敏中方秉政每优容之而其女抱病甚笃敏中妻深以为忧且有恚怒之词敏中不得已具劄子乞与泌离壻一日奏事毕方欲开陈真宗圣体似不和遽离扆坐敏中迎前奏曰臣有女壻皇甫泌语方至此真宗连应曰甚好甚好防得已还内矣敏中词不及毕下殿不觉抆泪盖莫知圣意如何已而传诏中书皇甫泌特转两官敏中茫然自失欲翊日奏论是夕女死竟不能辨直其事
　　刘沆为集贤相欲以刁约为三司判官与首台陈恭公议不合刘再三言之恭公始见允一日刘作奏劄子怀之与恭公上殿未及有言而仁宗曰益州重地谁可守者二相未对仁宗曰知定州宋祁其人也陈恭公曰益俗奢侈宋喜游宴恐非所宜仁宗曰至如刁约荒饮无度犹在馆宋祁有何不可知益州也刘公惘然惊惧于是宋知成都而不敢以约荐焉

　　东轩笔録卷十三
　　钦定四库全书
　　东轩笔録卷十四
　　宋　魏泰　撰
　　吕惠卿与王荆公相失惠卿服除荆公为宫使居钟山以启讲和荆公谢之今具载于此吕书曰惠卿启合乃相从疑有殊于天属析虽或使殆不自于人为然以情论形则已析者冝难于复合以道致命则自天者讵知其不人如某叨一臂之交谬意同心之列忘怀履坦失戒同关之泣非疎碾足之辞未已而溢言皆达茀气并生既莫知其所终兹不疑于有敌而门墙责善数移两之书殿陛对休亲奉再和之诏固其愿也方且图之重罹苫块之忧遂稽竿牍之献然以言乎昔则一朝之过不足害平生之欢以言乎今则八年之间亦将随数化之改内省凉薄尚无细故之嫌仰揆髙明夫何旧恶之念恭惟观文特进相公知徳之奥达命之情亲疎冥于所同憎爱融于不有氷炭之息豁然傥示于至恩桑榆之收继此请图于改事侧躬以待惟命之从荆公答曰安石启与公同心以至异意皆縁国事岂有他哉同朝纷纷公独助我则我何憾于公人或言公吾无预焉则公亦何尤于我趍时便事吾不知其説焉考实论情公亦宜照于此开谕重悉览之怅然昔之在我诚无细故之疑今之在我尚何旧恶足念然公以壮烈方进为于圣世而某薾然衰疾将待尽于山林趍舍异事则相煦以湿不若相忘之愈也趍召想在朝夕唯良食自爱荆公巽言自如此
　　上即位太皇太后同聴政相司马光又擢用蘓轼蘓辙兄弟于是吕惠卿自太原移州表乞宫观旋以台官有言遂除分司朝论未决而谏官蘓辙上疏臣闻汉武世御史大夫张汤挟持诈以迎合上意变乱货币崇长犴狱使天下重足而立防至于乱武帝觉悟诛汤而后天下安唐徳宗宰相卢杞妬贤嫉能戕害善力劝征伐助成暴敛使天下重足而立几至于乱徳宗觉悟逐杞而社稷存盖小人天赋倾邪安于不义性本险贼尤喜害人若不死亡终必为患臣伏见前叅知政事吕惠卿怀张汤之巧诈挟卢杞之奸凶诡变多端敢行非度见利忘义黩货无厌王安石初任执政用为腹心安石山野之人强愎傲诞其于吏政实无所知惠卿指擿教以济其恶青苗助役议出其手韩琦始言青苗之害先帝知琦朴忠翻然感悟欲退安石而行琦言当时执政皆闻徳音安石遑遽自失亦累表乞退天下欣然有息肩之望矣惠卿亦为小官自知失势上章乞对力陈邪説荧惑圣心巧回天意身为馆殿摄行内侍之职亲徃传宣以起安石肆其伪辨破难琦説仍为安石画刼持上下之策大率多用刑狱以震动天下自是诤臣吞声有识防气而天下靡然矣安石之党言惠卿使华亭知县张若济借豪民朱华等钱置田产使舅郑英请夺民田使僧文防请夺天竺僧舍朝廷遣蹇周辅推鞠其事狱将具而安石罢去政事事不敢究案在御史可复视也惠卿言安石相与为奸发其私书其一曰无使齐年知齐年者谓冯京也安石与京同生于辛酉故谓之齐年安石由是得罪夫惠卿与安石出肺肝托妻子平居相结惟恐不深故虽欺君之言见于尺牍不复疑间惠卿方其事已一一收録以备缓急之用一旦争利抉摘不遗余力必致之死此犬之所不为而惠卿为之曽不愧耻天下之士见其在位侧目畏之夫人君用人欲其忠信于己必取信于父兄信于师友然后付之以事故放麑违命也推其仁可以托国食子狥君也推其则至于杀君栾布惟不废彭越之命故高祖知其贤李勣唯不利李宻之地故太宗评其义二人终事二主俱为名臣何者人心所存无施不可虽公私有异而忠厚不殊至于吕布事丁原则杀丁原事董卓则杀董卓刘牢之事王恭则杀王恭事司马元显则杀元显皆逆人理世所共弃故吕布见诛于曹公而牢之见诛于桓氏皆以其平生反覆世不可存夫曹桓古之奸雄驾驭英豪何所不有然推究利害终畏此人今朝廷用忠信惟恐不及而置惠卿于其间薰莸杂处枭鸾并栖不惟势不两立兼亦恶者必胜况自比嵗已来朝廷废吴居厚吕嘉问蹇周辅宋用臣李宪王中正等或以利争或以渎兵以事害民皆在叱谴今惠卿身兼众恶自知罪大而欲以闲地自免天下公议未肯赦之然近日言事之官论奏奸邪至邓绾李定之徒细微必举而不及惠卿者盖其凶悍猜性如蝮蝎万一复用眦睚必报是以言者未肯轻发臣愚惷寡虑以为备位言责与元恶同时而退避辜朝廷是以不避死亡献此愚直伏乞判自圣意略正典刑纵未以汚斧锧犹当追削官职投畀四裔以御魑魅疏奏贬惠卿为团练副使建州安置是时蘓轼为舍人行其制曰元凶在位民不奠居司冦失刑士有异论稽正滔天之罪永为垂世之规具官吕惠卿以斗筲之才挟穿窬之智謟事宰辅同升庙堂乐祸而贪功好兵而喜杀以聚敛为仁义以法律为诗书首建青苗次行助役输均之政自同商贾手实之祸下及鸡豚茍可蠧国而害民率皆攘臂而称首先皇帝求贤不及従善如转丸始以帝尧之心姑试伯鲧终焉孔子之圣不信宰予发其宿奸责之辅郡止冝改过稍舁重权复陈罔上之言继有砀山之贬反覆教戒恶心不悛躁轻矫诬徳音犹在始与知己共为欺君喜则摩足以相欢怒则反目以相噬连起大狱发其私书党与交攻几半天下奸赃狼籍横江东至其复用之年始倡西戎之隙妄出新意变乱旧章力引狂生之谋驯致永乐之祸兴言及此流涕何追逮予践祚之初首发安边之诏假我号令成汝诈谋不图汗涣之文止为疑贼之具迷国不道従古罕闻尚寛两观之诛薄示三苗之窜国有常宪朕不敢恕可责授云云始徐禧为布衣惠卿方修撰经义引为检讨暨而禧拜官歴台阁元丰中以给事中计议边事遂与沈括同城永乐西戎攻防永乐禧死之力引狂生盖指禧也
　　永州有何氏女防遇异人与桃食之遂不饥无漏自是能逆知人祸福乡人神之为构楼以居世谓之何仙姑士大夫之好竒者多谒之以问休咎王达为湖北运使廵至永州召于舟中留数日是时魏绾知潭州与达不叶因奏达在永州取无夫妇人阿何于舟中止宿又有周师厚者为湖北路提举常平人或呼为梦见公盖以其姓周也蒲宗孟为湖北察访因奏师厚昏不晓事致吏民呼为梦公二人者皆以此罢去盖疑似易乗使朝廷致惑也
