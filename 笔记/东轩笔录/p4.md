<!-- { "loadSidebar": true } -->
　　英宗即位之初有著作佐郎甄复献继圣图其序大略曰昔景德戊申岁天书降后二十四年陛下降生之日复是天庆节是天书于二纪已前为陛下降圣之兆也又迩来市民染帛以油渍紫色谓之油紫油紫者犹子也陛下濮安懿王之子视仁宗为诸父此犹子之义也又云京师自二年来里巷间多云着个羊陛下生于辛未羊为未神此又语瑞也又以御名拆其点画使两目相并为离明继照之义其言诡诞不经英宗圣性髙明尤恶谄防书奏怒其妖妄御批送中书令削官停任天下伏其神鉴
　　治平间河北防荒继以地震民无粒食往住贱卖耕牛以茍岁月是时刘涣知澶州尽发公帑之钱以买牛明年震摇息逋民归无牛可以耕凿而其价腾踊十倍涣复以所买牛依元直卖与是故河北一路唯澶州民不失所由涣权宜之术也
　　神宗皇帝在春宫时极冲幼孙思恭为侍读一日讲孟子至多助之至天下顺之寡助之至亲戚畔之思恭泛引古今助顺之事而不及亲戚畔之者主上顾曰防子纣之诸父也抱祭器而入周非亲戚畔之耶思恭释然骇伏上之睿明可谓闻一知十矣
　　熙宁十年夏京辅大旱主上以祈祷未应圣虑焦劳一夕梦异僧吐云雾致雨翊日甘澍滂足遂以其像求之旁阁中乃第十尊罗汉也上之精防感应如此时集贤王丞相珪有贺雨诗略曰良弼为霖孤宿望神僧作雾应精求即其事也
　　欧阳修致仕居颍蔡承禧经由上谒于私第从容曰公德望隆重朝廷所倚未及引年而遽此髙退岂天下所望也欧阳公曰吾与世多忤晩年不幸为小人诬蔑止有进退之节不可复令有言而竢逐也今日乞身已为晩矣小人盖指蒋之奇也欧阳公在颍唯衣道服称六一居士又为传以自序
　　王荆公安石当国以徭役害民而防手无所事故率农人出钱募游手给役则农役异业两不相妨行之数年荆公出判金陵荐吕惠卿参知政事惠卿用其弟温卿之言使免役钱依旧而拨诸路闲田募役既而闲田少役人多不能均济天下方患其法不可行而中丞邓绾又言惠卿意在是甲毁乙故壊新法于是不行温卿之言依旧给钱募役
　　王荆公当国始建常平钱之议以谓百姓当五谷青黄未接之时势多窘迫贷钱于兼并之家必有倍蓰之息官于是结甲请钱每千有二分之息是亦济贫民而抑兼并之道而民间呼为青苗钱范镇时以翰林学士知通进银台司误会此意将谓如建中间税青苗于田中也遽上防畧曰常平仓始于汉之盛时贵而防之贱而敛之虽尧舜无易也青苗者荒乱之世所请青苖在田贱估其值敛收未毕而责其偿此盗跖之法也今以盗跖之法变唐虞不易之政此人情所以不安而中外所以惊疑也疏奏请众谓不然落翰林学士守本官致仕制有举直措枉古之善政服谗搜慝义所当诛葢谓是也
　　常平法既行而同知谏院孙觉上言府界诸县百姓率不愿请往往追呼抑配深为民害主上俾觉同府界提点往诸县体量有无追呼抑配之事孙面奏曰敢不防奉诏防即日治行既而又上疏曰臣闻古者设官有言之者有行之者故言者不责其必行行者不责其能言臣备员谏省以言语为官矣又能一一而行之乎所有同体量指挥望赐寝罢主上怒其反覆落同修起居注知广德军
　　曾布为三司使极论京师市易不便其大槩以为天下之财匮乏良由货不流通货不流通由商贾不行商贾不行由兼并之巧为挫抑故朝廷市易于京师以售四方之货常低昻其价使髙于兼并之家而低于倍蓰之直而官不失二分之息则商贾自然无滞矣虽然官中非觊利也特欲抑兼并耳必也官无可买官无可卖即是兼并不敢侵牟而市易之法行也今吕嘉问提举市易乃差官于四方买物货禁客旅须俟官中买足方得交易以息钱多寡为官吏殿最故官吏牙人唯恐裒之不尽而取息不伙则是官中自为兼并殊非置市易之本意也事下两制详议而吕惠卿以为沮壊新法王荆公大怒遂置狱劾其事又三司会计差失即以为上书诈不实曽落翰林学士知制诰以起居舍人知饶州惠卿遂参知政事矣而市易差官置物畴劳如故
　　常秩以处士起为左正言直集贤院判国子监不逾年待制宝文阁兼判太常寺中间谒告归汝阴主上特降诏自秩始也会放进士徐铎榜秩宻以太学生之薄于行者籍名于方册竚懐袖间每唱名有之则掲册指名进呈乞赐黜落如是者三四上方披阅试卷或与执政语往往不省秩言秩大以为沮遂谒告不朝一日翰林学士杨绘方坐禁中俄有报太常寺吏人到院者绘昔掌判事立命至前乃故吏也询其来之故即云常待制以谒吿月余未有诏起令探刺消息杨曰此禁中汝得妄入乎我若致汝于法则连及待制汝速出无取祸也先是秩未谒告时差防向经葬事至是经葬有日上亲奠祭防官例合迎驾秩不朝参而出迎驾于经门上祭奠毕登辇而去亦不顾秩秩愈不得意或告以不朝叅而出就职又尝私觇禁中台官欲有言者秩大恐遂以病还汝阴既而卒或云方卒时狂乱若心疾将自杀者然未得其详





　　东轩笔録卷四
<子部,小说家类,杂事之属,东轩笔录>
　　钦定四库全书
　　东轩笔録卷五
　　宋　魏泰　撰
　　王安国性亮直嫉恶太甚王荆公初为参知政事闲日因阅读晏元献公小词而笑曰为宰相而作小词可乎平甫曰彼亦偶然自喜而为尔顾其事业岂止如是耶时吕惠卿为舘职亦在坐遽曰为政必先放郑声况自为之乎平甫正色曰放郑声不若逺佞人也吕大以为议已自是尤与平甫相失也
　　熙宁六七年河东河北陜西大饥百姓流移于京西就食者无虑数万朝廷遣使赈防或云使者落其数十不奏一然而流连襁取道于京师者日有千数人郑侠监安上门遂画流民圗及疏言时政之失其词激讦讥讪往往不实书奏侠坐流窜而中丞邓绾知谏院邓润甫言王安国尝借侠奏藁观之而有奬成之言意在非毁其兄是时平甫以著作佐郎秘阁校理判官吿院坐此放归田里逾年起为大理寺丞监真州粮料院不赴而卒平甫天下之奇才黜非其罪而又不夀世共惜台官希执政之防且将因此以恱荆公也余尝为挽词二首颇道其事云海内文章杰朝廷亮直闻黄琼起处士子夏遽修文贝锦生迁怒江湖久离羣伤心王佐畧不得致华勳又曰今日临风泪萧萧似绠縻空懐徐穉絮谁立郑碑无力酬推毂平时愤抵巇何人令枉状路粹岂能为葢谓是也
　　冯京与吕惠卿同为参知政事吕每有所为冯虽不抑而心不以为善至于议事亦多矛盾会郑侠狱起言事者以侠常游京之门推劾百端冯竟以本官知亳州岁余加资政殿学士知会州舍人钱藻当制有大臣进退系时安危及持正莫为一节不挠之语中丞邓绾惧冯再入又将希合吕公遽言冯京预政日久殊无补益而曰系时安危京朋邪徇俗懐利而已而曰持正不挠乞罢钱藻以谕中外而藻竟罢直院
　　熙宁七年元绛为三司使宋廸为判官廸一日遣使煮药而遗火延烧计府自午至申焚伤殆尽方火炽神宗御西角以观是时章惇以知制诰判军器监遽部本监役兵往救火经由角楼以过上顾问左右以惇为对翊日廸夺官勒停绛罢使以章惇代之
　　国朝旧制父子兄弟及亲近之在两府者与侍从执政之官必相回避熙宁初吕公弼为枢宻其弟公着除御史中丞制曰久欲登于逸用尚有避于当涂公弼闻之义不能安遂乞罢枢府久之以观文殿学士知并州
　　神宗即位岐王嘉王犹在禁中秘书丞章辟光献言乞迁于外而朝论以为疎逺小臣妄论离间于义当议有防送中书王荆公以为其言非过依违不行防中丞吕诲极言其不可而兼及荆公遂夺辟光官降衡州监税
　　延州当西戎三路之冲西北金明寨正北黒水寨东北懐宁寨而懐宁直横山最为控要顷薛尚种谔取绥州建为绥德城据无定河连野鸡谷将谋复横山而朝廷责其擅兵二人者皆黜罢熙宁五年韩丞相绛以宰相宣抚陜西复取前议遂自绥州以北筑宾草坪正东筑呉堡将城银州会抽沙不可筑而罢遂建罗兀城欲通河东之路既而日月淹久粮运不继言事者屡沮止之旋属庆州卒叛遽班师韩以本官知邓州副使吕大防夺职知临江军弃罗兀等城而河东路不能通矣
　　李士宁者蜀人得导气养生之术又能言人休咎王荆公与之有旧每延于东府迹甚熟荆公镇金陵吕惠卿叅大政会山东吿李逢刘育之变事连宗子世居御史府沂州各起狱推治之劾者言士宁尝预此谋敇天下捕治狱具世居赐死李逢刘育磔于市士宁决杖流永州连坐者甚众始兴此狱引士宁者意欲有所诬蔑会荆公再入秉政谋遂不行
　　太一宫旧在京城西苏村谓之西太一熙宁初百官奏太一临中国主天下康阜诏作宫于京城之东南隅谓之中太一方蒇事命三司副使李夀朋往苏村祭吿是日夀朋饮酒食肉而入俄得疾于殿上扶归斋防七窍流血肩舆上道未及国门而卒
　　翰林故事学士每白事于中书皆公服靸鞋坐玉堂使院吏入白学士至丞相出迎然此礼不行久矣章惇为制诰直学士院力欲行之会一日两制俱白事于中书其中学士皆鞹足秉笏而惇独防手系鞋翰林故事十废七八忽行此礼大喧物议而中丞邓绾尤肆诋毁既而罢惇直院而系鞋之礼后亦无肯行之者
　　熙宁四年王荆公当国欲以朱东之监左藏库东之辞曰左帑有火禁而年髙宿直非便闻欲除某人勾当进奏院【忘其人名】实愿易之荆公许诺翊日于上前进某人监左藏库上曰不用朱东之监左藏库何也荆公震骇莫测其由上之机神临下多知外事虽防莫可也
　　熙宁十年王荆公初罢相以吏部尚书观文殿学士知金陵荐吕惠卿为叅政而去既而吕得君怙权虑荆公复进因郊礼荐荆公为节度使平章事方进熟勑上察其情遽问曰王安石去不以罪何故用赦复官惠卿知无以对明年复召荆公秉政而王吕益相失矣
　　王安国着序言五十篇上初即位韩绛邵亢为枢宻副使同以序言进上御批称美令召试学士院将不次进用而大臣有不喜者止得两使职官从辟为西京国子监教授后中丞吕诲弹奏王荆公犹引以为推恩太重平甫博学士文章通古今达治道劲直寡合不阿时之好恶虽与荆公论议亦不茍合故异时执政得以中伤而言事者谓非毁其兄遂因事逐之天下之人皆以为寃其死也余以文祭之畧曰人望二纪而仅获寸进谗夫一言而应声蹋翼葢谓是也
　　王观文韶始为监昌军司理叅军时蔡枢宻挺提点江西刑狱一见知其必贵顾待甚厚数年蔡知庆州王调官关中遂谒蔡于庆阳且言将应制科欲知西事本末蔡遂以前后士大夫之言及边事者皆示之其间有向宝议洮河一说王恱之以为可行后掌秦州机宜遂乞复洮河故地朝廷命韶兼管勾蕃部自是其谋浸广欲进取兰州鄯廓知秦州李师中以为不可而言事者亦多非沮朝廷令王克臣乘驿叅验其事克臣亦依违两可既而郭逵等又劾韶侵盗官物兴起大狱俾蔡确推劾蔡明其无罪自是君相之意断然不疑不数年克青唐武胜城熙河取洮河叠宕西团为熈河一路由上意不疑所致也
