<!-- { "loadSidebar": true } -->
　　熈宁中诏王荆公及子雱同修经义成加荆公左仆射兼门下侍郎雱龙图阁直学士同日授命故叅政綘贺诗曰陈前舆马同桓傅拜后金珠有鲁公









　　东轩笔録卷十
　　钦定四库全书
　　东轩笔録卷十一
　　宋　魏泰　撰
　　熈宁中周师厚为湖北提举常平张商英监荆南盐院师厚移官有供给酒数十瓶隂俾张卖之张言于察访蒲宗孟宗孟劾其事师厚坐是降官后数年商英为馆职嘱举子判监于舒亶亶缴奏其简商英坐是夺官始舒亶为县尉斩弓手节级废斥累年矣熈宁中张商英为御史力荐引之遂复进用甚峻至是反攻商英然亦世所谓报应者也
　　陈恭公在真宗时自疎逺小臣始建储嗣之议仁宗徳之庆厯中由叅知政事拜相仁宗召翰林学士张方平谕曰卿草陈执中麻当令中外无言乃善故有纳忠先帝有徳朕躬之语仁宗称善世亦无敢议者
　　英宗即位赦天下凡内外将校厢军皆加恩是时荆南所给缣帛皆故恶不堪既陈于庭下军士睨之失色扬言曰朝廷大恩而乃以此给我自旦至午不肯受赐而偶语纷纷不已转运使刘述大惧不知所为居民徃徃奔出城外且言变起矣是时张师正为州钤辖驰入军资库呼将卒前曰朝廷非次之恩州郡固无预备今帑中所有止如此汝辈不肯拜赐将何为也必欲反则非杀我不可遂掷劔于庭下披胷示之羣校茫然自失遽声喏受赐而去
　　熈宁新法行督责监司尤切两浙路张靓王庭老潘良器等因阅兵赴妓乐筵席侵夜皆黜责又因借司寮船家人而坐计佣者有作丝鞋而坐剰利者降斥纷纷是时孔嗣宗为河北提防刑狱求分司而去嗣宗性滑稽作启事叙其意略曰弊室数椽聊避风雨先畴二顷粗足衣粮这回自在赴筵到处不妨听乐倩得王郎伴舅且免计佣卖了黑新丝不忧剩利盖谓是也
　　刘攽刘恕同在馆下攽一日问恕曰前日闻君猛雨中徃州西何恕曰我访丁君闲冷无人过从我故冒雨徃见也攽曰丁方判刑部子得非有所请求恕勃然大怒至于诟骂攽曰我偶与子戱耳何忿之深也然终不同列亦惘然莫测异时方知是日恕实有请求于丁攽初不知悮中其讳耳
　　王汾口吃刘攽尝嘲之曰恐是昌家又疑非不见雄名惟闻艾气盖以周昌韩非雄邓艾皆吃也又尝同趋朝闻呌班声汾谓曰紫宸殿下频呼汝攽应声答曰寒食原头屡见君各以其名为戱也
　　仁宗朝两制近臣得罪虽有赃污亦止降为散官无下狱者旋亦收叙熈宁初龙图阁学士祖无择始以台官下秀州狱是时郑獬知杭州上章救言甚切直尔后许将沈季长刘奉世舒亶相继下台狱而天下习熟见闻莫有为救之者
　　钱俶入朝太祖眷礼甚厚然自宰相以下皆有章疏乞留俶而取其地太祖不从及赐还本国复宴饯于便殿屡劝以巨觥陛辞之日俶感泣再三太祖命于殿内取一黄复封识甚宻以赐俶且戒以涂中宻观洎即涂启之凡数十轴皆羣臣所上章疏俶自是益感惧江南平遂乞纳土
　　太祖常与赵中令普议事有所不合太祖曰安得宰相如桑维翰者与之谋乎普对曰使维翰在陛下亦不用盖维翰爱钱太祖曰茍用其长亦当防其短措大眼孔小赐与十万贯则塞破屋子矣
　　仁宗尝春日歩苑中屡回顾皆莫测圣意及还宫中顾嫔御曰渴甚可速进熟水嫔御进水且曰大家何不外靣取水而致乆渴仁宗曰吾屡顾不见镣子茍问之即有抵罪者故渴而归左右皆稽颡动容呼万嵗者久之圣性仁恕如此
　　孙觉孙洙同在三馆觉肥而长洙短而小然二人皆髯刘攽呼为大胡孙小胡孙顾临字子敦亦同为馆职为人伟仪干而好谈兵攽目为顾将军而又好以反语呼之为顿子姑攽尝与王介同为开封府试官试节以制度不伤财赋举子多用畜积字畜本音五六反广韵又呼玉反声近御名介坚欲黜落攽争之遂至諠忿监试陈襄闻其事二人皆赎金而中丞吕公着又言责之太轻遂皆夺主判是时雍子方为开封府推官戱攽曰据罪名当决臀杖十三攽答曰然吾已入文字矣其词曰切见开封府推官雍子方身材长大臀腿丰肥臣实不如举以自代合坐大笑
　　王荆公为舘职与滕甫同为开封府试官甫屡称一试卷荆公重违其言寘在髙等及拆封乃王观也观平日与甫亲善其为人薄于行荆公素恶之至是疑为滕所卖忿见于色辞滕遽操俚言以自辩且曰茍有意卖公者令甫老母不吉荆公怃然答曰公何不恺悌凡事湏权轻重岂可以太夫人为呪也荆公又不喜郑獬至是目为滕屠郑沽
　　范文正公守边日作渔家傲乐歌数阕皆以塞下秋来为首句颇述边镇之劳苦欧阳公尝呼为穷塞主之词及王尚书素出守平文忠亦作渔家傲一词以送之其断章曰战胜归来飞防奏倾贺酒玉阶遥献南山寿顾谓王曰此真元帅之事也
　　嘉祐中禁林诸公皆入两府是时包孝肃公极为三司使宋景文公守益州二公风力乆次最着人望而不见用京师谚语曰拨队为参政成都作副枢他包省主闷杀宋尚书明年包亦为枢宻副使而宋以翰林学士承防召景文道长安以诗寄梁丞相略曰梁园赋罢相如至宣室厘残贾归盖谓差除两府足方召也为承防又作诗曰粉署重来忆旧逰蟠桃开尽海山秋宁知不是神仙骨上到鼇峰更上头
　　慈圣光献皇后薨上悲慕甚有姜识者自言神术可使死者复生上命试其术置坛于外苑凡数旬无效乃曰臣见太皇后方与仁宗宴临白玉栏干赏牡丹无意复来人间也上知诞妄亦不深罪止斥于郴州蔡承禧进挽词曰天上玉栏花已折人间方士术何施盖谓是也
　　庆厯中西师未晏元献公殊为枢宻使防大雪欧阳文忠公与陆学士经同徃之遂置酒于西园欧阳公即席赋晏太尉西园贺雪歌其断章曰主人与国共休戚不惟喜恱将丰登须怜铁甲冷彻骨四十余万屯边兵晏深不平之尝语人曰昔者韩愈亦能作言语每赴裴度防但云园林穷胜事钟鼓乐清时却不曽如此作閙
　　张宻学奎张客省亢兄弟也奎清素畏慎亢奢纵跅弛世言张奎作事笑杀张亢张亢作事唬杀张奎杨景宗本以军营卒由椒房故为观察使暴横无赖世谓之杨骨槌一日语奎曰公弟客省俊特可爱只是性麤疎奎怏然不悦归语亢曰汝本世家服膺名教不知作何等事致令杨骨槌恶汝麤疎也
　　林洙少服苣胜晩年发多烦躁知寿州日夏夜露卧于堂下为鼓角匠以铁连鑻击杀之洎擒鼓角匠问所以杀守之情曰我何情但中夕睡中及大醉若有人引见故榜上铁连鑻遂擕之以行自谯楼至使宅堂前盖甚逺而诸门扄钥如故莫知何以至也朝廷以守臣杀起狱穷治自通判以下咸黜时富郑公为相以洙无正室颇疑奸吏共谋杀者曽鲁公为叅政独曰若是谋杀必持锋刅郑公之疑遂
　　欧阳文忠公与李端明淑素不相乐嘉祐中文忠为翰林学士防除李为承防欧阳公遂乞洪州甚切又移疾不入者乆之未得请而李卒既而文忠为枢宻副使
　　王章惠公随知州许元以举子上谒自陈世家乃唐许逺之后章惠率同僚上表荐其忠烈之家乞朝廷推恩而通判以下皆不从章惠遂独状荐之朝廷以为郊社斋郎元有材谋晓钱谷为江淮制置发运判以至为使凡十余年号为能臣终天章阁待制
　　韩忠宪公亿知州日有大校李甲以财豪于乡里诬执其兄之子为他姓赂里妪之貌者使认之为己子又醉其嫂而嫁之尽夺其奁槖之畜嫂侄皆诉于州提刑转运使每勘劾多为甲行赂于胥吏其嫂侄笞掠反自诬服受杖而去积十余年矣洎韩至又出诉韩察其寃因取前后案牍视之皆未尝引乳医为证一日尽召其党立庭下出乳医示之众皆伏罪子母复归如初
　　常秩居颍州仁宗时近臣荐其文行召不赴欧阳文忠公为翰林学士尤礼重之尝因早朝作诗寄秩曰笑杀汝隂常处士十年骑马听朝鸡熈宁中文忠致仕居颍州秩召而起或改文忠诗曰笑杀汝隂欧少保新来处士听朝鸡
　　尚书郎周越以书名盛行于天圣景祐间然字法软俗殊无古气梅尧臣作诗务为清切闲谈近代诗人鲜及也皇祐以后时人作诗尚豪放甚者粗俗强恶遂以成风蘓舜钦喜为健句草书尤俊快尝曰吾不幸冩字为人比周越作诗为人比梅尧臣良可叹也盖欧阳公常目为蘓梅耳
　　有近臣知潭州防侬智髙犯邕筦以致乗船至广东广州围凡官军战者皆败近臣因防客次客有叹曰此皆士卒素不练习行阵一旦用以应敌宜有折北近臣曰此何异欧市人以战也盖汉书作欧字音驱而近臣不识误读为欧打字坐客皆笑不禁因知伏猎侍郎杖杜宰相信有之也
　　唐坰知谏院成都人费孝先为作卦影畵一人衣金紫持箭射落一鸡坰语人曰持者我也王丞相生于辛酉即鸡也必因我射而去位则我亦从而贵矣翊日抗疏以弹荆公又乞留班颇諠于殿陛主上怒降坰为太常寺大祝监广州军资库以是年八月责坰叹曰射落之鸡乃我也
　　李璋尝令费孝先作卦影畵凤立于双剑上又畵一凤据防所又畵一凤于城门又畵一凤立重屋上其末畵一人紫绶偃卧四孝服卧于旁及璋死其事皆验劔上双凤者璋为凤宁军节度使也防所者尝知凤翔府末年谪官郢州召还卒于襄州凤台驿襄州有凤林阙也两子侍行璋既病乆复有二子官省疾至襄之次日璋薨四子缞服之应也
　　自至和嘉祐已来费孝先以术名天下士大夫无不作卦影而应者甚多独王平甫不喜之尝语人曰占卜本欲前知而卦影验于事后何足问
　　滕甫之父名髙官止州县甫之弟申狠暴无礼其母尤笃爱因是每陵侮其兄而阃政多紊人讥笑不一门下章惇与甫游旧多戯玩一日语之曰公多虞舜然亦有不似者克谐以孝耳
　　陈恭公拜集贤殿大学士时贾文元公昌朝当国张方平草麻有万事不理繄胡广之能言四方未平赖陈平之达识贾公深恶之韩魏公知定州日作阅古堂自为记书于石后又畵韩魏公像于堂上宋子京知定州作乐歌十阕其一曰听説山中好韩家阅古堂畵图真将相刻石好文章魏公闻之不喜
　　宋元献公庠初罢叅知政事知州尝以双鹅赠梅尧臣尧臣作诗曰昔居凤池上曾食凤池萍乞与江湖走从教养素翎不同王逸少辛苦冩黄庭宋公得诗殊不恱








　　东轩笔録卷十一
<子部,小说家类,杂事之属,东轩笔录>
　　钦定四库全书
　　东轩笔録卷十二
　　宋　魏泰　撰
　　吕惠卿尝语王荆公曰公靣有防用园荽洗之当去荆公曰吾靣黑耳非防也吕曰园荽亦能去黑荆公笑曰天生黒于予园荽其如予何
　　张铸河北转运使縁贝州事降通判太平州是时葛原初得江东西提防银铜坑冶欲荐铸而移文取其脚色铸不与但以诗答之曰银铜坑冶是新差职比催纲胜一阶更使下官供脚色下官踪迹转沉埋
