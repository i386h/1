<!-- { "loadSidebar": true } -->
　　钦定四库全书　　　　　子部十二
　　剧谈录　　　　　　　　小说家【异闻之属】提要
　　【臣】等谨案剧谈録三卷唐康骈撰王定保摭言作唐骈葢传写之讹故也唐书艺文志作康軿以其字驾言证之二字义皆相合未详孰是然诸书引之皆作骈疑亦唐志误也骈池阳人干符四年登进士第官至崇文馆校书是书成于干寕二年皆记天寳以来事亦间以议论附之凡四十条今以太平广记勘之一一相合非当时全部収入即后人从广记抄合也此本末有临安府陈道人书籍舗刋行字葢犹影抄宋本如潘将军一条注中疑为潘鹘硉字今本剑侠传从广记剽掇此条讹为潘碎遂不可觧知此本为善矣其中载元微之年老擢第执贽谒
　　李贺一条古夫于亭杂録辨之曰案元擢第既非迟暮于贺亦称前辈讵容执防造门反轻薄小説之不根如此其论最当然稗官所述半出传闻真伪互陈其风自古未可全以为据亦未可全以为诬在读者考证其得失耳不以是废此一家也乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书卷　　　　子部十二
　　剧谈录目录　　　　　　小説家二【异闻之属】卷上
　　宣宗夜召翰林学士
　　刘平见安禄山魑魅
　　王鲔活崔相公歌妓
　　御史滩
　　浑令公李西平朱泚云梯
　　潘将军失珠
　　李邺侯救窦庭芝
　　续坤蹶马
　　龙待诏相笏
　　孟才人善歌
　　袁相雪换金县令
　　郭鄩见穷
　　裴晋公天津桥遇老人
　　狄惟谦请雨
　　王侍中题诗
　　道流相夏侯谯公
　　华山龙移湫
　　田膨郎偷玉枕
　　洛中大水
　　李朱崖知白令公
　　卷下
　　刘相国宅
　　李相国宅
　　慈恩寺牡丹
　　管万敌遇壮士
　　张季宏逢恶新妇
　　玉蘂院眞人降
　　宰相布施
　　崔道枢食井鱼
　　洛中豪士
　　凤翔府举兵讨贼
　　老君庙画
　　白傅乗舟
　　严史君遇终南山者
　　韦颛枭鸣
　　命相日雨雹
　　李生见神物遗酒
　　説方士
　　广谪仙怨词
　　含元殿
　　曲江
　　眞身
　　元相国谒李贺


　　钦定四库全书
　　剧谈录卷上　　　　　　　唐　康骈　撰宣宗夜召翰林学士
　　宣宗皇帝圣政钦明光宅天下常欲刑清俗富有宵衣旰食之懐仄席竚贤每如不及令狐相国自吴兴郡守授司郎中未居内署初与学士对便以为有宰辅之才一夕于禁林寓直忽有中使来召行百余歩至于便殿遣内人秉烛之引于御榻之前上自宣令坐问卿来从江表见彼中甿庶安否廉察郡守字人求瘼之道如何朕常思四海之大九州之广虽明君不能自理常须良弼贤佐迩来窃窥朝廷皆未覩其忠赤相国降堦俯伏曰圣意如此微臣便合得罪上曰卿才为翰林学士所职者朕之丝纶向来之言本不相及既而复宣令坐俾御以玉杯斟酒赐之有小案置于御牀案上有书两卷指谓相国曰朕听政之暇未尝不披寻史籍此读者先朝所述金镜一卷则尚书大禹谟复问卿曾读金镜否对曰文皇帝所着之书有理国理身之要披阅诵讽不离于口上曰卿试举其要相国跪于御前抗声而诵至乱未尝不任不肖理未尝不任忠贤任忠贤则享天下之福任不肖则受天下之祸上止之曰朕每读至此未尝不三复后已书又云任贤勿贰去邪勿疑是则欲致升平当用此言为首相公抃舞而称曰先臣父每言金镜垂可为万古格言自非聪明文思无以探其壸奥况尧舜禹汤之道在典谟训诰之间陛下不以黄屋为尊每观之于夙夜将欲择贤举善使庶绩咸熈如此则功冠百王事超三五矣上曰曩者仰卿材器今日覩卿词学临轩竚立乆之谓中使曰持烛送学士归院及还禁林夜漏将半咸以近臣恩泽殆无其比繇是注意益深居嵗余遂为宰相自郡守至于台首尾才经二载尝自郊坛廻渭南尉赵嘏上诗云鹗在卿云氷在壶代天材业奉訏谟荣同伊陟傅朱户秀比王商入画图昨夜星辰廻劔履前年风月满江湖不知机务时多暇犹许诗家属和无
　　议曰凡懐才抱器有时而通非得茍容虽遇不显向使明主有任贤之意近臣无专对之能徒彰妄进之讥方病退慙之説殊恩厚渥岂及于身是以君子励志饬躬以遭逢之运良有防哉
　　刘平见安禄山魑魅
　　咸通中有五经博士卢斚得神仙保养之道自言生于隋代宿德朝士皆云见于童幼举世信奉之不穷年寿云安史之乱隐于终南山中其后或出或处先是令狐相公谕以柱下漆园之事稍从宦于京师常话与处士刘平执友修道平天寳中居于齐鲁间尤善吐纳之术能夜中视物不假灯烛安禄山在范阳厚币致于门下平见禄山左右常有物数十殊形诡状持鑪执葢以为导从平心异之谓禄山必为人杰及禄山朝觐与平俱至辇下行至华隂县值叶天师投龙于西岳平见二青衣童子乘虚而至所卫禄山魑魅皆弃鑪投葢狼狈而行平因知禄山为邪物所辅必不以正道克终及禄山却归范阳遂逃入华山而
　　王鲔活崔相公歌妓
　　凤翔少尹王鲔【侍郎凝之叔也】年十四五与儿童戏于果园竹林下见二枯首为粪壤所没乃令小仆择净地瘗之祭以酒其后数夕阴晦忽闻牕外有声良久问之云某等受郎君深恩免在芜未知所酬耶愿以驱策迩来凡有吉凶先兆肹蠁必来潜报如此数年遂与灵物通彻崔相国珙为度支使雅知于鲔一夕留饮家酿酒酣稍欢云有小妓善歌得于亲友因令左右召之良久不至相国俄而自归内见理妆才罢忽病心痛请饮汤而出相国怪而问之云适见一人着短后绯袍控马而去语未毕家仆遽报中恶救之不及矣相国悲惋不已鲔密言有一事或可救之然须得白牛头及酒一斛因召左右试令求觅有度支所由干事者径诣东市肉行以善价取之将牛头而至鲔令扶策歌者置于净室榻前以土盆盛酒横板用安牛头设席焚香密封其户且戒曰专伺之晓鼓一动闻牛吼当急开户可以活矣鲔既去久而无声禁鼓忽鸣果闻牛吼开户视之歌者微喘盆中斛酒悉干牛目怒出于外数日之后方述前事云其夕治妆既毕有人促召出门乗马而行约数里见有室宇华丽其间列筵张乐四座皆朱紫少年见歌者至大喜致于女妓中欢笑方洽忽闻人大呌声震庭庑坐中皆失色相视妓乐俱罢俄见牛头人长丈余执防径趋而入无不狼狈而走唯歌者在焉牛头者引于堦前背负而出才数十歩忽觉卧于室内迩后相国询其由鲔终不言尽其事
　　御史滩
　　河南府伊阙县前临大溪每僚佐有入台者即水中先有小滩涨出石砾金沙澄澈可爱牛相国为县尉一旦忽报滩出翌日邑者与同僚列筵于亭上观之因召耆宿询其事有老吏云此必分司御史非西台之命是西台滩上当有防鸂防立前后居人以此为则相国潜揣县僚无出于已因举杯祝曰既能有滩何惜一双鸂防宴未终俄有飞下不旬日拜西台监察御史
　　浑令公李西平朱泚云梯
　　朱泚之乱德宗皇帝车驾出幸奉天是时防边藩镇皆已举兵扈跸泚自率凶渠直至城下有西明寺僧陷在贼中性甚机巧敎泚造攻城云梯其髙九十余尺上施板屋楼橹可以下瞰城中浑中令李司徒奏曰贼锋既盛云梯又壮纵之诚恐不能御及其尚逺请以鋭兵挫之遂率王师五千列阵而出于时束蕴居后约战酣而燎风势不便火不能举二公酹酒抗词拜空而祝天道助顺至圣感神泚贼包藏祸心窃弄凶器敢以狂孽来犯乗舆今拥众胁君将逼城垒瑊等誓输忠节志殄妖氛社稷再兴威灵未冺当使云梯就逆党氷销于是词情慷慨人百其勇俄而风势遽廻鼔噪而进火烈飚骇烟埃涨天梯烬卒奔贼遂退衂徳宗皇帝御楼以观中外咸称万岁及尅复京国二公勲绩为首宠锡茅土铭镂钟鼎匡扶社稷终始一致其后李司徒有子四人皆分部节制忠烈荣耀于今蔼然
　　李司徒尝于左广効职久未迁升闻桑道茂善相人赍绢壹匹凌晨而往时道茂倾信者甚众造谒多不见之闻李公在门亲自迎接施设肴醴情意甚专既而问之谓曰他日建立勲庸贵盛无比或事权在手当以性命为托李公莫测其由但慙唯而已请廻所贶缣换李公所着汗衫子仍请于上书名云他日见此相忆及泚之叛道茂防在贼庭既尅复京师从乱者悉皆就戮李公受命斩决道茂将就刑请致分雪之词遂以汗衫为请李公奏以非罪遂令原之
　　潘将军失珠
　　京国豪士潘将军住光德坊【忘其名时人呼为潘鹘硉也】本居襄汉间常乗舟射利因泊江壖有僧乞食留之数日尽心檀施僧谓潘曰观尔形质器度与众贾不同至于妻孥已来皆享巨福因以玉念珠一穿留赠云寳之不但通财他后亦有官禄既而迁贸数年藏镪巨万遂均陶朱其后职居左广列第京师常寳念珠贮之以绣囊玉合置之于道塲内每月朔则出而拜之一旦开合啓囊已亡失珠矣然而缄封旧他物亦无所失于是夺魄防精以为其家将破之兆有主藏者尝识京兆府停解所由王超年且八十已来因密话其事超曰异哉此非攘窃之盗也其试为寻之未知果得否超他日因过胜业坊北街时春雨新霁有三鬟女子年可十七八衣装蓝缕穿木屐立于道侧槐树下值军中少年蹴踘接而送之直髙数丈于是观者渐众超独异焉及罢随之而行止于胜业坊北门短曲有母同居葢以纫针为业超异时因以他事熟之遂为甥舅然居室甚贫与母同卧土榻烟爨不动者往往经于累日设肴羞时有水陆珍异吴中初进洞庭橘子恩赐宰臣外京辇未有此物密以一枚赠超云有人从内中出而禀性刚决超意甚疑之如此往来周岁矣超一旦防酒食与之从容徐谓之曰舅有深诚欲告外甥未知如何女曰每感重恩恨无所答力有可施必能赴汤蹈火超曰潘将军失却玉念珠不知知否女子微笑曰从何知之超揣其意不甚密藏又曰外甥可寻觅厚备缯防酬之女子曰勿言于人某偶与朋侪为戏终却还与因循未暇舅来日诘旦于慈恩寺塔院相某知有人寄珠在此超如期而往时寺门始开塔户犹鏁女子先在谓超曰少顷仰观塔上当有所见语讫而去疾飞鸟忽于相轮上举手示超歘然防珠而下谓超曰便可将还勿以财帛为意超径诣潘具述其事因以金玉缯锦密为之赠明日访之已空室矣
　　冯给事常闻京师多任侠之徒及为尹密询左右引超具述前事访潘将军所説与超符同李邺侯救窦庭芝
