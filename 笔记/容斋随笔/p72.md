<!-- { "loadSidebar": true } -->
　　苏涣诗杜子美赠苏涣诗，序云：“苏大侍御涣，静者也，旅寓江侧，凡是不交州府之客，人事都绝久矣。肩舆江浦，忽访老夫，请诵近诗，肯吟数首，才力素壮，词句动人，涌思雷出，书筐几杖之外，殷殷留金石声。赋八韵记异，亦记者夫倾倒于苏至矣。”诗有“再闻诵新作，突过黄初诗”之语。又有一篇《寄裴道州并呈苏涣侍御》云：“附书与裴因示苏，此生已媿须人扶。致君尧舜付公等，早据要路思捐躯。”其褒重之如此。《唐?艺文志》，有涣诗一卷，云：“涣少喜剽盗，善用白弯，巴蜀商人苦之，称‘白跖，，以比庄矫。后折节读书，进士及第。湖南崔瓘辟从事，继走交、广，与哥舒晃反，伏诛。”然则非所谓静隐者也。涣在广州作变律诗十九首，上广府帅，其一曰：“养蚕为素丝，叶尽蚕不老。顷筐对空床，此意向谁道。一女不得织，万夫受其寒。一夫不得意，四海行路难。祸亦不在大，祸亦不在先。世路险孟门，吾徒当勉族。”其二曰：“毒蜂一巢成，高挂恶木枝。行人百步外，目断魂为飞。长安大道边，挟弹谁家儿？手持黄金丸，引满无所疑。一中纷下来，势若风雨随。身如万箭攒，宛转送所之。徒有疾恶心，奈何不知几！”读此二诗，可以知其人矣。杜赠涣诗，名为记异，语意不与他等，厥有旨哉！岁后八日《东方朔占书》，岁后八日，一为鸡，二为犬，三为豕，四为羊，五为牛，六为马，七为人，八为谷。谓其日晴，则所主之物育，阴则灾。杜诗云：“元日到人日，未有不阴时。”用此也。八日为谷，所系尤重，而人罕知者，故书之。
　　门焉闺焉《左氏传》好用“门焉”字，如“晋侯围曹，门焉”，“齐侯围龙，卢蒲就魁门焉”，“吴伐巢，吴子门焉”，阳人启门，诸侯之士门焉”。及“蔡公孙翩以两矢门之”，“门于师之梁”，“门于阳州”之类，皆奇葩之语也。然《公羊传》云：“入其大门，则无人门焉者；入其闺，则无人闺焉者；上其堂，则无人焉。”又杰出有味。何休注“堂无人焉”之下曰：“但言焉，绝语辞，堂不设守视人，故不言焉者。”休之学可谓精切，能尽立言之深意。郡县主婿宫本朝宗室袒免亲女出嫁，如婿系白身人，得文解者为将仕郎，否则承节、承信郎，妻虽死，夫为官如故。按唐贞元中，故怀泽县主婿检校赞善大夫窦克绍状言：“臣顷以国亲，超授宠禄，及县主薨逝，臣官遂停。臣陪位出身，未授检校官，自有本官，伏乞宣付所司，许取前衔婺州司户参军随例调集。”诏：“许赴集，仍委所司比类前任正员官依资注拟。自今已后，郡县主婿除丁忧外，有曾任正员官停检校官俸料后者，准此处分。”乃知婿官不停者，恩厚于唐世多矣。绍兴中，高士轰尚伪福国长公主，至观察使。及公主事发诛死，犹得故官，可谓优渥。
　　乐府诗引喻自齐、梁以来，诗人作乐府《子夜四时歌》之类，每以前句比兴引喻，而后句实言以证之。至唐张祜、李商隐、温庭筠、陆龟蒙，亦多此体，或四句皆然。今略书十数联于策。其四句者，如“高山种芙蓉，复经黄檗坞，未得一莲时，流离婴辛苦。”“窗外山魈立，知渠脚不多。三更机底下，摸着是谁梭。”“淮上能无雨，回头总是情。蒲帆浑未织，争得一欢成。”其两句者，如“风吹荷叶动，无夜不摇莲。”“空织无经纬，求匹理自难。”“围棋烧败袄，着子故依然。”“理丝入残机，何悟不成匹。”“摛门不安横，无复相关意。”“黄檗向春生，苦心日日长。”“明灯照空局，悠然未有期。”“玉作弹棋局，中心最不平。”“葛刀横眼底，方觉泪难裁。”“中劈庭前枣，教郎见赤心。”“千寻葶苈枝，争奈长长苦。”“愁见蜘蛛织，寻思直到明。”“双灯俱暗尽，奈许两无由。”“三更书石阙，忆子夜啼悲。”“芙蓉腹里萎，怜汝从心起。”“朝看暮牛迹，知是宿啼痕。”“梳头入黄泉，分作两死计。”“石阙生口中，衔悲不能语。”“桑蚕不作茧，昼夜长悬丝。”皆是也。龟蒙又有《风人诗》四首云：“十万全师出，遥知正忆君。一心如瑞麦，长作两歧分。”“破檗供朝爨，须知是苦辛。晓天窥落宿，谁识独醒人。”“旦日思双屡，明时愿早谐。丹青传四渎，难写是秋怀。”“闻道更新帜，多应废旧期。征衣无伴捣，独处自然悲。”皮日休和其三章云：“刻石书离恨，因成别后悲。莫言春茧薄，犹有万重思。”“镂出容刀饰，亲逢巧笑难。目中骚客佩，争奈即阑干。”“江上秋声起，从来浪得名。”逆风犹挂席，苦不会凡情。”刘采春所唱云：“不是厨中串，争知炙里心。井边银钏落，展转恨还深。”“■蜡为红烛，情知不自由。细丝斜结网，争奈眼相钩。”尤为明白。七言亦间有之，如“东边日出西边雨，道是无情又有情。”“玲珑骰子安红豆，入骨相思知也无？”“合欢桃核真堪恨，里许元来别有人。”是也。近世鄙词，如《一落索》数阕，盖效此格。语意亦新工，恨太俗耳，然非才士不能力。世传东坡一绝句云：“莲子擘开须见薏，揪枰着尽更无棋。破衫却有重缝处，一饭何曾忘却匙。”盖是文与意并见一句中，又非前比也。集中不载。



 
 
《容斋四笔》 十六卷 （南宋）洪迈 撰 
 
　　容斋四笔序
    始予作《容斋随笔》，首尾十八年，《二笔》十三年，《三笔》五年，而《四笔》之成，不费一岁。身益老而着书益速，盖有其说。嚷自越府归，谢绝外事，独弄笔纪述之习，不可扫除。故搜采异闻，但绪《夷坚志》，于议论雌黄，不复关抱。而稚子櫰，每见《夷坚》满纸，辄曰：“《随笔》、《夷坚》，皆大人素所游戏。今《随笔》不加益，不应厚于彼而薄于此也。”日日立案旁；必俟草一则乃退。重逆其意，则衷所忆而书之。櫰嗜读书，虽就寝犹置一编枕畔，旦则与之俱兴。而天啬其付，年且弱冠，聪明殊未开，以彼其勤，殆必有日。丈夫爱怜少子，此乎见之。于是占抒为序，并奖其志云。庆元三年九月二十四日序。



　　容斋四笔卷第一（十九则）
　　孔庙位次自唐以来，相传以孔门高弟颜渊至子夏为十哲，故坐祀于庙堂上。其后升颜子配享，则进曾子于堂，居子夏之次以补其阙。然颜子之父路、曾子之父点，乃在庑下从把之列，子处父上，神灵有知，何以自安？所谓子虽齐圣，不先父食，正谓是也。又孟子配食与颜子并，而其师子思、子思之师曾子亦在下。此两者于礼、于义，实为未然，特相承既久，莫之敢议耳。
　　周三公不特置周成王董正治官，立太师、太傅、太保，兹惟三公，而云：“官不必备，惟其人。”以书传考之，皆兼领六卿，未尝特置也。周公既为师，然犹位冢宰，《尚书》所载召公以太保领家宰，芮伯为司徒，彤伯为宗伯，毕公以太师领司马，卫侯为司寇，毛公以太傅领司空是已。其所次第惟以六卿为先后，而师傅之尊乃居太保下也。
　　周公作金滕《尚书》孔氏所传五十九篇皆有序，其出于史官者不言某人作，如《虞书》五篇，纪一时君臣吁咈都俞及识其政事，如《说命》、《武成》、《顾命》、《康王之浩》、《召浩》自“惟二月既望”至“越自乃御事”、《洛诰》自“戊辰王在新邑”至篇终、《蔡仲之命》自“惟周公位冢宰”至“邦之蔡”皆然。如指言某人所作，则伊尹作《伊训》、《太甲》、《咸有一德》，《盘庚》三篇，周公作《大诰》、《康诰》、《酒诰》、《梓材》、《多士》、《无逸》、《君爽》、《多方》、《立政》是也。惟《金滕》之篇，首尾皆叙事，而直以为周公作。按此篇除册祝三王外，余皆《周史》之词，如“公乃自以为功”、“公归纳册”、“公将不利于孺子”、“公乃为诗以贻王”、“王亦未敢消公”、“公命我勿敢言”、“天动威以彰周公之德”、“公勤劳王家”之语，“出郊”、“反风”之异，决非周公所自为，今不复可质究矣。
　　云梦泽云梦，楚泽蔽也，列于《周礼?职方氏》。郑氏曰：“在华容。”《汉志》有云梦官。然其实云也、梦也，各为一处。《禹贡》所书：“云土梦作义。”注云：“在江南。”惟《左传》得其详，如■夫人弃子文于梦中。注云，“梦，泽名，在江夏安陆县城东南。”楚子田江南之梦。注云：“楚之云、”梦，跨江南北。”楚子济江入于云中。注：“入云泽中，所谓江南之梦。”然则，云在江之北，梦在其南也。《上林赋》：“楚有七泽，尝见其一，名曰云梦，特其小小者耳，方九百里。”此乃司马长卿夸言。今为县，隶德安，询诸彼人，已不能的指疆域。《职方氏》以“梦”为“瞢”，《前汉?叙传》：子文投于梦中，音皆同。
　　关雎不同《关雎》为《国风》首，毛氏列之于三百篇之前。《大序》云：“后妃之德也。”而《鲁诗》云：“后夫人鸡鸣佩玉去君所，周康王后不然，故诗人叹而伤之。”《后汉?皇后纪序》：“康王晏朝，《关雎》作讽。”盖用此也。显宗水平八年诏云：“昔应门失守，《关雎》刺世。”注引《春秋说题辞》曰：“人主不正，应门失守，故歌《关雎》以感之。”宋均云：“应门，听政之处也。言不以政事为务，则有宣淫之心。《关雎》乐而不淫，思得贤人与之共化，修应门之政者也。”薛氏《韩诗章句》曰：“诗人言雎鸠贞洁敬匹，以声相求，隐蔽于无人之处。故人君退朝，入于利宫，后妃御见有度，应门击析，鼓人上堂，退反燕处，体安志明。今时大人内倾于色，贤人见其萌，故咏《关睢》之说淑女正容仪以刺时。”三说不同如此。《黍离》之诗列于王国风之首，周大夫所作也，而《齐诗》以为卫宣公之子寿，闵其兄伋之且见害，作忧思之诗，《黍离》之诗是也。此说尤为可议。
　　迷痴厥拨柔词谄笑，专取容悦，世俗谓之“迷痴”，亦曰“迷嬉”。中心有愧见诸颜面者，谓之“缅腼”。举措脱落，触事乖件者，谓之“厥拨”。虽为俚言，然其说皆有所本。《列子》云：“墨杘、单至、啴咺、憋憋，四人相与游于世。”又云：“眠娗、諈诿、勇敢、怯疑，四人亦相与游。”张湛注云：“墨音眉，杘敕夷反，《方言》：江淮之间谓之无赖；眠音缅，娗音珍，《方言》：欺谩之语也。郭璞云：谓以言相轻嗤弄也。”所释虽不同，然大略具是矣。《曲礼》：“衣毋拨，足毋蹶。”郑氏注云：“拨，发扬貌。蹶，行遽貌。”大抵亦指其荒率也。
