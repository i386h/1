<!-- { "loadSidebar": true } -->
　　向中令讳拱国史有传今记者备其遗阙焉中令倜傥多权谲勇果刚断真英雄士也少善射十中其八九焉生于汾州従父徙居于潞年二十许胆气不羣重然诺轻财慕义好任侠借交亡命靡所不为常与潞民之妻有私后半嵗向谓所私之妇曰多日来不见尔夫何也妇笑曰以我与尔私常磨匕首欲杀我惧尔未得其便防尔久不及我家与邻人之子谋许钱数十千召人杀之邻家之子曰若我杀之汝肯嫁我乎念夫常欲杀己恨无逃避之路遂许之会夫醉卧城外邻家子潜杀而埋之惧为人觉且潜遁矣向曰邻家子今安在妇人曰在某所向密寻而杀之回责所私妇人曰尔与人私而害其夫不义也尔夫死盖因我我不可遂杀其妇人掷首级于街市且自言曰向某杀此妇人徐徐掉臂而去警巡者义之且惮其勇力不敢追捕因亡命防赦方归父忧之形于顔色父长者有节行与故中执宪滕公善滕时尚布衣因请计于滕曰用何术免此子破吾家滕曰敢撩虎须以速祸向父曰某之子虽如是观其性亦易晓尔前年有一儒生五十余魁岸落魄箕踞坐于某之门侧吾之子自外而归熟视儒生生弗之顾吾之子寻却出诟责儒生生但坐而不动徐而言曰尔何等敢慢骂若是然幸吾被儒服履儒行若二十年前未识书时尔虀粉矣因起摄衣示吾子双手曰见此乎观其筋力麤壮狼虎人也又曰放汝放汝吾子闻之欣然曰真大丈夫也其始谓庸儒敢箕踞傲睨若是遂容易辱骂欲拳殴之及闻儒者言见儒者志因谢曰某之过矣某之过矣遂延入命酒馔儒生渐见某之子器局辞色实当时侠少也尤礼接某之子某之子亦折节设拜而去由是观之乃易晓尔父归谓中令曰滕秀才实名士阖郡重之我见汝为作恐防罗网何不往之中令夜乗月叩滕扉延入中令曰昨父敎某令谒秀才滕与语应答皆有理落落一竒士滕心器之窃怪其汚于凶暴因谓中令曰未识吾子潞之中外一辞以盗蹠待之今观君才貌贵人尔幸自爱无与非同游处引古人之未遇为贼为盗一旦折节垂千古名若周处辈中令闻之不觉前席语竟中令曰自此愿叔事秀才従前所为悉改矣既归拜其父曰某虽父母生我今闻滕秀才教我是滕秀才活我命矣具以叔事滕公之语告其父父闻之大喜自是旧日豪侠徒侣甘言谢絶之多造请于滕不数年潞之识者皆曰此向家千里驹尔出入衣儒者容止闲雅不接非闻有徳行道艺者多就访之无何父殁服除辞潞之亲戚有四方之志遍阅公卿皆曰寻常人遂去之事侯益未半嵗又辞去闻汉祖开霸府欲往依之会嵗饥途多盗贼由石防关欲入河东时有常侍中右职郭勲为石会关镇遏使兼主关市郭知书有识鉴向谒之留之月余且曰今盗贼满路公引一小僮策两驴观君鲜衣美仪貌不贫约者此去畏涂非利往矣兼近闻有一火贼去镇五七里时常习弓弩过客无全者更俟旬浃间有伴侣三二十人某亦集镇丁壮送君出闗路向志不可留且曰不劳人送镇郭勲覩其不可留曰善自为谋向遂行不三十余里遇羣盗数十人于路侧射弓向直诣贼所遍揖之因自陈姓名某従职军将失主无托今往河东欲投事一僮两驴随身衣装一两贯盘外更无财物近知前程去者皆遭刼剥幸诸君周旋劳三五人送过前程内一人长髯大面壮捷魁伟笑顾同辈曰观此人敢要我等送何也中有一人曰彼有弓箭试请伊射弓如何长髯者谓中令曰兄弟方覩射取弓箭射一两头向谦让乆之羣盗坚请之向若不得已取弓箭两头凡箭皆去括可半寸许羣盗惊叹留坐与语且曰仆射于此且住三两日否容弟兄辈管领向许之却回至闗郭勲讶之谓是不敢前进向告之故明日迄暮盗魁果令人来请向向随之离镇可六七里于茂林之侧设席具馔器物皆白金方燃薪炽炭刲牛烹煑之既坐以酒劝向向曰素不饮酒盗魁亦然之食讫命取送路来须臾一盗赍银一挺牵一马至鞍勒鲜整盗魁曰仆射无马聊代步尔银到河东充茶汤之费向皆纳之得结盟而退盗魁指挥小偷十人送至前程谓向曰此皆驱使者有不如意即痛挞之向明日遂行既至晋阳汉祖位望隆重姓名无由通达时周祖尚为随使孔目官汉祖托之心腹门户已炎炎矣时周祖晩归于路隅趋出手执状自称姓名遂拜周祖顾视乆之及归召而问之具以所来之意对且曰某四海无徒愿在左右周祖曰某见在大王门下岂敢奉留向发言慷慨诚至坚确周祖悯之每日周祖归趋拜如前一旦周祖召之入宅徐曰嫌奉劳日日路左相拜恐大王探知将谓某招人彼此不穏便既仆射在客不如来某下处且相伴向再三致谢自此移在周祖宅内周祖归与同食向对之礼甚恭周祖大器重之刘髙祖举兵南向墨制授周祖枢宻副使向与周祖始尽伏事之礼焉汉祖有天下周祖为枢宻使周祖补中令为内典客周祖之入闗平三叛歧蒲雍也中令皆従行竒计宻谋大有裨益师旋周祖留守邺都带枢宻使步骑且众戎政鞅掌百倍常时多与中令叅决焉髙祖事无大小尽以付之及汉少主宻计欲图周祖周祖既觉三军推戴拥兵向阙至于受禅中令之力为多当世宗时下秦凤战髙平戮马步都校何进樊爱能已降数百人皆中令之功也由是世宗兵威大振南北廓地所向无前矣尽淮南朔南霸上之境皆为内地歴南院宣徽使仗节钺于方面西京留守官至中书令归全手足于京师第令名终始勲业显焕近朝侯王一人而已在洛阳委政事于賔席种竹艺树纵妓乐恣游适以自晦不积财帛去世未十稔子弟有寒馁者好贤重士待人豁然无疑忌心不枉刑不扰民有大功于世终身未尝自伐皆古之侯王所难之事谏议大夫滕公讳中正上党人博通经史谨厚寡言五常百行无所亏缺长于时务清俭率下风规肃然有古人风不茍进取守命俟时而已会向中令遇周祖既而思曩昔之事曰若非滕公吾为伏莽辈所污死矣今日立身荣贵忝滕公之力也使人延请奏于周祖由是向中令屡立方面大勲滕公为賔佐悉従行向中令以功名终始者滕公之助也向居守洛阳为府判官向中令镇安陆滕公授仓部员外郎后大谏议执宪纲久之夀终于洛阳私第余在洛阳布衣时滕公时为府判官受滕公知为江南转运使蒙滕公举目覩中令之美耳闻滕公之説甚详故书俟他日取中令传校之传之详者去之传之略者存之冀有补于太史氏而已
　　张相夫人始否终泰
　　张相讳従恩夫人某氏【访其姓字国号未获】河东人有容色慧多伎艺十四五时失身于军校为侧室洎军校替归洛下与之俱来至上党得病因舁之而进至北小纪【地名】病且甚汤饮不能下自辰至酉痢百余度形骸骨立臭狼籍不可向尔军校厌之遂弃之道周而去不食者数日行路为之伤嗟道傍有一土龛可容数人盖樵童牧竪避风雨之处也所过客悯之众为舁至于土窟中又数日痢渐愈衣服悉为暴客所褫但以败蓆乱草蔽形而已渐行至店日求丏乞食夜即宿于逆旅檐下一旦有老妪谓曰观尔非求乞者也我住处非逺可三百许步即携之而往姥为洗沐衣以己故衣日进粥饮蔬饭而已不数月平复如故顔状艳丽殆神仙中人也里民有子来结婚者争欲娶之张悉拒之忽有士子过小纪知之坚求见之既见谓姥曰可能聘某当赠姥防绢五十疋姥许之易以鲜衣首饰等以车载之而去士子遂偕往襄阳僦宅居之会襄帅安大王从进叛左右利其财杀其士子纳其妻従进败为乱兵所得人有知其殊色遂送至都监张相寨内张相即従恩也张相共获妇女凡十余人张相独宠待士子之妻深厚数嵗张之正室亡遂以士子之妻为继室后封郡夫人及为中馈也善治家尤严整动有礼法及张加使相进封大国夫人夀终于洛阳第中吁妇人女子何先困而后遇险阻艰难备尝之矣前有失身求丏之厄终享富贵大国之封缅古之贤人君子当未遇也则因风尘蒙菜色有呼天求死而不能一旦建功业会云龙爵位通显恩宠稠叠功业书之史策令名播之不朽者何可胜数哉因书之者有以知妇人微贱者岂可轻易之乎况有文武才干困布衣及下位者欤
　　田太尉神仙夜降
　　田太尉重进始起于戎行常为太祖皇帝前队积劳至侍卫马步军都虞太宗朝移镇永兴军重进晩年好道酷信黄白可成有拣停军人张花项衣道士服俗以其项多雕篆故目之为花项晩出家为道士今时有人见尚在闗右自言有术黄白金可成重进信重之花项又引一道士为己同志重进与之同饮食前后所要钱帛悉资之无少违者乆之无成遂绐重进云泾州本城有一人即某二人之师太尉暂能召至至则其药立就重进发牒诣泾州令暂发遣至永兴军泾州以不奉宣命不敢发重进使人教之为有疾不可医者本州上言重进为经营之得出军籍泾之军既至重进喜甚花项曰得此人至同去采所少药今年八月必得就时已六月矣前后费用重进钱物且惧八月无成必当及祸遂宻同设计谋潜遁去花项素不饮酒【伪称不饮酒】一日昬黒方来归衙田讶之既至即已醉矣怒归迟面诘之曰尊师従来对重进言不解吃酒昨晩大醉辞色俱厉花项微笑徐答曰某従来实不饮酒昨日街市偶见仙人言讫向西望空顶礼重进曰仙人是谁即今何在花项肃容低声而言曰即吕洞賔【时人皆知吕洞賔为神仙故花项言见之】重进曰见却何言曰既见吕洞賔须相召于街市饮酒某言不吃曰但饮必不大醉某礼拜谢讫凡二十余盏仍问某何处下某答云在太尉处吕曰某闻之乆矣太尉武人却能如此好道此人有寿今已有防疾矣【时田防染风疴】某当暂去与少药疗之田闻言大喜曰重进麤人何消神仙下降且曰何时至花项曰此月十五日夜三更必至吕言不欲多见人望太尉于东位射弓处安排张设用新好细蓆于静室燃香烛须鲜果好酒太尉自斋沐换新衣具靴笏深夜之必来降矣重进曰谨受教至期命陈设东位帷帐裀榻一一新洁焚香燃烛斋洁披秉瞻望星斗拜告以俟其至须臾报三更矣不至又取香燃之望空再拜时重进足重兼染风恙甚难折腰是夕拜讫大喘流汗衣皆霑湿略无倦怠须臾又报四更重进虽燃香未辍意疑讶引颈瞻望略无兆朕报四更五防重进疑怪殊甚问花项等三人欲责其虚诞亲信人来白尊师门大开中并无人向来囊箧般运已尽盖花项等诳令开东边便门揭箧俱潜遁矣重进慙恨嗟叹但鸣指谓左右曰无良汉无良汉自是无复求道术矣时永兴有匿名人遗诗二首嘲之置诗于防事前田命賔席读之愈惭乃散差人追捕皆不获诗本失其一前永兴士人多能诵之余授右仆射判永兴军备知其事录之以诫贪夫云匿名诗曰鈆作黄金汞作银无端奸幸计生新一朝诳惑田重进半夜攀迎吕洞賔獃汉出门时引领儿得路已潜身惟称三个无良汉笑杀长安万万人
　　白万州遇劒客
