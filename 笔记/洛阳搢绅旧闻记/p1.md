<!-- { "loadSidebar": true } -->
　　钦定四库全书　　　　　子部十二
　　洛阳缙绅旧闻记　　　　小説家一【杂事之属】提要
　　【臣】等谨案洛阳缙绅旧闻记五卷宋张齐贤撰齐贤字师亮曹州人徙居洛阳太平兴国二年进士累官同中书门下平章事以司空致仕卒諡文定事迹具宋史本传是书前题乙巳嵗乃真宗景徳二年齐贤以兵部尚书知青州时所作皆述梁唐以还洛城旧事凡二十一篇分为五卷书録解题目次与此本合独晁氏读书志作十卷今按自序明言五卷而检永乐大典所载此书之文亦无出此本外者则读书志之误明矣书中多据传説之词约载事实以为劝诫自称凡与正史差异者并存而録之亦别传外传之比然如衡阳周令妻报应洛阳染工见寃焦生见亡妻诸条俱不免涉于语怪又如李少师贤妻一条称契丹降王东丹朝廷密害之非命而死契丹已知之李肃奉命防丧柩送归忧沮不知其计云云案通鉴五代史东丹即辽太祖长子太宗之兄奔唐为昭信节度使赐名赞华因太宗助石晋起兵潞王遣宦者秦继旻皇城使李彦绅杀之于其第是东丹之死实縁潞王以兵败逞忿旋即灭亡晋髙祖得国后为之备礼送归事隔两朝在晋人本无密害之事又何所嫌疑而遽形忧沮此事殆出传闻之讹殊不可信至于纪张全义治洛之功极为详备则旧史多采用之其他佚事亦颇有足资博览者固可与五代史阙文诸书同备读史之考证也乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　洛阳搢绅旧闻记原序
　　余未应举前十数年中多与洛城搢绅旧老善为余説及唐梁已还五代间事往往褒贬陈迹理甚明白使人终日聴之忘倦退而记之旋失其本数十年来无暇著述今眼昬足重率多忘失迩来营丘事有条贯足病累月终朝宴坐无所用心追思曩昔搢绅所説及余亲所见闻得二十余事因编次之分为五卷摭旧老之所説必稽事实约前史之例动求劝诫乡曲小辩略而不书与正史差异者并存而录之则别传外传比也斯皆搢绅所谈因命之曰洛阳搢绅旧闻记庶可传信览之无惑焉宋朝乙巳嵗夏六月营丘张齐贤序

　　钦定四库全书
　　洛阳搢绅旧闻记卷一
　　宋　张齐贤　撰
　　梁太祖优待文士
　　梁祖之初兼四镇也英威刚狠视之若乳虎左右小忤其旨立杀之梁之职吏毎日先与家人辞诀而入归必相贺賔客对之不寒而栗进士杜荀鹤以所业投之且乞一见掌客以事闻于梁祖梁祖黙无所报荀鹤住大梁数月先是凡有求谒梁祖如已通姓名而未得见者虽逾年困踬于逆旅中寒饿殊甚主者留之不令私去不尔即公人辈及祸矣荀鹤逐日诣客次一旦梁祖在便防谓左右曰杜荀鹤何在左右以见在客次为对未几忽有驰骑至者梁祖见之至已午间方退梁祖遽起归宅荀鹤谓掌客者曰某饥甚告欲归公人辈为设食且曰乞命若大王出要见秀才言已归馆舎即某等求死不暇至申未间梁祖果出复坐于便防令取骰子来既至梁祖掷意似有所卜掷且久终不惬旨怒甚屡顾左右左右怖惧缩颈重足蹈汤火须臾梁祖取骰子在手大呼【去声】曰杜荀鹤掷之六只俱赤乃连声命邀秀才荀鹤来主客者引入令趋骤至阶陛下梁祖言曰秀才不合趋阶荀鹤声喏恐惧流汗再拜叙谢讫命坐荀鹤惨悴战栗神不主体梁祖徐曰知秀才乆矣荀鹤欲降陛拜谢梁祖曰不可于是再拜复坐梁祖顾视陛下谓左右曰似有雨防下令视之实雨也然仰首视之天无片云雨防甚大霑陛檐有声梁祖自起熟视之复坐谓杜曰秀才曽见无云雨否荀鹤答言未曾见梁祖笑曰此所谓无云而雨谓之天泣不知是何祥也又大笑命左右将纸笔来请杜秀才题一篇无云雨诗杜始对梁祖坐身如在燃炭之上忧悸殊甚复令赋无云雨诗杜不敢辞即令坐上赋诗杜立成一絶献之梁祖览之大喜立召賔席共饮极欢而散且曰来日特为杜秀才开一筵复拜谢而退杜絶句云同是乾坤事不同雨丝飞洒日轮中若教隂朗都相似争表梁王造化功由是大获见知杜既归惊惧成疾水泻数十度气貌羸絶防不能起客司守之供侍汤药若事慈父母明晨再有主客者督之且曰大王欲见秀才请速上马杜不获已巾栉上马比至凡促召者五七辈杜困顿无力忧其趋进迟缓梁祖自起大声曰杜秀才争表梁王造化功杜顿忘其病趋步如飞连拜叙谢数四自是梁祖特帐设賔馆赐之衣服钱物待之甚厚福建人徐夤下第献过梁郊赋梁祖览而器重之且曰古人酬文士有一字千金之语军府费用多且一字奉绢一疋徐赋略曰客有失意还乡经于大梁遇郊坰之耆老问今古之侯王父老曰且説当今休论往古昔时之事迹谁见今日之功名目覩辞多不载遂留于賔馆厚礼待之徐病且甚梁祖使人谓曰任是秦皇汉武葢诮徐赋有直论箫史王乔长生孰见任是秦皇汉武不死何归憾其有此深切之句尔梁祖既有移鼎之志求賔席直言骨鲠之士一日忽出大梁门外数十里憇于髙栁树下树可数围柯甚大可庇五六十人游客亦与坐梁祖独语曰好大柳树徐遍视賔客注目乆之坐客各各避席对曰好柳树梁祖又曰此好栁树好作车头末坐五六人起对好作车头梁祖顾敬翔等起对曰虽好栁树作车头须是夹榆树梁祖勃然厉声言曰这一队措大爱顺口弄人栁树岂可作车头车头须是夹榆木便顺我也道栁树好作车头我见人説秦时指鹿为马有甚难事顾左右曰更待甚须臾健儿五七十人悉擒言柳树好作车头者数以谀佞之罪当面扑杀之梁祖虽起于羣盗安忍雄猜甚于古昔至于刚猛英断以权数御物遂成兴王之业岂偶然哉
　　少师佯狂【杨公凝式】
　　杨少师凝式正史有传博通经籍能文工书其笔雄健自成一家体襟量恢廓居常自既不登大用多佯狂以自【时班行潜目之为杨风子】在洛多游僧寺道观遇水石松竹清凉幽胜之地必逍遥畅适吟咏忘归故寺观墙壁之上笔迹多满僧道等防而寳之院僧有少师未留题咏之处必先粉饰其壁洁其下俟其至入院见其壁上光洁可爱即箕踞顾视似发狂引笔挥洒且吟且书笔与神防书其壁尽方罢略无倦怠之色游客覩之无不叹赏故冯瀛王次子少常于寺壁留题曰少师真迹满僧居祗恐钟王也不如为报逺公须爱惜此书书后更无书进士安鸿渐题云端溪石砚宣城管王屋松烟紫兔毫更得孤卿老书札人间无此五般髙石晋时张相従恩自南院宣徽使官才检校司徒权西京留守到洛城后未久少师自东京得假往洛阳夜宿中牟县时申未间飞蝗蔽日自东京而至又明日至郑州是晩飞蝗小至次日至荥阳飞蝗亦至荥阳适有乘传往洛中者少师附书并一絶先次赠洛阳居守张公略曰押领蝗虫向洛京合消居守逺相迎【云　云】及到洛数日少师寄诗上张相云南院司徒镇洛京未经三月政声成四方羣后皆如此端坐庸夫见太平张公知其贫赠遗甚厚杨之居在府衙西门咫尺寻常入府篮舆在前牵马在后少师防杖冠褐数十步后徐行随之见者笑而不之测此佯狂之一也常近冬居家未挟纩少师安然不之问一旦故旧自外囘行李甚伟杨以书诉贫故旧凌晨来候之仍于通利店内先寄物中留防五十疋绢百疋书送于杨请货易以略备冬服少师得防与绢尽送修行尼寺造袜施数寺僧尼绢防尽送南禅大字两院请饭僧宅中骨肉已有寒色老女使闻施僧嗟讶有泣者少师笑而不言数日居守知之召女工辈依杨宅之家口数大小悉造绵衣无阙者造成送之少师见送衣至笑谓宅中曰我故知留守公送衣来也此亦不测其心佯狂之二也寻常毎出上马至大门外前驱者请所访杨与一老仆语曰今日好向东逰广爱寺老仆曰不如向西游石壁寺少师举鞭曰且游广爱寺鞭马欲东老仆曰且向西逰石壁寺少师徐曰且游石壁寺闻者窃笑之此皆佯狂之事也有谈歌妇人杨苎罗善合坐杂嘲辨慧有才思当时罕与比者少师以侄女呼之毎令讴唱言词捷给声韵清楚真秦青韩娥之俦也少师以侄女呼之盖念其聪俊也时僧云辨能俗讲有文章敏于应对若纪祝之辞随其名位髙下对之立就千言皆如宿搆少师尤重之云辨于长夀寺五月讲少师诣讲院与云辨对坐歌者在侧忽有大蜘蛛于檐前垂丝而下正对少师与僧前云辨笑谓歌者曰试嘲此蜘蛛如嘲得着奉绢两疋歌者更不待思虑应声嘲之意全不离蜘蛛而嘲戏之辞正讽云辨少师闻知絶倒久之大叫曰和尚取绢五疋来云辨且笑遂以绢五疋奉之歌者嘲蜘蛛云吃得肚鑍撑寻丝绕寺行空中设罗网只待杀众生【盖讥云辨体肥而壮大故也】云辨师名圆鉴后为左街司录久之化少师于西京寺观壁上书札甚多而人间所收真迹絶少其寺观所书壁僧道相承保护之至兴国九年大水湮没墙壁摧坏十无一存可为惜之可为惜之
　　襄阳事
　　张从恩相公晋祖时为宣徽南院使时镇州安重荣叛晋祖将征之行有日矣张相中夜思之圣驾北征安王従进在襄阳已有跋扈之状恐朝廷无备来日朝退求见遂以襄州为请且曰安従进若乘虚来袭京师即陛下何以为备晋祖曰卿未知尔今也命髙行周为招讨用卿为都监仍命髙勲焦继勲等数人备指使张闻晋祖言已有备正与己意合且上命已防其师旅不敢辞让因陈请数事皆允之先发骑将郭金海部领三千余骑往唐州驻泊焦继勲等数人亦同是行晋祖才发京师襄阳安従进果叛谓朝廷无备欲乗虚掩袭遂选精骑南下焦继勲等知従进已叛即飞表闻于行在张相渤海公亦继发従进与郭相遇于花山金海蕃将善用鎗时罕与敌拳勇过人喜战鬭欲立竒功两阵相去数里従进素管骑兵金海久在麾下安亦待之素厚従进乃跃马引数百骑乗髙去郭阵百步厉声叫郭金海金海独鞭马出于阵数十步免胄侧身髙声自称曰金海从进又前行数十步劳之曰金海安否我素待你厚略不知恩今日敢来待共我相杀金海应声答曰官家好看大王负大王甚事大王今日反金海旧事大王乞与大王一箭地大王回去若不去吃取金海鎗言讫援鎗鞭马疾趋其阵髙勲亦继进从进惧跃马而退师遂相接大为金海所破焦继勲押阵奏到晋祖大喜赏赐有差从进自此丧气婴城自固王师为连城重堑以守之月余王师攻城城上矢下如雨王师被伤者众是日金海为飞矢集身扶伤归营明日从进用计污金海欲使朝廷疑之以金缾贮酒金合盛药以索悬之城上呼郭金海金海知之力疾扶疮而往城上劳金海曰大王知你中箭疮甚赐你金缾金合酒与风药金海蕃人目不知书惟利是贪取缾与合归营且不闻于元戎元戎等疑之乃驰驿奏晋祖念花山之功不加罪城下就除金州团练并其兵放他部金海之任居常悒悒不乐至于捐馆惜哉焦继勲我太祖幸洛之嵗降麻授相州节钺而终髙勲后入辽用为幽州节度使母在京洛阳福善里太祖常厚赐慰安之髙后欲归不知其终
　　陶副车求荐见忌
