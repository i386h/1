<!-- { "loadSidebar": true } -->
　　洛阳甘露院主事僧年六十余长大丰肥甚有蓄积开寳中有布衣貌古美须髯策笻杖引一仆须眉皓白担布囊随之命老仆叩院门僧启扉纳之既陞堂院主相揖共语且乆布衣命老仆取茯苓汤来老仆声喏开布囊取汤末并金盂两只小金汤缾一只从行者索火烧金缾借院家托子防汤俟温而进之老仆礼甚恭顺僧将备食布衣曰某与此仆不食旬日矣不须食遂起遍游诸院瞻礼功徳见佛毫相稍小曰某有好者可奉施换之命老仆开布囊中取绵复解开内各用绵褁大小珠数千枚杂以琥珀马脑大真珠可升许僧甚讶之众僧同行悉来窥观内选一珠大如佛额毫相与院主僧僧感谢数四老仆收囊中物更无他语防杖揖僧而去苦留之不可院主与众僧相顾叹重顶礼咸谓异人神仙耳院主遣行者随而伺之至通利稠人中失之归白院主愈感之旬日复来阖院僧迎接恭谨过于初百倍布衣命去侍者谓院主曰某前者观院主神形骨法若不出家为佛弟子即为一小国王院主唯唯谦逊乆之布衣笑曰院主欲见大师形相否僧曰愿见之命取一大盆置诸中庭日内满盆添水坐乆布衣引院主僧先焚香向空作礼讫再三瞻视不得使人知恐泄天机须臾使僧引颈照水中影不复有僧仪相见顶平天冠垂旒衣王者服秉圭僧惊喜向空作礼布衣又命僧焚香视水中有白烟自水中出起髙丈余渐成五色逼而视之水色亦尔食顷时方散僧延问布衣黙然退陞堂院主曰恨为僧不敢礼拜院主僧果谓之神仙尔又谓僧曰今已出家不可返衣初服也尤须精进然合大有钱帛分可至三五万贯僧愈谦惧曰何由至如是钱帛布衣笑曰可耳市中有数般药但依数自买取来当为院主修合三五百丸药每丸可防百两铜作为黄金僧闻之起立合掌乆之又出下阶向空礼拜退坐问曰药如何知真虚曰但去商量定后来某自辨之僧曰托长者买之如何布衣怒曰我岂是与和尚买药者乎僧起慙惧逊谢之遂每月于街市寻访布衣已出约旬日复来忽有老人于市内问院主曰每日见来药铺中买甚药物僧云买某色药老人曰试往水北小清化内路某人铺子内问之合有此药院主急去访之铺主暂出一两日当回院主僧且忧旬日之期渐逼忘寝与食目不交睫两日急诣小清化铺已开矣僧甚喜遂问有某色某色药否铺主徐往架上阅之答曰皆有取药示僧僧素不识此药试问都要若干其价如何铺主曰若全要此药非四百千不可僧闻耸骇铺主袖手瞬目黙而不顾僧不之测遂起行数坊再三念之索钱虽多若药成则三数万两黄金立就即此药之所须非多尔再诣前铺僧曰近下多少来钱可买铺主曰在京除道政坊张家亦有此药张须五百千方卖某之药四百千以下少一钱亦不卖僧遂诣道政坊张家访之果有此药询其价曰非五百千不可于是返诣小清化铺依价买之已定僧曰请铺主自将药与某同到荒院暂呈一相识即便交钱可乎铺主曰至日可院主自来同将药去即可僧许之至期与铺主将药归院斋午间布衣至出药示之布衣曰皆是本色真药一色稍次可往市上换之铺主曰除道政坊张家有退此一色价钱八十千依数命僧往买之余药悉留清化铺主辇三百二十千归僧用八十千诣张铺买药张铺须得一百千方可僧依价市之而归遂设醮起坛泥炉斋戒择日合炼防化药布衣齐午与老仆至申未归院主使童行潜随之或出城门或游市肆或游龙门行步轻徤童行辈见布衣回顾便退恐疑觉之炉就下火云三百六十日当成教以添减火教之洁净焚香猫犬悉羁系之微隂有雷雨羣僧髙声念佛行者昼夜不息布衣曰比俟药成某暂至王屋天坛某回开炉朞年布衣不至院僧焚香启药炉视之鼎器如故药皆成煨烬矣但鸣指惊叹而已惧是神仙相诫勿泄后院僧中有辞诣别院者与洛下余之旧知深夜静话及之何妖诞设怪取利之如是哉亦僧贪财之甚者也僧俗知是事者足为深诫足为深诫
　　洛阳染工见寃
　　开寳初洛阳贤相坊染工人姓李能打装花襭众谓之李装花微有家活性刚戾不信佛有僧持盂至门者视僧如木偶人虽植足迟乆之装花竟不答一言与之同者谓之曰既不报施何不答一言令去李曰若为一言恐后度复来闻者大笑之忽一旦假借绣画佛数轴及经数帙供养饭僧数十人邻里怪之有富人樊澄潜诘之李以实对且曰某于晋末饥荒之嵗贫祗有一两贯钱本于乡村杂贩有一人姓孙亦有钱三两贯与之同于乡村杂贩早出晩归皆与同行每至郊野无人之处姓孙人屡瞻顾或前或后若欲行窥伺之状某觉之一旦遇隂晦咫尺不相辨某以圆石从后击之正中其脑再以石于头面击之遂死弃尸道周尽得孙之物货而归终无人知者近因夜市自去买熟食忽见姓孙人亦在买物某惧其告官欲潜遁则姓孙人步步相随无由迯免某遂拜告之自言今某家微有钱物乞不告官要少钱物依数相奉谓是当时暂死而复活矣孙亦无一言某遂召入酒店内同坐吃酒数巡孙徐言曰当时何故打杀我多少年嵗寻觅你不得某遂言实死罪当时觉你待归筭我遂先下手尔某遂拜告之孙曰我辛苦寻觅不得见却并不济事我非人即也你打杀我后被村人弃我尸半里许枯井中今来堙塞微有井形状尔骸骨尚存受生无所你为我取出葬之易新衣无恨矣装花许诺寻失之所以斋僧造小功徳为此寃樊澄素奉佛知因果谓李曰何不速于初打杀他处寻觅枯井取尸与造新衣服为转经斋僧择地重葬之不尔终当及祸李闻之惧如言寻之数日果见有枯井踪迹掘之得所弃尸造新衣于山下买地葬之数年后李与亲家姓傅人相争角擒拽至南州厢厢有古狱狱无门李自投身狱中会主厢吏边姓适往他所李即于狱中谷树上以衣带自绞而死厢吏由是获罪吁李孙俱微人也晋末杀之至我朝开寳初尚见之既改终于自缢岂非神报应之验昭昭乎余在洛中目覩之故书以示劝戒云

　　洛阳搢绅旧闻记卷四
　　钦定四库全书
　　洛阳搢绅旧闻记卷五
　　宋　张齐贤　撰
　　白中令知人
　　白中令讳文珂河东辽州人由军职积劳至藩方马步都校领郡后为辽州刺史代州刺史在代州日值汉祖授北京留守河东节度使代属郡也中令长子曰廷诲时为衙内指挥使每日以事干郡政汉祖闻之怒其失教遂奏之罢郡白以属郡路由并州遂诣府叅谒汉祖见之覩其仪貌敦厚举止闲雅访以时事对答有条贯皆中肯要汉祖由是大喜开筵宴命賔客尽欢而罢时汉祖已奏乞除一人北京副留守未报汉祖因奏公乞就除副留守朝廷可之除书既下中令日接汉祖从容防晋末契丹南下汉祖有扫除天下之志竒谋宻画中令之力居多遂成攀鳞之遇焉其后汉祖建义授河中府节使汉祖即位又改授天平军未乆移授陜府属歧蒲雍三州连叛授河中府招讨之命兼知府行事周太祖时为枢宻使命总戎律督三路攻取之政中令在北京日素与周祖亲洽周太祖屡召中令谘询戎事三叛平周祖徳之师旋与同来时西京留守王相【守思】为左右所惑大纳贿赂众口喧哗周祖即日移牒中令权守宫钥替王相归第宻奏之汉少主遂下制除西京留守大尹事兼中书令周祖即大位之数年公求入觐恳乞致政周祖敦喻颇切中令辞以年老坚请不已遂许之授太子太师致仕许归洛下颐养赐以肩舆鸠杖命宰臣备祖筵于板桥饯之咸谓公上继二疏之迹千载之下一人而已公仗钺之后宣差昝相居润充都押衙与公之肘腋牛从福为校练使常预心腹之寄公以昝相有识略宻言于周祖厥后渐用之骤致显位使相常判开封府焉赠王爵沈中令讳伦常客于白中令门下昝相既显白中令使人宻以沈相名姓荐之昝相遂称荐于太祖皇帝时太祖潜龙握天下兵柄留沈相门下遂成鱼水云龙之契焉太祖常告时宰恳为沈中令乞一出身时宰以无例拒之太祖登极召见沈相未除官先赐绯袍牙笏数日称赐绯人时宰相执尚欲取防除散官何见之晚耶及中书取进止上曰合与何官中书见上顔色遽曰欲除京官上不答中书再欲除升朝官上曰除何官中书相顾未奏上曰且与除郎中遂除户部郎中时宰尚欲置之散地差监闗市于维扬相次拜给事中有事西蜀差充转运使饷馈飞挽无阙以清白律身蜀平师旋无财色之累者中令与曹济阳二人而已太祖识中令逺略深识寡言沉静遂大用焉二公之贵达亦由中令之知人乎中令既殁余熟其门余布衣受中令见知详其事遂记之
　　张大监正直
