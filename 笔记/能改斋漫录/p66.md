<!-- { "loadSidebar": true } -->
    ○梦人头符状元之瑞
    熙宁二年，叶祖洽得国子学解。其兄著作佐郎谊知建昌军南城县，寄书与祖洽，托邑人免解进士传翼持之。翼夜梦人头在箧中，夕夕如此。乃徙谊书于别箧，则又梦人头在其中。到京纳书于祖洽，然后无复此梦。明年，祖洽状元及第。
    ○黄庠符取驴颡大珠之祥
    分宁黄滋，尝行山中，遇道士骑白驴。顾见滋，为下鞍相语。将别，以所乘驴与滋。戒曰：“善视之，汝自此有贵男子矣。”滋受之，行数里，复追及。乃以手捺抉驴颡间，得大珠如拳而去。既而滋生子，曰庠，颖悟异常。天圣中，应国学举第一。明年南省，复冠群士。时俊声满四方，未殿试而属疾，仁宗手自封药赐之。有旨特展试期一日，以俟庠起。然竟沦殂。论者以为取珠之祥。
    ○虎啸之祥金石台文昌堰之谶
    裴煜，临川人。少时读书于金溪县疏山佛屋，尝夜闻虎啸于窗外。煜抚几大言曰：“裴君终不贫贱乎？可更三啸也。”言讫，虎复三啸而去。庆历六年，煜试礼部第一。熙宁初，煜知扬州，以老而死。郡人黄醇，与煜故旧，当为众诵之曰：“当煜在疏山间，以虎啸事语人，人之不诮煜者鲜矣。”自煜庆历六年为省魁，至绍兴四年，汪华复为礼部第一，然未有为状元者。抚州谶词曰：“金石台高丞相出，文昌堰合状元生。”金石台者，江口水中之洲也。其后潮沙积岁而高，故晏、王相继大拜。文昌堰近年水道稍狭而未合，状元之出，计亦不远矣。
    ○卢多逊被谪李德裕谒之
    卢相多逊南行，过琼州，入万安州界，宿一山馆。时雨霁，月色明彻，卢徘徊月下久之。就枕，忽梦有人扣门曰：“知相国到此，奉谒耳。”问何人？曰：“唐宰相李德裕。”卢拒之曰：“彼此被罪，且异代，何面相见？”须臾，闻月下长谣，声甚悲惋。其略曰：“万里孤魂归未得，春风肠断洛阳城。”觉而恶之。卢竟终于海南。
    ○袁天纲知牛产牝牡
    袁天纲，本蜀郡人。隋末，于阆州蟠龙山前筑宅居之。岐阳李淳风闻其名，赍金自远，事以师礼。一日，二人郊行，见一牛迹，袁语淳风曰：“此虽牛迹，能知其牝牡否？”淳风曰：“余安能知。”袁曰：“乃牝而有孕者，又左目必伤，当产一犊。”淳风寻问之，皆然，未几产一犊。淳风曰：“从学久矣，未闻此术，何也？”袁曰：“非术也。牛之有孕，左重，牡也；右重，牝也。吾视牛迹，左足深，必产牡也。惟食右边草，必左目伤也。”淳风叹曰：“兄之术可及，其智不可及也。”孟子谓：“大匠能诲人以规矩，不能使人巧。”以袁之于李，孟言益可信矣。
