<!-- { "loadSidebar": true } -->
    《史记》：“邹衍著书曰：‘中国于天下，八十一分居其一分耳。中国名赤县神州，赤县神州内，自有九州，禹之叙九州是也。不得为州数。中国外，如赤县神州者有九，乃所谓九州者也。’”《晋书载记赞》曰：“自两京殄覆，九土分崩，赤县成蛇豕之区，紫宸迁娃黾之穴。”唐有赤尉，谓畿县尉也。杜子美《奉先刘少府出水障歌》云：“闻君扫却赤县图，乘兴遣画沧州趣。”《投简成华两县诸子》诗云：“赤县官曹拥材杰。”《桥陵》诗：“居然赤县立，台榭争岩亭。”
    ○洞庭橘
    世以韦苏州诗：“书后欲题三百颗，洞庭犹待满林霜。”以韦尝守苏，遂谓太湖洞庭山产柑橘。并以唐吴融《序赋》，及王维《送人赴越州》诗“风樵若邪路，霜橘洞庭秋”；苏子美《姑苏》诗“洞庭甘熟客分金”为据，而以洞庭湖为非。其实不然。盖洞庭见于吴、楚，皆产柑橘，第湖山为异耳。观《襄阳记》，李叔平临终，敕其子曰：“龙刚洲里，有千头木奴。及柑橘成，岁得绢数千匹。”审此，则龙阳洲正在洞庭矣。又况晋张华诗云：“橘在湘水侧，菲陋人莫传。”刘瑾《甘赋》云：“寄生于南楚。”谢惠连《甘赋》云：“倾予节兮湖之区。”徐陵《甘诗》云：“江潭间修竹。”由古以来，洞庭湖之有橘旧矣，故柳毅叩橘而书始传。至若洞庭山之有橘，不读唐吴融《序赋》，未必其名显也。
    ○赤甲
    杜子美卜居于赤甲，故有《赤甲》诗：“卜居赤甲迁居新”；又《入宅》诗云：“奔峭背赤甲”；又《黄草》诗云：“赤甲山下行人稀”；又《自西移居东屯茅居》诗云：“白盐危峤北，赤甲古城东。”按，《荆州图记》云：“鱼复县西北赤甲城，东连白帝城，西临大江。”然则赤甲盖属鱼复县也。
    ○乌石冈柘冈盐步门
    乌石冈，距临川三十里，荆公外家吴氏居其间。故《与外氏饮》诗云：“不知乌石冈边路，到老相逢得几回。”又《游草堂寺》诗云：“乌石冈边缭绕山，紫荆细迳水云间。”又《杂咏》云：“乌石冈头踯躅红，江边柳色涨春风。”吴氏所居，又有柘冈。柘冈故多辛夷，荆公诗云：“柘冈西路花如雪，回首春风最可怜。”又《寄正之》诗云：“试问春风何处好？辛夷如雪柘冈西。”又《赠黄吉父》诗云：“柘冈西路白云深，想子东归得重寻。亦见旧时红踯躅，为言春至每伤心。”又《送吴彦》诗云：“柘冈定有辛夷发，亦见东风使我知。”盐步门，乃抚州郡城之水门，卸盐之地。公旧居在焉，今为祠堂。公有诗云：“曲城丘墓心空折，盐步庭帏眼欲穿。”皆纪实也。故乌石冈、柘冈、盐步门，其名至今犹存。韩子苍《寄居临川，送乡人陈亨仲》诗云：“儿童共戏苦盐岸，老大相逢乌石冈。”
    ○睢阳
    应天府南京，睢阳旧地也。近世皆以睢为趄音，非也。按，《左传》：“隐公元年九月，及宋人盟于宿。”注云：“宋梁国睢阳县。”又：“昭公二十一年，齐师、宋师败吴师于鸿口。”注：“梁国睢阳县有鸿口亭。”又：“僖公十九年，宋公使邾文公用鄙子于次睢之社。”注：“睢水受汴，东经陈留、梁、谯、沛、彭城县入泗。”以上三处，陆德明皆音虽。
    ○武林山
    李翱《来南录》云：“元和四年二月戊子，至杭州。己丑，如武陵之山，临曲波，观轮舂。”注曰：“即灵隐天竺寺。”予按，杭州无武陵山，陵字当是笔误，恐是林字。《晋书地理志》：“吴郡钱塘县武林山，武林水所出。”当是时，钱塘属吴郡。又见《前汉地理志》，颜师古注。
    ○云梦
    沈存中《笔谈》曰：“旧《尚书》曰：‘云梦土作。’本朝太宗时，得古本《尚书》，作‘云土梦作’。诏改《禹贡》从古本。按，孔安国注：‘云梦之泽，在江南。’不然也。据《左传》：‘吴人入郢，楚子涉睢，济江，入于云中。王寝，盗攻之，以戈击王。王奔郧。’楚子自郢西走涉睢，则当出于江南。后涉江入于云中，遂奔郧。郧则今之安陆州。涉江而后至云，入云然后至郧，则云在江北也。《左传》曰：‘郑伯如楚，子产相，楚子享之。既享，子产乃具田，备王以田江南之梦。’杜预注曰：‘楚之云梦，跨江南北。’曰‘江南之梦’，则云在江北明矣。元丰中，有郭思者，能言汉沔间地理，亦谓江南为梦，江北为云。予以《左传》验之，思之说信然。江南则今之公安、石首、建宁等县；江北则玉沙、监利、景陵等县。乃水之所委，其地最下。江南上析，水出稍高，方土而梦已作矣。此古本之为允也。”以上皆《笔谈》所记。予按，《寰宇记》曰：“云梦泽，半在江南，半在江北。其水中平，土丘半出。”《寰宇记》本乐史所撰，史是太宗时人，则沈、郭未尝见《寰宇记》也。然沈辨末得其详。且《周礼荆州》云：“其泽薮曰云梦。”郑康成注云：“云梦在华容。”《禹贡》云中。“云土梦作。”昭三年《左传》：“楚子与郑伯，田于江南之梦。”又定四年：“楚子涉睢，济江，入于云中。”正义云：“南郡枝江县西，有云梦城。江夏安陆县东南，亦有梦城。或曰，南郡华容县东南有邑丘湖，江南之梦也。”云梦一泽，而每处有名者。司马相如《子虚赋》云：“云梦者，方九百里。”则此泽跨江南北，亦可独称云称梦耶？郦道元《水经注》谓：“自江陵东界为云梦，北为云梦之薮。”亦不指一处。不可焉以梦在江南，云在江北。
    ○纪南城
    王观国《学林新编》论楚都郢曰：“《史记》：周成王封熊绎于荆蛮，为楚子，居丹阳。楚文王自丹阳徙郢，楚顷襄王自郢徙陈，楚考烈王自陈徙寿春，命曰郢楚。既徙而犹命曰郢，亦犹南朝萧氏出于兰陵，而其后又创南兰陵，各贵其所自出也。今之郢州，乃楚之别邑，号郢亭，非楚都之郢。”以上皆王说。予按，杜佑《通典》云：“寿春郡罗城，即考烈王所筑。秦灭楚，虏王负刍。其地为九江郡。”又云：“江陵，故楚之郢地。秦分郢，置江陵县。今县界有故郢城，有枝回洲，有夏水口。《左传》所云‘沈尹戍奔命于夏’也。有荒谷，即莫敖所缢荒谷。西北有野父城，又有纪南城。楚渚宫、汉津乡故城，在今县东也。”又按，郦道元《水经注》曰：“楚之先，僻处荆山，后迁纪郢，即纪南城也。”《十道志》曰：“昭王十年，吴通漳水，灌纪南城，入赤湖，郢城遂破。”杜预《左传》注曰：“今南郡江陵县北纪南城，故楚国也。”然则王观国虽知今之郢州非楚之郢，而尚未知定处也。今以诸书参考，即江陵之纪南城是也。《笔谈》亦止谓“楚都南郢”。
    ○黄金濑
    《艺文类聚》载《幽明录》曰：“巴丘县，自冈以上二十里，名黄金潭，莫测其深。上有濑，亦名黄金濑。古有钓于此潭，获一金锁，引之，遂满一船。有金牛出身奔船，钓人被骇，牛因奋勇，跃而还潭。锁将尽，钓人以刀斫得数尺。潭濑因此取名。”予按，巴丘县以巴山得名，县有巴山故也。巴丘，晋庐陵郡，改置巴山郡。隋以来称崇仁，以乡得名，今抚州崇仁县是也。予世家巴丘。考黄金濑在邑之东二十里，其名迄今尚存。其上有陂，亦谓之黄金陂。然乡人皆莫知得名之始。第金冈止谓之冈头。
    ○开封
    京师开封县，其城本郑庄公所筑。昔卫之水有浚，浚之地有仪封人，掌仪地之封疆。郑人得而城焉，以为开封，此其始也。《高帝纪》：“秦二世三年，郦商为将，将陈留兵，与偕攻开封，未拔。”
    ○金堤
    金堤在今东京酸枣县。按，汉《沟洫志》：“汉兴三十有九年，孝文时，河决酸枣，东溃金堤，于是东郡大兴卒塞之。”注：“金堤，河堤名也。在东郡白马界。”
    ○陈桥
    陈桥距旧城二十里，即古之板桥。太祖北征，次陈桥，军士推戴，即其地也。白居易《板桥路》诗曰：“梁苑城西二十里，一渠长水柳千条。若为此路应重过，十五年前旧板桥。曾共玉颜桥上别，不知消息到今朝。”李义山《板桥晓别》云：“回望高城落晓河，长亭窗户压微波。水仙欲上鲤鱼去，一夜芙蓉红泪多。”王荆公《陈桥》诗云：“走马黄昏渡河水，夜争归路春风里。指点韦城太白高，投鞭日午陈桥市。杨柳初回陌上尘，胭脂洗出杏花匀。纷纷塞路堪迫惜，失却新年一半春。”
    ○西塞
    张志和歌曰：“西塞山前白鹭飞，桃花流水鳜鱼肥。”按，《武昌记》曰：“西陵县，对黄公九矶，谓之西塞。”
    ○闽江南台
    《闽中记》：“晋郭璞迁城时，言南台沙合，必出宰辅。元和中，闽人潘有实为省郎，自负王佐之才。每遇乡人，必问：“南台江可褰裳过否？”或云未，则色不悦。迨章郇公入枢府之明年，沙始交，遂大拜。寻而吴丞相育、曾侍中公亮、陈丞相升之、吴枢密充，皆相继辅弼。惟曾公，泉人也。他皆建人，吴、章又皆浦城人。其后如章子厚诸公继踵而起，盛哉。”南台今属福州。故宋景文公撰《章郇公墓志》，亦云：“闽江南台，古传沙合者出相。比年遂偾为洲，盖名世赉弼，殆天启然。”或云：“福州无预建州。”殊不知《闽中记》云：“南台者，在闽县南五里。江畔有越王钓龙台，故曰南台。其源出于建溪，东流四百里至台；又东南流三十里，与东西峡江合，流入海。”
    ○北苑茶
