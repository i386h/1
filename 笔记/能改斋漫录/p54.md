<!-- { "loadSidebar": true } -->
    《南史》：“焦度为人，质直木讷，口不能出言。欲就齐高帝求州，比及见，竟不涉一语。后求竟陵郡，不知所以置辞。亲人授之百余言，于大众中欲自陈，临时卒忘所教。乃大言曰：‘度启公，度启公，度无食。’帝笑曰：‘卿何忧无食？’即赐米百斛。”唐王起，会昌三年知举。放卢肇、丁棱、姚鹄及第。先是，放榜讫，则须谒宰相。其导启辞语，一出榜元者，俯仰疾徐，尤宜精审。时肇首冠，有故不至，次乃棱也。棱口吃，又形体小陋。及引见，则俯而致辞，意本言“棱等登科”。而棱赭颜发汗，鞠躬移时，乃曰“棱等登，棱等登。”竟莫能发其后语而罢，左右皆笑。翊日，友人戏之曰：“闻君善筝，可得闻乎？”棱曰：“无之。”友人曰：“昨日闻‘棱等登’，岂非筝之声乎？”予故以“度启公，度启公”；“棱等登，棱等登”，政堪作对。
    ○沈元用策对易数有素备
    沈晦元用，宣和间以代笔获罪，既脱籍，遂中首选。时主司问易数，元用素留意，遂中第一人。有启谢主文孙仲益，孙答云：“偶一时困刀笔于吏前，不崇朝动声名于天下。虽万人吾往矣，非特掉三寸之舌，于十九人之中。借前箸以筹之。故能知一日之差，在八百年之后。”谓此也。刘方明谓予云：“宣和辛丑岁，当廷试，是时已备易数为问。偶方腊为乱，议者谓当求直言，徽宗因封秘问题，以待后举。粱师成得之，以授沈，故沈有素备。”
    ○衮衣赤舄
    《晁氏客话》云：“富郑公在延，潞公请纯夫作致语云：‘衮衣绣裳，迎周公之归老；安车驷马，奉汉相之罢朝。’富公大喜。”近时王岐公自宫祠起知绍兴府，有以启贺之者云：“赤舄几几，方迟周旦之居东；绿竹猗猗，行伫武公之入相。”
    ○四六用故事配今事
    李丞相靖康初以主兵失利。既罢，而京师父老与太学士子，伏阙下挝鼓乞用。钦宗遣内侍宣谕已用纲，尚未退；暨召纲入，仍令纲面谕遣之，方退。汪彦章有启贺之云：“士讼公冤，竞举幡而集阙下；帝从民望，令免胄以见国人。”盖用故事，以配今事。汪尝举以谓予：“作四六要当如此。”
    ○作文忌切题
    泰益公子伯阳，以状元登第。李汉老启贺云：“一经教子，益钦丞相之贤；累月笞儿，更起邻翁之羡。”秦喜，谕其子。汪彦章启云：“三年而奉诏策，固南宫进士之所同；一举而首儒科，乃东阁郎君之未有。”或以为有刺讥，用是得谤，然汪意未必然也。作文忌切题，切题则有嫌。
    ○忘楫遗弓之句
    宋莒公殿试：“德车结旌赋”，第二韵当押结字，偶忘之。考试官奏过，得旨，因得在数，以魁天下。其后《谢主文启》云：“掀天波浪之中，舟人忘楫；动地鼓鼙之下。战士遗弓。”盖叙此也。故今《三元衡鉴赋》载此赋无结字。
    ○用事错误
    绍兴八年省试，天子以德为车赋。试毕，知举张致远句龙如渊上殿。上诵第二名赋云：“‘有夏，昏坠也，见黜于汤诰；商王，颠覆也，贻诮于周书。’朕记得颠覆厥德，是《允征篇》，允征，夏书，非周书也。不知可以如此用否？”刘大中奏曰：“昏坠颠覆之语，只是形容车字。语意虽工，要是用事错误。若论礼部考校式，止合作一抹耳。”
    ○汪彦章抚州谢表
    颜鲁公自抚州刺史移湖州刺史。汪彦章藻绍兴初自湖州移抚州。谢上表云：“惟临汝之故都，有鲁公之遗迹。时当大历，来自吴兴。虽贤愚比拟之非伦，然明圣选除之相似。奉明主十行之诏，愿布宽条；想英贤百世之风，更思高节。”语意条畅，亦奇矣。第来自吴兴，小疵也。
    ○汪彦章敬慕韩子苍
    汪彦章视中书舍人韩公驹子苍，前辈也。绍兴初，韩寄寓临川。汪来守郡，通启曰：“承作者百年之师友，为斯文一代之统盟。”别简云：“仆知有公，而公不知有仆。藻老矣，愿焚笔砚，以从公游。”盖前辈相敬慕如此。
    ○柳公权《谢惠笔帖》
    向见柳公权一帖谢人惠笔云：“近蒙寄笔，深荷远情。虽毫管甚佳，而出锋太短。伤于劲硬，所要优柔。出锋须长，择毫须细。管不在大，副切须齐。副齐则波磔有冯，管小则运动省力，毛细则点画无失，锋长则洪润自由。顷年曾得舒州青练笔，指挥教示，颇有性灵。后有管小锋长者，望惠一二管，即为妙矣。”
    ○吴元中孙觌草诏制辞
    建炎初，有诏谕河北云：“桑麻千里，盖祖宗涵养之恩；忠义百年，亦父老教训之素。”盖吴元中辞也。《聂昌奉使未还加官制》云：“风寒易水，嗟一往以难还；日远长安，望重来而不见。”中书舍人孙觌辞也。
    ○吴子经言似《庄子》
    吴子经，名孝宗，临川人，荆公之舅。《欧阳文忠集》所载五言古诗《送吴生》者，即子经也。尝著《法言》数卷，其论孟子、荀卿、扬雄论性不同曰：“稚子夜啼，拊背以安之而不止，取果以与之而不止，许之以早市物而不止。于是其母灭烛，其父伏户下为鬼啸，出垣后为狐鸣，则其口如窒。此事所以贵乎权也。”韩子苍一日问予：“君非子经族耶？”予答以非是。公因诵此云：“似此等语言，绝似《庄子》。”
    ○张文定不敢比诸葛孔明
    《东坡文集》，载东坡云：“今日见王巩云：‘张安道向渠说，子瞻比吾孔北海、诸葛孔明。孔明则吾岂敢，北海似之，然不若是之蠢也。’吾谓北海以忠义气节冠天下，其势足与曹操相轩轾，决非两立者。北海以死捍汉室，岂所谓轻于鸿毛者？何名为蠢哉？”已上皆东坡说。予尝见张文定《答子瞻书》，仅千言。末后云：“孔文举、诸葛孔明，前世之高贤。今以老夫为之拟伦，赐也何敢望回。惟有一节，自束发至于终身，不为世屈，此有似孔文举。然若遇曹孟德，亦必不若文举之蠢，去而违之耳。所示序引，幸裁损之，使有以自得于心。又门生二字，尤是过言。早以一日之知，遂托忘年之契，何门生之有。必请削除，改正其分。高文今复纳上。”然东坡竟不之改，又以见文定之谦也。
    ○滕元发《贺吕正献启》
    滕元发《贺正献吕公拜相启》云：“玉璜钓漱，家传渭水之符；金鼎调元，代出山东之相。”又云：“寰区大忭，尽还仁祖之风；朝野一辞，复见申公之政。”当时称颂之。
    ○刘斯立《谢诸公启》
    刘斯立，莘老丞相长子，贤而能文。建中靖国间，丞相追复，斯立以启谢诸公云：“晚岁离骚，旋招魂于异域；干生精爽，犹见梦于故人。”
    ○李元亮《谢蔡启》
    李光祖元亮，野夫学士之孙。少有俊声，与蔡同学舍。既贵，元亮犹蹉跎场屋。在金陵，以同舍故，先谒之，元亮谢以《启事》云：“洗足而见长者，古犹非之；轻身以先匹夫，今无是事。”
    ●卷十五方物
    ○黄银
    唐《杜如晦传》：“太宗尝赐房乔黄银带，曰：‘如晦与公同辅朕，今独见公。’泫然流涕曰：‘世传黄银，鬼神畏之。’更取金带送如晦家。”予按，唐慎微《证类本草》，载青霞子曰：“丹砂伏火，化为黄银。能重能轻，能神能灵。万斤遇火，轻速上腾。鬼神寻求，莫知所在。”又按，唐日华《宝藏论》云：“银有十六件：真水银、白锡银、曾青银、土碌银、丹阳生铁银、生铜银、硫黄银、砒霜银、雄黄银、雌黄银、榆石银。惟有至药银、山泽银、草砂银、母砂银、黑铅银伍件是真，余则假。”《本草正文》：“丹砂、雄黄、雌黄，皆杀精魅、恶鬼、邪气。”所谓黄银者，非丹砂银，则雌黄雄黄银也。太宗所赐黄银带者，以黄银为带耳。时如晦已死矣，而丹砂、雄黄、雌黄银皆杀鬼魅，所以太宗云：“黄银，鬼神畏之也。”考唐显庆中，监门卫长史苏恭撰《唐本草》，其中一条称：“黄银作器辟恶，瑞物也。”《北史辛公义传》云：“公义迁并州刺史，山东出黄银，获之以献。”
    ○卢橘
    唐《庚子西李氏山园记》云：“枇杷、卢橘，一也。”而《上林赋》曰：“卢橘夏熟，黄甘橙揍，枇杷燃柿，亭柰厚朴。”则一物为二物矣。然予观张勃《吴录》曰：“建安郡中有橘，冬月于树上覆裹之。至明年春夏，色变青黑，味尤绝美。《上林赋》云：‘卢橘夏熟。’卢，黑也。盖近是乎？”以上皆张说。然则未可以相如为失。兼应劭亦引伊尹书曰：“箕山之东，青鸟之所，有卢橘夏熟。”
    ○橘渡江为枳
    《韩诗外传》：“晏子曰：‘王不见夫江南之树乎？名橘。树之江北则为枳，何则？土地使然耳。’”故《博物志》亦言“橘渡江化为枳，江北之橘未尝化也。”《本草》有枳壳，乃江左所谓臭橘耳。潘安仁为贾谧作《赠陆机诗》云：“在南称甘，渡北则橙。”橙非枳也，无乃误乎？
    ○子鱼通印蚝破山
    山谷《送曹子方赴闽漕》诗：“子鱼通印蚝破山，不但蕉黄荔子丹。”子鱼出于兴化军通应庙前，语讹以应为印。或曰，子鱼以容印者为佳，故卫荆公诗云：“长鱼俎上通三印，新茗斋中试一旗。”则此说容可信也。东坡诗亦云：“通印子鱼犹带骨。”然山谷以蚝而云“破山”，则理不可晓。按，《番禺记》云：“蚝之壳，即药中之牡蛎也。有高四五尺者，水底见之，如崖岸然，故呼为山。”今山谷谓之蚝破山，岂取蚝肉之谓耶？然韩退之亦云：“蚝相粘如山。”
    ○仙茅
    洪州西山有谌母观，母乃许旌阳授道之师也。观有母所种仙茅，与今山野中所产者不相远。第采以作汤，则香味差别耳。少年饮之，至于口鼻出血，盖性极暖也。然《抱朴子》云：“尧时有草，夹阶而生，随月开落，名荚，又曰历荚，又名仙茅。”不知其种是此否？按，《本草》注仙茅方云：“明皇服钟乳不效，开元婆罗门僧进仙茅药，服之有效。”故东坡《谢王泽州寄长松诗》云：“无复青黏和漆叶，枉将钟乳敌仙茅。”漆叶，出《华陀传》。
    ○绵州绿茶
    茶之贵白，东坡能言之。独绵州彰明县茶色绿，白乐天诗云：“渴尝一盏绿昌明。”彰明即唐昌明县。卢仝诗云：“天子初尝阳羡茶。”当时建茶未有名也。
    ○贡茶贵早
    贡茶以早为贵。李郢《茶山贡焙歌》云：“陵烟触露不停采，官家赤印连帖催。”刘禹锡《试茶歌》云：“何况蒙山顾渚春，白泥赤印走风尘。”袁高《茶山作》云：“阴岭茅未吐，使者牒已频。”三诗皆及赤印与牒也。
    ○栗如拳
