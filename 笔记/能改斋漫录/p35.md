<!-- { "loadSidebar": true } -->
    王直方《诗话》记陈公辅《题湖阴先生壁》云：“身似旧时王谢燕，一年一度到君家。”荆公见而笑曰：“戏君为寻常百姓耳。”古诗云：“旧时王谢堂前燕，飞入寻常百姓家。”然以予观之，山谷有诗《答直方送并蒂牡丹》云：“不如王谢堂前燕，曾见新妆并倚栏。”若以荆公之言为然，则直方未免为山谷之戏，政苦不自觉尔。
    ○崔李诗语同意异
    崔信明有“枫落吴江冷”之句，李太白亦有“枫落吴江雪，纷纷入酒杯。”语同而意异。
    ○杜子美鲍照李颀白鸥波浪句
    东坡以杜诗“白鸥波浩荡”，波乃没字，谓出没于浩荡间耳。然予观鲍照诗有“翻浪扬白鸥”，唐李颀诗有“沧浪双白鸥”。二公言白鸥而继以波浪，此又何耶？
    ○支遁臂鹰走马
    《世说》载支遁道林常养马数匹，或言道人畜马不韵。支云：“贫道重其神骏。”《高僧传》载支遁常养一鹰，人问之何以？答曰：“赏其神骏。”然世但称其赏马，不称其赏鹰。惟东坡有《谢云师无着遗支遁鹰马图》诗，所谓：“莫学王郎与支遁，臂鹰走马怜神骏。还君画图君自收，不如木人骑土牛。”
    ○荆公山谷诗意同事同
    荆公《咏淮阴侯》：“将军北面师降虏，此事人间久寂寥。”山谷亦云：“功成千金募降虏，东面置座师广武。谁云晚计太疏略，此事已足垂千古。”二诗意同。荆公《送望之出守临江》云：“黄雀有头颅，长行万里余。”山谷《黄雀》诗：“牛大垂天且割烹，细微黄雀莫贪生。头颅虽复行万里，犹和盐梅傅说羹。’二诗使袁谭事亦同。
    ○陈无己王荆公孙莘老论韩文嗜好不同
    陈无己《记秦少游》云：“元和圣德诗，于韩文为下，与《淮西碑》如出两手，盖其少作也。”然荆公于《淮西碑》不以为是，其《和董伯懿咏晋公淮西碑佐题名》诗云：“退之道此尤俊伟，当镂玉版东燔柴。欲编诗书播后嗣，笔墨虽巧终类俳。”而孙莘老又谓《淮西碑》“序如书，铭如诗。”何耶？信知前辈嗜好不同如此。
    ○荆公不以退之为是
    荆公不以退之为是，故其诗云：“力去陈言夸末俗，可怜无补费精神。”《送吕使君潮州》诗云：“不必移鳄鱼，诡怪以疑民。有若大颠者，高材能动人。亦勿与为礼，听之汩彝伦。”故其《答文忠公》诗云：“他日倘能窥孟子，终身何敢望韩公。”
    ○文贵自然
    文之所以贵对偶者，为出于自然，非假于牵强也。潘子真《诗话》记王禹玉元丰间以钱二万、酒十壶饷吕梦得。梦得作启谢之，有所谓“白水真人，青州从事”，禹玉叹赏之为切题。后毛达可有《谢人惠酒启》云：“食穷三岁，曾无白水之真人；出饯百壶，安得青州之从事。”此用梦得语，尤为无功。非特出于剽窃，又且白水真人为虚设也。至若东坡得章质夫书，遗酒六瓶，书至而酒亡。因作诗寄之云：“岂意青州六从事，化为乌有一先生。”二句浑然一意，无斧凿痕，更觉其工。
    ○蓄家妓示客而致祸
    蓄家妓以为欢，主人之本意也，然古今反以取祸者有之。晋石崇有妓绿珠，孙秀使人求之不得，遂劝赵王伦诛崇。五代安重诲尝过任圜，圜为出妓，善歌而有色。重诲欲之，而圜不与。由是二人相恶，重诲诬以反而杀之。二人皆以家妓示客而致祸。唐人李清《咏石季伦》诗云：“金谷繁华石季伦，只能谋富不谋身。当时纵与绿珠去，犹有无穷歌舞人。”若李清之言，则宜若季伦、任圜之失。及观《外史祷杌》记潘沆事，则又不然。沆事伪蜀王建为内枢密使，有美妾曰解愁，善为新声，及工小诗。建至沆第，见而欲取之，而沆不肯。弟谓沆曰：“绿珠之祸，可不戒哉？”沆曰：“人生贵于适意，岂能爱死而自不足于心耶？”人皆服其守。以予观之，沆之不死，盖幸耳，何足以有守服之哉。
    ○江西宗派
    蕲州人夏均父，名倪，能诗，与吕居仁相善。既没六年，当绍兴癸丑二月一日，其子见居仁岭南，出均父所为诗，属居仁序之。序言其本末尤详。已而居仁自岭外寄居临川，乃绍兴癸丑之夏。因取近世以诗知名者二十五人，谓皆本于山谷，图为江西宗派，均父其一也。然则居仁作《宗派图》时，均父没已六年矣。予近览赣州所刊《百家诗选》，其序均父诗，因及宗派之次第。且云：“夏均父自言，以在下列为耻。”殊不知均父没已六年，不及见图。斯言之妄，盖可知矣。
    ○东坡以魏郑公学纵横之术
    东坡作《谏论》，以魏郑公以苏张之辩，而为谏诤之术。且云：“郑公其初实学纵横之术，其所以与苏张异者，心正也。”世或以东坡之论为不然。予读郑公《出关》诗云：“中原还逐鹿，投笔事戎轩。纵横计不就，慷慨志犹存。杖策谒天子，驱马出关门。请缨羁南越，凭轼下东蕃。郁郁陟高岫，出没望平原。古木鸣寒鸟，空山啼夜猿。既伤千里目，还惊九折魂。岂不惮艰险；深怀国士恩。季布无二诺，侯赢重一言。人生感意气，功名谁复论。”东坡实不见此诗，盖识见之明，有以探其然耳。乃知读书不博，未可以轻议前辈也。予后读《旧唐书魏公传》云“见天下渐乱，尤属意纵横之说。”乃知魏公少学纵横无疑。
    ○圣俞诸公以郭功甫为李太白后身
    章衡子平《答郭功甫书》，其略云：“郑公毅夫，吾叔表民，及梅圣俞，皆以功甫为李谪仙之后身。吾不知谪仙之如夫子之少时，其标格渊敏，已能如此老成否？”子平所以答功甫之贶，不得不尔。然圣俞诸公以功甫为李白后身，求诸诗文，信不诬矣。盖圣俞有《赠功甫》云：“采石月下闻谪仙，夜披锦袍坐钓船。”然东坡、山谷，不以为然。故《题功甫醉吟庵》云：“不用骑鲸学李白，东入沧海观桑田。”盖有所激耳。而王直方《诗话》亦载东坡谓郭祥正只知有韵底是诗。而张芸叟《诗评》亦云：“如大排筵席，二十四味，终日揖逊。求其适口者，少矣。”
    ○张文潜寄意
    张文潜言：“昔以党人之故，坐是废放。每作诗，尝寄意焉。”有云：“最怜杨柳身无力，付与春风自在吹。”又云：“梧桐直不甘衰谢，数叶迎风尚有声。”
    ○王逸《天问》刘禹锡《问大钧》
    王逸《天问章句》云：“《天问》者，屈原之所作也。何不言问天，天尊不可问，故曰《天问》也。”余因悟刘禹锡《问大钧》之为非。
    ○诗文当得文人印可
    韩子苍言：“作诗文当得文人印可，乃不自疑。所以前辈汲汲于求知也。”又云：“诗文要纵，纵则奇。然未易到也。”
    ○韩退之杜子美诗用韵
    孔经父《杂说》谓：“退之诗好押韵累句以云工，而不知叠用韵之病也。《双乌》诗两头字、两秋字，《孟郊》诗两鱼字，《李花》诗两花字，《示爽》诗两千字。”殊不知古之作者，初不问此。杜子美《八仙歌》两船字、两天字、两眠字、三前字，《狄明府》诗两诋字，此岂可以常法待之哉。
    ○古文自柳开始
    本朝承五季之陋，文尚俪偶，自柳开首变其风。始天水赵生，老儒也。持韩愈文数十篇授开，开叹曰：“唐有斯文哉。”因谓文章宜以韩为宗，遂名肩愈，字绍元。亦有意于子厚耳。故张景谓：“韩道大行，自开始也。”开未第时，采世之逸事，居魏郭之东，著野史。自号东郊野夫，作《东郊野夫传》。年逾二十，慕王通《续经》，以经籍有亡其辞者，辄补之。自号补亡先生，作《补亡先生传》。遂改旧名与字，谓开古圣贤之道于时也。必欲开之为涂，故字仲涂。太祖开宝六年登科，时年二十七。尝谓张景曰：“吾于书止爱《尧》、《舜》典、《禹贡》、《洪范》。斯四篇，非孔子不能著之；余则立言者可及矣。《诗》之《大雅》、《颂》，《易》之《爻》、《象》，其深焉；余不为深也。”盖开之谨于许可者如此。前辈以本朝古文始于穆伯长，非也。
    ○右军承《汉书》误
    王彦辅《麈史》，与陈正敏《遁斋闲览》，皆云：“余季父虚中云：‘王右军《兰亭记》，其文甚丽。但天朗气清，自是秋景，以此不入选。’余亦谓丝竹管弦，语亦重复。”以上皆陈语。予考《汉书张禹传》云：“后堂理丝竹管弦。”乃知右军承《汉书》之误。
    ○绛州牧辟张璨推官
    张璨，本农家子。年三十余，始就学，遂号通儒。晚居绛台，会绛牧左右无佳士，率挠郡政，牧患之而未有策。有客谕以璨者，若置诸宾席，则左右不令而自改矣。牧备礼以请璨，璨辞以病。牧窃讶之，因托所亲叩其所以然。璨曰：“郡牧真贤，但左右非才污之。璨若受其请，欲尽去其左右之不率者，虑不能行。且忧反为此辈所卖，则璨之道不行必矣。”牧闻之，嗟赏再三。使谓之曰：“秀才姑受礼命，某能行之。”寻奏辟绛州防御推官，向来所谓不法者，尽逐之。杜绝请托，狱讼无私，翕然称治。后唐明宗因是识擢。历汉、周，官止侍御史。吴子曰：“君之用臣，臣之事君，能如绛之宾主，天下岂有不平乎？是以孔明、王猛，虽以偏方小国，用于艰难之时，卒见取于天下后世者，亦由此而已。”
    ○李逢吉裴度谏穆宗
