<!-- { "loadSidebar": true } -->
    古人有言曰：“止骂所以助骂，助骂所以止骂。”又曰：“劝人不可指其过，须先美其长。人喜则语言易入，怒则语言难入。”诚哉，是言也。穆宗以童昏帝天下，未容轻责。观其良心，岂无勉强之理欤？崔发驱曳中人，因系狱，不以郊赦原。台谏官如李勃、张仲方论赦，皆不听。及李逢吉从容言曰：“崔发驱曳中人，诚大不恭。然其母年八十，自发下狱，积忧成疾。陛下方以孝理天下，所宜矜念。”上愍然曰：“比谏官但言发冤，未尝言其不恭，亦不言有老母。如卿所言，朕何为不赦之？”即释其罪。其后穆宗欲幸骊山温汤，李绛、张仲方屡谏不听。张权舆叩头殿下，以为周幽幸骊山，为犬戎所杀；秦皇葬骊山而国亡；明皇宫骊山而禄山乱；先帝幸骊山而享年不长。上曰：“骊山若此之凶耶！我宜一往，以验彼言。”卒幸骊山，还谓左右曰：“彼叩头者之言，安足信哉？”又其后欲幸东都，宰相暨朝臣谏者甚众，上皆不听，决意必行，已令度支计道里费，裴度从容言曰：“国家本设两都，以备巡幸。自多难以来，兹事遂废。今宫阙营垒，百司廨舍，率已荒圮。陛下倘欲行幸，宜命有司岁月间徐加全葺，然后可往。”上曰：“从来言事者，皆云不当往，如卿所言，不往亦可。”遂罢工役。夫穆宗一人耳，考其三事，谏者或不从，或始拒而终从。由是言之，穆宗岂不能晓事者哉，系谏者之能否而已。昔李克用为一藩镇。性尤严急。左右有过，无大小必死。大将盖寓能揣其意，婉辞裨益，无不从者。克用或以非罪怒将吏，寓必阳助之怒，克用无不释之。寓亦知此道欤。
    ○人臣用心当以范尧夫为法
    南唐江文蔚，累官至御史中丞。性鲠直，不附权要。每将上奏疏，必不问家事。先市小船，为左迁之计。竟以对仗弹冯延巳、魏岑忤旨，左迁九江幕职。范尧夫上章言事，未报，有见之者曰：“闻相公上章后，已备远行，非他人所能及。”尧夫曰：“不然，纯仁所言，幸主上听而行之。岂敢为难行之说，以要誉焉。”人臣用心，要当以尧夫为法。如文蔚之市小船，直浅丈夫哉。岂吾孔子以微罪行之意欤？
    ○陆喜言之繁
    陆喜曰：“孙皓无道，肆其暴虐。若龙蛇其身，沉默其体，潜而勿用，趣不可测，此第一人也。避尊居卑，禄代耕养，玄静守约，冲退淡然，此第二人也。侃然体国思治，心不辞贵，以方见惮，执政不惧，此第三人也。斟酌时宜，在乱犹显，意不忘忠，时献微益，此第四人也。温恭修谨，不为谄首，无所云补，从容保宠，此第五人也。过此以往，不足复数。故第二以上，多沦没而远悔吝；第三以下，有声位而近咎累。是以深识君子，晦其名而履柔顺也。”或者谓吴子曰：“陆喜之言，其至矣乎？”予曰：“是何言之繁也。不有孔子之言哉：‘商有三仁焉，微子去之，箕子为之奴，比干谏而死。’是故以微子居第一矣。故《诗》称仲山甫‘既明且哲，以保其身’，而圣人有以取之。予故曰：是何言之繁也。”
    ○苟以高祖比曹操元微之以比裴度
    人有幸不幸。苟汉之忠臣，而杜牧著论讥之云：“苟平日为曹操画策，尝以高祖比之，则是与操反无疑。”予则以为不然。且元微之《上裴晋公书》云：“日者阁下方事淮、蔡，独当炉锤。始以追韩信、拔吕蒙为急务，固非叔孙通荐儒之日也。”然则微之固尝以高祖比裴度矣。而谓微之劝度反，可乎？
    ○王公进退自安
    世言祸福由天，非也。予观元奉间儒者郭景初善论命，谓富彦国甲辰正月二十日巳时生，四十八岁，自八座求出，知亳州。神宗后召为相，终不肯再入。未六十致政，避申酉禄绝之运。全神养气，年八十余，至甲戌运方死。王介甫辛酉十一月十三日辰时生，五十八岁，自首厅求出，知江宁府。继乞致仕，以避午上禄败之运。安闲养性，又仅延十年之寿而死。苏子容庚申二月二十二日巳时生，七十四岁拜左相。数月求出，知陈州。连乞致仕，以避丙戌火库禄衰之运。七十九尚康宁。王正仲癸亥正月十一日申时生，六十六岁拜左丞，次年求出，知汴州。连乞致仕，以避晚年勾绞杀亡神之灾。竟以寿终。元柘之臣，惟苏与王不罹贬谪者，以其求速退也。苗受之殿帅，己巳生，六十岁建节，六十一岁坚求出，知潞州。连乞致仕，以避巳上禄绝伏吟之运。康宁六十七年，未出巳运。甲戌年，复召为殿帅，次午死。由此观之，王公进退，可以自安耳。
    ○解四十五十而无闻
    《论语》：“四十五十而无闻焉，斯亦不足畏矣。”解者虽多，皆不得其旨。予按，曾子书《修身篇》曰：“年三十四十之间而无艺，则无艺矣。五十而不以善闻，则不闻矣。”乃知《论语》所谓“无闻”者，不以善闻也。
    ○歌行吟谣
    《西清诗话》谓：“蔡元长尝谓之曰：‘汝知歌行吟谣之别乎？近人昧此，作歌而为行，制谣而为曲者多矣。且虽有名章秀句，苦不得体。如人眉目娟好，而颠倒位置，可乎？”余退读少陵诸作，默有所契，惟心语口，未尝为人道也。”予按，《宋书乐志》曰：“诗之流乃有八名，曰行、曰引、曰歌、曰谣、曰吟、曰咏、曰怨、曰叹，皆诗人六义之余也。”然则歌行吟谣，其别岂自子美邪。
    ○论皇字
    《太平清领书》，汉于吉所传，其师宫崇书也。其言皇字曰：“一日而王。一者，天也，天者数一。天得日，昭然大明则王。故为字，一与日王并合，成皇字也。”予以为不然。夫王之字，则贯三才而一之，则天之义已备矣。故字书止以从自、从王。皇者，王之所自出也。崇为臆说，无取。
    ○杜子美《杜鹃》诗用乐府江南古辞格
    鲍彪《诗谱论》，引东坡先生谓：“王谊伯以杜子美《杜鹃》诗前四句，盖是题下注为误。而谓四句指严武、杜克逊等。而彪以为郑公去年已卒，及崔宁此时正乱西川。不应近舍崔宁而远谈郑公，又不应有刺史，岂实言有无杜鹃邪？”以上皆彪说。王观国《学林新编》云：“子美绝句云：‘前年渝州杀刺史，今年开州杀刺史。群盗相随剧虎狼，食人更肯留妻子？’此诗正与《杜鹃》诗相类，乃是一格。”以上皆王观国说。予尝以为王氏甚得之，但不曾援引古人为证。且《乐府》有《江南古辞》云：“江南可采莲，莲叶何田田。鱼戏莲叶间，鱼戏莲叶东，鱼戏莲叶西，鱼戏莲叶南，鱼戏莲叶北。”子美正用此格。
    ○解风马牛
    洪龟父诗：“鸿雁书远空，马牛风寒草。”予于下句全不解。按，《左氏》：“君处北海，寡人处南海，惟是风马牛不相及也。”按，服虔云：“风，放也。牝牡相诱谓之风。”《尚书》称“马牛其风”。《左氏》所谓“风马牛”，以马牛风逸，牝牡相诱。孔颖达云：“盖是末界之微事。言此事不相及，故以取喻不相干也。”而洪用于此，何哉？
    ○革己日乃孚
    朱子发《解革己日乃孚》云：“先儒读作已事之已，当读作戊己之己。十日至庚而更，更，革也。自庚至己，十日浃矣。己日者，浃日也。”其说甚当，第未有所据。予按，《周礼》：“县治象，浃日而敛之。”说者曰：“自甲至癸，十日也。自子至亥，十二辰也。”今自庚至己，则浃日矣。故孔颖达曰：“浃为周匝也。”
    ○论马牛称匹
    《左氏传》：“襄公二年，马牛皆百匹。”或曰，“牛亦可以称匹”，非也。《司马兵法》：“丘出马一匹，牛三头。”则牛当称头，不当称匹。今此称匹者，并言之耳，经传之文多类此。《易系辞》云：“润之以风雨。”《论语》云：“沽酒市脯不食。”《玉藻》云：“大夫不得造车马。”《曲礼》：“猩猩能言，不离禽兽。”皆从一而省文也。
    ○辨四族
    东坡先生《辨四族》云：“太史公多见先秦古书，故其言时有可考，以正汉以来儒者之失。四族者，若皆穷奸极恶，则必诛于尧之世，不待舜矣。屈原云：‘鲧悻直以亡身’，则鲧盖刚而犯上者耳。若四族者皆小人也，则安能以变四夷之俗哉？由此观之，四族皆非诛死，亦不废弃。但迁之远方，为要荒之君长耳。左氏之言，皆后世流传之过。若尧有大奸在朝而不能去，则尧不足为尧矣。”以上皆东坡说。予按，《左氏传》云：“颛顼氏有不才子，不可教训，不知话言。告之则顽，舍之则嚣。傲狠明德，以乱天常。天下之民，谓之祷杌。”夫左氏所谓“傲狠”者，则屈原所谓“刚直”也。意屈取此耳。祷杌，即鲧也。左氏所谓“投诸四裔以御魑魅”，即非诛死矣。岂东坡别有所见而为是说欤？不然，何差殊如此也？
    ○臧文仲家有宝龟
    《礼器》曰：“诸侯以龟为宝，以圭为瑞。家不宝龟，不藏圭，不台门，言有称也。”臧文仲家有守龟，名曰蔡。文仲三年为一兆，武仲三年为二兆，孺子容三年而为三兆。文仲，卿大夫也，而家有宝龟，可乎？此孔子所以不取也。
    ○王观国辨柳子厚不取童谣
    王观国《学林新编》，辨柳子厚非《国语》曰：“献公问于卜偃：‘攻虢何月也？’对曰：‘童谣有之。’子厚非曰：‘童谣无足取者，君子不道也。’观国按，诗书有曰古人，有曰夏谚，有曰周谚，此皆与童谣一体，盖君子之言也。特假曰古人、曰夏谚、曰周谚、曰童谣耳。故诗三百篇率多妇人、女子、小夫、贱隶之所为耳。苟其言有理而不悖于道，虽童谣何伤焉？”以上皆观国说。予按，《列子》载：“尧治天下五十年，不知天下之治与不治，亿兆之愿戴己与不愿戴己。顾问左右，外朝及在朝，皆不知也。尧乃微服游于康衢，闻童儿谣曰：‘粒我蒸民，莫非尔极。不识不知，顺帝之则。’尧喜曰：‘儿，谁教尔为此言？’童儿曰：‘闻之大夫。’大夫曰：‘古诗也。’尧还宫召舜，因禅以天下，舜不辞而受之。”夫子厚以谣为不足取，固已非矣。观国排之，不能引此，而姑以夏周之谚，又何陋耶！
    ○淮水竭王氏灭
