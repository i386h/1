<!-- { "loadSidebar": true } -->
　　苏仪甫侍读知孟州，为医误，投以转药，垂死，命杖医背四十馀，医出城，苏下厅阶，死焉。

　　陈执中馆伴虏使，问随行仪鸾司：“缘何有此名？”不能对，或云：“隋大业中，鸾集於供帐库，遂名此。”

　　陆参宰邑，判讼田状云：“汝不闻虞芮之事乎？”耆司不受，再执诣县，云：“不晓会得。”再判云：“十室之邑，必有忠信。”

　　李戡宰邑，问民间十否：“莫有疾否”、“莫有孝弟否”之类。

　　有一患大风者，药云：“吾不能疗尔。”

　　十月为良月者谓盈数也。都下有弄蝎尾，有无毒者、三毒者，云：城西剥马务蝎食马血，尤毒，己亥岁，京中屡有螫死者。

　　毒虺断首，犹能听以噬人。

　　御史台阁门移文用捺头牒，章郇公判审官院，张观为中丞，常用此例移审官，时章为翰林学士，辩之，以故事而止。

　　客有投缙云山寺中宿者，僧为具馔馐，鳖甚美，但讶其无裙耳。入后屋，见黄泥数十团，大如缶，问行者，即向所食者在其中，取龟以黄泥裹之三日，龟服气肥息，味特异。

　　章仲镇云：章伯镇勘会案，岁给禁中椽爥十三万条，内酒坊，祖宗庙用糯米八百石，真宗三千石，今八万石。

　　王介甫云：“明州有一讲僧，夜中为鬼物来请讲，欣然从命，舁行数十里寘在猪圈中，比晓，方悟为鬼所侮。”

　　张枢言说：杨大年卧卒，戒家人：“吾顶赤，趺坐，汝辈勿哭惊吾。”既而果然，家人惊号，则复寤而寝，遂卒。释教：顶赤生天，腹赤生人，足赤沉滞。

　　梅圣俞云：叔父为陕西漕知客卒，浴殓毕，他婢欲窃其衣，其尸热如火，惊告家人，遂传於外，或云：“不祥，此当有重丧。”俄而婶氏卒。

　　持国按乐，见弦断，结续者笙竽之类，吹不成声，诘之，云：自有按乐器，国家议黍尺，数年乃定，造乐器费以万计，乃用乐工私器以享宗庙。

　　又七庙共用羊一，五方帝亦然。温成庙用羊、豕各二。疑郊本用特，后去特，以一羊、豕代之。符后，以永熙不可虚配，遂得升祔，明德尚在故也。后庙神德，贺、宋二京尹、潘奉慈、刘、李、杨、刘、李升祔，今独章惠。

　　永叔书法最弱，笔浓，磨墨以借其力。

　　范希文戍边，行水边，甚乐之，从者前云：“此水不好，里面有虫，（声如陈秦声。）谓之虫，乃是鱼也。”答云：“不妨，我亦食此虫也。”

　　原甫《五十谥法》一篇，神化无方，曰：“尼耄期称道曰呥，《巵言》日出曰周，洁白不污曰皓。”

　　楠树直竦，枝叶不相妨，蜀人谓之让木。

　　胡瑗翼之卒，凶讣至京，钱公辅学士与太学生徒百馀人诣兴国戒坛院举哀，又自陈以师丧给假二日，近时无此事。

　　王景芬职方，邵氏婿，常州人。小儿四五岁，甚俊爽，病且卒，忽言翁婆留取某，某长大必能葬翁婆，景芬大骇，始改葬其父母。邵不疑云。

　　沈文通说：故三司副使陈洎卒后，婢子附语，亦云“坐不葬父母，当得为贵神，今谪作贱鬼，足胫皆生长毛”云。

　　一道人败后，作诗云：“瑶峰一别杳难期，消渴从教醉枕欹。不信丹青能画得，五更灯暗月来时。”

　　司马君实充史讨，白执政：《时政记》，起居注皆并不载元昊叛命北戎请地事，欲就枢密府检寻事迹以备载录。庞相自至史院商量，孙朴兼修国史之任，云：“国恶不可书。”会庞去相，遂寝。

　　吴充卿说：其先君为江州瑞昌令，一卒力謟巴豆如松子，问其由，始用饭一碗、巴豆两粒，研，和食，稍加，如药丸，后渐加巴豆减饭，积以岁月，至於纯食巴豆，此习噉葛之类。

　　掌老大卿判太仆，供祫享太牢，只供特牛，无羊、豕，公问直礼官如此，不知羊、豕、牛，俱为太牢。

　　太学生郑叔雄用善医，王尚书举正杂，吴（闕名）荐为秘书省校书郎，起居舍人范师道论列云：“山林有道之士，大臣荐之不报，而方技援例辄行。”於是汝州孔旼除直讲，扬州孙侔除试校书州学教授。

　　入内都知张惟吉请谥，礼官以惟吉前持温成丧不当居皇仪、争之至力，时宰不知典则，阿谀顺旨，惟吉顿足泣下，缘此得谥忠惠。

　　陈执中死，礼官以前事不正谏，请谥荣灵。宠禄光大曰荣，勤不成名曰灵。

　　大名府学进士刘建侯盗官书卖之，搜索既切，遂焚之。又与妻同杀人，取其金，前杀七人，事明白，犹且称冤，府中谓之“始皇”，以其焚书坑也。程琳尚书知府日，杀之，其容貌堂堂，言词辩博，庄生大儒之盗也。

　　药方中一大两，即今之三两，隋合三两为一两。

　　宋相云：中朝书人，唯郭忠恕可对二徐，书《佩觹集》三卷。

　　杨弦望之当官，凡私家上历亦自买纸。为江南转运使，先移文江宁府，要府官月俸米麦，何人担负磨面，曾支脚钱。

　　司马君实侍先君知凤翔府，竹园中得一物，如蝙蝠，巨如大鸱，莫有识者。有自南山来者云：“此鼯鼠也，一名飞生，飞而生子，每欲飞，则缘树至颠，能下不能高也。”

　　判尚书礼部，则尚书之职；判礼部贡院，则侍郎之职也；其名表，则员外之任也。王禹玉带馆职判礼部，作三字，犹不解。百官谢衣表，御史中丞署状，而舍人作表，是兼尚书员外之职也。

　　陈执中在枢府，建排墙，殒夏僭使人，上叹枢府不得人，於是王鬷、张观与执中皆罢。

　　孙承旨自称韩持国作维国，齐廊大卿呼邵兴宗作元宗。

　　袷享昭穆，各有幄次，谓之神帐，云陈彭年所建。

　　《礼》：牲体贵贱，以为俎实，肩、臂、臑、膊、胳、觳，左右前后，宾主有仪，今不复用。司马公说：曾在并州，见蕃俗，颇存此礼。其最尊者，得羊臆骨，其次项琐骨。又说妇人不服宽袴与襜，制旋裙，必前后开胯，以便乘驴，其风开於都下妓女，而士人家反慕效之，曾不知耻辱如此。又凉衫以褐紬为之，以代毳袍，韩持国云：始於内臣班行，渐及士人。今两府亦然，独不肯服。予读《仪礼》：妇人衣上之服制，如明衣，谓之景，景，明也，所以御尘垢而为光明也，则凉衫亦所以获朝服，虽出近俗，然不可谓之无稽。

　　君实又说：夹拜，今陕府邨野妇人皆如此。男子一拜，妇人两拜，城外则不然。

　　子容判礼院，谓君实：八音克谐，无相夺伦。今乐悬，但闻金声，馀乐掩而不闻，宜罢连击，次第见其声。

　　欧阳永叔修《唐书》，求罢三班院，乞一闲慢差遣，俄除太常礼院，因巡厅言朝廷将太常礼院作闲慢差遣耶。

　　子容说：周庙制：户在东，牖在西，当中之分，则扆也。近代宗室南向，祏室犹在西壁，袷享犹设昭穆，位於户外，南北相对。

　　武功常景主簿说：庆善宫有唐碣，为民藏窖，盖民恐他人见之，理认远祖。土田傍有慈德寺，太宗所建，会昌废寺，犹遭毁折，武宗可谓能行令矣，至大中复建，碑记尚存。

　　肆赦宣德门，登降用乐悬，又排仗尽如外朝之仪。

　　六典：礼部吉仪，五十有五日，其有二十九日祭五龙坛。予奉勅於五龙庙谢晴，庙廊并颓毁，寓宿殿东道士之室，亦无坛也。

　　仪仗内五牛旗，刻画五色木牛，竖旗於背，载以轝床，四人舁之。按《六典》：衙尉三十二，旗十八，曰五牛旗，皆是绣绘旗幅，若五牛，以牛载，则其他麟凤之类亦当如此矣。

　　袷享，行礼之际，雪寒特甚，上秉圭，露腕助祭，诸臣见上恭虔，裹手执笏者惕然，皆揎袖。

　　庙主帝用白帊，后用青帊覆，行礼则发之。方木为趺，荐以重褥，置主於其上。

　　廛俗呼野人为沙魂，未详其义。士大夫亦颇道之，永叔戏长文贤良之选“既披沙而拣金”，吴颇憾之，迁怒於原父，云：“某沙於心，不沙於面。君侯沙於面，而不沙於心。”愈怒焉。

　　又尝戏马遵：“旧日沙而不哨，如今哨而不沙。”

　　永叔云：令狐揆著书数年乃成，托宋公序投献李夷庾，庾问何人作序，讯知其人，使送银二笏。

　　庞相令制后，舍人自署其名，永叔云：“诰身后惟吏部判官，诰院者当押字尔。”

　　林瑀、王洙同作直讲，林谓王：“何相见之阔也？”答曰：“遭此霖雨。”云：“今后转更疏阔也。”王曰：“何故？”答云：“值这短晷。”盖诋其侏儒矣。

　　太祖忌，宰相马不入寺；宗王讣，相乘马入至佛殿东，素无定制也。驾往寺观烧香，中丞不从由入台，翌日，幸慈孝集禧，宣召乃赴。

　　秘书丞沈士龙者尝建言害民事数十条，漕司不行，遂弃官归，关门不放过，诉云：“母老病，拘滞於此，母必不全，亦关吏之罪也。”士龙竟坐擅去官守追官勒停，举主、关吏一例见劾。

　　李照讥王朴编钟不圜，后得周编钟，正与朴同，议者始知照之妄。

　　程侍郎言：“某为御史接伴人使，中丞张观云：“待之以礼，答之以簡。”戡佩服其言。又说：高敏之奉使，接伴虏使走马坠地，前行不顾。翌日，高马蹶，坠地，戎使亦不下马。张唐公将奉使，王景彝云：“某接伴时，旧例：使副每日早先立驿厅，戎使方出，相揖。某则不然，先请戎使立阶下，然后前揖登阶。”唐公云：“我出疆，彼亦如此，奈何？”遂如旧例。

　　王景彝判三班院，云：某笏记上凡使臣八千五百人，差殿中丞苏衮作簿，簿成，只有七千六人，其馀搜括并未见。

　　“苏仪甫使虏，至虏庭，传宣求紫鱼，答曰：“虽是某乡中物，偶不赍来。”又云：“某箧中恐有。”试搜之，得获，乃家中纳楮中，忘告之也。

　　韩忠宪使虏，其介，刘太后之姻，庸而自专，私於虏使云：“太后言两朝欢好，传示子孙。”韩了不知，忽置一筵，遣臣来伴，因问太后有此语，何故不传？忠宪答云：“皇太每每遣使，使人帘前受此语，戒使人令慎重尔。”於是以手顶礼云：“两朝生灵之福也。”

　　文思院使，不知缘何得此名？或云量名待文思索；或说殿名，聚工巧於其侧，因名之曰文思院使。

　　李昉相致仕后陪位南郊，病伤寒，卒。子宗谔入翰为玉清昭应宫副使，自斋所得疾，卒。宗谔子昭述右丞，袷享，奏告景灵，得疾，卒。三世皆死於祠祭之所。

　　裴如晦云：景德澶渊之幸，军费二十馀万；郊赉用度，时一郊费六百万，今千万馀贯矣。

