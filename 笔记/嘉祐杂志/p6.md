<!-- { "loadSidebar": true } -->
　　解昉尝作一曲云：“风暖莺娇，酒浓花重。”人多歌之。

　　王原叔在外制，托蔡君谟代行转官制，中书令史检旧本，适得一归明制，云：“生於遐陬。”彼人诉于中书，因命改换，更无所问。

　　一朝士，五日起居，衣纱公服，为台司所纠。三司使包拯亦衣纱公服，閤门使白易之，诘曰：“有何条例？”答曰：“不见旧例，只见至尊御此耳。”乃易之。

　　衿享，政府议上尊号，请舍人分撰五表，刘原甫草云，表数刻而就。

　　教舞鳖者，烧地，置其上，忽拊掌，使其跳梁。既惯习，虽冷地，闻拊掌亦能跳梁。教龟鹤舞，亦用此术。

　　章□箠犬，为所憾，伺睡，将噬其喉，惊起，自执，又噬其子，十馀疮。

　　黄宗旦差点殿前诸科试卷，凿五通六粗。真宗诏曰：“十道义，如何却五通六粗？”宗旦谢罪云：“臣在科场，臣亦苦心，今充三司判官，管钱谷，所以废忘。”既退，上顾左右曰：“犹称钱谷吏，却是解法筭。”

　　中使出外勾当，皆责知委状，敢妄奏他事，皆伏军令，祖宗旧制也。

　　春秋大宴，中允与医卜问坐馆中，同舍耻之，多不赴，谓之“左觅药，右问命”。

　　杜相苦痰嗽，性嗜蟹，人或止之，答云：“嗽痰发，犹有时，螃蟹过却便没。”

　　孝武六年初作诰。

　　梅圣俞说：曲名《盐角儿令》者，始教坊家人市盐，於纸角子中得一曲谱，翻之，遂以名焉。

　　丁正臣赍玉腴来馆中，沈景休云：“福州人谓之羹鱼也。”

　　韩持国问李端明驾头何物，曰：“讲座之一。《仁王经》。”原甫访王原叔，原叔云：“此座传四世矣。乃初即祚所坐。”

　　《山海经》云：象胆在在四足。鱼，秋分后不食。

　　肥壤裁柳蒸杀。卤地宜种林禽，不宜裁桃。

　　文德殿漏刻房司天生云：冬月，故水涩，旋汲新水，滑，夏月相反。

　　苏大舜元为浙宪，登杭州黄皮塔，索溷床，溷於其颠，群僧恶之。

　　苏子容云：唐诰初用纸，肃宗朝有用绢者，贞元后始用绫。又云：家有徐浩自写为除左丞诰。

　　真宗禁销金，自东封回，杜婕妤者，昭宪太后侄女，迎驾服之，真宗见之，怒，送太和宫，令出家为道士，是以天下无敢犯禁者。

　　蝟毛顺者雄，逆者雌，都下造滥缣帛者用之。

　　徐缜廷评监庐州税，河次得一小儿手，无血，惧，埋之。案：白泽图所谓封食之多力。

　　契丹鸭渌水出牛鱼，鳔制为鱼形，赠遗妇人贴面花。”

　　景德中，天下万五千寺，今三万九千寺，陈襄判祠部云。

　　胡武中在真州，常见火雹子坠地，火灭。刘原甫云：龙火，水沃俞炽，以人火扑之即灭。

　　昔执政有诗云：“躁因修贺剌，懒为答空书。”又有省判者云：“省府旧例不答空书。”

　　封时卿为湖州军倅，与同年李大谏诗酒唱酬，以疾阻欢，及愈，有诗曰：“已负数条红画烛，更寻双带绣香毬。白洲上风烟好，扶病须拚到后筹。”后有《难别词》：“佛许众生愿，心坚石也穿。今朝难送别，会却有明年。”座无不凄怆。

　　僖宗幸蜀，有北省官，忘其名，避地江左，元昆扈跸在蜀，因寄诗曰：“涉江今日恨偏多，援笔长吁欲奈何？倘使泪流西去得，便宜添作锦江波。”后有朝士同在外地，《睹野花追思京师旧游》云：“曾过街西看牡丹，牡丹才谢便心阑。如今变作村园眼，古子花开也喜欢。”

　　令狐楚《宫人斜》诗云：“唯应四仲祭，使者暂悲嗟。”又《白时诗序》云：“自刑部员外郎出得累历方镇，携挈随逐。”又有《菰花》、《芹花》诗，亦唐贤所罕咏者。

　　李郢尝与贾岛、僧无可游，岛没长江，僧亦返初，郢感叹题曰：“却到京师事事伤，惠林归寂贾生亡。何人收得文章箧，独我来经苔藓房。一命未霑为逐客，万缘初尽别空王。萧萧竹坞斜阳在，叶覆闲阶雪拥墙。”

　　南郊赏给，旧七百万，今一千二百万。官人俸，皇祐中四千贯，今一万二千贯。合同司岁会，支左藏库钱八、九万贯，近岁至三十五、六万贯。初令皇太子料钱千贯，无公主料钱例。宋次道云：李长主在宫中请十千，晚年增至七百千。福康出降后，月给千贯。

　　本朝景德中，天下二万五千寺；嘉间，三万九千寺。陈襄述古判祠部日说云。

　　中书舍人视事，阁老压角，江邻幾杂志谓：立於褥东北角。以唐书考之，故事：舍人初诣省视事，四丞相送之。施一榻堂上，压角而坐，则压角者，丞相为之，非阁老也。又坐於榻，非立於褥也，见裴坦传。

　　太宗自并幸幽，乘敌无备。契丹主方猎，遁归牙帐，议弃燕、蓟，以兵守松亭虎北口而已。裕越时为舍利郎君，契丹国中亲近无职事呼为舍利郎君，请兵十万救幽州并西方，薄幽陵，人夹持两炬，朝举两旗，选精骑三万，夜从他道，自官军南席卷而北。又先以弱兵五千守幽州，望风遁去，我师遏之，不得去，遂坚守。及我师已退，或劝袭之，裕越曰：“受命救幽、蓟，已得之矣。”遂不甚争利。

　　太宗、涪陵各相去十数岁生。

　　真宗初即位，禹偁谒毕相于开封，云某事某事，旧僚宜有规讽，出知黄州。

　　上在南衙，尝召散乐伶丁香画，承思幸，杨、刘在禁林作宣曲诗，王钦若密奏，以为寓讽，遂著令戒僻文字。

　　钦若说旦乞厚赙宗谔家，上顾曰：“宗谔大欠卿债。”旦乃知为钦若所卖，遂邑邑至薨。

　　辛卯，大理寺丞壬雍上其父旦文集，擢雍为太子中允。丁酉，以资政殿大学士司空王钦若为山南东道节度使、同平章事，判河南府。初，钦若与丁谓善，援引至两府，及谓得志，稍叛钦若，钦若恨之。时上不豫，久事多遗忘，钦若先以太子太保在东宫位三少上，谓不若，因改授司空，钦若晏见，上问：“卿何故不之中书？”对曰：“臣不为宰相，安敢之中书？”上顾都知，送钦若诣中书视事，谓令设馔以待之，曰：“上命中书设馔耳。”钦若既出，使都知入奏，以无白麻，不敢奉诏。因归私第，有诏学士院降麻，谓乃除钦若使相，为西京留守，上但闻宣制，亦不之寤也。

　　壬寅，以光禄寺丞尉氏马季良家，本茶商刘美女婿也，于是召试馆职，太后遣内侍赐食，促令早了，主试者分为作之。

　　丙寅，诏：閤门自今入内都知押班如昭皇使以上，即与客省使等为一班，皇城使副以下并在皇城使之前，别在一行。太祖朝，都知押班率供奉官为之，内中祗应裹头巾、衣褐衫而已。宰相吕夷简不考故事，辄升其班次，议者非之。

　　许公升都职押班，班头不报，御史台至今每迁官，必奏免正衙。

　　王仲仪帅平凉，出都门，长檐帽，四襏衫，金束带鞍马，称是，子野赴甘棠，偕行，顾谓子弟辈：“不意仲仪坏到此个地位。”

　　丁未，开宝寺灵宝塔灾，谏官余靖言：“臣伏见开宝寺塔为天火所烧，五行之占，本是灾变，朝廷宜戒惧以答天意。寻闻遣人於塔基掘到旧瘞舍利，内廷看毕，送还本寺，许令士庶烧香瞻礼者。道路传言，舍利在内廷之时颇有光怪，臣恐巧佞之人因此推为灵异，惑乱视听。先自内廷外及四方钞敛钱物，再图营造。臣忝备谏职，见此事体，不可不言。臣闻帝王行事，但能勤俭修德，感动人心，则虽有急难，后必安济。臣观今天下自西陲用兵以来，国帑虚竭，民间十室九空。陛下若勤劳罪己，忧人之忧，则四方之民安，咸蒙其福矣。如其不恤民病，广事浮费，奉佛求福，非所望於当今。且佛者，方外之教理，天下者所不取也。割黎民之不足，奉庸僧之有馀，且以侈丽崇饰甚，非帝王之事。或有戒臣者曰：若有营造，必不出於库府，但用内廷无用之物，准其直而与之，亦不诛求於民任，自僧徒化其愿施者，积岁累月而成之，庸何伤哉？臣应之曰：天下之民皆厌赋役之烦，不聊其生，至有父子夫妇携手赴井而死者，其穷至矣。陛下若恤民之病，取后宫无用之物、内帑自馀之币，出助边费，勿收中民一年田租，明降诏书，而告中外，此则陛下结天下之心，感召和气，虽造百塔，无以及此。若为无用浮侈之事，民益怨矣。又二年以来，减省后宫请给，皆言内中煎迫，不似往前。今一日舍施，则财物无纪，何以取信四方哉！初缘市井之人有知者少，既见内廷崇奉，则遽相扇动倾箱竭橐，为害滋深。若以经火不坏便为神异，即本在土底，火所不及。若言舍利，能出光怪，必有神灵所凭，此言妄也。且一塔不能自衙，为火所毁，又何福可庇於民哉？今朽木腐草皆有光，水精及珠之圆者，夜亦有光，况舍利本胡中怪异之物，有光，亦非今日之瑞。昔梁武帝造长千塔时，舍利亦常有光，及台城之败，何能致福？视此可以监矣。其开宝寺舍利塔，伏乞指挥更不营造，上以见陛下不惑之明，下以昭国家爱民之意，仍乞更不迎入内中供养。且胡人军校皆呼舍利，舍利入宫，不祥之语，尤宜戒之。其然顶烂臂之人，亦乞禁绝。”时盛暑，靖对，上极言靖素不修饰，上入内云：“被一汗臭汉薰杀，喷唾在吾面上。”上优容谏臣如此。

　　降新河东转运使、刑部郎中、集贤校理李昭遘知泽州，坐奉使契丹，其从者尝盗敌中银杯也。昭遘从者既杖死，诏以银杯送敌中，议者谓盗已正法，送银杯，于体有损，判大名夏竦亦奏乞罢送，不听。知雄州王仁旭直纳军资府，人称其得体。

　　戊戌，景福殿使、梓州观察使、入内都知王守忠领武信军留后。寻诏守忠如正任班，他无得援例。如正任班，乃十二月戊子，今并书。守忠遂移閤门，欲缀本品坐宴，閤门从之。御史何郯言：“臣伏闻閤近进四日紫宸殿宴人使坐图，入内都知王守忠亦列在，杨景宗下预坐。臣访闻得閤门仪制，内外臣僚带刺史至节度、观察、留后，并系遥郡，不得正官班列，以至赐与、进献，颇甚殊绝，唯正刺史已上，凡遇宴会，坐次方许列在殿上。今若以守忠带两使留后，便依正官例升殿预宴，即是自今内外臣僚，凡带遥郡，皆合殿上预坐，启僭坏法，莫此之甚。且朝廷仪品，所以辨尊卑上下之分，不可轻弃旧章，以生紊乱。况祖宗典法未尝有内臣殿上预宴之事，此弊一开，所损不细，伏望指挥下閤门，速行改正，一遵旧制，仍令今后遇有宴会，臣僚职位不合预坐之人，不得妄有升进坐次。所冀示朝廷纲纪之正，戒人臣僭差之望。”初，西上閤门使钱晦亦言：“天子大朝会，令宦官齿士大夫坐殿上，必为四方所笑。”然竟为奏定坐图，及御史有言，守忠自知未允，宴日辞而不赴。

