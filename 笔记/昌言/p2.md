<!-- { "loadSidebar": true } -->
　　或曰：善为政者，欲除烦去苛，并官省职，为之以无为，事之以无事，何子言之云云也？曰：若是，三代不足摹，圣人未可师也。君子用法制而至于化，小人用法制而至于乱。均是一法制也，或以之化，或以之乱，行之不同也。苟使豺狼牧羊豚，盗跖主征税，国家昏乱，吏人放肆，则恶复论损益之闲哉！夫人待君子然后化理，国待蓄积乃无忧患。君子非自农桑以求衣食者也，蓄积非横赋敛以取优饶者也。奉禄诚厚，则割剥贸易之罪乃可绝也；蓄积诚多，则兵寇水旱之灾不足苦也。故由其道而得之，民不以为奢；由其道而取之，民不以为劳。天灾流行，开仓库以禀贷，不亦仁乎？衣食有余，损靡丽以散施，不亦义乎？彼君子居位为士民之长，固宜重肉累帛，朱轮四马。今反谓薄屋者为高，藿食者为清，既失天地之性，又开虚伪之名，使小智居大位，庶绩不咸熙，未必不由此也。得拘絜而失才能，非立功之实也。以廉举而以贪去，非士君子之志也。夫选用必取善士。善士富者少而贫者多，禄不足以供养，安能不少营私门乎？从而罪之，是设机置穽，以待天下之君子也。
　　
　　盗贼凶荒，九州岛代作，饥馑暴至，军旅卒发，横税弱人，割夺吏禄，所恃者寡，所取者猥，万里悬乏，首尾不救，徭役并起，农桑失业，兆民呼嗟于昊天，贫穷转死于沟壑矣。今通肥饶之率，计稼穑之入，令亩收三斛，斛取一斗，未为甚多。一岁之闲，则有数年之储，虽兴非法之役，恣奢侈之欲，广爱幸之赐，犹未能尽也。不循古法，规为轻税，及至一方有警，一面被灾，未逮三年，校计骞短，坐视战士之蔬食，立望饿殍之满道，如之何为君行此政也？二十税一，名之曰貊，况三十税一乎？夫薄吏禄以丰军用，缘于秦征诸侯，续以四夷，汉承其业，遂不改更，危国乱家，此之由也。今田无常主，民无常居，吏食日禀，(禄)班[禄]未定。可为法制，画一定科，租税十一，更赋如旧。今者土广民稀，中地未垦；虽然，犹当限以大家，勿令过制。其地有草者，尽曰官田，力堪农事，乃听受之。若听其自取，后必为奸也。（《后汉书仲长统传》）
　　法诫篇
　　
　　[冢宰，尧官也。《尚书》曰：冢宰，一曰掌邦，治官府，以纪万民。二曰教典，以安邦国，以教官府，以扰万民。三曰礼典，以统百官，以和邦国，以谐万民。四曰政典，以平邦国，以正百官，以均万民。五曰刑典，以诘邦国，以任百官，以生万民。]（「冢宰」下八十五字据《御览》卷二百六补，按此条《全后汉文》未收）《周礼》六典，冢宰贰王而理天下。春秋之时，诸侯明德者，皆一卿为政。爰及战国，亦皆然也。秦兼天下，则置丞相，而贰之以御史大夫。自高帝逮于孝成，因而不改，多终其身。汉之隆盛，是惟在焉。
　　
　　夫任一人则政专，任数人则相倚。政专则和谐，相倚则违戾。和谐则太平之所兴也，违戾则荒乱之所起也。光武皇帝愠数世之失权，忿强臣之窃命，矫枉过直，政不任下，虽置三公，事归台阁。自此以来，三公之职，备员而已，然政有不理，犹加谴责。而权移外戚之家，宠被近习之竖，亲其党类，用其私人，内充京师，外布列郡，颠倒贤愚，贸易选举，疲驽守境，贪残牧民，挠扰百姓，忿怒四夷，招致乖叛，乱离斯瘼。怨气并作，阴阳失和，三光亏缺，怪异数至，虫螟食稼，水旱为灾，此皆戚宦之臣所致然也。反以策让三公，至于死免，乃足为叫呼苍天，号咷泣血者也。又中世之选三公也，务于清悫谨慎，循常习故者。是妇女之检柙，乡曲之常人耳，恶足以居斯位邪？埶既如彼，选又如此，而欲望三公勋立于国家，绩加于生民，不亦远乎？
　　
　　昔文帝之于邓通，可谓至爱，而犹展申徒嘉之志。夫见任如此，则何患于左右小臣哉？至如近世，外戚臣竖请托不行，意气不满，立能陷人于不测之祸，恶可得弹正者哉！曩者任之重而责之轻，今者任之轻而责之重。昔贾谊感绛侯之困辱，因陈大臣廉耻之分，开引自裁之端。自此以来，遂以成俗。继世之主，生而见之，习其所常，曾莫之悟。呜呼，可悲夫！左手据天下之图，右手刎其喉，愚者犹知难之，况明哲君子哉！光武夺三公之重，至今而加甚，不假后党以权，数世而不行，盖亲疏之埶异也。母后之党，左右之人，有此至亲之埶，故其贵任万世。常然之败，无世而无之，莫之斯鉴，亦可痛矣。未若置丞相自总之。若委三公，则宜分任责成。夫使为政者，不当与之婚姻；婚姻者，不当使之为政也。如此，在位病人，举用失贤，百姓不安，争讼不息，天地多变，人物多妖，然后可以分此罪矣。
　　
　　或曰：政在一人，权甚重也。曰：人实难得，何重之嫌？昔者霍禹、窦宪、邓骘、梁冀之徒，籍外戚之权，管国家之柄；及其伏诛，以一言之诏，诘朝而决，何重之畏乎？今夫国家漏神明于媟近，输权重于妇党，筭十世而为之者八九焉。不此之罪而彼之疑，何其诡邪！（《后汉书仲长统传》）
　　阙题一篇
　　
　　使居有良田广宅，背山临流，沟池环帀，竹木周布，场圃筑前，果园树后。舟车足以代步涉之艰，使令足以息四体之役。养亲有兼珍之膳，妻孥无苦身之劳。良朋萃止，则陈酒肴以娱之；嘉时吉日，则亨羔豚以奉之。蹰躇畦苑，游戏平林，濯清水，追凉风，钓游鲤，弋高鸿。讽于舞雩之下，咏归高堂之上。安神闺房，思老氏之玄虚；呼吸精和，求至人之仿佛。与达者数子，论道讲书，俯仰二仪，错综人物（《文选》卷十二郭璞《江赋》注作「情」）。弹南风之雅操，发清商之妙曲。消摇一世之上，睥睨天地之闲。不受当时之责，永保性命之期。如是，则可以陵霄汉，出宇宙之外矣。岂羡夫入帝王之门哉！（《后汉书仲长统传》）《全后汉文》注：「本《传》，统常以为凡游帝王者，欲以立身扬名耳，而名不常存，人生易灭，优游偃仰，可以自娱，欲卜居清旷，以乐其志，论之曰云云。据《文选》《闲居赋》注引《昌言》曰『沟池自周，竹木自环』，今此有『沟池环匝，竹木周布』二语，知即三十四篇之一。疑在《自叙篇》，或当以『卜居』名篇。胡维新《两京遗篇》题为《乐志论》，而出《昌言》外，非也。」
　　《昌言》中
　　
　　德敎者，人君之常任也，而刑罚为之佐助焉。古之圣帝明王，所以能亲百姓、训五品、和万邦、蕃黎民、召天地之嘉应、降鬼神之吉灵者，寔德是为，而非刑之攸致也。至于革命之期运，非征伐用兵，则不能定其业；奸宄之成羣，非严刑峻法，则不能破其党。时势不同，所用之数亦宜异也。敎化以礼义为宗，礼义以典籍为本。常道行于百世，权宜用于一时。[高辛已往，则闻其人，不见其书；唐、虞、夏、殷，则见其书，不详其事；周氏已来，载籍具矣]（「高辛」已下二十三字从《意林》补），所不可得而易者也。故制不足，则引之无所至；礼无等，则用之不可依；法无常，则网罗当道路；敎不明，则士民无所信。引之无所至，则难以致治；用之不可依，则无所取正；罗网当道路，则不可得而避；士民无所信，则其志不知所定，非治理之道也。
　　
　　诚令方来之作，礼简而易用，仪省而易行，法明而易知，敎约而易从。篇章旣着，勿复刋剟；仪故旣定，勿复变易。而人主临之以至公，行之以至仁，（本作「忠仁」，依《文选》庾亮《让中书令表》注改）壹德于恒久，先之用己身；又使通治乱之大体者，总纲纪而为辅佐；知稼穑之艰难者，亲民事而布惠利；政不分于外戚之家，权不入于官竖之门，下无侵民之吏，京师无佞邪之臣，则天神可降，地祇可岀。大治之后，有易乱之民者，安宁无故邪心起也；大乱之后，有易治之势者，创艾祸灾，乐生全也。刑繁而乱益甚者，法难胜避，苟免而无耻也；敎兴而罚罕用者，仁义相厉，廉耻成也。任循吏于大乱之会，必有恃仁恩之败；用酷吏于淸治之世，必有杀良民之残。此其大数也。
　　
　　我有公心焉，则士民不敢念其私矣；我有平心焉，则士民不敢行其险矣；我有俭心焉，则士民不敢放其奢矣。此躬行之所征者也。开道涂焉，起堤防焉，舍我涂而不由，踰堤防而横行，逆我政者也。诰之而知罪，可使悔过于后矣；诰之而不知罪，明刑之所取者也。敎有道，禁不义，而身以先之，令德者也；身不能先，而聪略能行之，严明者也；忠仁为上，勤以守之，其成虽迟，君子之德也。谲诈以御其下，欺其民而取其心，虽有立成之功，至德之所不贵也。（《羣书治要》卷四十五）
　　
　　廉隅贞洁者，德之令也；流逸奔随者；行之污也。风有所从来。俗有所由起，疾其末者刈其本，恶其流者塞其源。夫男女之际，明别其外内，远绝其声音，激厉其廉耻，涂塞其亏隙，由尚有胷心之逸念，睇盻之过视，而况开其门，导其径者乎？今嫁娶之会，捶杖以督之戏谑，酒醴以趣情欲，宣淫佚于广众之中，显阴私于族亲之间，污风诡俗，生淫长姧，莫此之甚，不可不断者也。（《羣书治要》卷四十五）
　　
　　汉兴以来，皆引母妻之党为上将，谓之辅政。而所赖以治理者甚少，而所坐以危乱者甚众。妙采于万夫之望，其良犹未可得而遇也，况欲求之妃妾之党，取之于骄盈之家，徼天幸以自获其人者哉？夫以丈夫之智，犹不能久处公正，长思利害，耽荣乐宠，死而后已。又况妇人之愚，而望其遵巡正路，谦虚节俭，深图远虑，为国家校计者乎？故其欲关豫朝政，惬快私愿，是乃理之自然也。
　　
　　昔赵绾不奏事于大后，而受不测之罪；王章陈日蚀之变，而取背叛之诛。夫二后不甚名为无道之妇人，犹尚若此，又况吕后、飞燕、傅昭仪之等乎？夫母之于我尊且亲，于其私亲，亦若我父之欲厚其父兄子弟也；妻之于我爱且媟，于其私亲，亦若我之欲厚我父兄子弟也。我之欲尽孝顺于慈母，无所择事矣；我之欲効恩情于爱妻妾，亦无所择力矣。而所求于我者，非使我有四体之劳苦，肌肤之疾病也。夫以此欬唾盻睇之间，至易也，谁能违此者乎？唯不世之主，抱独断绝异之明，有坚刚不移之气，然后可庶几其不陷没流沦耳。（《羣书治要》卷四十五）
　　
