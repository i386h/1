<!-- { "loadSidebar": true } -->
　　天下之至难明者，莫若天文，自非传之异人，得其微妙，不当妄谈。徐有贞于土木之变，倡南迁之说，而京师卒保无虞。刘养正谓帝星明江汉，劝宸濠为乱，而不知为世宗之瑞。恃其聪明，依稀仿佛于纸上陈言，而用以预占休咎，适足为杀身之术而已。此张华所以必俟雷焕而后决斗牛间之紫气也。余观史传，古人往往以灾祥致毙，刘诚意不以书遗子孙，岂无见耶！ 
　　隆庆元年十二月，江南一带民间讹言选宫人，女子十二三以上，婚嫁殆尽，虽宦家往往摇动。途中轿相接，贫不能赁轿，则徒步投婿，未聘者无暇采择。且云，每一宫人，令一寡妇伴之。奸民缘以诱惑，官愈禁愈以为实，次年二月始息。 
　　嘉靖间，咸宁侯仇銮同毛伯温都御史征安南。道杭州，仇丧耦，得城中洪远女，纳焉，留杭未行。远，洪中书澄家人，仇不知。比返役，将以女北去。洪妬远故贱人，乃得佳婿，使人言其女八姐于仇。仇喜其为尚书襄惠公孙，遂入聘，以八姐为妻，远女为妾。远女好而慧，仇嬖之。八姐顾无宠，惟虚名。仇后为边将，居重镇，洪诸子寓京师遥倚仇。及仇败，斲棺，妻八姐剐于市，远女以侍妾赐功臣家。某公，求得之，复有宠。洪诸子走回杭，一日游西湖，忽闻有密旨，将杀人，不知为谁。俄御史就途中独绑五官去，至市中枭其首。呜呼，始远女不得为仇嫡，未免怏怏，乃今何幸，而八姐、五官者，何不幸耶！ 
　　海寇初起时，不过五七十人，往来仁和、海宁。地方官军民壮遇之辄败，乃请游僧月空为之首。月空亦一伟人，所持铁棒重四十余斤，诸游僧数十从之，亦各用铁棒。相约，贼死不得割首级，以尽毙为止。遂前击杀二十余寇，军壮之。后随者始则观望，至是争功，夺头自相扰，贼得散走，僧亦解体矣。月空后不知所终。 
　　嘉靖乙卯，海寇败于浙西，走绍兴，途中杀钱御史。刘知府畏，不出，纵之渡江。入富阳、余杭、昌化界，直抵徽州，出太平，至南京，杀挥使及官军百余人，城门为之昼闭。复由丹阳经苏州，将入其故垒，陷于泖中，调中后所官军始剿之。初，贼仅五十，行二千里，过数郡，经留都而一转，归不失一，可恨可笑。中后所官军三百人，皆精锐，立什伍相救护，各持长枪，带短刀，不用弓矢及他器械。寇至与之战，不争利，不甚追北，战罢方取首，货财则均分之。浙西诸卫所，惟此军号为有纪律，然仅不大失，无他功。 
　　胡总制王冈泾之捷，先以松阳兵与寇对，堕寇伏中，各郡兵观望欲退走，胡急挥`刀，兵进。`刀本南蛮，初至甚锐，遂前鬬，松阳兵居中殊死战，寇遂大败。 
　　宗将军北兵甚精，与寇敌，屡捷。皂林之战，寇首徐海几获，适麻叶引新寇至，寇驾鸟嘴铳，北兵不能支，遂败，宗将军死。寇进围桐乡。 
　　湖州菱湖水缲丝，杭州西湖水漂绵，无锡惠山水烹茶，金华兰溪水造酒，皆东南之美。 
　　金鲫鱼，孳生盆盎中，余弱冠时犹未见，今家家有之。食以红虫，其赤如火，以少水置白磁碗中，并碗俱赤。又有赤白相间，生成花样，各立名色，头头可爱。向饮一家，大盎蓄六鱼，长俱五寸许，通身莹白如玉。惟头上朱点悉如骰窝，一点稍大，如骰之么，两点并列，如骰之二，三则斜而如骰之三，以至四、五、六，一一相似。其点更圆凈端好，无毫忽杂鳞。俟客半酣，则环坐盎边，以指弹水，鱼争就掌，亦可贴水持玩少顷，初不惊跳。盖素生盎中，与人习故也。以此变化为酒令不穷，真奇戏也，使东坡见之，当甚于爱南屏万工池者矣。或言点稍有人为，未知果否。 
　　嘉靖辛酉，吴中大水，村墟皆漂没，茫茫如海。有宦家少年驾楼船，携妓载鼓吹，周游玩赏，撑入阡陌中，停深阔处，歌舞欢笑，以为奇观。俄有小舟十余，舟五六人，悉裸体持长柄杓，围绕以水浇之。诸少年仓卒遮蔽不及，各污秽如堕溺，酒筵翻倒，惊骇号叫，莫之所以。小舟中且泼且骂，再三乞饶，至拜伏谢罪，始散去。彼膏粱不识世务，幸灾乐祸，自取戮辱，闻者莫不痛快。 
　　广德州一染家，为事举室逃匿，惟二犬守窦不去，邻人以饭肉投之，亦不食。过数十日，犬不吠，以为随主行矣。半年余，启门，二犬俱死，空屋内有骨二具。古人云：「敝盖不弃，为埋犬也。」宜哉。 
　　杭按察司各道，前沙河之北，今为大道。旧时沿路皆土墙，无门面，非正途，迨夜人迹稀少，素称有鬼。清明时，天蒙蒙雨，一人张伞独行，俄一人来趁伞同行。少顷，两人互相疑，有伞者捽趁伞者河中，走，河中之人起，亦走。归，各以为遇鬼，骇且病。他日愈，会浴所。或问趁伞者曰：「何久不见也？」则以清明河边之事对。有伞者旁听，事正协，遂相语大笑，释其疑。此殆与饮蛇踏蛙相类，愚人为疑似所误，多如此。 
　　伍公文定守嘉兴，出，见一马，回顾之，因问马主，则海盐尹令人从杭州买回，与其仆骑归者。伍呼尹，问马价几何，尹言：「里胥以十二两行，今用其半。马甚驽，恐不能任。」伍曰：「牵来吾再看。」方至阶，伍迎笑曰：「此良马，日行可五百里。」复问里胥买杭谁家者，胥曰：「吴兽医。」伍复笑曰：「兽医世养马，竟不识耶？可与我。」因为尹言马相，且曰：「是不饱耳。」千里马常有，伯乐不常有，非虚言也。既而改任，宸濠之役，常乘之。 
　　嘉靖丙辰九月，杭城南边大火，延烧万余家。火正盛时，各搬镇海楼下避。须臾火四路起，楼亦焚，居人走吴山。见火如流星飞过江，西兴亦起烈焰。杭素多火灾，此为最。 
　　正德间，太平石埭县有章仁者，故富家，任侠好施，雄里闾。仁始为邑诸生，屡试不中，遂聚众将为乱。既而举家就捕，仁独逃，莫知所之。及唐状元皋使高丽，仁乃为高丽相，唐试南都时熟识之。仁戒唐勿泄，事事辄相告，唐大为高丽王所重。使回称旨，每为里人私言之。 
　　祁门县方复，有妾曰淑芹，杭州人，颇有姿，年未筓事复。复老，与诸子异居。俄卒，家人怜其少，欲移之去，不可，强之至再三。淑芹知不免，诡曰：「俟殡即惟命。」将发引，淑芹乃沐浴更衣，缝其衽，缢于棺所，时年二十六。复子发坤义之，附葬父墓侧。谚曰：「朱楼纨绮，三夫未已，寒门荆布，一心惟故。」信夫！淑芹以色事人，主又垂老，乃能矢志不移，甘心从死，何异孤远小臣，未蒙宠禄，一朝临难有奇节者哉！彼二三其德者，可以愧矣。 
　　杨升庵诗话谓高棅所选唐诗正声，首以五言古诗，如陈子昂「故人江北去」，李太白「去国登兹楼」，刘虚「沧溟千万里」，崔曙「空色不映水」，本是近体，原非古诗，病其不当分品，使观者自为区别，此言良是。但以新寡之文君，屡醮之夏姬，移怒子昂、太白，且有盲妁孱婿，损罐完璧，白练黄花之谕，乃闾阎轻薄子平康争博之言，即古人有误，谈艺者何忍痛骂至此极耶？杨升庵该博之士，见今人尽学唐诗，流入庸鄙，深可厌恶，独取六朝清新流丽之语，使耳目一新。即如升庵议论，便当另开门户，以古人所未道者为佳，而取其高出人意表可也。及观所选朱射陂池上编，内中一句一字似六朝，如「红罗綷縩」、「遥遥夜夜」、「三三五五」、「留侬若个」、「靡靡纎纎」等语。一切圈点极赞，谓是六朝事，六朝句法，六朝遗音，遂以六朝为诗人一定之式则，是唐诗不当蹈袭，六朝特可蹈袭矣。又若所选皇明诗抄，二百年间仅仅收此，然非诸公极致未能高出唐人，痛骂高棅何以服其心耶！此如短檠不工于自照者也。 
　　蕲蛇酒治疯癞病，似不当妄用，近里中少年，素亦有量，无故饮数杯，即大下死。又有陈媪饮乌稍蛇酒，遍体■〈疒童〉裂，流黄水，几殆，此辨认不真，误食他蛇之故。又吴下一大家，因食鲜蕈，一时死七口。三事俱目睹，非常之物，类能杀人，尊生者不可不慎。 
　　嘉靖间，庆都张参政勅遇一悬笔降仙者，因缘达于中贵。中贵以闻，上大敬信之。一日，上降仙，问可任军国重事者，则书数人，以张勅名窜其中。俄为通政司一参议发其奸，遂处以死，并逮张杖遣霸州。文安有张柱兄弟，信一僧行妖术，梦见其状貌，以为神异，尊奉之，举家妇女悉为淫惑。既而恐事发觉，复以术使张自杀一家。官捕之急，为首僧竟逃去，至榜天下求之，不能得。近有红罗女、马祖师，各煽惑为变，其术大抵与嘉靖初马御史大狱事相类。用盆水洗面，照之顾见其形，以移易愚人耳目，竞服从之。始于汉五斗米贼，各代俱为所害，元因以亡。烧香说法，聚集大众，不可不禁其始。 
　　先师柴后愚公，阳明先生弟子也。尝言先生疏救戴给事。时尚书公方宦京师，章既上，侍食于尚书公，公觉其色有异，知必言事，虑祸及己，逐出之。方及门，刘瑾已令锦衣官校捕去矣。时忤瑾者皆死，先生庭杖八十，然而生亦缘尚书公之故。又言先生收诸蛮洞日，聚徒讲学，蛮谓先生未即至，多不设备，先生密檄进剿，至报捷，生徒方听讲，视其文移，则皆讲日所发也。又言武宗大渐，先生密疏，预言世及之事，疏寝不报。嘉靖初，桂大学士与先生有隙，微发其奏，幸先生卒，止削爵，不尔，且有奇祸。又言，是时讲学诸公虽浅深不同，然高谈泛泛，无裨实用，取世讥诮，宜也。先生聪明天授，有经济才，非迂儒章句之学，既已见之行事，假令一不知道，亦何害为我朝第一流人物耶！ 
　　朱秀才，从师于杭之吴山宝乘讲寺。俄有道者年可五十许人，偕一弟子，年亦相若也，止寺中。出则携少酒食，归相对乐饮，遇秀才出，必拱手呼相公。居半月，偶杭庠训导来访朱之师，坐定，道者自外入，训导惊起曰：「此吾师某老先生也，弃家五十年所矣。」走就谒之，良是。寺中人叹异，谢不敏，邀与同饮。训导因为道者言：「自先生出，太夫人已故，贤孙登高第，宦京师。」道者唯唯。训导又言：「家事今甚盛，贤曾孙充弟子员者数人。」道者曰：「吾久不欲闻此，勿多言。」训导因又请先生幸顾某学舍，少盘桓，乃又应曰：「唯！明当访汝学宫。然汝年向衰，官卑，徒久留无益，宜及端阳前抵家。」会日暮，训导别去，道者俄亦行矣，诸秀才相与骇叹。训导即罢归，至家数日卒。计此道者百岁人也，世所谓隐君子行地仙者，非耶？ 
