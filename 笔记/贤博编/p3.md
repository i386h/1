<!-- { "loadSidebar": true } -->
　　山西太原府静乐县民李良云，弟良雨，兄弟俱毕娶，家甚贫。嘉靖四十五年，良雨是时年二十余，忽病心痛，窘之，因改嫁其妻张氏。良雨有友白尚相，怜其病且贫，就其家扶持之。隆庆元年，良雨阳物忽渐缩入如妇人，俄行月事，病亦愈，遂与尚相通，同卧起如夫妇。其嫂疑之，良雨直以语嫂。嫂言良云，云惊怪告县。县验之，妇人也。因拘其旧妻张氏，问往事。张言前为其妻，实一男子，其阳更壮盛，交接无异，己以家贫夫病而嫁。事闻于朝，时隆庆二年八月十三也。良雨初变妇人，犹羞涩，至闻官，乃妇人妆矣。宋时妇人化男子，今男子化妇人，阴阳侵夺之象也。王充论衡曰：「人受天地正气，故体不变。或男化女，女化男，由高岸为谷，深谷为陵也，应政为变。为政变，非常性也。」其然乎？ 
　　嘉靖丙寅，邑中解囚犯于御史，御史与录囚使者以阄决之。有谋杀亲夫者，其奸夫罪绞而阄得焉，遂杀奸夫而留当磔之奸妇，至今养狱中。愬明子闻而笑曰：「谚有言，人凭阄下死，果然。」 
　　常州关王庙右一厅事，壁间有异僧所书心经。狂怒怪张，字画垂右，联绵一挥，不失草法，殆非凡笔。旁有唐荆川短叙，今见存。 
　　常州一士夫之兄极恶，岁暮谓羣仆曰：「可寻事来，为过年费。」仆四出无所得。卒至郊，有葬者，棺好而无持服之人，疑有故。夜发之，乃一少妇，衣饰如生，当是大家妾暴死者。羣仆舁至小船中，设四盒，缚一鹅于上，若访亲者。薄暮，遇货船，故撞之，倾尸于河，鹅扑扑飞水面。大呼大船撞覆小船，吾娘子溺水，因缚商捞尸，延明日始得，果一妇人死矣。商大窘，愿悉货赎罪，并船户所有尽掳之。商仓猝竟不知妇人实已死者也。其人后为巡按访察，缘弟宦免，至今买冠带，驾楼船，出入鼓吹，虎视乡里。 
　　嘉靖庚申四月二十三日午时分，余客嘉禾，地震有声，如崩巨石，河水亦沸，少刻复震。 
　　余日从檇李回武林，同舟一县吏与一书手，因公事解臬司，两人争辩不已。余问之，吏曰：「为某事，官升去，今累承行吏书。吾谓且可影射支吾，暂免刑责，彼必欲吐实清白为久远计，于公何如？」书手曰：「渠为吏满，即进京依显宦，因得规避。我本县人，未即出衙门，释今事不白，后患不小。」余曰：「汝两人何不以前官为词？」书手曰：「官打见在，吏打当该，官府不一二年转，惟欲速完公事，谁与行移追究乎？」余因叹此缘官不久任，一切因仍苟且致此弊。使如汉世，为吏者长子孙，虽中才，亦必以书手未即出衙门，后患不小为心矣，尚敢含糊应过耶？ 
　　宋张南轩言：「符离之役，诸军皆溃，唯存帐下千人。某终夕彷徨，而先公方熟寝，鼻息如雷。」夫战败而意气自若，在鬬将武夫则谓之勇，光武称吴汉为「隐然一敌国者」是也。魏公身兼将相，处置失宜，丧师辱国，方当愧悔无地，寝食俱忘，以答君父倚重之心，必何如何如，斯可也。果若南轩所云，是悍然不顾矣，岂不动心之谓乎？以此为高，愚不敢取。 
　　胡总制既平海寇，所募守备客兵，杂居浙江省城寺观中，稍为民害。始胡有功，甚为东南所仰，俄不免怨嗟，此亦一事。赵炳然公代之。按南宋胡元故迹，筑罗木营以居客兵。营在永昌门外，与城相犄角，其中创置如法，宛然市井，启闭有时，兵不得轻出入，民大称便。余观之，营前为大江、银杏树，兵马司下一带，江沙平涨，一望无际。旧制，沙地东属仁和场，对江属西兴场，为灶户草荡，今悉为高基肥沃，省城乡宦生员有力者，请佃占作己业。夫沙地既不归灶户，且与营相近，是天生屯田之处，若今军士轮番耕作，以时操练，一则可省粮饷，一则不至惰佚，乃无穷之益。惜乎！赵公已去，城中流官不识此利，设有建言者，亦必指为生事烦扰，谁有肯任其事哉？ 
　　一江西人，能召鬼，余族家尝延之堂中，设帷障作法。人定后，有声如鸟语，自远而近，俄声若从帷障中出。自称某祖孺人，历历言往事，呼子姓如平生，举家骇异。明日以语余，余意此服鬼法。盖其人以术服一鬼而役使之，其声要皆所使一黠鬼为之耳，江湖间此等术甚多。余亲见小木偶能语言，大段是采生之类，妖怪可恶，邑中多呼召之，亦有终夜寂然无闻者，必其鬼有所畏忌，不敢言耳。今已数年，未来事无一验，我所不知，彼亦不能预道，人家不宜为此，官司当痛禁。 
　　余相识一监生，故富家，拜余姚县丞，缘事罢归，居常怏怏。余戏而劝之曰：「公，白丁，以赀官八品，与明府分庭，一旦解官，家又不贫，身计已了，何不乐也？」丞以情告曰：「自吾营入泮宫，至上纳费金千两，意为官当得数倍。今归不勾本，虽妻子亦怨矣。」呜呼！以勾本获赢之心为民父母，是以商贾之道临之也。卖爵之弊，何可言哉！ 
　　故杭州太守娄志德公，后升浙江右布政使，居官始终清正。洪襄惠公锺子孙，邀三学诸生为襄惠营入乡贤。公谓：「襄惠显宦，有声则可，何得遽列乡贤？」卒不署。茅状元瓒自京回，公与同僚访之，出稍迟，竟归不相见。省内三知县行取过辞公，公呼某知县，某事未完，若辄行者，吾且提汝。此三事皆余所目见。公为人黔，杭人呼黑娄青天，后以不能挽仰，乞致去。 
　　吴江毛图南进士为余言，其妻父沈给事中，嘉靖初遇大狱事。有刘某者晓妖术，始从流贼反，后充南丹卫军，复脱走。途间遇山西张指挥寅，谪嘹哨将之戍，两人貌相似，刘贼因谋张杀之，代其行。已又夤缘得放归山西，以其术遂有张之室，举家惑焉，唯他人则皆知非张也。贼既代张，乃就一寺作妖法，有活观音出现，四方施舍至巨万。马御史者，从他省过山西，求观焉。先是，贼设盆水于门外，来观者洗面目方许进。马疑之，洗一目，留一目。比入，以洗目观则为观音，以原目视则唯一人步罡作法耳，无他也。马密访，悉知始末。及至京，即差山西巡按。适有一人知贼事，从借贷，不满，意举首于马。马乃穷治，得其实，将置极典，贼大窘，盛行贿。是时郭武定侯方有宠，贼求救于武定。武定书与马，乞不问此狱。马并武定书奏之。武定惧罪且不测，尽力为之主，因赂上左右，为言马御史实诬妄，陷良人。上怒，遂拿问。科道省寺交章救，俱诏下狱，加以拷掠，首人死酷烈下。事无证，移文南丹卫，武定先使人抵伍矣。刑官为诘马御史曰：「汝且安知其非张指挥，而坑其一家乎？」马御史竟反坐，即谪戍南丹卫。诸言官悉罢谴，文臣为之夺气。贼先释出，乘骏马洋洋行天街，后以妖术升参将，善终。此狱嘉靖中名大狱。 
　　杭州郡志谓西湖故与江通，引水经及骆宾王、杨巨源诗为证，此真腐儒之言，不惟不知形势高下，亦且漫无根据。水经只云：江经灵隐山下，山侧有明圣湖。固未尝明言湖与相通也。至若宾王、巨源与李邺侯相去不远，设若唐时湖与江通，则江湖斥卤无异矣，邺侯何故开六井，凿阴窦，引湖入市，以便居民，而至今赖其利耶？白乐天与巨源并世，何故又复修六井耶？况诗人眼界宽阔，百里之近如在目前，所谓「山月临窗近，天河入户低」者也。宾王、巨源登高眺望，一时写兴云耳。岂必灵隐山壁立江边，而后为「门对浙江潮」、「灵隐江边寺」乎？且城去江将百里。谢玄晖诗：「澄江净如练。」此可云宣城旧通江耶？田汝成副使西湖志辨之虽详，惜未及此。 
　　史记陈平传云：「陈平虽美，如冠玉耳。」此言平人物姣好，第如冠上玉顶，徒为外观，非如珪璋、瑚琏可荐廊庙，故云其中未必有，所谓玉巵无当者也。后人除一「耳」字，作一句读之，失其本意，文势索然矣。 
　　古名贤多与僧徒往返，然必通禅理、有戒行、知文翰者方与之交。如今俗僧治家供役，酒色无赖，比常人尤甚，士大夫喜其应接殷勤，遂与相狎，且不论其深意莫测。但默睹其炎凉体态，桀骜形状，已极可厌恶矣。谚云：「不交僧与道，便是好人家。」此言有感而发。 
　　今天下大马头，若荆州、樟树、芜湖、上新河、枫桥、南濠、湖州市、瓜州、正阳、临清等处，最为商货辏集之所，其牙行经纪主人，率赚客钱。架高拥美，乘肥衣轻，挥金如粪土，以炫耀人目，使之投之。孤商拚性命出数千里，远来发卖，主人但以酒食饵之，甚至两家争扯，强要安落。货一入手，无不侵用，以之结交官府，令商无所控诉，致贫困不能归乡里。商中有奸黠者，又为之引诱后至之人，使那前趱后，己得脱去，俗谓之做移夫。如此不数年，主人亦以奢败，固所甘心，而不知曾坑几商矣。为民上者，当知此弊。 
　　苏长公谓孟浩然诗韵高而才短，如造内酒法手而无材料。盖不知浩然之诗得国风之余意，故清澹而有天然之趣，在盛唐为独步，王、李所深服，若多用故实以为材料，是一团浊气矣。引证根据，乃作文之法，不可以言诗。所谓诗有别趣，非关理也，此言得之，且如古人所称羡之句，若「池塘生春草」之类，皆自胸中流出，固未尝以其出何秘书而美其博物也。后人谓宋无诗，正坐此处。 
　　今中人家葬者，用石灰于砖椁内四旁。其灰须筛过，使去火气，方可纳之，久则萦结坚固。向闻一家用新灰实棺外，本以防湿，不知灰近木，兼土气蒸逼内中，遂自焚毁，榇封随堕陷。国语：夏父弗忌「葬而焚，烟彻于上。」以为天殃。焚尸非小故，孝子慈孙不可不知。 
　　曾尚书铣，欲复匈奴故河南地，余尝见其复套议，为之失笑。且未言其策之何如，将谋人之地，事未就绪而先刻书以布，其疏可知矣。管仲为桓公图霸，必曰：「事可以隐。」故军令寄政，逢同谓勾践曰：「鸷之击也，必匿其形。」今虏岁入寇，安知其无奸人细作以教之备哉？ 
　　嘉靖丙寅二月，山寇入婺源，知县李志学敛民财，修刺使人逆之，约从他道过。己因弃县，走浮梁匿。寇遂入县中，纵囚大掠。俄抵休宁界，本县集民兵御之。方逐北，有程哑力与黑刘文子奋勇先众及寇，寇大骇走。众忌其得功，因立视不进，寇返鬬，二人俱死。且寇不过百余人，设众随二人以鸟铳、弓弩继后追射，登可尽杀；乃观望，致二人虚死，寇竟徐徐逸去，可恨也。初，哑力赁余家屋居，无妻子，虽不能言，然颇识字，尚气好鬬，尝愤其嫂为义男所欺，时时为报之。黑刘文，拳师也，其子恃拳捷，故皆以能死。昔越王式怒蛙以激将士，齐庄公避螳螂而勇士归之。二人虽微，然以捍寇战而没，何让蛙与螳螂也？不闻有存恤其家者，即后有急，谁肯勇往直前耶？ 
