<!-- { "loadSidebar": true } -->
　　陈建皇明通纪，虽识见未广，文理疏浅，然非建臆说，乃博采诸书及各名士小说而成，使穷乡下邑，略知本朝沿革，不为无助。隆庆六年，下令禁毁，此必有不便者主之也。此书海内盛行，虽禁亦不泯矣。或诮其偏美乡人，广东无一不端之士，此作措大气耳，奚足深病。 
　　太监李芳，穆宗皇帝东宫旧人也。既即位，芳从龙掌司礼监。时钱塘人叶先春居门下，官至锦衣正千户。徐阁老当国，其子琨求迁秩，事须关司礼监，因以名马大宅赂先春为言芳，琨始得转官都给事中。钱塘孙枝奏本字样错误，从先春求援，候门三日乃得见。语以故，先春自芳所索本袖还枝。高少师拱罢去时，途中以五书寄先春，竟不答一字，高深怨之。既徐阁老谢归，芳亦被谴，高还朝，兼掌吏部，遂中以他事，杖杀先春于狱。李芳掌司礼监非专权者，一任先春，致使宰相谏官求请不暇，况王振、曹吉祥、汪直、刘瑾之人，当何如耶？我朝宦官大势可知矣。 
　　万历元年三月间，婺源县溪水中螺，首尾相接如绳，长十余里。每数十必一大者为首，若队伍然。闻之长老云：正德间，亦有此异，后饶寇王浩八余党犯县界，杀掠甚众。盖螺，介虫也，有兵象，故尔漫记之。 
　　温州一叶姓者，通数学。张阁老孚敬微时，推之当暴贵，张极信之。荐于朝，拜翰林待诏。张罢归，叶回原籍。与太守婺源洪觉山垣相善。一日，忽报洪：「今日当大难，欲就公避，恐不利于公。」洪因邀饮公署，且慰之曰：「我为一方之主，就我复何患？」谈饮至暮，叶起谢：「难星过矣。」是时，温州大荒，饥民数千候门，求放廪，怪叶久坐误己，比出，争前殴之，遂死拳下。洪为杖杀为首者二三人，竟缘此去官。数亦安可逃哉？ 
　　余在岭南海上，见螺壳中有小蟹，时出，不离壳口，触之即缩入壳。此名寄居，实一体，非二物也。又有壳如蛤蚌，蟹居中，饥则出索食，饱则却入蚌中，名海镜。所谓海镜以蟹为腹、水母以虾为目者也。郭璞江赋亦云。 
　　狐与狸本二种，皆能为妖。江北多狐，乃犬类。江南多狸，乃犬类。 
　　嘉靖初，张孚敬、桂萼二阁老，与吾乡进士戴静夫同官南京。二公将发大礼议，中夜扣门邀戴，戴惶恐辞谢，不敢同事。二公遂他顾，俱登显要，戴后竟淹沉降落，将七十，仅至府同知，俄升佥事，则又先引年告归，不可留矣。 
　　黄河通淮以来，淮多水患。嘉靖末，归德等处大筑堤防，而淮患益甚。万历癸酉、甲戌之间，漕运王都御史宗沐兴役，沿淮筑堤，几二百里，然随筑随坏。淮水污澭，河身随堤而高，其下泥沙深不可量，此非开浚广其出没，而欲以一淮泄黄河，虽隆淮之堤至于天，无益也。岁甲戌七月望，连日夜大风雨，水暴至，漂没无算，有司无计可施，迨十月始退，淮民萧索甚矣。 
　　袁大学士炜丧偶，将立妾诸氏为夫人，而嫌其微末。诸氏觉之，密令人访乡中科第士同姓者，图与相认。新进士余姚朱朋裘认是其姑，遂造袁府投谒，历历言往事。袁曰：「君所言良是，但小妾姓诸，非朱也。」朋裘泣数行下曰：「此真余姑。先人本姓诸，少孤贫，与姑相失，后依朱氏，生朋裘，遂冒朱氏，未暇改也。」袁出数妇，令朋裘自认，朋裘先已悉诸状貌，竟走前痛哭，遂为姑侄。诸亦因得立。朋裘例选知县，袁为改除行人，且夤缘科道。俄袁卒，朋裘被黜。谈者绝倒，程松寿不得独丑于前矣。 
　　歙县人方舟，弘治间，由举人拜富阳知县。或报江之北沙中露出一钟，往发之，上俨然有「方舟」二字，遂移县治江边，构一楼，悬之。其声清越以长，无风可闻十余里。今存其上二字，岂当时铸钟人名耶？然有数也。 

　　●附　游岭南记 

　　游岭南记　　乙丑年 

　　大庾岭，一名梅岭。余以十月度，仅见梅三数株，卧丛薄间，未开。南头怪石纵横，或伏或起，稍似吴浙中人家假山，第草盛不尽其底。至于松，实余所未睹者也。广州记，大庾松，张曲江所种。可敬可爱，可喜可愕，变态至不能记悉。今姑想象一二形似。客有问我岭南风物者，首为谈之。有大十围，高百尺，阴森茂密，上干紫霄者。有佝偻磬折，鞠躬垂委，如两人作礼者。有挺干直枝，团圞荫庇，近视为松，远如他树者。有夸条直畅，攒立丛倚，连卷累佹相樛错者。有小枝 结，委曲盘旋，如兔丝女萝寄附乔木者。有枝干端严，体势庄重，如章甫立朝者。有野火延烧，顶露丫枯，状如恶鬼狰狞者。有倒卧道旁，根出身腐，半死半生者。有肩高顶缩，庞赘臃肿，支离其形者。有倔强矫捷，擎拳抵掌，怒立狠视，如武夫欲鬬者。有枝连干结，一偃一仰，交袂接臂，两相牵扯者。有夹道离立，彼顾此瞻，风响泉鸣，俨如偶语者。有皮鳞项曲，秃爪挐云，如老龙出海者。有震雷劈身，斧痕环转，如双螭互盘者。有乔然上据，旁众俯从，拱视卑听，如七十子立孔门者。有山上鱼丽，山下鸟聚，翼分队进，形势欲来，如拥甲兵相追逐者。有顶干瘥落，身背隆起，小枝翩跹，如独鹤欲舞者。有未经斧斤，下体稠密，婆娑地上如矮人者。有百尺无枝，圆顶上秀，偃蹇石旁如张盖者。有孤形独体，旁出一枝，拳曲零丁，如长竿挂物者。有纷容萧蔘，旖旎从风，声出金石，音如管钥者。有千年老干，鹳鹤巢顶，如禅师兀坐者。有丝枝下垂，柔而不禁，摇拽风中，如江南柳者。有意象高古，身势飞动，宛若洞仙，丰神迥别者。有平易疏秀，不偏不倚，清颜都貌，如美丈夫者。有青丛茂盛，苍枝宽博，垂绅拽裙，如儒生者。有枝干巉岩，剜皮去腹，惨然孤立，如饿佛者。其它怪不能状，远不可辨，隐不及视，俗不足取，不知其几。今虽名之为松岭可也，何取梅哉！ 
　　岭南昔号瘴乡，非流人逐客不至。今观其岭，不及吴越间低小者，其下青松表道，豁然宽敞。南安至南雄，名为百二十里，早起半日可达，仕宦乐官其地，商贾愿出其途。余里中人岁一二至，未尝有触瘴气死者，即他官长可知。何昔之难而今之易也？意者古昔升平，大抵不满百年，即南北阻隔。自南雄达省城，羣蛮出没，无他陆路，舟行艰难，往来者少，故山岚之气盛，如大室久虚，即阴沉不可住，况山川有灵气者耶？客子在途，心摇摇多畏恐，触之而病，宜矣。我朝自平广东以来，迨今承平二百年，海内一家，岭间车马相接，河上舟船相望，人气盛而山毒消，理也。 
　　岭表山形与中州稍异。峰峦向背，率若自出己意，非若吴浙中脉络相贯者，如绘家所谓马蹄、鬼脸、矾头、披麻、乱云、雨点诸皴法，一一有之。石甑山仿佛矾头，乱石山远如雨点，观音山酷似披麻，黄巢矶俨然鬼脸，迥岐山依稀乱云，今绘家所图，多平远土，仅有峰文，大小劈斧尽之矣。以是知画虽一技，必博闻广见，乃能穷尽变态为大家，即如大庾松，马远、郭熙得一端而已。 
　　自南雄至广州可八九百里，大抵秃山怪石，人烟稀少，群蛮出没。韶州、英德近水次，舟过稍安妥，余皆荒落。有人家处，必据高山重险，筑堡壁。蛮至，驱牛羊妇女老弱居之，以毒弩自守，蛮亦不敢犯。但仓猝不能保堡则殆。然多不杀，视其人何如，以银赎之，即放回。余归时，至渔梁滩，见男妇啼哭，裸而西渡，急问之，乃蛮夜出，去此二十里间，掳掠四散矣。比至平浦，男妇走益甚，意蛮在咫尺，同行者仓惶欲回韶州。余曰：「此去韶远，姑北行，得西岸深处辄匿，见蛮走未晚。且蛮初出，当先就村落，未即来河口，不足大惧。」已亦无他，是夜泊私渡滩上。夜将午，有兵船五只循舟来，舟人各驾铳注矢外向，兵不敢动。又二日，至修仁，令二仆岸上沽酒，仆衣类兵，居人见之走。既知非兵，回笑曰：「昨日外江兵至此，妇女逸去，幸不辱。鸡犬尽矣。蛮来吾先知之，走堡；兵来吾不知，甚于蛮也。」 
　　虔镇之蛮，东逼福建，西近江广，山峒溪壑，盘曲险峭，天地所无。自古及今，外夏内夷，非若平原旷野，无他隐蔽，可剿杀尽者。余未至广西，不识泷水、罗旁近江西、广东者。尝询之土人矣，大抵皆峒口无赖教之虚实，使趋避也。若以大兵进剿，檄召间，则已藏匿远去，即军有功，非真蛮，土人之近蛮及去而未尽者遭杀戮耳。兵一退，又出如故，而糜费已巨万，公私皆病，虽雄概如韩襄毅，用兵如三广公，知术如阳明先生，竟大加征剿，随服随叛，亦无如之何也。今岁支若干养客兵，兵所在，蛮又不至；蛮所在，兵出又不及。百计取财为粮饷，竭民膏脂，行坐困矣。且此处蛮其春耕夏耘，秋冬收，与居民等。必闲暇乃出，非闲暇而出者，必三二年间或一度。及出，野掠而已。乡村堡壁，小而固者亦不能破，况敢近坚城哉！即大出，中有主者连岁亦无几，吾安能以重兵坐食郡县，待之来哉？顾其势可知，而无策以虚耗者，何也？ 
　　广人以槟榔为上品，一切行礼必用之。客至，必出槟榔、蒌叶、 【 其根即汉书作蒟酱者。】 蚬灰。 【 牡蛎也。】 以槟榔探蚬灰少许，裹以蒌叶嚼之，吐其赤涎而咽其滓。余初到，不拂主人意，为食一口，则辛竦过于姜芥，眼中泪欲出，去蒌叶独嚼槟榔，又惨淡无味。广城有少年官人束金带，跨骏马，行途间亦嚼不辍。潮州人以口红齿赤为富贵子。今年十一月，天忽寒，河南蒌叶俱黄坏，广人食其梗，梗作泥土湿气，不厌也。妇人小子如啖嘉果云。 
　　槟榔别有能醉人者，外江人不惯此物，误食之，则昏闷如醉，茶顷始醒。 
　　广人以蚬壳砌墙，高者丈二三，目巧不用绳，其头外向，鳞鳞可爱，但不隔火。唯富家巨室则用砖云。 
　　广城人家大小俱有生意，人柔和，物价平，不但土产如铜锡俱去自外江，制为器，若吴中非倍利不鬻者，广城人得一二分息成市矣。以故商贾骤集，兼有夷市，货物堆积，行人肩相击，虽小巷亦喧填，固不减吴阊门、杭清河坊一带也。 
　　省城人柔和，俗亦淳庞，但去城五七里即不同，水陆行人，必持刀剑、弓矢、火器。盗白昼出，有美丈夫行途间，或刼去，俟家人以银赎始放回，行者常如对敌。此与岭北大异，以多山而近海故也。 
　　广东军饷资番舶。开海市，华、夷交易，夷利货物，无他志，固不为害。乃今数千夷团聚一澳，雄然巨镇，役使华人妻奴子女。守澳武职及抽分官但以美言奖诱之，使不为异，非能以力钤束之也。盖海市当就船上交易，货完即行，明年又至可也。舍船而屋居岸上，夷性变诈，叛贼亡人各相煽惑，知中国短长，一水竟达城下，其势何可久哉！此肉食者谋之。 
