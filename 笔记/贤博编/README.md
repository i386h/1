<!-- { "loadSidebar": true } -->
贤博编　　（明）叶权 撰 

　　●贤博编序 

　　勋贤里人程涓巨源撰 
　　夫学者宏辩典记，考衷于六艺，然于挽近当世上下之务靡几焉。且以龌龊枢牖，自足管窥，而无与于通都大邑之观，是亦扪日疑冰之所为务也，壮夫何尚焉！余盖读叶中甫先生贤博编，而心为折也。中甫故以才豪，善博弈，酒中与客赌采，客无偶者。居常醉，而仰天高歌长啸，异日得运一筹帷幄中，当使千里外无衡敌耳。中甫籍钱塘，诸生。会朝鲜内讧，钱塘患之，中甫条上御倭十二策于督府李公。李公大奇之，将荐于朝，以诸生从行间，会被逮而事罢。而中甫西游吴，游越；东游闽；北游燕、赵；最后而南游岭表，居岭表久且狎也。中甫所经历都会，与其贤豪长者游，博弈饮酒间，亡能角中甫，而中甫亦不欲挟其技角人人下也，乃谢博徒，不复试。闲暇无事，即俛首著书。耳所的闻，目所习见，素心师友所胪述，辄札记而条列之。积久成帙，又以岭南风土记附焉，命曰贤博编。夫博弈者，用有所用之心，而贤博者，又用所当用之心也，则足贤也已。中甫之编成而旋即世，迄今且二十年矣。厥子复阳君业已梓其遗稿，乞胡计部序之，而复寿是编，属余序。余受卒业，而瞿然兴，悚然感，津津然有味乎其言之也。夫中甫，隆、万间人也。隆、万以著作名家未易指数，高者采战国而摭西京，挟建安而画大历，次乃沿习六代组绣之余相倾上，又次则逃于理，托于易简以掩其陋，然皆以矜名位缙绅相引重，海内靡然从之。中甫布衣耳，于文苑奋自雄，以记事则尚实，以引志则尚达。体有所裁，必不斥意以束法，情有所纵，必不抑寸以避格。诗若文，得兼长焉。兹编则事核而情近，直致纤悉不可穷，而其指固谆谆然取则而炯戒者不爽也。余固与中甫同邑屋，恨当世而失之，徒手其遗书，于是数家者谟象斟酌有深契焉，故不辞复阳君之请而亟为序。有心哉是编也，其殆探无算之胜，而有庆多马之思也夫。 

　　●贤博编 

　　余少好博弈，尝酒中与客决赌，争注有言，气平深自悔恨，遂断此戏。以其暇追忆江湖琐事，辄草一篇，本无意见，聊舒闷怀耳。窃又怪农谈野记，率多荒诞不经，自非实见真闻，不为古今增妄。孔子曰：「不有博弈者乎？为之，犹贤乎已。」夫博弈既贤于无所用心，是虽无关世道，彼善于此，其有之乎？因名曰贤博编。 
　　尝与客语千字文，今人改「鸣凤在竹」为「在树」，何也？客以为凤止黄帝东园，集帝梧桐，食帝竹食故也。然则能改为「在梧」、「在桐」甚善，若「在树」，岂若「在竹」之雅耶！且凤方竹食时，安知其不一鸣，必使集梧桐时鸣耶？改之者必别有见可也。 
　　本草云：「伏翼居山洞中千岁，体白如雪，栖则倒悬，盖脑重也。得而服之长生。」李太白赠僧中孚诗曰：「尝闻玉泉山，山峒多乳窟。仙鼠如白鸦，倒悬深溪月。」其序引仙经，盖甚重之。余一日饮里中亲家，天欲暗，烛未至，有二白物盘旋飞入堂中。因问主人：「鸽归何迟也？」主人曰：「此非鸽，乃蝙蝠耳。双栖吾堂逾月矣。」体既洁白，大复倍常，世所罕见，何其舍山峒乳窟而栖人梁栋耶？往见胡总制得二白鹿上献：其一大而毛稍苍，日中光焰闪闪，固自可奇；其一正如山羊，乃生而白者也。是时，亦有白猿、白兔，岂皆千岁渐化者耶？以是知物之生成变态，自有出常理之外者。 
　　嘉靖甲子，因淳安山中出银矿，聚无赖百余人。官府绝不为区处，乃于严州商货经历之处，逐船盘验。凡铜、铁、铅、锡以至油、米、鱼、肉之类，以为将售于杭贼，勒写报单，再三翻弄，甚至差人押入新安界始罢。胥徒生事，稍不如意，辄指为通贼，并船入官，砌成招词，至于充军杖杀。良民屏气受害，而竟不问在山之寇。隅方僻府，使车所不通，小商受诬，力难控诉。宋人有言：「以幸变之心，施激变之术。」正此之谓。赖庞巡按弛此禁。 
　　嘉靖丙寅，余南归。十二月初三日，雪后至献县。微风，天蒙蒙雾，约三时复开霁。则见万木笼髟容，枝条凝结，参差缀下，宛然玉树，莹白可爱；细视如拖粟粉，轻盈柔弱，非冰非雪，远近相同，盖雾淞也。其兆为丰年。杨升庵诗话极详。归问江南旷野亦然，特人不留意耳。明年为隆庆元年，果大有年。若冰若木如筯，甚于雾淞，则为木介树孝，主大丧，世宗是岁宴驾。两有验矣。 
　　嘉兴东塔寺后有朱买臣墓。隋唐嘉话云：「玄宗东封之岁，洛阳平御路，北市东南隅得铭，为汉丞相长史朱买臣墓。」则嘉兴者，其故宅也。 
　　今时市中货物奸伪，两京为甚，此外无过苏州。卖花人挑花一担，灿然可爱，无一枝真者。杨梅用大棕刷弹墨染紫黑色。老母鶏挦毛插长尾，假敦鶏卖之。浒墅货席者，术尤巧。大抵都会往来多客商可欺，如宋时何家楼故事。若吾乡有伪物，行市中一遍，少刻各指之矣。 
　　南都上新河，自大江口至江东门，十里而远。嘉靖戊申，尝寓此，每跨驴至门，必索十余钱。丁卯岁再去，旧馆沦入半江中，顾驴不过三四钱矣。俗言地为猪婆龙打去。每秋天晴明无风浪，江水从一二里外徐徐逼岸，水头高尺许，隐然若有物凭之者，澎湃一激，则岸之旧坼者俱崩矣。然必先期而坼，故岸上人家得以徙避。啮岸时，人皆聚观，往见其怪异，因共大笑，至坠数十人以死，今惟默睹耳。度其势，不数年当至山石处方止。而对江州渚平涨，亦沧海桑田之验。 
　　吴下新有打行，大抵皆侠少，就中有力者更左右之，因相率为奸，重报复，怀不平。向见其侮一寺僧，每谈绝倒。僧业医，颇有赀，而出纳甚吝，诸少年恶之。饰一妓为女子，使一人为之父，若农庄人，棹小船载鱼肉酒果，俟无人，投寺中，乞僧为女诊脉，历说病源，故为痴态。列酒食饮僧，因与女坐，劝之，僧喜甚，无疑也。俄白僧，有少药金在船中，当持来相谢。故又久不返。僧微醺，则已挑女子而和之矣。比返，女泣以语其父。父大叫哭：「吾以出家人无他意，女已许其村人，奈何强奸之？」僧师徒再三解不已。喧闹间，则有数贵人从楼船中携童仆登寺。父哭拜前诉，贵人为盛怒，缚僧拽登舟。僧私问是何士夫，则某官某官也。僧大惧，叩头乞命，同行者为劝解，罄其衣钵与女父遮羞。指授毕，各驾船去，僧竟不知其被欺也。其术之至恶至巧者甚多，琐猥不堪悉记。后以数害良善，官府持之急，遂为乱城中，举火大噪，劫狱，几杀翁巡抚大立。幸此时海寇已平，竟就擒执。若往年内外响应，岂小变哉！ 
　　民间造船，各因地利水势，大抵皆卷箬蓬盖之，或用锁服板，则货在板下，人宿板上，下重上轻，便于波浪。独小航船厚板周札，高方如榇，仅留一门，非伛偻不能出。又牢固如窒，上重下轻，既难举动，又易倒溺，此何拙也。有客对曰：「此昔天下未平，江、淮间奸人为盗，故造此以阱孤商，使不得仓卒应变。行之久远，各效其式，遂成便利耳。今欲改造，其伙中羣挤之矣。」此言虽近戏，细思未必不尔。 
　　会稽山禹穴，虽无迹可探，但今庙之所在，四山尊严庄重。大松数十，挺然疏秀，上干霄汉，至其中，令人神清骨耸，自非寻常亵游之地。意穴去此不远。窆石梅梁之真赝，何足论哉！ 
　　绍兴水利，三江闸最要害，乃蓄泄之地。萧山西江塘据郡上游，塘决则巨浸矣。闻之长老，魏文靖公家居时，年九十余，每天雨，则呼县公与俱行视西江塘。此公非迂者。 
　　萧山湘湖出莼，不下溧阳；千里杨梅，美于富阳，肉松而核特小；樱桃尝进奉，大倍他产：可谓三绝。 
　　海寇之变，始于浙东而终于浙西。方嘉靖丙午、丁未间，海禁宽弛，浙东海边势家以丝缎之类与番船交易，久而相习，来则以番货托之。后遂不偿其值，海商无所诉，一旦突至，放火杀数十人。势家缘宦力，官为达于朝，朱纨巡抚之出以此。朱至浙，又禁过严，海商之留者不得去，去者不得归，因引诱为乱。时，承平日久，民不习兵，招一切无赖，使纨袴将之以对敌，蔓延至是。及胡总制与战，互有捷负。后乃以计取之，事未就绪有所待。人或疑胡有他心，不得已，遂进兵。幸寇首一意降，不设备，故能成功。向稍延缓，使寇闻兵期，离其巢，则殆矣。后胡收王直，散回各苗蛮，俱有智术。 
　　杭州之奢侈，钱氏时已然，南宋更靡，有自来矣。城中人不事耕种，小民仰给经纪，一春之计全赖西湖。大家坟墓俱在两山，四方宾旅渴想湖景，若禁其游玩，则小民生意绝矣。且其风俗华丽，已入骨髓，虽无西湖，不能遽变。往遭兵饥，春来湖中寂寞，便非太平气象。余少时则见其逾游逾盛，小民逾安乐耳，何烦禁之？此宋儒荒年建塔之意，可与智者道，但戒坛则不开可也。 
　　钱塘江沙渐涨至洋泮桥上，将与门口、六和塔下，今为上船埠，与昔异矣。 
　　北方行旅苦响马，今途中开堑筑垣，阻其奔骤，其害减半。然此特可止一二马而已，若三四马，推垣填堑何难哉！观其地利，可于沿途参种梨、枣、蒲、柳等树，缺则岁岁添补，长吏不时行视，数年之间，根株盘错，虽无堑垣，卒难腾跃，不惟防害，且有利焉。如以地方宽广，未易成功为疑，则开筑之费亦自不少，但在役民有方，经略有术耳。若徒取快目前，循二三年以待迁擢，而不任久远之计以永逸后来者，则天下无可为之事，井田封建，宜乎其不能行也。 
　　郁离子大都为元而发，词意既高，心术复正，托物取譬，有关世道经世之文也。诸公拟作子书，极力敷陈，卒归腐烂，读之令人厌倦。 
　　西湖孤山西溪别墅，洪氏所筑，俄属仇总兵。仇败，归陆锦衣，塑宣公像，渐增华美。今入官。三十年来，余目击更三主，皆世家，而皆不终。 
　　唐太宗传呼阎立本画池上容与甚适之鸟，伏地吮毫，不敢仰视，以至深自愧恨，誓不复画。明皇召李白赋宫中行乐诗，必俟赐之无畏，两宦扶掖，始展其技。方立本对物写形，苟欲全其气运生动，岂「伏地吮毫，不敢仰视」所能仿佛耶？顾乃噤口无词，退而自悔。要非太宗威严过于明皇，乃立本人品不及太白耳。斲轮解牛之人，皆能毕词于上，画之与诗，相去几何？此不可归之择术之过。噫！安得儃儃不趋、受楫不立、解衣盘礡臝者，而与言真画耶？ 
