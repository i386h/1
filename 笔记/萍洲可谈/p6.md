<!-- { "loadSidebar": true } -->
　　湖州安吉朱斋郎昔游池州齐山张道人与之一幅白纸令寻青眉子云刺墨为眉多作丐者朱他日在乡闾见羣丐中有刺青眉者因叩之青眉初诟骂洎朱转与张所寄纸即笑曰张老无恙乎先是涎唾被面一穷殍耳既笑天真粲然尘不可掩宛若贵人良乆谓朱曰汝无仙骨又家富黄白术不足以相累有小技可以安乐终天年即授之而去朱自是大能饮噉凡四十年无老态崇宁乙酉朱病挐舟入呉兴将见刘焘防刘往西安不能俟亟呼季父翼中传其术语竟引舟归季父素病由是康健不知所谓术者何如也
　　抚州饶琪未第时遇浮屠子语之曰公他日名位全如今润州崔判官饶未之信后四十年以朝请郎通判润州正先公作守时也到官歳余因治防事得通判题名石刻见崔判官姓名注云司封员外郎某年月日到罢饶欣然记前言乃求得老吏询崔罢去后事乃云得替至扬州不讳饶心动即上致仕状先公闻之力劝止然卒不免
　　熈宁初凌运勾权知桂阳监坐失入死罪废黜初桂阳一僧携二徒游庐山数歳独其徒归颇有金帛日事博饮僧之姊讼于官执其徒鞫问具得僧度牒衣鉢其徒云未至桂阳三十里江岸大石同憩其旁石忽开有老人召僧入石复合至暮候之不出遂归狱中大笑其诞峻治竟伏辜二徒皆坐斩数月僧至桂阳徒家诉寃官吏由是抵罪问僧果入石壁中见老人语良乆从地户出乃在鼎州桃源僧乞食缓行还乡事有如此者至今桂阳监现有案牍
　　古传劒侠甚着近世寂不闻先令人尝言常州张大卿一事疑其劒侠也云张买得婢年三十余虽不艶丽风骨语论非凡物也自挈一栁箱缄固每戒人勿发寻常十数日则失之夜半后复从天窻中来张心异之不敢诘歳余生一女子张意绸缪俟其去乃发箱视之中藏一短劒及皂半臂无他物才归已觉大怒曰奈何不听吾言取半臂披之挥劒断其女头倐然飞去张急挽已失所在至今张氏祀于家祠栁箱存焉
　　古传紫姑神近世尤甚宣和初禁之乃絶尝观其下神用两手扶一筲箕头挿一箸画灰盘作字加笔于箸上则能冩纸与人应答自称蓬莱大仙多女子也有名字伯仲作文可观着棋则人无能敌者余寓南海有一假儒衣冠者能迎致其神在书室中和余诗云古书读尽到今书不独才余力有余自是丹山真凤子太平呈瑞只须臾其人自不能文疑有神助然不识字人致之则不能书但以箸宛转画灰盘尔此何理也
　　江南俗事神其巫不一有号香神者祠星辰不用荤有号司徒神者仙帝神者用牲皆以酒为酌名称甚多尝于神堂中见仙帝神名位有柴帝郭帝石帝刘帝之号盖五代周晋汉也不知何故祀之祀词并无义理又以傀儡戏乐神用禳官事呼为弄戏遇有系者则许戏防棚至赛时张乐弄傀儡初用楮钱香啓祷犹如祠神至弄戏则谈羣笑无所不至乡人聚观饮酒醉又殴击往往因此又致讼系许赛无已时
　　张昪侍中初监务相传防事有物官吏不敢宿直舎张至独寝防上夜半后有物扪其足如氷冷须臾自足而上循至顶复下如此再四张闭目引手持之乃一毛臂甚巨不敢视其状但坚持之闻鸡唱忽作人语初甚厉已而渐逊且言公官至侍中语泄天机自有隂祸幸舎我张皆不恤渐觉手中消铄至晓都尽怪遂絶张每戒人云夜间但不开目便不怖畏仲姊之夫先为张婿亲为余言不妄
　　熈宁癸丑先公登第天子擢居第一为权臣所轧故居第二大父颇不平湖州道场山有老僧为大父言此非人事道场山在州南离方文笔山也低于他州故未有魁天下者僧乃丐缘即山背建浮屠望之如卓一笔既成语人曰三十年出状元大观贾安宅政和莫俦相继为廷试魁此吾家事非诞也
　　琼管四郡在海岛上士人未尝有登第者东坡责儋耳与琼人姜唐佐游喜其好学与一聫诗云沧海何尝断地脉白袍端合破天荒东坡语姜云俟他日有验续成篇崇宁兴学丕冒海隅四郡士人亦向进虽垦辟已乆恐卤瘠终无嘉谷耳
　　常州诸胡余外氏自武平官枢宻宗愈继执政宗回宗师宗炎奕脩皆两制宗质四子同时作监司家赀又高东南号富贵胡家相传祖茔三女山尤美甚利子壻余母氏乃尊行如渭阳诸壻钱昻黄辅国李诗栁庭俊张巨陈举蒋存诚皆为显官余无不出常调吕吉甫太尉自言其家不利女壻不唯碌碌无用如长倩余中成婚二十余年元祐初观望朝廷上疏乞诛吕吉甫谢天下后竟离婚亦云祖茔三女山风水相刑也余表侄李熈嘏狂生登第吉甫以孙女妻之自延安帅遣人纳吉礼貌甚盛熈嘏在京师忽诣开封府投牒愿离婚蔡元长尹京惊问所以并无违律及不争财物熈嘏但言平生不喜与福建子交渉元长怒叱出卒成婚其时人谓吕家风水已应中州人每为闽人所窘目为福建子畏而憎之之辞吉甫元长皆闽人故熈嘏戏之耳
　　大父居湖州城西绕宅为园植果有一李树实佳家有姑自幼时爱食因占防每李熟他人莫敢采家人号为大姑李传其种于外后数十年诸父贫不能有祖构而姑所嫁丁维为中大夫典郡且富遂售其地建宅大姑尚无恙竟得旧李
　　王荆公妻越国呉夫人性好洁成疾公任真率每不相合自江宁乞骸归私第有官藤床呉假用未还吏来索左右莫敢言公一旦跣而登床偃仰良乆呉望见即命送还
　　荆公呉夫人有洁疾其意不独恐汚已亦恐汚人长女之出省之于江宁夫人欣然裂绮縠制衣将赠其甥皆珍异也忽有猫卧衣笥中夫人即叱婢揭衣置浴室下终不肯与人竟腐败无敢收者余大父至贫挂冠月俸折支得压酒嚢诸子幼时用为胫衣先公痛念兹事既显尽以月俸颁昆弟宗族终身不自吝一钱诸父仰禄以活不治生事晩年迁谪族人失俸大有狼狈者五叔父遂不聊生余窃谓使荆公与大父易地呉夫人安得此疾
　　世传妇人有产鬼形者不能执而杀之则飞去夜复归就乳多瘁其母俗呼为旱魃亦分男女女魃窃其家物以出儿魃窃外物以归初虞世和甫名士善医公卿争邀致而性不可驯狎往往尤忽于权贵每贵人求治病则重诛求之至于不可堪所得赂旋以施贫者最爱山谷黄庭坚常言山谷孝于亲吾爱重之每得佳墨精楮竒玩必归山谷山谷尝语朝士初和甫于余正是一儿旱魃时座中有素厌苦和甫者率尔对曰到吾家便是女旱魃
　　崇宁铸九鼎帝鼐居中八鼎各镇一隅是时行当十钱苏州无赖子弟冒法盗铸防浙中大水伶人对御作俳今嵗东南大水乞遣彤鼎往镇苏州或作鼎神附奏云不愿前去恐一例铸作当十钱朝廷因治章綖之狱伶人丁先现者在教坊数十年每对御作俳颇议正时事尝在朝门与士大夫语曰先现衰老无补朝廷也闻者哂之
　　王徳用为使相黒色俗号黒相尝与北使伴射使已中的黒相取箭焊头一发破前矢俗号劈筈箭姚麟亦善射为殿帅十年伴射常防奬赐崇宁初王恩以遇处位殿帅不习矢歳歳以伴射为窘伶人对御作俳先一人持一矢入曰黒相劈筈箭售钱三百万又一人持大矢入曰老姚射不输箭售钱三百万后二人挽箭一车入曰车箭都卖一钱或问是何人家箭价贱如此答曰王恩不及垜箭
　　杨鼎臣大夫尝为余言绍圣间在成都见提举茶马官以课羡赐五品衣鱼府中开宴俳优口号有茶牙人赐绯之句当时颇怒其妄发竟笞之小人中有冷眼最不可欺元符末广帅柯述除直龙图阁移知福州训词有云延阁以待该博之士傥践厯中外厥有成绩者亦以命之柯无文采颇不堪此亦字
　　熈宁间王介甫行新法欲用人材或以选人为监司赵济刘皆雄州防御推官提举常平等事荐所部官改官而举将自未改官盖用才不限资格又不欲便授品秩且惜名器也其时多引人上殿伶人对上作俳跨驴直登轩陛左右或止之其人曰将谓有脚者尽上得荐者少沮
　　文及甫潞公子也二十八歳以直龙图阁知陕州士论少之郡僚戏云本州公筵客将司奉台防吃炒剥当时传以为笑
　　钱遹田家子高科膴仕性甚鲁每遇失汗则负重走斋中汗出乃苏既为禁从犹如此或取十余千钱就帐内荷之以作力诸方不载此法但人生恶安逸喜劳动惜乎非中庸也轻薄子以为此出汗方编入御药院可一笑故记之
　　元祐间有大臣不欲书名氏父尝贬死朱崖寓柩不归既贵自过海迎取已更数十年无识之者于僧房中随挈一具归与其母合后竞传误取僧骨来绍圣初言者欲萋斐以无验不敢举
　　杭州繁华部使者多在州置司各有公帑州倅二员都防公事分委诸曺倅号无事日陪使府外台宴饮东坡倅杭不胜杯杓诸公钦其才望朝夕聚首疲于应接乃号杭倅为酒食地狱后毂倅杭适与郡将不恊诸人缘此亦相疎语所亲曰酒食地狱正值狱空传以为笑
　　蘓州李章以口舌为生计介甫集有李章不第诗亦才子也常游湖州人皆厌其乞索曽诣富人曺监簿家曺方剖嘉鱼闻其来遽匿鱼出对之章已入耳目既坐曺与论文不及他事冀其速去谈及介甫字説章因言世俗讹谬用字如本乡蘓州篆文鱼在禾右隶书鱼在禾左不知何等小子移过此鱼曺拊掌共匕箸
　　昔有郭巨公建第当落成日设诸匠列坐于子弟右或以为不可巨公指诸匠曰此造屋者又指其子弟曰此卖屋者固自有序识者以为名言可为破家子戒常州蘓掖仕至监司家富甚啬每置产吝不与直争一钱至失色尤喜乘人窘急时以防资取竒货尝买别墅与售者反覆甚苦其子在旁曰大人可少増金我辈他日卖之亦得善价也父愕然自是少悟士大夫竞传其语
　　钱塘郎忠厚游当涂诸公间颇稔熟好叙亲旧见势位无不纳拜者至人失势则相疎时人目之为富贵亲情润州一监征与务胥盗官钱皆藏之胥家约曰官满分以装我胥伪诺之既代去卒不与一钱监征不敢索悒悒渡子江竟卒于维胥得全贿遂富告归治田宅是年妻孕如见监征褰帏而入即诞子甚慧长喜书胥使之就学二十歳登第胥大喜尽鬻其产挈家至京师为桂玉费其子调官南下已匮乏至维病亡胥无所归贫索无聊悔悟而卒
　　赵庭臣故渝州洞蛮与诸酋约降朝廷至洞赵乃率诸酋杀之言众叛掩以为己功又尽得其财物故庭臣世赀高筮仕被擢用生子谂少年及第防为殿魁未三十歳陞朝为国子博士忽以狂逆伏法庭臣自河东提刑配琼州母妻妹分配岭外家赀没官説者谓谂等乃诸洞酋后身
　　沈括存中入翰苑出諌垣为闻人晩娶张氏悍虐存中不能制时被棰骂捽须堕地儿女号泣而拾之须上有血肉者又相与号恸张终不恕余仲姊嫁其子清直张出也存中长子博毅前妻儿张逐出之存中时徃赒给张知輙怒因诬长子凶逆暗昧事存中责安置秀州张时时歩入府中诉其夫子家人辈徒跣从劝于道先公闻之颇怜仲姊乃夺之归宗存中投闲十余年绍圣初复官领宫祠张忽病死人皆为存中贺而存中恍惚不安船过子江遂欲投水左右挽持之得无患未几不禄或疑平日为张所苦又在患难方幸相脱乃尔何耶余以为此妇妬暴非碌碌者虽死魂魄犹有凭藉胡宗甫妻张氏极妬元丰中官京局母氏尝过其家有小婢云英行酒与主人相顾而笑张见而嫌之婢亦觉是夕自缢于厠家人惊告张饮嚼自如母氏不遑处乃归明年张之爱女病作婢语责张曰我由尔死尚未足道既闻之饮食笑乐安忍耶必令主死尔诸子继之使尔孑然无聊以偿我昔痛未几宗甫捐馆张遽出京还常州三子尽亡姑妇四人孀居张晩年病发宛转哀鸣求诸婢餔饲扶掖或责以前事则流涕无语如是十余年乃卒
