<!-- { "loadSidebar": true } -->
　　广州医助教王士良元祐元年死三日而苏自言被追至府有衣浅绛衣如仙官者据殿引问士良尝为人行药杀妻士良不伏有吏唱言自熈宁四年始即取籍阅良久云并无仙官拊案曰本是黄州误做广州令放士良还既出又令引至庑下有揭示云明年广南疫宜用此药方士良读之乃博济方中钩藤散也本方治疫士良读之乃窃询左右此何所也或言太司真人治天下医工时蔡元度守五羊闻之召士良审问令幕客作记及春疫疠大作以钩藤散治之輙愈士良又云防习医至熙宁四年方用药治病防防中已记録可不慎哉元祐间广州蕃坊刘姓人娶宗女官至左班殿刘死宗女无子其家争分财产遣人挝登闻院鼓朝廷方悟宗女嫁夷种因禁止三代须一代有官乃得娶宗女邹浩志完以言事得罪贬新州媒孽者久犹不已元符二年冬有旨付广东提刑钟正甫就新州鞫问志完事不下司是时钟挈家在广州观上元灯得旨即行漕帅方宴集怪其不至而已乗出关矣众愕然钟驰至新召志完拘之浴室适泰陵遗诏至钟号泣啓封志完居暗室不自意得全又闻使者哭泣罔测其事意甚陨获良久钟遣介传语止言为国恤不及献茶且请归宅志完亦泣而出其后东坡闻之戏云此茶不烦见示
　　东坡元丰间知湖州言者以其诽谤时政必致死地御史台遣就任摄之吏部差朝士皇甫朝光管押东坡方视事数吏入上防事捽其袂曰御史中丞召东坡错愕而起即步出郡署门家人号泣出随之弟辙适在郡相逐行及西门不得与诀东坡但呼子由以妻子累尔郡人为之泣涕下狱即问五代有无誓书铁劵盖死囚则如此他罪止问三代东坡为一诗付狱吏他日寄子由其诗曰圣主如天万物春小臣愚暗自亡身百年未满先偿债十口无归更累人是处青山可埋骨他时夜雨独伤神与君世世为兄弟更结来生未了因狱吏怜之颇寛其苦楚狱成神考薄其罪止责散官安置黄州元祐中复起为两制用事绍圣初贬惠州再窜儋耳元符末放还与子过乘月自琼州渡海而北风静波平东坡叩舷而歌过困不得寝甚苦之率尔曰大人赏此不已寜当再过一巡东坡矍然就寝余在南海逢东坡北归气貌不衰笑语滑稽无穷视面多土色靥耳不润泽别去数月仅及阳羡而卒东坡固有以处忧患但瘴雾之毒非所能堪耳
　　孙权破曹操于赤壁今沔鄂间皆有之黄州徙治黄冈俯大江与武昌县相对州治之西距江名赤鼻矶俗呼鼻为弼后人徃徃以此为赤壁武昌寒溪正孙氏故宫东坡词有人道是周郎赤壁之句指赤鼻矶也坡非不知自有赤壁故言人道是者以明俗记耳
　　东坡在黄州手作菜羮号东坡羮自叙其制度好事者珍竒之
　　宫殿置鸱吻臣庶不敢用故作兽头代之或云以禳火灾今光州界人家屋皆兽头黄州界惟官舍神庙用之私居不用云恐招回禄之祸相去百里风俗便不同三月上巳祓禊其来亦逺寒食禁火主介子推河东之俗也江浙民间多竞渡亦有龙舟率用五月五日主屈原湘楚之俗也二者皆尚贤而末流则害教晋人寒食病老幼楚人竞渡致鬭讼
　　忠洁侯者屈原也大观间议开河省洞庭迂险使者沈延嗣总其事辟属官有勾当公事卢供奉过湖溺死或传傍舟见物出波间云吾血食此若由河则将安仰余以为忠防侯当无此言傥以其兴不可成之功徒殚民力则毙之亦三闾遗意也
　　余客沔鄂闻人说张乖崖初为崇阳令至今血食父老犹能道其政事尝逢村氓市菜一束出郭门问之则近郊农家乖崖笞之四十曰尔有地而市菜惰农也崇阳民闻之相尚力田乖崖一日遣吏尽伐民间茶园谕令更种桑柘民失茶利甚困然素畏服其政令不敢慢乖崖代去数年防朝廷更榷法园户纳茶租钱崇阳独无茶园免输邑去郡四百里不通舟楫嵗输一夫米至郡每斛率得六七斗富者租百斛甚为劳费乖崖使三司建言髙原县分苖米折纳绢崇阳民遂得轻赍而先植桑柘已成丝之利甲于东南迄今尤盛
　　黄州董助教甚富大观乙丑嵗歉董为饭以食饥者又为糗饵与小儿辈方罗列分俵饥人如墙而进不复可制董仆于地颇被殴践家人咸咎之董畧不介意翌日又为具但设阑楯以序进退或时纷然迄百余日无倦也黄冈村氓闾丘十五多积谷每幸凶嵗即腾价细民苦之老年病且亟不复饮食但餐羊屎家人怜之以米饵作羊屎绐之入手便投去唯食真者此氓媚佛多施庐山僧供积亦内惧祸至冀事佛少逭责此尤不可也黄冈民丁生微稍稍有生事性桀遂致富创买田宅治井得片石肤脉成字如其姓名丁即模刻令士人作碑记实未防病死家旋破余售之今萍洲是也田庐似是前定当有以受之不尔未见能享者
　　黄鲁直再谪黔中泊舟武昌初和甫追饯之相与处舟中岸巾危坐鲁侧席意甚恭犹子无咎与黄士潘观来不知其为初和甫忽畧之潘黄正论本草反覆良久鲁曰吾侄前识初和甫否二人缩舌汗背
　　汉威令行于西北故西北呼中国为汉唐威令行于东南故蛮夷呼中国为唐崇宁间臣僚上言外国指中国为唐汉形于文书乞并改为宋谓如用唐装汉法之诏从之余窃谓未宜不若改作华字八之内莫不臣妾特有华夷之异尔
　　辽人嗜学中国先朝建天章龙图阁以藏祖宗制作置待制学士以宠儒官辽亦立干文阁置待制学士以命其臣典章文物仿效甚多政和壬辰朝廷得圭肆赦是冬辽人亦穪得孔子履赦管内
　　先公言使北时见北使耶律家车马来迓氊车中有妇人面涂深黄红眉黑吻谓之佛妆
　　北地产鹿有倍大于中国者鹿角近根实处刻以为环肉好相半内虚可以贮物谓之鹿顶合
　　京师置都亭驿待辽人都亭西驿待夏人同文馆待髙丽怀逺驿待南蛮元丰待髙丽最厚沿路亭皆名髙丽亭髙丽人泛海而至明州则由二浙遡汴至都下谓之南路或至宻州则由京东陆行至京师谓之东路二路亭传一新常由南路未有由东路者髙丽人便于舟楫多赍辎重故尔
　　髙句骊古箕子之国虽夷人能文先公守润得其使先状云逺离桑域近次蔗封盖取食蔗渐入佳境之义崇宁中遣使贺天宁节表有良月就盈之句盖谓十月十日其属辞如此
　　髙丽人尝在常州买民间养鸽放之鸽识家飞去常人唯恐不售使还又托生辰买鸽放生人家争出名鸽既售即笼入舟中去更数日方生辰遂载行反以为得计九江之下贵池口属池州九江之上富池口属兴国军富池口有吴甘寜庙案吴志甘寜屯于当口或疑其富池口也又恐自有当口宁传云为西陵太守以阳新下雉为奉邑今永兴县有阳新里下雉村盖宁故国庙碑刻甚多并无说此者
　　东海神庙在莱州府东门外十五里下瞰海咫尺东望芙蓉岛水约四十里岛之西水色白东则色碧与天接岛上有神庙一茅屋渔者至彼则还屋中有米数斛凡渔人阻风则宿岛上取米以为粮得归便载米偿之不敢欺一粒稍北与北蕃界相望渔人云天晴时夜见北人举火度之亦不甚逺一在蓬莱阁西后枕溟海先公守东莱派买上供绵十万两诸邑请重禁私市公曰如是将扰而不能办问市价防钱曰毎两百钱公命增二十委掖令田望莅之如私市贮钱邑门不问多少随手交易十余日四乡趋利而来遂足所售数或谓价外増恐亏有司公曰朝廷平价和市之意正如此崇宁初行当十大钱秤重三小钱后以币轻物重令东南改为当五钱轻于东北私铸盗贩不可禁乃一切改为当三轻重适平然后定是时内帑藏钱无筭折阅万亿计京师一旦自凌晨数骑走出东华门呼里巷当十改为当三顷刻遍知故凡富人无所措手开封府得防民间质库限五日作当十赎质细民奔走趋利质者不堪命稍或拥遏有司即以重刑加之有巨豪善计者至官限满自展五日依旧作当十赎质大榜其门朝廷闻而録赏之余族父炳居湖州仪鳯桥西常贮数百缗钱以射利会当十法变子弟先得消息请速以钱易他货族父笑而不答良久云钱遂不可用耶子弟曰然族父曰我不用他人亦不可用又何为既失此后稍不给终不少悔
　　州郡承唐衰藩镇之弊颇成僭拟衙皂有子城使军中使教练使等号近制始革去先公知润州值衙校转资用黄纸写牒公大惊吏白旧例其间尽准勑条通判州事慎宗杰以为无害公曰岂有庶官而敢押黄纸耶自后改用白纸故事中书门下侍郎宰相押黄后省官皆押纸背慎在常调未尝知此
　　阳翟田望勤于竿牍亦善其事日发数十函不倦由此自出官移令改秩出常调皆自致也一书用好纸数十幅近年纸价髙田俸入尽索于此亲朋间目之为纸进纳盖纳粟得官号进纳故以名之
　　近年拳石之贵其不可数计太平人郭祥正旧蓄一石广尺余宛然生九峯下有如岩谷者东坡目为壶中九华因此价重闻今已在御前东坡集载怪石供云谪居黄时所得余寓居其地屋后有山名破湖山乃此石所出处也毎年潦水退细民往求之五色莹彻中有纒丝者可琢为环珥玩饰常苦其细置斛中渍水养菖蒲不适他用
　　刘鋹好治宫室欲购怪石乃令国中以石赎罪富人犯法者航海于二浙买石输之今城西故苑药洲有九石皆髙数丈号九曜石
　　端州石在深谷中细而润初为官封之已难得后兴庆建军以王地禁采石不可复得石上有鸜鹆眼宛若生者晕多而青緑为贵磨砻终不可去俗透石涎也端砚藏久无不甈者以石润久亦干故不平如湿木干则不平
　　造笔用毫最佳好事者用栗鼠或猩猩毛以为竒然不若毫便于书也广南无用鸡毛然毛匾不可书代匮而已近世笔工宣州诸葛氏常州许氏皆世其家安陆成安道弋阳李展之徒尚多驰名于时宣人善治竹管莹洁可爱亦有以苇为管者贵其轻髙丽使过常州市笔诸许待其解舟即急售之半无毛头以为得计
　　叶涛好弈棋介甫作诗切责之终不肯已弈者多废事不论贵贱嗜之率皆失业故唐人目棊枰为木野狐言其媚惑人如狐也
　　自崇宁复榷茶法制日严私贩者固已扺罪而商贾官劵请纳有限道路有程纎悉不如令则被繋断罪或没货出告缗愚者往往不免其侪乃目茶笼为草大虫言其伤人如虎也
　　江西瑞州府黄蘖茶号絶品士大夫颇以相饷所产甚微寺僧园户竞取他山茶冒其名以好事者黄鲁家正在双井其自言如此
　　陈州芍药花殊胜近嵗进花自陈三百里一日一夜驰至都下其法初剪花时用渍蒲黄蘸其疮微曝之俟花蔫乃入笥中取时刈去所封蒲黄布湿地上一两时顷絣绳以花倒悬之真如新采者
　　抚州莲花纱都人以为暑衣甚珍重莲花寺尼凡四院造此纱撚织之妙外人不得传一嵗每院才织近百端市供尚局并数当路计之已不足用寺外人家织者甚多往往取以充数都人买者亦自能别寺外纱其价减寺内纱什二三
　　两川冶金沿溪取沙以木槃淘得之甚微且费力登莱金坑户止用大木锯剖之留刃痕投沙其上泛以水沙去金着锯纹中甚易得元祐中莱州城东刘姓茔地金苖生官莅取焉乃发墓凡砖瓦间皆金色也刘葬才十数年不知气脉蒸陶如此之速累月取尽地为深穴得金万亿计自官抽官市匠吏窥窃外刘所得十二三焉京东诸郡之钱尽劵与刘氏刘氏乃一村氓不分菽麦者得钱无所用往来诸郡恍惚醉饱嵗余亦死钱竟没官刘世遂絶
