<!-- { "loadSidebar": true } -->
　　蔡持正自左揆责知安州甞作安陆十诗呉防厚捃摭笺注蔡坐此贬新州其诗有云睡起莞然成独笑数声渔笛在沧浪防厚注云未知蔡确此时独笑何事先公帅广崇宁元年正月游蒲涧因越俗也见游人簮鳯尾花作口号中一聨云孤臣正泣龙草游子空簮鳯尾花盖以被遇先朝自伤流落后监司互论乃指此句以为罪其诬注云契勘正月十二日哲宗皇帝已大祥岂是孤臣正泣之时鞫狱竟无他意防口可畏如此宣和初荆州掾见僧房有异花不知名僧云花气酷烈不可近掾因题诗云山花红与緑日暮顔色足无名我不识有毒君莫触后有人譛掾于苏漕指此诗曰湖南漕宪俱衣绯余皆衣緑无衣紫者苏漕最老又独无出身数发摘官吏故掾托意山花实以嘲漕苏大怒竟捃摭掾王介甫居金陵作谢墩诗云我名公字偶相同我屋公墩在眼中公去我来墩属我不应墩姓尚随公盖晋谢安故地也谢字安石介甫名安石
　　苏子瞻谪黄州居州之东坡作雪堂自号东坡居士后人遂目子瞻为东坡其地今属佛庙子瞻元祐中知杭州筑大堤西湖上呼为苏公堤属吏刻石榜名世俗以富贵相髙以堤音低颇为语忌未几子瞻迁谪元祐时孟氏作后京师衣饰画作双蝉目为孟家蝉蝉有禅意乆之后竟废
　　元丰间诏僧慈本住慧林禅院召见赐茶以为荣遇先公侍上见宣谕慈本云京师繁盛细民逐末朕要卿来劝人作善别无他语召诣禁中赐十字师号及御制僧惟白续灯録叙其后赐僧楷四字禅师号楷固不受以钓名推避之际颇不恭朝廷正其罪投之逺方无他异术穷情露教遂不振又狂逆不道伐诱畧多出浮屠中宣和初乃译正其教改僧为徳士复姓氏完髪肤正冠裳尽革其尤夷者
　　都下市井辈谓不循理者为乖角又谓作事无据者为没雕当【入声】防仪间折发以一竿掲之名乖角卫士顺天幞头有一脚下垂者其侪呼为雕当不知名义所起记之以俟识者
　　京师买妾毎五千钱名一个美者售钱三五十个近嵗贵人务以声色为得意妾价腾贵至五千缗不复论个数既成劵父母亲属又诛求谓之徧手钱本朝贵人家选壻于科塲年择过省士人不问隂阳吉凶及其家世谓之榜下捉壻亦有缗钱谓之系捉钱盖与壻为京索之费近嵗富商庸俗与厚藏者嫁女亦于榜下捉壻厚捉钱以饵士人使之俯就一壻至千余缗既成婚其家亦索徧手钱往往计校装槖要约束缚如诉牒如此用心何哉





<子部,小说家类,杂事之属,萍洲可谈>
　　钦定四库全书
　　萍洲可谈卷二　　　　　　宋　朱彧　撰
　　广州市舶司旧制帅臣漕使领提举市舶事祖宗时谓之市舶使福建路泉州两浙路明州杭州皆傍海亦有市舶司崇宁初三路各置提举市舶官三方唯广最盛官吏或侵渔则商人就易处故三方亦迭盛衰朝廷尝并泉州舶船令就广商人或不便之
　　广州自小海至溽洲七百里溽洲有望舶巡检司谓之一望稍北又有第二第三望过溽洲则沧溟矣商船去时至溽洲少需以诀然后解去谓之放洋还至溽洲则相庆贺寨兵有酒肉之馈并防防赴广州既至泊船市舶亭下五洲巡检司差兵监视谓之编栏凡舶至帅漕与市舶监官莅阅其货而征之谓之抽解以十分为率真珠龙脑凡细色抽一分瑇瑁苏木凡麤色抽三分抽外官市各有差然后商人得为己物牙重及三十斤并乳香抽外尽官市盖货也商人有牙稍大者必截为三斤以下规免官市凡官市价微又凖他货与之多折阅故商人病之舶至未经抽解敢私取物货者虽一毫皆没其余货科罪有差故商人莫敢犯
　　广州市舶亭枕水有海山楼正对五洲其下谓之小海中流方丈余舶船取其水贮以过海则不坏逾此丈许取者并汲井水皆不可贮久则生虫不知此何理也舶船去以十一月十二月就北风来以五月六月就南风船方正若一木斛非风不能动其樯植定而防侧挂以一头就樯柱如门扇防席谓之加突方言也海中不唯使顺风开岸就岸风皆可使唯风逆则倒退尔谓之使三面风逆风尚可用矴石不行广帅以五月祈风于丰隆神
　　甲令毎舶大者数百人小者百余人以巨商为纲首副纲首杂事市舶司给朱记许用笞治其徒有死亡者籍其财商人言船大人众则敢徃海外多盗贼且掠非诣其国者如请占城公据而误入真腊则尽没其舶货缚北人卖之云尔本不来此兼外夷虽无商税而诛求谓之献送不论货物多寡一例责之故不利小舶也舶船深濶各数十丈商人分占贮货人得数尺许下以贮物夜卧其上货多陶器大小相套无少隙地海中不畏风涛唯惧靠阁谓之凑浅则不复可脱船忽发漏旣不可入治令奴持刀絮自外补之奴善游入水不瞑舟师识地理夜则观星昼则观日隂晦观指南针或以十丈绳钩取海底泥嗅之便知所至海中无雨凡有雨则近山矣商人言舶船遇无风时海水如鉴舟人捕鱼用大钩如臂缚一鸡鹜为饵使大鱼吞之随其行半日方困稍近之又半日方可取忽遇风则弃或取得大鱼不可食剖腹求所吞小鱼可食一腹不下数十枚枚十数斤海大鱼毎随舶上下凢投物无不噉舟人病者忌死于舟中徃徃气未絶便卷以重席投水中欲其遽沉用数瓦罐贮水缚席间才投入羣鱼并席吞去竟不少沉有锯鲨长百十丈鼻骨如锯遇舶船横截断之如拉朽尔船行海中忽逺视枯木山积舟师疑此处旧无山则蛟龙也乃断髪取鱼鳞骨同焚稍稍没水中凡此皆危急多不得脱商人重胡僧云度海危难祷之则见于空中无不获济至广州饭僧设供谓之罗汉斋
　　北人过海外是岁不还者谓之住蕃诸国人至广州是岁不归者谓之住唐广人举债总一倍约舶过偿住蕃虽十年不归息亦不増富者乘时畜缯帛陶货加其直与求债者计息何啻倍蓰广州官司受理有利债亦市舶使专敕欲其流通也
　　广州蕃坊海外诸国人聚居置蕃长一人管勾蕃坊公事专切招邀蕃商入贡用蕃官为之巾袍履笏如华人蕃人有罪诣广州鞫实送蕃坊行遣缚之木梯上以藤杖挞之自踵至顶每藤杖三下折大杖一下盖蕃人不衣裈袴喜地坐以杖臀为苦反不畏杖脊徒以上罪则广州决断蕃人衣装与华异饮食与华同或云其先波巡尝事瞿昙氏受戒勿食诸肉至今蕃人但不食猪肉而已又曰汝必欲食当自杀自食意谓使其割己肉自啖至今蕃人非手刃六畜则不食若鱼鼈则不问生死皆食其人手指皆带寳石嵌以金锡视其贫富谓之指环子交阯人尤重之一环直百金最上者号猫儿眼睛乃玉石也光焰动灼正如活者究之无他异不知佩袭之意如何有摩娑石者辟药虫毒以为指环遇则吮之立愈此固可以卫生
　　海南诸国各有酋长三佛齐最号大国有文书善筭商人云日月蚀亦能预知其时但华人不晓其书尔地多檀香乳香以为华货三佛齐舶赍乳香至中国所在市舶司以香系榷货抽分之外尽官市近嵗三佛齐国亦榷檀香令商就其国主售之直増数倍蕃民莫敢私鬻其政亦有术也是国正在海南西至大食尚逺华人诣大食至三佛齐修舩转易货物逺贾辐凑故号最盛广中富人多畜奴絶有力可数百斤言语嗜欲不通性淳不逃徙亦谓之野人色黒如墨唇红齿白髪鬈而黄有牝牡生海外诸山中食生物采得时与火食饲之累日洞泄谓之换肠縁此或病死若不死即可蓄久蓄能晓人言而自不能言有一种近海野人入水眼不眨谓之昆仑奴
　　广州杂俗妇人强男子弱妇人十八九戴乌丝髻衣皂半臂谓之逰街背子
　　乐府有菩萨蛮不知何物在广中见呼蕃妇为菩萨方识之
　　广州蕃坊见蕃人赌棊并无车马之制只以牙犀角沉檀香数块于棊局上两两相移亦自有节度胜败予以戏事未尝问也
　　余在广州甞因犒设蕃人大集府中蕃长引一三佛齐人来云善诵孔雀明王经余思佛书所谓真言者殊不可晓意其讹喜得为证因令诵之其人以两手向背倚柱而呼声正如瓶中倾沸汤更无一声似世传孔雀真言者余曰其书已经重译宜其不同但流俗以此书荐亡者不知中国神如何晓会
　　南海庙前有大树生子如冬熟时解之其房如芭蕉土人呼为波罗渍之可食
　　英州碧落洞生钟乳牧羊者多徃焉或云羊食钟乳间水有全体如乳白者其肉大补羸谓之乳羊活时了不能识刲之然后见极难得或一嵗得一二枚郡守即献广帅监司
　　汉以神雀改元书不言其状广南人说神雀或红或白一羣必备五色飞集极髙树自十丈以下皆不肯栖食露吸风网罟不能及余在曹溪寺屡见之忽来倐去嘲哳似雀噪色鲜明询诸彼人自来未甞有捕得者海南诸国有倒挂雀尾羽备五色状似鹦鹉形小如雀夜则倒悬其身畜之者食以渍粟米甘蔗不耐寒至中州輙以寒死寻常误食其粪亦死元符中始有携至都城者一雀售钱五十万东坡梅词云倒挂緑毛么鳯盖此鸟也
　　余在广州购得白鹦鹉译者盛称其能言试听之能蕃语耳嘲哳正似鸟声可惜枉费教习一笑而还之南方大长二三尺介厚而白造玳瑁器者用以补衬名曰筒方谚曰筒夹玳瑁神不晓会初时民间无用不可售后縁官市价涌贵先公帅广内侍省牒广州市筒数百斤公不报僚吏以为言公曰吾专行之勿累尔矣卒不与市民頼以不扰
　　广右英州清逺峡小龙祠余尝谒之数间屋当溪山竒絶处龙乃五虵其色一如生金王也一如红锦妃也一青一緑判官也一黄走吏也又有小者如王色太子也蟠曲一漆合中发视之或见或隐甚神异其状比常虵细劲而长横目广颡不畏人色皆鲜明胜于丹青祀之则出据香炉上火不能或食所祀酒茗
　　闽浙人食蛙湖湘人食蛤蚧大蛙也中州人每笑东南人食蛙有宗子任浙官取蛙两股脯之绐其族人为鹑腊既食然后告之由是东南谤少息或云蛙变为黄广南食蛇市中鬻蛇羮东坡妾朝云随谪惠州尝遣老兵买食之意谓海鲜问其名乃蛇也哇之病数日竟死琼管夷人食动物凡蝇蚋草虫蚯蚓尽捕之入截竹中炊熟破竹而食顷年在广州蕃坊献食多用糖脑麝有鱼虽甘旨而腥臭自若也唯烧笋菹一味可食先公使辽日供乳粥一碗甚珍但沃以生油不可入口谕之使去油不听因绐令以他器贮油使自酌用之乃许自后遂得淡粥大率南食多盐北食多酸四夷及村落人食甘中州及城市人食淡五味中惟苦不可食
