<!-- { "loadSidebar": true } -->
　　钦定四库全书　　　　　子部十二
　　提要
　　萍洲可谈三卷　　　　小説家一【杂事之属臣】等谨案萍州可谈三卷宋朱彧撰彧字无惑乌程人是书文献通考著录三卷而明代商濬刻入稗海陈继儒刻入秘笈者均止五十余条不盈一卷陶宗仪説郛所録更属寥寥盖其本乆佚濬等特于诸书所引掇拾残文以存其槩皆未及睹三卷之本也惟永乐大典征引颇繁裒而辑之尚可复得三卷谨排纂成编以还其旧虽防佚之余重为缀缉未必毫发无遗然较明代诸家所刋防四倍约畧核计已得其十之八九矣彧之父服元丰中以直龙图阁厯知莱润诸州绍圣中尝奉命使辽后又为广州帅故彧是书多述其父之所见闻而于广州蕃坊市舶言之尤详考之宋史服虽坐与苏轼交防贬官然寔非元祐之党尝有隙扵苏辙而比附扵舒亶吕恵卿故彧作是书扵二苏颇有微词而扵亶与恵卿则往往曲为解释甚至扵元祐垂有政由帷箔之语盖欲回防其父不得不回防其父党遂不得不尊绍圣之政而薄元祐之人与蔡绦鐡围山丛谈同一用意殊乖是非之公然自此数条以外所记土俗民风朝章国典皆颇足以资考证即轶闻事亦往往有禆劝戒较他小説之侈神怪肆恢嘲徒供谈噱之用者犹有取焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　萍洲可谈卷一　　　　　　宋　朱彧　撰
　　元丰间彧先公为右史神考遣使治楚州新河面戒之曰东南不惯兴大役卿且为朕爱惜兵士大哉王言简而有体
　　元丰六年冬祀先公导驾既进辇辇中忘设衾褥遽取未至上觉之乃指顾问他事少选褥至遂升辇以故官吏无罪圣度如此
　　舅氏胡宗尧嘉祐初引见改官举将十七员仁宗问其家世或奏枢宻使胡宿之子即有防更候一任回改官时又有因失入死罪连坐于条合展举员改次第等官上宣谕未令改官凡三引见几十余年大臣或以为言上曰此人曽杀朕百姓不可改官
　　三省俱在禁中元丰间移尚书省于大内西切近西角楼人呼为新省崇寜间又移于大内西南其地遂号旧省以建左右班直或云旧省不利宰相自剏省至废蔡确王珪吕公着司马光吕大防刘挚苏颂章惇曽布更九相唯子容居位日浅亦谪罢余不以存没或贬广南或贬官
　　祖宗故事宰相呼相公节度使带开府仪同三司元丰官制前带同中书门下平章事亦呼相公谓之使相三公正真相之任呼公相尚书改令防为公相防蔡京首以太师为公相其子攸自淮康军节度使除开府仪同三司遂父呼公相子呼相公时京父子入侍曲宴上云相公公相子京对云人主主人翁际遇之盛如此宰相礼絶庶官都堂自京官以上则坐选人立白事见于私第虽选人亦坐盖客礼也唯两制以上防茶汤入脚牀子寒月有火鑪暑月有扇谓之事事有庶官只防茶谓之事事无茶见于唐时味苦而转甘晩采者为茗今世俗客至则啜茶去则啜汤汤取药材甘香者屑之或温或凉未有不用甘草者此俗遍天下先公使辽辽人相见其俗先防汤后防茶至宴会亦先水饮然后品味以进
　　朝辨色始入前此集禁门外宰执以下皆用白纸糊烛笼一枚长柄掲之马前书官位于其上欲识马所在也朝时自四鼔旧城诸门启关放入都下人谓四更时朝马动朝士至者以烛笼相围绕聚首谓之火城宰执最后至至则火城灭烛大臣自从官及亲王驸马皆有位次在皇城外仗舍谓之待漏院不与庶官同防火城毎位有翰林官给酒果以供朝臣酒絶佳果实皆不可咀嚼欲其乆存先公与蔡元度尝以寒月至待漏院卒前白有羊肉酒探腰间布嚢取一纸角视之臡也问其故云恐寒冻难解故懐之自是止令供清酒
　　本朝置大宗正寺治宗室濮邸最亲嗣王最贵于属籍最尊世世知大宗正事自宗晟迄宗汉皆安懿王子兄弟相继宗字行尽死诸孙仲字行复嗣爵判宗正寺人人谨厚练敏宗子率从其教诲崇寜初分置敦宗院于三京以居疎冗选宗子之贤者莅治院中或有尊行治之者颇以为难令郯初除南京敦宗院登对上问所以治宗子之畧对曰长于臣者以国法治之防于臣者以家法治之上称善进职而遣之令郯既至宗子率教未尝扰人京邑甚有頼焉
　　嗣濮王宗晟伯仲第十二英庙亲兄也元丰间神考将诣睦亲宅浇奠近亲嗣王欲邀车驾幸旧邸防日逼不及造朝故事戚里近属许献时新即于东华门投进时邸中无新果求得丁香荔枝数百枚函之附短奏云来日乞诣安懿王影堂烧香进入上果喜曰十二自来晓事即降处分至濮邸望见祠貎下辇去繖洒泪而入既已延见近族慰劳诸父加恩各迁使相郡王
　　嘉王颢裕陵亲弟也好读书元丰间数上疏论政事记室或谏之曰大王为天子弟无狗马声色之好防心方册固是盛徳而数干廷议非所以安太后也王矍然亦悟尔后惟求医书与其僚讲汤液方论而已朝廷果贤其好古降诏褒谕至今医家有嘉王集方
　　熈寜间始命宗室应科举大观间内臣有赴殿试者政和八年帝子亦赴殿试宗子及第始于令铄内臣及第始于梁师成亲王及第始于嘉王楷故事有官人应举谓之锁防例不作廷魁戊戌牓嘉王第一人登仕郎王昴第二人顔天选第三人上宣谕嘉王楷有司考在第一不欲以魁天下以第二人为榜首锁防人作廷魁自王昴始
　　帝女号公主壻为驸马都尉近亲号郡主县主而壻俗呼郡马县马甚无义理近世宗女既多宗正立官媒数十人掌议婚初不限阀阅富家多赂宗室求婚茍求一官以庇门戸后相引为亲京师富人如大桶张家至有三十余县主
　　宣和殿燕殿也中贵人官髙者皆直宣和殿始置学士命蔡攸置直学士命蔡翛蔡儵置待制命蔡绦后又置大学士命蔡攸自盛章王革髙佑皆相继为学士班秩比延康殿学士而在上凡外除则换延康盖宣和职亲地近非他比己亥嵗改保和殿
　　本朝五等之爵自公侯伯子男皆带本郡县开国至封国公者则称某国公初封小国次移大国以为恩数亦有乆不徙封者文彦博初封潞国公三十年不徙封王安石初封舒国公后徙荆国既死追封舒王凡二国蔡京初封嘉国徙卫国楚国鲁国凡四国复加陈鲁二国公辞不拜何执中初封荣国公五年不徙封薨于位追封清源郡王此仅事也元祐初司马光封温国议者以其刚厉宜济之以温东坡行麻词亦云封国于温用旌直徳崇寜初曽布自相府以贿贬授防州司戸防军议者以其贪墨故箴之以防执笔者果有意乎
　　自元符绍圣以前大臣罕有除在京宫观者两府召还为宫使侍读甚稀阔从官左迁重者外移轻者易职事时有八座改枢宻承防独座改工部侍郎皆不美也王震自吏部尚书移知开封府又除枢宻都承防王尝语先公曰震所谓齐一变至于鲁鲁一变复至于齐者也政和间近臣罢执政官即授提举在京宫观既体貌之而名实相副以罪去者固自有法
　　典制寄禄官三品紫衣金鱼五品绯衣银鱼职事官虽髙非特赐不得预虽特赐而寄禄未至本品则带赐鱼在衔内寄禄官已至本品则不入衔外任官或借衣色者不佩鱼衔内称借色有赐色者仍称赐色转运使副提防刑狱知州军并借紫本衣緑者止借绯转运判官通判州军并借绯自崇寜初増置提举官不一惟学事与常平借绯余衣本色其合借衣色者勅上云候廻日依旧服色自朝辞出国门则衣借色廻入国门则衣本色近制借色仍佩鱼江公着曽任知州借紫后除转运判官勅上不带借紫公着仍衣紫马余庆知彭州借紫替廻赴部方理通判资序惧失借色不肯受本等官请宫祠归仍衣紫凡勅上不带借衣者自不合着
　　典制左降官不追勲赐虽贬窜遇恩复官即依旧勲赐政和间方省勲舒亶在元丰时被擢用由台州临海县尉改官骤迁两制赐金紫未经郊礼不得勲后坐事除名更沛叙初授官乃复前台州临海县尉赐紫金鱼袋邹浩建中靖国中除通直郎中书舍人赐金紫未经郊礼不得勲后贬新州丙戌赦除党籍以得罪轻重叙官或得郡宫祠或未有差遣邹降三官叙乃复承奉郎赐紫金鱼袋无差凡降官与职并称降授责散官并称责授散官如节度副使团练副使虽号武官皆依旧赐顷见元祐臣僚责授副使者两制已上仍衣紫从官已下元衣緑者仍衣緑唯责授长史别驾已下者不以旧官髙卑并衣緑故宰相贬岭南司户防军衣緑东坡初责惠州团练副使再贬儋耳授琼州别驾元符末首复朝奉郎提举玉局观得报便北归至广州犹未授告防先公至东坡先折简与公曰头间生妨巾裹欲着帽相见盖不欲青衣耳坡于外物宜不能动惜其犹以此介胷中
　　故事节度使初除小镇次中镇后大镇绍圣间见吕吉甫建节初除保寜军婺州移武昌军鄂州移镇南军洪州其序如此崇寜间蔡元长自司空左揆建节初除安逺军节度使安州亦小镇政和以来帝子繁衍宗室近戚大臣中贵邉将加恩者众诸路节镇除祖宗潜藩外止六十余防几无虚位薛昂罢执政初除彰信军节度使相州中镇也蔡攸自宣和殿大学士初除淮康军节度使蔡州大镇也岂是时小镇适无阙员乎刺史防御团练使正任则本州系衔与知州叙官毎州止一员不除则阙任他官兼领防御刺史者谓之遥郡本州不系衔往往取美名如康荣雄吉诸州一州或有数员大率邉将多带雄州戚里多带荣州医官多带康州
　　着令朝奉郎至朝请郎致仕则得任子疾困及暴卒者往往旋求致仕至有匿哀或诈为日前文书冒法狼狈大观初吏部尚书张克恭建言员郎亡即与推恩遂革此风州县选人有般家人二名日给雇钱人二百往往逺指程驿务多得雇钱于法须沿路官司押劵为騐盖防诈伪然无不伪为者余以为不若以官资定钱数给之听其自便既免欺诞且省刑宪当路者殊不论此在京百官席帽宰执皇亲用繖呼为重盖旧日两制以下至寺监官出入马后拥大圆扇用以遮日色绍圣间上在角楼望见庶官马后有大扇因问其名内侍误云是掌扇上云掌扇非人臣宜用遂禁止之
　　政和间有提举学事官上殿劄子论庶官或用玉斧同于斧扆之义乞革去勘会得乃是人间所用柱拂子或名柱斧以水晶或铜铁为之制度无僣言者坐所论不实罢遂不果禁止
　　狨座文臣两制武臣节度使以上许用毎嵗九月乗至三月彻无定日视宰相乗则皆乗彻亦如之狨似大猴生川中其脊毛最长色如黄金取而缝之数十片成一座价直钱百千背用紫绮縁以簇四金雕法锦其制度无殊别政和中有乆次卿监者以必迁两制预置狨座得躁进之目坐此斥罢或云狨毛以借衣不皱先公使辽时已作两制乗狨座副使武臣乗紫丝座故事使虽非两制亦乗狨座张繖金带金鱼重将命也大观中国信以礼部尚书郑允中充使奉寜军节度使童贯充副使遂俱乗狨座
　　吕嘉问自熈寜中跻要显徧厯名藩绍圣末以杂学士守成都被诬搆遂不可辨狱成大理寺定断赃罪纹典制官吏赃罪笞已为终身之累吕以贵品得议责散官安置适皇上登极大沛复官频更赦令渐复职竟得旧物领宫祠二十年前后磨勘及八寳特恩转寄禄官以正议大夫八十余嵗病卒复以先朝旧臣髙资乆次特赠资政殿学士视执政官
