<!-- { "loadSidebar": true } -->
　　崇宁间邓州南阳县村民发古冢县尉王俨莅掩之王为余言其详云竁中有二瓦棺已碎其左者购得一铜印方寸许文甚古识之者云温不禁印时方竞访古器即为中贵人取去未知温何代人也仲父久中尚竒每仿古物立怪名以绐流俗庐于先茔下山多岩谷乃披荆求其壮观者刻作前人题署姓名年号皆诡异既不可据真儿戏尔前人所居与其器用后世所以爱慕之者思其人也其人无可思而寳其物与地者蔽也夫防器儿戏又乌足以为君子之雅好也欤
　　中官宋用臣熙宁间备任使以敏练称上意性极精巧元祐时责官舒州州将作乐鼓甚巨饰以金彩既成其旁一环脚断欲剖之惜工费宋乃献计为环其下作鎻状以铁固鼓腹之竁使甚隘即钉环入竁中既入鎻张遂不复脱事多似此
　　东南谓乌啼为凶鹊噪为吉故或呼为喜鹊顷在山东见人闻鹊噪则唾之乌啼却以为喜不知风俗所见如何
　　姚祐自言尝任泽州邑尉郡当太行之喉官吏有未尝到处郡将以虎患遣尉祠之乃在山巅姚往宿山下见居民环屋埋巨木云以拒虎稍晩虎出数十为羣首尾相衔睥睨庐舍人畜俱股栗旦起登山姚披练推挽而上至絶顶得板屋有石刻姚致祭摹墨本以归
　　溱州有虎穴凢十里许修谷茂丛班斓旁午南北路口行者相集而度否则遇害荆州孙伟竒甫刺溱亲为予道其详夫市朝固有此地人或忽之致祸可不慎哉徽宗大观间京东路民家有牛生麒麟村人不识以为怪撃杀之有司既闻验问真瑞物也乃上奏因图其形下诸路俾民间预识其状或有生者即重赏购之元祐间有携海鱼至京师者谓之海哥都人竞观其人以槛寘鱼得金钱则呼鱼应声而出日获无筭贵人家传召不稍暇一日至州北李驸马园放入池中呼之不复出设网罟百计竟失之李园池沼雄胜或云三殿幸其第爱赏以为披香太液所不及海哥盖海豹也有斑文如豹而无尾凡四足前二足如手后二足与尾相纽如一登莱傍海甚多其皮染緑可作鞍鞯当时都下以为珍怪蠢然一物了无他能贵人千钱求一视唯恐后岂适丁其时乎
　　沈遘知杭州号神明之政吏不能欺尝以西湖为放生池禁捕鱼人无敢取蛙蚓者
　　九宫山有金星银星鱓不居水中凿山者于坚土内得之悬暴干久不坏其背金银星宛如一具秤斤两稀宻无纎毫差秤星十五斤鱓背星二十斤枚枚如此土人以治风气病本草不载
　　孙叔敖杀枳蛇盖两首蛇也江南山中蛇两端皆有头口目全具行相牵挽腹红背黒长大率如箸相传是老蚓两口无舌未尝见其开张正一大蚓耳恐叔敖所见不如此或云枳蛇一颈两首故怪

<子部,小说家类,杂事之属,萍洲可谈>
　　钦定四库全书
　　萍洲可谈卷三　　　　　　宋　朱彧　撰
　　先公在讲筵闻神考言熊本表章用印端谨朱色鲜明前后无小异由此受知遂擢用至两制近世长吏生日寮佐画夀星为献例只受文字其画却回但为礼数而已王安礼自执政出知舒州生日属吏为夀或无夀星画者但用他画轴红绣缄之必谓退回王忽令尽啓封挂画于防事标所献人名衔于其下良乆引客香共相瞻礼其间无夀星者或用佛像或用神鬼唯一兵官所献乃崔白画二猫既至前惭惧失措或云时缄墓铭者吏不敢展尤失献芹之意小节不可不戒古人不欺幽正谓此
　　滕宗闵知楚州有监司过境本州送酒食书有臣名即上闻既鞫狱乃书吏误用贺月旦表无他意滕坐送吏部监当盖知州细衔字多书欲谨吏每患难写乘暇用纸写前后衔谓之空头表牋用之固已不防向宗传为兴国军判官托士人作与漕使小简用金口清光俞允等字漕使举行取勘宛转自解仅免士人于书尺多不识体要往往误人宜谨用自不能识者不若不发书熈宁中有常州太守召赴阙其人颇熟时事将有陈述所主亦大臣中有力者【或云介甫】当无不称上意既陛见上首问锡山去郡防逺既非素备了不能对盖常州无锡县锡山俗呼惠山不阅图经故不知也上因顾近臣曰作守臣而不知境内山川其为政可料即罢去竟不曽开陈一言
　　杨杰次公留心释教尝上殿神考颇问佛法大槩杨并不详答云佛法实亦助吾教既归人咸咎之或责以圣主难遇次公平生所学如此乃唯唯何耶杨曰朝廷端慎明辩吾惧度作导师不敢妄对
　　青州王大夫尝守舒丹二州为诗极鄙俚每投献当路得之者留以为笑具季父为青掾王亦与一轴诗他日季父见其子乃谢之其子曰大人九百乱道玷渎髙明盖俗谓神气不足者为九百岂以一千则足数耶余中表任朝议大夫以八寳赦恩转中奉大夫其子对贺客则曰大人转此一官方始济事将来有遗表恩泽此二事非为善谑所以开悟为人子者
　　司马温公闲居西京一日令老兵卖所乘马嘱云此马夏月有肺病若售者先语之老兵窃笑其拙不知其用心也
　　富郑公致政归西都尝着布直裰跨驴出郊逢水南巡检盖中官也威仪呵引甚盛前卒呵骑者下公举鞭促驴卒声愈厉又唱言不肯下驴则请官位公举鞭称名曰弼卒不晓所谓白其将曰前有一人骑驴冲节请官位不得口称弼将方悟曰乃相公也下马执锐伏谒道左其赞曰水南巡检唱喏公举鞭去
　　世传杜祁公罢相归乡里不事冠带一日在河南府客次道帽深衣坐席末防府尹出衙皂不识其故相有本路运勾至年少贵游子弟怪祁公不起揖厉声问足下前任甚处祁公曰同中书门下平章事客次与坐席间固不能遍识常宜自处卑下最不可妄谈事及呼人姓名恐对人子弟道其父兄名及所短者或其亲知必贻怒招祸俗谓口快乃是大病
　　王荆公退居金陵结茅钟山下防杖入村落有老氓张姓最稔熟公每步至其门即呼张公张应声呼相公一日公忽大咍曰我作宰相许时止与汝一字不相同耳驸马都尉李端愿居戚里最号恭慎既失明犹戒励子弟故终身无过时京师竞州西二郎庙出圣水治病辄愈李素不事鬼神一日其子舍有病稚家人窃往请水李闻大怒即杖其子且云使尔子果死二郎岂肯受枉法赃故活之耶若不能活又何求
　　张昪杲卿自枢府乞骸除侍中河阳三城节度使致仕幅巾还第出居阳翟时时来洛中游嵩少颇接方外人絶口不挂时事有道人者善谈虚无杲卿雅爱之一日偕游少室山中左右従者十余人至大松树下杲卿坐石上道人探怀出小嚢茗屑汲涧泉折枯松煮之杲卿饮后道人即以余沥分饮従者既渴人竞啜少许已而皆僵仆盖茗中寘毒药故以困人唯道人与杲卿饮者无害尔道人乃前白曰欲告侍中求随行金银器往乡市药即入布嚢中杲卿四顾左右皆被毒莫能兴因大笑遣之携去至困者醒药力渐消始能行仅至山下投宿民家翌日归乃戒子弟慎交游
　　先公在绍圣初识孟在盖皇后父也时泰陵未有嗣常因景陵宫行香诸人聚首孟在忽太息或询其故孟曰中宫蓐月满望一皇嗣乃诞公主先公归语所亲曰孟在非长守富贵者也果如言后竟废
　　沈起待制诸子有见荆公者颇喜之许以荐擢一日沈盛饰出游过相府公闻其在门呼入与共匕筯先令褫带沈辞不得已公以手褰沈所衣真珠绣直击连称好好自后不得复见坐此沉废政和中台章言一朝士有湿活居士之目谓饮不择酒内不择人此数事平时人所易犯一被指斥则莫脱故举以为少俊之戒
　　张昪杲卿防时与程戡俱下第橐尽步出南薫门至朱仙镇是日立春就肆买食共探怀得数十钱仅能买汤饼无钱致肉也相与摘槐茁荐食而去后俱在政府遇立春日程邀杲卿开宴水陆毕陈艶妾环侍程有骄色杲卿从容话旧及朱仙槐角事程愧其左右面頳舌咋终无欢而罢杲卿归语其内曰程三其黜乎器盈于此矣未几果罢执政
　　先公以庆厯戊子八月十日生十八歳请解于广文馆尝至汴河上闻瞽者张听声知祸福公叩焉才謦欬张即曰吾故人也二十年不相遇公窃笑其诞再询知乡里便曰岂朱秘丞郎君乎公愕然张曰庆厯八年重阳日秘丞置酒次日诣谢闻公诞弥月又得预庆宴秘丞令视公彼时爱此声每不忘屈指已十七年矣因道公此举未及第后六年当魁天下皆如其言至今汴河岸常有张听声盖袭其名也
　　余幼时随母氏在常州时见钱秀才开图书知人三世姓男子知妇姓女子知夫姓无不騐吾家之姊长适呉氏次适沈氏钱阅书皆言夫姓呉当时怪其差缪后数年沈姊离婚归宗嫁呉寛夫不知图书何为而亿中乃尔生齿浩繁岂此数帖文字所能该括
　　熈宁间蜀中日者费老筮易以丹青寓吉凶在十二辰则画鼠为子画马为午各从其属画牛作二尾则为失画犬作二口为哭画十有一口则为吉其不一谓之卦影亦有繇词以相发明其书曰轨革费老筮之无不验其后转相祖述不知消息盈虚者往往冒行此术盖中否未可知也求筮者得幅纸画人物莫测吉凶待其相符然后以为妙卜以决疑而转生疑非先王命卜之意也其画人物不常鸟或四足兽或两翼人或儒冠而僧衣故为怪以见象朝士米芾好怪常戴俗帽衣深衣而蹑朝靴绀缘缬朋従目为活卦影又开封李昻作卦影自云能识倚伏每筮得象则説谕人亦有理趣余目击一事曽有一卒持百钱来筮昻探蓍布卦即画人裹巾半衣白半衣緑以杖荷二妇人头昻曰卜者士人半衣白似无官半衣緑似有官半緑似无出身半白又似有出身荷二妇人头两头隠以为贵人之首云后询知卜者何大正也何以布衣上书言元祐皇后称防得官后又言元符皇后忤防失官卜时方被罪昻术精妙余每求筮或中或否不能尽如此或言日者占筮系其穷通所谓术果如何哉
　　文潞公在贝州时有黄琠者为公筮用一幅大绫冩九十二歳善终六字藏于家考公自二十八歳作两制知成都四十二歳平贝州贼作宰相凡五十余年平日未尝降官虽赎铜罚俸亦无元祐初平章军国重事乆之以太师河东节度使侍中居西京绍圣元年公九十二歳坐异意降太子少保河南府差通判来取节钺月余终
　　何执中第五防时从人筮穷逹其人云公不第五否何曰然其人拊掌大笑连称竒絶因云公凡遇五即有喜庆何以熈宁五年乡荐余中榜第五人及第五十五歳随龙崇宁五年作宰相每迁官或生子非五年即五月或五日其验如此
　　湖州戚山嘉祐末梦人书玉旁页字示之云御名此汝及第时戚多与亲旧道之治平登极而御名不如所梦戚谓无验不数年神考龙飞正恊其字乡人素闻其详尤以为神是举不预荐方叹惋忽有防展年免解湖州惟戚山一名预免来年遂过省登第
　　常州李充元丰间在太学梦裸见舒亶时舒主学李意裸身有脱白之兆甚喜后太学贿狱起事连诸生李亦系御史台舒为中丞夜阅囚李正裸身对之因悟前梦蔡元度子仍悟前身是润州丹阳王家儿访之果然妻子尚在来见之相语如昔至八九歳渐熟世境旋忘前事雍丘李三礼生女小师数嵗即曰我是黄州黄陂典吏雷泽男亨甫年十七歳病疮卒雍丘牛商多在黄陂寻问如合符契它日雷泽往视小师一见便呼为父政和八年小师来黄陂抱其旧母号泣又数与邑人説其平昔皆验
　　王震子发平时人相之云五十歳水厄绍圣二年责知州五十歳矣畏水厄乃陆行至蕲水疽发顶上不可救岂所谓水厄者厄于蕲水耶
