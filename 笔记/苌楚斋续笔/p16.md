<!-- { "loadSidebar": true } -->
　　驳王士祯论诗语 
　　新城王文简公论诗绝句中有云：「中兴高步属钱郎，拈得维摩一瓣香。不解雌黄高仲武，长城何意贬文房。」云云。声木谨案：《中兴间气集》二卷，唐高仲武编。《提要》云：「仲武持论颇矜慎，其谓刘长卿十首以后语意略同，落句尤甚，鉴别特精，而王士祯论诗绝句独非之。盖士祯诗，修词之功多于练意，其模山范水，往往自归窠臼，与长卿所短颇同，殆以中其所忌，故有此自护之论耶。」云云。惠栋注本甚渊博，独遗此条，予故为之录出，补注于此。 
　　
　　顺天府志体例 
　　光绪甲申，修刊《顺天府志》一百三十卷、《附录》一卷。当时南皮张文襄公之洞为总纂，撰有《修书略例》，明确的当，洵属通人之论。其第廿六条云：「每卷标纂书人名氏于大题后行，书成照例复注云：某县某人纂。」云云。声木谨案：此法最善，一以观各人之笔墨，一以验各人之勤惰。后之读志者有所取资，实良法也。 
　　
　　家乡旧风俗 
　　吾乡妇女，光绪廿余年以前，不穿裙不能出房门。虽上竃烧火，洗衣拾柴，亦必拖裙。裙可补可旧，不可不穿。抬父母灵柩夫役临行时，孝子先须向之叩头，意谓请抬上人要小心，上人亦吾乡父母俗称。现在此等古风，久已澌灭净尽矣。 
　　
　　公私学校总目 
　　甲子冬季，据《小时报》云：「日本使馆调查，中国公私学校经费总额，全年为伍千玖百肆拾贰万肆千伍百陆拾柒元，而全年军费，为壹亿捌万万零伍百万元。以百分计算，前者仅占百分之叁又贰，后者竟占百分之玖拾陆又捌，其相差可谓豪矣。」云云。又据中华教育改进社云：「调查最近全国学生，统计共有陆百捌拾壹万玖千肆百捌拾陆人。内计小学生陆百陆拾万壹千捌百零贰人，中学生拾捌万贰千捌百零肆人，大学生及专门学生叁万贰千捌百捌拾人。」云云。中国戊戌变政以来，扰乱纷更已三十余年，所培植之学生，仅此而已。 
　　
　　吴彭年诗句 
　　杭州吴布衣彭年《题天津邵烈妇》诗中有云：「蝴蝶有情同出梦，鸳鸯到死不分飞。」云云。诗见《冷庐杂识》。声木谨案：此诗格虽不高，而措语甚为凄丽，故录之。 
　　
　　吴熙载论陶诗 
　　予见仪征吴让之□□熙载字册，后有自跋云：「余幼读彭泽诗，论诗辈皆称其澹远，谓唐韦苏州诗源于此，服习者，亦止尚其田家诸诗。三十岁时，临东坡帖《西田获早稻》诗，跋云彭泽有大不得已于中者，乃悟从前所闻皆皮相语。彭泽语气，正同潘黄门《闲居赋》序。后见慎伯质问，师云肮脏开少陵，是从来说陶诗者所未解。余乃服膺斯言，而信者绝少。守吾世兄以素册属录，附记此说。」云云。声木谨案：此说发前人所未发，包氏《艺舟双楫》中亦未载入，故录之于此，以为读陶、杜二家诗者之指南。 
　　
　　广西桐城文学家名氏 
　　岭西为古文学者：吕月沧、朱伯韩、龙翰臣及王定甫通政，号四大家。定甫独无桐城末派之弊，尝服膺包希仁，故更今名。迹其敢言伉直，殆不愧笑比河清之目，云云。语见邢士端《药禅室随笔》。声木谨案：岭西言古文学，夙从上元梅伯言郎中曾亮讲论者，尚有彭昱尧，字子穆，平南人，道光庚子举人，撰《致翼堂文集》廿卷、《诗集》四十卷。唐启华，原名岳，字子实，临桂人，□□□□举人，撰《涵通楼文集》□卷、《诗集》□卷，复编《涵通楼师友文钞》九卷、《附词》三卷。皆桐城文家之卓卓者，已详见《桐城文学渊源考》中。 
　　
　　衍义书目 
　　书之有衍义体，始于宋之真德秀撰《大学衍义》四十三卷。厥后明邱浚继之，撰《大学衍义补》一百六十卷，国朝强汝询更撰《大学衍义续》七十卷。宋之寇宗奭撰《本草衍义》二十卷，刊入《十万卷楼丛书》。□□□撰《本草衍义补遗》□卷，见杜文澜《古谣谚》卷首。张璐撰《千金方衍义》三十卷，明夏良胜撰《中庸衍义》十七卷，江西书局有重刊本。我朝钦定之书，则有《内则衍义》十六卷、《孝经衍义》一百卷。此外，张有誉撰《孝经衍义》六卷，见《无锡金匮县志》，□□□撰《周易衍义》八册，见《振绮堂书目》，王鎏撰《圣学入门书衍义》十二卷，见《续碑传集》，吕夏音撰《律吕新书衍义》一卷，见善化刘氏《算学书目》，汤仲谋撰《握奇衍义》一卷，见薛熙《明文在》，狄敬撰《尚书衍义》□卷，见《郎潜纪闻三笔》，某某撰《诗经衍义合参》八卷，□□□撰《小学衍义》□卷，罗忠节公泽南撰《人极衍义》一卷，刊入《罗山全集》中，□□□撰《孟子衍义》□卷，姚绍崇撰《论语衍义》十卷。姚氏居于益阳胡文忠公林翼戎幕中，与胡文忠公讲论所成。以胡文忠公学问、文章、勋业，即偶尔讲论之语，实中多精确不磨之义，当视为胡文忠公遗书。此书镂板已久，惜传本甚稀，湖南坊间尚难购得，他处更未之见，故略记崖略于此。《曾文正公家训》中，言衍义之体，即类书之体，真德秀之《大学衍义》，即类书也云云，殊为的论，但体例微有不同，曾氏究其大体言之耳。又元胡震撰《周易衍义》十六卷，见陈征芝《带经堂书目》。 
　　
　　花王阁剩稿 
　　明纪坤字厚斋，献县人，崇祯中诸生，撰《花王阁剩稿》一卷。集后有其孙容舒跋，称坤少有经世志，久而不遇，乃息意逃禅。晚牓所居曰花王阁，盖自伤文章无用，如牡丹之华而不实也。崇祯己卯，尝自编其诗为六卷，殁后尽毁于兵燹。此本为其子钰所重编，盖于败簏中，得藉物残纸，录其可辨识者，仅得一百余首，已非原帙云云。语见《四库提要》中。声木谨案：容舒字□□□□□□进士，官至姚安府知府，撰有《孙氏唐韵考》五卷、《玉台新咏考异》十卷。即《阅微草堂笔[记]》中所称为「姚安公」者，纪文达公之父也。坤当为纪文达公高祖，《阅微草堂笔记》中，言其撰有《花王阁剩稿》，并录其中《快哉行》一篇。《四库提要》皆经纪文达公一人所手定，其曾祖之集，不知何以仅入《存目》中，岂当时公论所不许耶，抑故示公正无私耶？亦可见当时风气浑朴，不容以私意羼入，非晚近人所能比也。 
　　
　　元遗山诗集注 
　　乌程施国祁字非熊，熟于辽、金、元三史掌故，竭二十年之力，撰有《金史详校》，式训堂有镌本，又撰《金源札记》，赵撝叔明府刻之云云。语见南海潘绎庈侍郎衍桐《缉雅堂诗话》中。声木谨案：非熊□□所注《元遗山诗集注》十六卷最为通行，实则未能赅备。据其自序言，初注一本，极为详赡，毁于火。后以五月记忆之力，重辑此本，苦于征引之书亦被毁尽，无可着力云云。亦此诗之厄也。 
　　
　　来□□等异秉 
　　建宁张亨甫孝廉际亮所撰《思伯子堂诗集》中，有自注云：「来文端公既瞽，闻马声而知马之良劣及病否。浦城朱缄三秉铭亦壮年而瞽，而嗅菊叶则能辨菊之种。」云云。声木谨案：此二人皆生有异秉，亦世所稀有，录之以广见闻。 
　　
　　北南宋揣摩科举书 
　　坊间所刊俗书，专以备科举之用者，自北宋已然，《四库》亦著录。类如宋人选本《苏门六君子文粹》七十卷、《增注唐策》十卷、《十先生奥论》四十卷、《历代名贤确论》一百卷，皆当时能文书贾专刻之，以备程试之用，不意流传数百年，竟登撰述之林也。 
　　
　　寿文寿诗 
　　名家古文，多存寿文者，殆无过归震川。名家古诗，多存寿诗者，殆无过毛西河，云云。语见张维屏《松轩随笔》中。声木谨案：毛西河太史奇龄所撰《西河合集》本极繁富，未闻有未刊之书。予于坊间，尚见有《唐人试帖》四卷、《唐七律选》四卷，均列名太史评选。未知真伪，姑记之于此。 
　　
　　齐鲁古印攈 
　　高南郑先生以金石名家，尝辑《齐鲁古印攈》□□卷。书甫印成，而先生遽谢世，嗣子翰生，为之增补以传之。潍县郭甫堂□□郑先生之甥也，夙从其舅游，耆学耽古，喜聚书，以余力为金石学。复搜罗三代秦汉金木印，辑为《续齐鲁古印攈》十六卷，于光绪壬辰间定本。予仅见郑氏本，已觉搜罗甚富，可资考证者甚多。此二书，固齐鲁古金木印印本之名著也。 
　　
　　明程大约墨苑 
　　明程大约字君房，自号筱野山人，新都人，素业墨。裒其家制图形，辑有《墨苑》十二卷、《卷首》八卷，明万历甲辰刊本，镂刊甚精。外间罕有传本，予得见此书，略记其崖略于此。《卷首》八卷，为《墨苑》名氏爵里，及《墨苑》人文目录，与同时人咏墨之诗文。《墨苑》十二卷，大旨分玄工□□□□□□儒藏、缁黄等为六类，每类一卷，又析分为上下二卷。新安程氏素业墨，而君房又兼攻古文词，复长于诗赋，撰有《圜中集》□卷、《志益集》□卷，故能胪举其家制之墨，图其形，言其制，以成此书，亦贾人中之能文而好事者。近日武进陶兰泉□□湘编辑《涉园墨萃十二种》，共三十五卷，己巳仲秋排印本，予已另录其目于《再续补汇刊书目》中。此种书并未收入，其遗逸者必仍多矣。 
　　
　　飞白录 
　　飞白书始于汉之蔡邕，「白」，古文原作「帛」。厥后代有其人，见于前人著录者甚多，然未有汇为专书，以资考证者。国朝吴趋陆白斋绍曾、海盐张文渔燕昌同辑《飞白录》二卷，后附张燕昌论飞帛文一篇。海盐黄椒升锡蕃参订，宁化刘星高为之序，搜辑颇详。自中郎以后，上自帝王，下而卿相，及草莽之士，凡见于史鉴及诗文杂著者，悉为登录，或加以按语，各署其名，古今人之工飞白书者，大致尽于是矣。是书为海盐黄氏校刊于三山官舍之擘荔轩，虽有刊本，流行不广。其见于前人著录者，只云张燕昌辑，既无卷数，又无同辑参订之人，故记其崖略于此。 
　　
　　唐云麾将军石刻有八 
