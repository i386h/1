<!-- { "loadSidebar": true } -->
　　上海妇女装束，每隔半年或一年即一变，样式千奇百怪，如入山阴道中，目不暇给。乙丑上半年，妇女流行之髻，有种种不同。据《时报》第贰百伍拾玖号《图画周刊》所载，有十二种名目，曰水波式、垂苏式、处女式、平分式、镰刀式、斜分式、定波式、刘海式、绞练式、圆弧式、垂翼式。并谓各式随所生之面配合，益增美丽云云。真可谓无奇不有矣。 
　　
　　巡抚衔 
　　光绪辛丑，和议告成时，建德周悫慎公馥任燕藩，奉旨赏加巡抚衔，为我朝二百余年所仅见。先文庄公闻之，笑曰：「此即记名巡抚也。」未几，果升任山东巡抚。 
　　
　　名儒论治生 
　　孟子以有恒产、有恒心为王政之端，可见人生治生，实为人生之要务。宋司马温公为相，每询士大夫私计足否。人或不悟而问之，公曰：「傥衣食不足，安肯为朝廷而轻去就耶！」宋贾黯廷试第一，往谢杜祁公，公无他语，独以生事有无为问。贾退，谓其门下客曰：「黯以鄙文魁天下而谢公，公不问，而独在于生事，岂以黯为无取耶？」公闻而言曰：「凡人无生事，虽多显宦，亦不能不俯仰，由是进退多轻。今贾君名在第一，则其学不问可知，其为显宦，则又不问可知。衍独惧其生事不足，以致进退之轻而不得行其志焉，何怪之有。」贾为之叹服。朱子谓：粗有衣食之资，便免俯仰于人。元许鲁齐先生谓：为学者，治生最为先务，苟生理不足，则于为学之道有所妨。我朝陆桴亭先生戒人，不可忽视治生，丧其生平。张杨园先生教人以稼穑为治生。倭文端公仁言：治生有道，即是实学。友朋中，有治生无术，以至身败名裂者，云云。声木谨案：人生当务之急，以治生为最要，亦不独儒者为然，但儒者每迂缓不解事，不善治生。历观古之名臣贤士，莫不谆谆以此为首务，予故汇记之于此，以当座右铭。 
　　
　　国朝论文各书 
　　瑞安陈怀孟冲父撰有《独见晓斋丛书》，其第一种为《辛白论文》一卷，论共九篇。其篇目有曰《文性》、《文情》、《文才》、《文学》、《文识》、《文德》、《文时》等目。只须见其目，即知其深重明季山人之习，坠入竟陵、公安一派，实为亡国之音。同时出书，又有杭县马叙伦《天马山房丛书》，中有《修词九论》一卷。篇目亦九，以《布置》、《贯串》、《简洁》、《明显》、《锻炼》、《气势》、《美丽》、《变化》、《音节》分篇，较为雅饬。于文字中，甚有研求，中亦间有中綮之语，可以参观互证。声木私意，窃谓论文之语，至国朝而最精。论文之人，以方望溪、刘海峯、姚南青、姚惜抱、吴仲伦、曾文正公、张濂亭、吴挚甫、姚仲实九人为最善。虽其所作，未必能凌跨古人，而论文之精，实能超前绝后，纵后世有能文之士，不能越其范围也。方氏论文无专书，散见于文集及《古文约选》中。刘氏有《论文偶记》一卷。南青论文之语，散见《援鹑堂笔记》中。惜抱论文之语，大半在《惜抱轩尺牍》中。吴氏论文之语，则有《古文绪论》及《文翼》二书。《文翼》三卷，虽为吴耶溪茂才铤所编辑，中多其师吴氏之说。曾氏《论文臆说》采摭其语多，惜未注明出处，迹近攘善。而传本亦甚稀，他人罕见，可见文字之歇绝久矣。曾氏论文之语，有《论文臆说》，未刊。薛福成节录其语，入《论文集要》中，实非完书。又散见书牍及家书、家训中。张氏论文之语，散见《濂亭文集》及尺牍中。吴挚甫亦然。姚仲实有《文学研究法》四卷，推论亦最精确，皆必传之作也。他若林纾《春觉斋论文》、《韩柳文研究法》二书，苦心探讨，时有一得。较之马叙伦所论，功力过之，然终不逮九家。予之私见如是而已。 
　　
　　以支干字名集 
　　有以支干名书，而实非用以纪年，如唐许浑之《丁卯集》二卷、《续集》二卷、《续补》一卷、《集外遗诗》一卷。其曰《丁卯》者，浑别业在润州丁卯桥也。南宋周密之《癸辛杂识前集》一卷、《后集》一卷、《续集》二卷、《别集》二卷。其曰《癸辛》者，密所居在癸辛街也。 
　　
　　群学奇侅 
　　侯官严又陵观察复《羣学肄言》序例中有言：「译此书时，吴挚甫冀州犹在，见而好之，为立名曰《羣学奇侅》，未达其义，弗敢用也。」云云。声木谨案：奇侅即非常之义，《羣学奇侅》，言为羣学非常之书也。 
　　
　　光绪中叶纲纪 
　　时到光绪中叶，可称季世，纲纪犹存，名器仍未尽滥也。即衣服器用一项，大红半截身风帽及黄色马褂，平民无人敢服用。此犹曰国家定制，理应服从也。即如夏日全白长衫及全白短衫裤，当时名为上色，非读书人及老爷、少爷、师爷不敢用。生意人及他人，只能穿蓝色灰色而已。错用之，大家指为谬妄。并云你亦非他们可比，何必惹人笑骂。又如扇子一项，白纸扇、团扇亦为读书人及老爷、少爷、师爷用之，他人皆用黑油纸扇。此非国家功令也，而当时界限之严如此。可见大众心目中，尚有读书人及老爷、少爷、师爷在。今则虽高官厚禄，旦夕可至，寻常视之矣。陀罗经被本出于西藏，四川省城内极多。光绪□□年，先妣程太夫人弃养时，有以陀罗经被进者。先文庄公坚执不允，谓此系朝廷功令，非奉特旨赏用不可，私用何所取意。若在现时，固人人可用矣。 
　　
　　抑快轩文集 
　　光泽高雨农舍人澍然，予已著录于《桐城文学渊源考》中，其撰述亦录入《桐城文学撰述考》中。惟所撰《抑快轩文集乙编》四十九卷、《丙编》十六卷、《丁编》九卷，共三编七十四卷，凡文六百十九篇，无刊本。侯官杨浚字雪沧，于光绪丁亥八月廿四日鹭江旅次，得门人吕渊甫拔萃征家藏全帙，属陈茀丞茂才同友录副，至戊子上元始钞毕。文集前有道光十二年仁和陈善、道光元年仲秋建宁张绅二序。书用抑快轩自用格纸，每半页八行，行廿字。板心刊有「抑快轩文集」五字，下黑口刊有「冠悔堂钞本」五字，楷书甚工整，洵属罕见之本。别有《抑快轩文集》三十卷，计文二百廿六篇，人家亦有传钞本，不如此书之完备。中有「雪沧手钞」、「无竟先生」、「独志堂物」、「侯官杨浚雪沧所得善本」、「雪沧」等印。惜书中缺《洪范五论四曰攸好德论》、《李习之文读序》、《论语私记序》、《金厦二岛志序》、《光泽县志序》、《录何氏祀事学田二志序》、《医方集解校刊序》、《答某友书》、《何君质轩象赞》、《何母黄太恭人象赞》、《魁星赞》、《甚德堂文集序》、《退葊文集序》、《榕园文钞序》、《碧云山房诗草序》、《忆云词序》、《鳌峯文薮序》、《龚节妇传》、《何淑苹传》、《募修玉龙宫引》等廿篇，皆有目无文。详志其目于此，以便后人之得此书者之考查。 
　　
　　林纾选左传 
　　林琴南孝廉纾，先编《左孟庄骚精华录》四卷，后又编《左传撷华》二卷。前编《左传》中有《郑伯伐许》及《季平子立臧会》二篇，后编去之，岂果文字有歧异之处，不足取耶？ 
　　
　　生日巧者 
　　吾家中生日之巧者：先文庄公四月十四日，先妣程太夫人四月十五日，弟妇卞宜人亦四月十四日。贱辰三月廿一日，固生侄妇亦三月廿一日。亡姬朱宜人与尉兄之陈宜人同岁生，均二月初五日，陈为辰时，朱为申时，尤巧矣。伏生儿九月初七日，函生侄与九侄女同为九月初八日。长孙缵曾八月廿一日，胞侄孙宪曾、胞侄孙女荣曾，均八月廿一日。晦弟七月十二日，其次姬孙宜人即七月十三日。嫡堂兄锡之十一月十四日，其长子麟生同日生日。 
　　
　　李天馥两籍 
　　鄢陵苏泉沂广文源生，编《国朝中州文征》五十四卷，道光癸卯刊本。卷首撰人名氏爵里一卷，其中列入李天馥，字湘北，永城人，顺治戊戌进士，官至武英殿大学士，谥文定，撰有《容斋集》，云云。声木谨案：此即吾郡合肥李天馥。当时以河南永城县籍，中顺治丁酉举人，故广文列入河南。撰有《容斋千首诗》□卷、《诗余》□卷。其子丹壑太史孚青亦工诗，撰有《野香亭集》□卷。 
　　
　　随园全集遗佚 
　　袁简斋明府枚《随园全集》，搜罗一家子姓及亲友诗文，可谓完备，然犹有未尽者。袁香亭太守树之《红豆村人诗集》□卷、《词集》□卷，已刊入全集中矣。太守又有《诸子詹詹录》二卷，系七十岁时所辑。其自序谓因阅归震川先生《诸子汇函》，随笔摘录一二语，以成此书。其孙瀛仙明府□□刊以行世，传本甚少。元和江建霞学使标客山左时，得是书原本，光绪乙未，督学湖南，善化章藻勋寅谷经济堂重为刊行。不知当时何以未收入。其裔孙袁翔甫明府祖志刊印《随园全集》，自己之纪载列入全集中，转遗是书，益见当时传本之少矣。 
　　
　　析烟 
　　兄弟析居，俗谓之分家，无他名称也。宋范子严墓志中，谓之「析烟」，立名颇为典雅。称初娶为「元娶」，亦见此碑文中，皆异闻也。 
　　
　　张照等七夕诗 
　　张文敏公照《七夕》诗有云：「此夜万家明月里，几家思妇独登楼。」方觐《七夕》诗有云：「荩箧尽教尘网徧，三年不上曝衣楼。」沈文悫公德潜《七夕》诗有云：「只有生离无死别，果然天上胜人间。」皆词旨哀切，不忍卒读。当时沈文悫公正赋悼亡，所以为佳。予亦有句诗云：「修到神仙也离别，人生何事怅关河。」诗虽不佳，其意或未经他人道过耳。 
　　
　　梁武帝等好佛 
　　梁武帝舍身佛寺，尽人皆知之矣。《建康实录》言，陈后主自卖身于佛寺为奴。宋徽宗受道士封，为教主道君皇帝。明世宗师事道士邵元节、陶仲文，受其封号。梁、陈之主，本非天子，犹可说也。宋徽宗与明世宗，皆天下一人，反受封于缁流以为荣，真理之不可解者。 
　　
　　论不戮一人 
　　《左传》言晋荀吴克鼓而反，不戮一人，《宋史》亦言曹彬下江南，不戮一人。钱塘袁简斋明府枚深疑之，谓彬既克一城，岂能一人不戮，疑为诞妄，论之诚是。声木谨案：不戮一人，不当指敌人而言，当指所率之军士而言。师皆能用荀吴、曹彬之命，无一奸旗鼓者，故军士不戮一人，较为近理。 
　　
　　各省香火盛处 
