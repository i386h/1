<!-- { "loadSidebar": true } -->
　　光绪乙未会试后，京师四川会馆扶鸾言，状元必在川省。时赵寅臣太守亮熙之子□□太史曾琦，以工卷策冠一时，闻之窃喜，自谓川省若得榜首，舍我其谁。同人意亦谓然，必膺是选。及揭晓，乃四川资州骆公骕学使成骧。并不工书法，以三甲自居。因殿试卷策文中，引用殷忧启圣，主忧臣辱等语，大为德宗景皇帝所特赏，由第九拔置第一。命由天定，洵非人意料所及。嗣后每逢试差，德宗景皇帝必问故相孙文正公家鼐曰：「骆成骧亦放差乎？卿等何不用之？」后官至山西提学使。其眷念学使，可谓至矣。国变后，学使复出仕夫己氏，真有负于德宗也。 
　　
　　嘉兴县志 
　　浙江嘉兴府属嘉兴、秀水、嘉善三县，明宣德以前本属一县，后以县境辽阔，分置三县。画府城中地，尽隶秀水。嘉兴名为首邑，城中转无片壤，地方官不啻侨寓邻县治事。明万历时虽有创议，以府城前河为两县分界者，终未果行。此种事，洵属他郡所无，亦异事也。 
　　
　　方苞售莲花池田 
　　桐城萧穆《敬孚类稿》中有云：「方望溪侍郎晚年卖莲花池之田，为盛德之累。」云云。声木谨案：天津王介山司马又朴《诗礼堂古文》中，有《教忠祠祭田记》一篇，中言侍郎自谓：「始鬻吾桐城田以给，继则弃吾莲池及田之在庐江者以益之，以并置江宁、高淳两邑祭田，共三百余亩。」云云。观于此记，侍郎当时实因管业不便，鬻远处田，购近处田，未尝讳言，不致如萧氏所云也。 
　　
　　台湾四书院 
　　康熙廿二年，台湾一省始收入版图，至乾隆三十年，已立海东、崇文、白沙、新书院等四处，以教育士子。我朝文教覃敷，无远弗届，洵为历代所未有也。 
　　
　　绿畦晤言 
　　罗山王慎余《绿畦晤言》中有云：「覃恩不及武，偃武之心也。典试统于文，右文之义也。」云云。声木谨案：此数语，真能道出我朝列圣相承，法良意美之制作，超轶前代之盛德，可谓善言矣。 
　　
　　某部官吏愤慨语 
　　宣统辛亥以后，升沉者不一，高者入九天，低者入九渊。有某部官吏，挈其妻，弹唱于十剎海附近一带。张一旗，大书三行文云：「天下有道，我黼子佩。天下无道，我负子戴。天下混帐，我弹子唱。」此君失职不平，愤而出此，亦可怜矣云云。右见《竹素园丛话》中。其实某部官吏，虽愤而为此，实亦至言也。 
　　
　　鹿皮子集 
　　元陈樵撰《鹿皮子集》四卷，中有《题建炎遗诏》诗云：「银汉经天都是泪，杜鹃入洛不如归。黄衣传诏三军泣，不是班师诏岳飞。」《寒食》词云：「火上攻山鬼哭，霜华夜入桃花粥。重湖烟柳高插天，犹是咸淳赐火烟。」云云。时距宋之亡几至百年，其志犹拳拳赵氏。语见阳湖蒋彤《丹棱文钞》中《书鹿皮子集后》文中。声木谨案：鹿皮子志洁行芳，眷念赵宋，至百年之久，必其祖若父忠于赵宋。鹿皮子慎终追远，念念不忘若此，可谓忠孝兼尽，洵宋代之完人。 
　　
　　唐宋八家诗钞 
　　唐宋八家，虽诗文皆工，后世选其文者，约有数十家，从无有专选其诗者。华亭姚平山□□培谦，专选《唐宋八家诗钞》五十二卷，雍正五年七月，遂安堂原刊写字本。内分《昌黎诗钞》八卷、《河东诗钞》四卷、《庐陵诗钞》八卷、《老泉诗钞》一卷、《东坡诗钞》十八卷、《栾城诗钞》四卷、《南丰诗钞》三卷、《半山诗钞》六卷。八家之中，惟南丰诗见于古人著录者甚少，俗遂有曾子固不能诗之谬说，流传已久，实则《元丰类稿》中，原有诗集□卷。吕公着尝称其行谊不如政事，政事不如文章，至论亦公论也。惟方回《瀛奎律髓》中，论其诗最为确协。虚谷谓子固诗一扫昆体，所谓饾饤刻画咸无之，平实清健，自成一家云云。此本选其诗三卷，可谓别开生面，独具只眼者矣。 
　　
　　李兴锐久任兴泉永道 
　　光绪初年及中叶，国朝崇尚科举，名器犹未致尽滥如末年也。□□李勉林制府兴锐，虽为曾文正公营务处，不由科举出身，国家用之为兴泉永道，十八年并未升迁。直至甲午后，始陈臬开藩，末年遂以两江总督授之矣。朝廷用人，实兴衰治乱之关键。君子观于此，可以知世变矣。 
　　
　　上谕处行走 
　　国朝定制：翰林院编修，始有某某处行走等差使。近见光绪四年季秋重修《北流县志》廿四卷，卷首列修志名氏，其纂修人名衔云：「员外郎衔刑部贵州司主事、上谕处行走、壬戌进士李士琨。」云云。部曹有某处行走字样，殊为罕见。 
　　
　　盐贩开馆延宾 
　　咸同年间，粤匪乱时，盐纲颓废，吾郡巢湖帮乘机窃起，贩运岱山盐，因此致富者不计其数。当时财力富厚，开馆延宾。凡同郡之人，只须有熟人介绍，即可居于其中，无所事事，谓之吃大锅饭。舒城王虚舟广文静涵，曾在其中居住二年，为先文庄公言之如此，广文本先文庄公受业师也。 
　　
　　论左传中二段 
　　幼时顽劣，所诵《五经》，皆敷衍成诵，过时即茫如捕风。惟《左传快读》中所选之篇什，少时所读，即是此本，垂老尚能记忆。十二三岁即知好之，平生尤最好「宋穆公疾，召大司马孔父，而属殇公焉」一段，及「公侵郑取匡，为其伐晋须靡也」一段。颇觉细味其语，使人孝弟之心油然而生。但不知书之感人果能如此，抑声木偏嗜如此，恨无人质之也。 
　　
　　挥金如土等语 
　　挥金如土，惜墨如金二语，烂熟人口，无一不知。据怀宁姜颍生孝廉筠言，此乃画家秘诀。凡用泥金画，须不惜工本，愈多愈妙。尝见元人用泥金画，历数百年颜色不变，富丽堂皇如故，即愈多愈妙缘故，所以有挥金如土之语。墨笔画愈淡愈妙，故又有惜墨如金之喻。此二句乃画理，无有人知之者。然惜墨如金四字，亦有用之为文章家秘诀者，见于姚鼐《惜抱轩尺牍》。 
　　
　　山西寿阳风俗 
　　寿阳祁文端公寯藻云：「寿阳俗俭，凡新妇入门，给棉十斤，织纴而售，展转滋生，不再授衣。村民初不知织，有蓝明府者，其夫人亲教之。」云云。语见甘泉董酝卿尚书醇《度陇记》中。声木谨案：俗谓江南为富庶之区，虽不尽如是，然吾乡之赤贫者，尚不至此，宜乎为俗人所艳称矣。 
　　
　　吴伟业诗集注本 
　　吴梅村祭酒伟业所撰《梅村诗集》廿卷，向有靳荣藩、吴翌凤两注本，行世已久。不谓仍有太仓鹤市程穆衡迓亭原笺、太仓恒农杨学沆匏堂补注《吴梅村先生编年诗集》十二卷、《诗余附笺》一卷、《诗话》一卷、《诗词补钞》一卷，久无传本。己巳八月，昆山俞庆恩凤宾编辑《太昆先哲遗书》排印本。祭酒诗本足传世，又增一注本，更为美善。独惜原有钱湘灵笺本佚去可惜，不然有四注本矣。 
　　
　　钱恂撰述 
　　归安钱念劬星使恂，原名学嘉，撰《二二五五疏》二卷，立名甚为奇异，古今所未有。其所以立名之故，以任星使二年，复在和、义二国上疏五十有五，故名颇为费解。星使又撰有《财政四纲》四卷、《中外交涉类要表》四卷、《光绪通商综核表》十六卷、《中俄界约斠注》七卷，皆于当时情事洞见原委，非苟作者。厥后江宁李小池广文圭撰《通商表》四卷，无锡杨仁山□□楷踵撰《光绪通[商]列表》一卷，沈商耆等续撰《通商综核续表》一卷，各书一再胪列，颇便检查，于商务不为无益，故汇记之于此。 
　　
　　孝献皇后始末 
　　世祖章皇帝贵妃、追谥孝献皇后董鄂氏，满洲正白旗人，内大臣鄂刚毅侯硕之女。年十八，以德选入宫，能谨事皇太后尽礼，独为世祖章皇帝所眷，宠冠后宫。世祖于闺帏礼敬甚简，惟孝献善伺颜色，兴居晨夕，饮馔服御，曲体罔不悉。自言妇无外事，不敢以女子干国政，每言矜恤狱囚，多全活者。未尝为外家乞恩，宫中衣饰无华采，簪珥绝去金玉。世祖密有废孝惠皇后意，孝献跽请曰：「必若此，妾不敢生。」其颖慧慈惠知大体类如此。顺治十七年八月薨，辍朝五日，追谥加封皇后。世祖御制行状，述后懿美，大学士金之俊奉勅为传。世祖又有庶妃亦董鄂氏，长史喀济海女，康熙三十三年薨。并见钱塘张孟劬□□采田所撰《清列朝后妃传稿》。书凡二卷，乃修《清史》时所纂原本，戊辰夏月，山阴平劼刚□□毅绿樱花馆排印《遯堪外集》本。《清史》内后妃传，复经□□金籛孙□□兆藩就此稿复辑，不如此详。孝献独承恩泽，详见于此。草野谰语，遂有谓为董小宛没入宫中者，声木故择录其语于此，以免市虎杯弓，诬言蔑我朝世祖。 
　　
　　涉园墨萃 
　　武进陶兰泉□□湘编辑《涉园墨萃》十二种，共三十五卷，己巳仲秋排印本，搜辑颇备，可为参考之用。惟目录中刊《鉴古斋墨薮》四卷、《附录》一卷，下注云：「汪近圣子尔臧惟高孙君蔚炳宇穗歧曾孙天凤。」云云。阅之不解所谓。检原书观之，原书刊云：「汪氏《鉴古斋墨薮》。」总目后一行文云：「歙□汪近圣子尔臧、惟高制，□孙君蔚、炳宇、穗歧，曾孙天凤辑。」云云。「尔臧、惟高」并列，盖二人。「君蔚、炳宇、穗歧」并列，盖三人。陶氏去一「制」字一「辑」字，玩其文义，真令人索解不得。虽原文如此，商贾不知撰述体例，犹可说也。陶氏编辑丛书，不应依原文列入目录中，令人费解。只应注「汪近圣等」四字，以符著录体例，陶氏何竟昧之乎。 
　　
　　丁申等补钞文澜阁书 
　　高宗纯皇帝钦定《四库全书》，分藏大内者曰文渊阁，圆明园者曰文源阁，热河者曰文津阁，盛京者曰文溯阁，在杭州圣因寺者曰文澜阁，镇江金山寺者曰文宗阁，扬州大观堂者曰文汇阁，谓之七阁藏书。文宗、文汇两阁藏书，均经粤匪之乱，闭阁焚毁，一字无遗。曾文正公任江督时，曾命莫友芝往扬镇等内地访求，始终未获一帙。惟文澜阁书，虽经咸丰庚辛之变，实赖钱塘丁竹舟主政申、松生明府丙兄弟，兵燹颠沛之中，竭力搜罗收买，仅得玖千余册。复出其家藏书，又于天一阁、抱经楼、振绮堂、寿松堂、别下斋、味经堂、醉经阁、卧云庐、恬裕斋、瞿硎石室、清来堂、结一庐、皕宋楼、退补斋、持静斋，三十有三万卷堂等十六家藏书家，按籍征求，集人迻写，历七年之久，得叁千叁百玖拾陆种。合之原收残帙叁百叁拾壹种，其残编配全者捌百玖拾壹种，后又续补钞叁拾捌种，其求而未得者仅玖拾余种。阁中藏书，共计有叁万肆千柒百陆拾玖册，顿复旧观，蔚然为江南文化所归。后生小子，以后得窥中秘，真当尸祝二丁，铸金呼佛事之。君子之泽远矣。 
　　
