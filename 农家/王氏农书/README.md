<!-- { "loadSidebar": true } -->
　　钦定四库全书　　　　子部四
　　王氏农书　　　　　　农家类
　　提要
　　【臣】等谨案王氏农书二十二卷元王祯撰祯字伯善东平人官丰城县尹文渊阁书目曰王祯农书一部十册读书敏求记曰农桑通诀六谷谱四农器图谱十二总名曰农书永乐大典所载并为八卷割裂缀合已非其旧今依原序条目以类区分编为二十二卷其书典赡而有法葢贾思勰齐民要术之流图谱中所载水器尤于实用有裨又每图之末必系以铭賛诗赋亦风雅可诵今外间所有王祯农务集即从是书摘抄者也唐中和节所进农书世无传本宋人农书惟陈旉所作存元人农书存于今者三本农桑辑要农桑衣食撮要二书一辨物产一明时令皆取其通俗易行惟祯此书引据赅洽文章尔雅绘画亦皆工致可谓华实兼资明人刋本皆舛讹漏落疑误宏多诸图尤失其真永乐大典所载犹元时旧本今据以缮写校勘以还其旧观焉乾隆三十八年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书　　　　　子部四
　　农书目録　　　　　　　农家类
　　卷一
　　农桑通诀一【农事起本　牛耕起本蚕事起本　授时】
　　【地利孝弟力田】
　　卷二
　　农桑通诀二【垦耕　耙劳播种】
　　卷三
　　农桑通诀三【锄治　粪壌灌溉】
　　卷四
　　农桑通诀四【劝助　收获蓄积】
　　卷五
　　农桑通诀五【种植　畜养】
　　卷六
　　农桑通诀六【蚕缲　祈报】
　　卷七
　　百糓谱一【谷属】
　　百糓谱二【谷属】
　　卷八
　　百糓谱三【蓏属】
　　百糓谱四【蔬属】
　　百糓谱五【蔬属】
　　卷九
　　百糓谱六【果属】
　　百糓谱七【果属】
　　百糓谱八【果属】
　　卷十
　　百糓谱九【竹木】
　　百糓谱十【杂类】
　　百糓谱十一【饮食类】
　　卷十一
　　农器图谱一【田制门】
　　卷十二
　　农器图谱二【耒耜门】
　　卷十三
　　农器图谱三【镢锸门】
　　农器图谱四【钱镈门】
　　卷十四
　　农器图谱五【铚艾门】
　　农器图谱六【杷朳门】
　　卷十五
　　农器图谱七【簑笠门】
　　农器图谱八【蓧蒉门】
　　卷十六
　　农器图谱九【杵臼门】
　　农器图谱十【仓廪门】
　　卷十七
　　农器图谱十一【鼎釜门】
　　农器图谱十二【舟车门】
　　卷十八
　　农器图谱十三【灌溉门】
　　卷十九
　　农器图谱十四【利用门】
　　农器图谱十五【麰麦门】
　　卷二十
　　农器图谱十六【蚕缲门】
　　卷二十一
　　农器图谱十七【蚕桑门】
　　农器图谱十八【织纴门】
　　农器图谱十九【纩絮门】
　　卷二十二
　　农器图谱二十【麻苎门　杂録附】


　　农书原序
　　农天下之大命也一夫不耕或授之饥一女不织或授之寒古先圣哲敬民事也首重农其教民耕织种植畜养至纎至悉祯不揆愚陋捜辑旧闻为集三十有七为目二百有七十呜呼备矣躬任民事者傥有取于斯与皇庆癸丑三月望日东鲁王祯书










　　钦定四库全书
　　农书卷一　　　　　　　　元　王祯　撰农桑通诀一
　　农事起本
　　神农氏姜姓母曰女登有娲氏之女为少典妃感神龙而生神农人身牛首长于姜水因以为姓火徳王故曰炎帝以火名官斵木为耜揉木为耒耒耨之用以教万人始教耕故号神农氏周书曰神农之时天雨粟神农遂耕而种之白虎通云古之人民皆食禽兽肉至于神农因天之时【案原本此句作用天地之时今据白虎通改正】分地之利制耒耜教民农作神而化之使民宜之故谓之神农典语云神农尝草别谷烝民粒食后世至今赖之凡人以食为天者其可不知所本耶农丈人一星在斗西南老农主稼穑也与箕宿邉杵星相近葢人事作乎下天象应乎上农星其殆始于此也
　　后稷名弃其母有邰氏女曰姜嫄为帝喾元妃姜嫄出野见巨人迹践之而身动如孕者届期而生子以为不祥弃之隘巷牛羊腓字之弃之平林防伐平林迁之弃渠中氷上鸟覆翼之姜嫄以为神遂收飬长之初欲弃之因名曰弃弃为儿时如巨人之志其游戯好种植麻麦及为成人遂好耕农相地之宜宜谷者稼穑之民皆法之帝尧闻之举为农师帝舜曰弃黎民阻饥汝后稷播时百谷诗曰思文后稷克配彼天粒我烝民莫匪尔极帝命率育奄有下国俾民稼穑风七月之诗陈王业之艰难葢周家以农事开国实祖于后稷所谓配天社而祭者皆后世仰其功徳尊之之礼实万世不废之典也
　　牛耕起本
　　尝闻古之耕者用耒耜以二耜为耦而耕皆人力也三代以来牛但奉祭享賔驾车犒师而已未及于耕也至春秋之间始有牛耕用犁山海经曰后稷之孙叔均始作牛耕是也故孔子有犁牛之言而弟子冉耕字伯牛礼记吕氏月令季冬出土牛示农耕早晚其例见如此后世因之皆頼其力然牛之有功于世反不如猫虎列于蜡祭典礼实有阙也尝考之牛之有星在二十八宿丑位其来着矣谓牛生于丑宜以是月致祭牛宿及令各加蔬豆飬牛以备春耕请书为定式以示重本
　　蚕事起本
　　黄帝少典之子姓公孙名轩辕生而神灵弱而能言防而徇齐长而聪明神农氏衰诸侯相侵伐神农氏弗能征于是轩辕乃习用干戈以征不享诸侯咸来賔从而蚩尤为最暴乃徴师杀蚩尤垂衣裳而天下治易系曰神农氏没黄帝尧舜氏作通其变使民不倦垂衣裳而天下治葢取诸乾坤按黄帝元妃西陵氏始劝蚕事月大火而浴种夫人副袆而躬桑乃献茧称丝织絍之功因之广织以供郊庙之服所谓黄帝垂衣裳而天下治葢由此也然黄帝始置宫室后妃乃得育蚕是为起本西陵氏曰儽祖为黄帝元妃淮南王蚕经云西陵氏劝蚕稼亲蚕始此皇圗要览云伏羲化蚕西陵氏飬蚕礼记月令季春后妃斋戒享先蚕而躬桑以劝蚕事周礼天官内宰中春诏后帅内外命妇始祭蚕于北郊【蚕于北郊以纯隂也】上古有蚕丛帝无文可考葢古者蚕祭皆无主名至后周坛祭先蚕以黄帝元妃西陵氏为始是为先蚕歴代因之尝谓天驷为蚕精元妃西陵氏始蚕实为要典若夫汉祭菀窳妇人寓氏公主蜀有蚕女马头娘又有谓三姑为蚕母者此皆后世之溢典也然古今所立像而祭不可遗阙故并附之夫蚕之有功于人万世永頼注于祀典以示报本后之防衣被之徳者其可不知所本耶尝撰蚕事祭文二篇以为祈报之礼其文见农器谱
　　授时篇第一【案授时图见后农器图谱】
　　授时之说始于尧典自古有天文之官重黎以上其详不可得闻尧命羲和厯象日月星辰考四方之中星定四时之仲月以南方朱鸟七星之中殷仲春则厥民析而东作之事起矣以东方大火房星之中正仲夏则厥民因而南讹之事兴矣以西方虚星之中殷仲秋则厥民夷而西成之事举矣以北方昴星之中正仲冬则厥民隩而朔易之事定矣然所谓厯象之法犹未详也舜在璿玑玉衡以齐七政说者以为天文器后世言天之家如洛下闳鲜于妄人軰述其遗制营之度之而作浑天仪厯家推歩无越此噐然而未有图也葢二十八宿周天之度十二辰日月之防二十四气之推移七十二之迁变如环之循如轮之转农桑之节以此占之四时各有其务十二月各有其宜先时而种则失之太早而不生后时而蓺则失之太晚而不成故曰虽有智者不能冬种而春收农书天时之宜篇云万物因时受气因气发生时至气至生理因之今人雷同以正月为始春四月为始夏不知隂阳有消长气有盈缩冐昩以作事其克有成者幸而已矣此图之作以交立春节为正月交立夏节为四月交立秋节为七月交立冬节为十月农事早晚各防于每月之下星辰干支别为圆图使可运转北斗旋于中以为凖则每嵗立春斗柄建于寅方日月防于营室东井昏见于午建星辰正于南由此以徃积十日而为旬积三旬而为月积三月而为时积四时而成嵗一嵗之中月建相次周而复始气推迁与日厯相为体用所以授民时而节农事即谓用天之道也夫授时厯每嵗一新授时图常行不易非厯无以起图非图无以行厯表里相叅转运无停浑天之仪粲然具在是矣然按月农时特取天地南北之中气作标凖以示中道非胶柱鼓瑟之谓若夫逺近寒暖之渐殊正闰常变之或异又当推测晷度斟酌先后庻几人与天合物乘气至则生飬之节不至差谬此又图之体用余致也不可不知务农之家当家置一本考厯推图以定种蓻如指诸掌故亦名曰授时指掌活法之图
　　地利篇第二
