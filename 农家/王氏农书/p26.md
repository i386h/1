<!-- { "loadSidebar": true } -->
　　甑炊器也集韵云甑甗也籒文作防或作甑周礼陶人为甑实二鬴厚半寸唇寸说文曰窐【户圭切】甑空也尔雅曰防谓之鬵【徐林切】方言或谓之酢馏汉书项羽渡河破釜甑又任文公知有王莽之变悉卖竒物唯存铜甑以此知古人用甑虽军旅及反侧之际不可废者或谓釜甑举世皆用今作农器何也葢民之力田必资火食非釜甑不成以此起农事之始及谷物既登爨以釜甑又为农事之终所需莫急于此故附农器之内讃云日用炊爨甑也为先窐作一空底或七穿编箄为隔瓾带周纒覆盆莫照跨釜能専中成至味外示陶埏饼饵作蒸饙馏非饘匪此为饫民食曷天　箄甑箄也说文云箄蔽也所以蔽甑底也淮南子曰眀镜可以鉴形蒸食不如竹箄孔融同嵗论曰弊箄径尺不能捄盐池之咸矣箄弊可以止咸故也又曰弊箄甑瓾在旃茵之上虽贫者不抟此言易得之物也字从竹或无竹处以荆栁代之用不殊也诗云甑或乏七穿编竹以为箄有縁【去声】取象圆无底此能蔽巧偷蛛网功深为饼饵计孰谓材有余止咸犹用














　　老瓦盆田家盛酒器也周礼曰盆实二鬴厚半寸唇一寸甄土为之所以盛物晋书阮咸曰咸至宗人间共集以大盆盛酒【案此载晋书阮咸传此本误作刘义庆世说谨改正】潘岳赋云倾缥盆以酌酒葢盆古亦盛酒器也老子曰埏埴以为器当其无有器之用窃谓季世习俗奢僣以金玉为饮器鲜不败徳今瓦盆盛酒有复古淳俭之风其可尚也杜工部诗云莫笑田家老瓦盆自从盛酒长儿孙倾银注玉惊人眼一醉终同卧竹根








　　匏樽匏瓠也开以盛酒故曰匏樽周礼注云取甘匏割去柢为樽而酌之王昭禹谓门出入所在瓠中虚象门祭之去其害门者又鬯人禜门用瓢赍注云春秋鲁荘公二十五年秋大水鼔用牲于门故书作剽郑司农读剽为瓢杜子春读赍为粢瓢为瓠蠡也粢粢盛也郑元谓赍读为齐取甘匏割去柢以齐为尊也东坡云举匏尊以相属今田家用此皆其遗制赋云咨大块兮孕质引蔓叶兮髙悬惟中虚兮表圆实取离兮象干繄生成兮永固匪雕琢兮自然惟系之兮不食爰剖之兮用全继洼尊兮作古与防夷兮比肩至若畎亩登秋粒米呈瑞民无菜色家称乐嵗走赤脚兮提擕酤村醪兮逺致泻瓦盆之真率竞捧承乎若器既尔汝兮相属遂长幼兮同醉复乃俯扣仰答途歌里謡忘一已之所之迈千载之寂寥初若笠泽引田舍之觞又似柴桑倒茅檐之瓢无思虑兮适刘伶之动止浮江湖兮游荘周之逍遥浩浩乎无懐大庭兮去此逾几又奚啻等山罍于敝屣兮侪牺象于苏樵















　　瓢柸判瓠为饮器与匏尊相配许由一瓢自随颜子一瓢自乐今举匏尊倾瓢柸何田家之有真趣也韦肇赋其畧曰当其判饮器配圆壶虽人斯造制而天与规模柄非假操而直腹非待剖而刳黄其色以居贞圆其首以持重匪憎乎林下逸人何事而喧可惜乎樽中夫子能拙于用笙匏同出讵为乐音以见竒牢卺合行未谕婚姻之所共于是荐芳席娱宻座动而委命虽提挈之由君用或当仁信斟酌而在我挹酒浆则仰惟北而有别充玩好则校司南以为可有以小为贵有以约为珍瓠之生莫先于晋壌杓之类奚取于梓人昔者沧流曽变蠡名而愿测今兹庙礼请代龙号而惟新勿请轻之掌握无使辱在埃尘为君酌人心而不倦庻返朴以还淳











　　土鼓古乐器也杜子春云以瓦为匡以革为靣两可击也礼运曰蒉桴而土鼓【案蒉桴而土鼔出礼运此本讹作易系辞谨改正】眀堂位曰土鼓蒯桴伊耆氏之乐也周礼春官籥章掌土鼔籥中春昼击土鼔龡诗以迎暑气中秋迎寒亦如之凡国之祈年于田祖龡雅击土鼔以息老物【杜子春云息老物谓息田夫飬老劳农】今农家秋敛之后击鼓以祀田祖即其遗意也诗云粤昔伊耆氏乐制惟土苴继自神农氏作鼓正从瓦蒯桴一引击真性足陶写当时风俗成往往朴而野大音能希声调髙诚和寡迨周因用之龡合颂雅祈年及祭蜡齐敬格上下是虽噐质畧名亦不徒假花腰鸣且急可以愧来者





　　农器图谱十二
　　舟车门
　　舟车之事任载所先葢南北道路之不同故水陆乘行之亦异然淮汉之间俱可兼用凡务农之家随其所便至于所居庐室尤不可无其动止之用理存覆载故共録于此


















　　农舟农家所用舟也夫水乡种蓻之地沟港交通农人往来利用舟楫故异夫渔钓之名也赋曰夫圣人之制舟楫兮取刳剡之既臧用济川而利渉亦辇重而惟彊必先具乎梢柁乃复揭乎篷樯恒独乘而多便或并泛而能方繄大小制度之不一故彼此体用之难常若夫非艇非航非渔非商凡农居江海或野处湖湘犹陆路之资车办一櫂于耕桑拟傍通于原隰可倒载乎仓箱播种则间【去声】寘乎穜稑收获则积叠乎稲粱其或出由港口归下横塘虽惯作村溪之逆上须防风雨以遮蔵沙际轻帆挂新晴于逺浦篱根短缆泊落日之孤荘彼有驾乎兰舫衒以华妆广陈罇爼暖沸丝篁方转乎杨栁之防复度乎荷芰之香徒能穷豪贵一时之侈乐焉知助民生终嵗之丰穣何张翰思归独取乎莼羮鲈鲙又龟防投隠止载乎茶灶笔牀吾将挈家于此而就食听其所止于鱼稻之乡









　　划【户花切】船集韵划谓拨进也其船制短小轻便易于拨进故曰划船别名秧塌尝见淮上濒水及湾泊田土待冬春水涸耕过至夏初遇有浅涨所漫乃划此船就载宿浥稻种徧撒田间水内候水脉稍退种苗即出可收早稻又见江南春夏之间用此箝贮泥粪及积载秧以往所佃之地若际水则以锹棹拨至或隔陆地则引缆掣去如泥中草上尤为顺快水陆互用便于农事故备録于此诗云水乡逺近多岐路谁作划船新制度不烦梢柂与帆樯一櫂翩翩恣来去农事方殷负载多水路无拘随所遇归来闲舣古方塘不知江海风涛怒有时撑出栁邉来还胜断桥人不渡













　　野航【胡郎切】田家小渡舟也或谓之舴艋谓形如蚱蜢因以名之【舴直格切艋莫梗切小舟也】如村野之间水陆相间【去声】岂所在桥梁皆能毕备故造此以便往来制颇朴陋广才防文可载人畜一二不烦人驾但于渡水两傍维以竹草之索各倍其长过者掣索即抵彼岸或略具篙楫田农便之杜诗野航恰受两三人即谓此也诗曰东臯茫春雨晴前溪溶溶春水生小桥欹仄已中断野航一叶通人行长日一鞭春事毕来去溪邉少人迹雨打风牵尽日横白鹭有时来上立















　　下泽车田间任载车也古所谓箱者诗曰乃求万斯箱又彼牵牛不以服箱箱即此车也周礼车人行泽者反輮【女久切】又行泽者欲短毂短毂则利转今俗谓之板毂车其轮用厚濶板木相嵌斵成圆様就留短毂无有辐也泥淖【奴教切】中易于行转了不沾塞即周礼行泽车也盖如车制而畧但独辕着地如犁托之状上有橛以擐牛挽槃索上下坡坂絶无轩轾【陟利切】之患汉马援弟少游尝谓乘下泽车是也诗云下泽名车异尔輶服箱元自有耕牛双轮不辐还成毂独木非辕类作辀免向通逵争轨辙要登多稼出田畴有时命驾或他适常慕平生马少游













　　大车考工记曰大车牝服二柯郑元谓平地任载之车诗无将大车论语大车无輗皆此名也世本云奚仲造车凡造车之制先以脚圆径之髙为祖然后可视梯槛长广得所制虽不等道路同轨也中原农家例用之后梁甄元成车赋云铸金磨玉之利凝土剡木之竒体众术而特妙未若作车而载驰尔其车也名称合于星辰圆方象乎天地夏言以庸之服周曰聚马之器制度不以陋移规矩不以饰异古今贵其同轨华夷获其兼利








　　拖【吐罗切】车即拖脚车也以脚木二茎长可四尺前头微昻上立四簨以横木栝之阔约三尺髙及二尺用载农具及刍种等物以往耕所有就上覆草为舎取蔽风雨耕牛挽行以代轮也故曰拖车中土多用之庻四方陆种者效之以便农事诗云早同农具破烟来暮带樵薪载月回不比防花南陌上雕轮绣毂殷【音隠】春雷


<子部,农家类,王氏农书,卷十七>
　　田庐农书云古者制五亩之宅以二亩半在诗云入此室处是也以二亩半在田诗云中田有庐是也此葢古制自井田之变农人散居随业所在其屋庐园圃遂成久处四时之内农事俱便管子所谓居四民各有攸处不使厐杂欲其业専不为异端纷更其志今农家多居田野即其理也尝读陆龟防田庐赋状其窄陋非久经其处不能曲尽若此使世之崇居华构犹未满志者观之可悟奢防之失赋畧曰江上有田田中有庐屋以蒲蒋扉以籧篨笆篱楗微方窦櫺踈檐卑欹而立伛偻户偪侧而行趦趄蜗涎隆顶龟拆旁涂夕吹入靣朝阳曝肤左有牛栖右有鸡居将行瞪遮未起啼驱宜从野逸反若囚拘












　　守舎防【平声】禾庐也架木苫草略成构结两人可舁禾稼将熟寝处其中备防人畜或就塍坎缚草为之若于山乡及旷野之地宜髙架牀木免有虎狼之患真西山言农事之叙云至其禾迨垂颖而坚栗惧人畜之伤残缚草田中以为守舍数尺容膝仅足蔽雨寒夜无眠风霜砭骨此守禾之苦也诗云禾穂累累青半黄邉山际野多熟乡一粒未得人初尝不应办作鹿豕粮老农作计须夜防结草构木安匡床髙低量置田中央容身仅足庇雨霜比于露宿知犹强所图嵗晏实饥肠世族多少居华堂安然熟寝无更长便腹何尝乏稲粱敢较甘苦均闲忙不遑宁处禾无伤













　　牛室门朝阳者宜之夫嵗事逼冬风霜凄凛兽既氄毛率多穴处独牛依人而生故宜入飬宻室闻之老农云牛室内外必事涂塈以备不测火灾最为切要陆龟防序云冬十月耕牛为寒筑室纳而皁之建之前日老农请乞灵于土官以从乡教予勉而为之辞云四牸三牯中一去乳天霜降严入此室处老农拘拘度地不亩东西几何七举其武南北几何丈二加五偶楹当间载尺入土太嵗在亥余不足数上缔蓬茅下逺城府耕耨以时余食得所或寝或讹免风免雨宜尔子孙实我仓庾






　　农书卷十七
<子部,农家类,王氏农书>
　　钦定四库全书
　　农书卷十八　　　　　　　元　王祯　撰农器图谱十三
　　灌溉门
　　灌溉之利大矣江淮河汉及所在川泽皆可引而及田以为沃饶之资但人情拘于常见不能通变间【去声】有知其利者又莫得其用之具今特多方捜摘既述旧以增新复随宜而制物或设机械而就假其力或用挑浚而永頼其功大可下润于千顷髙可飞流于百尺架之则逺逹穴之则潜通世间无不救之田地上有可兴之雨其用水有法槩可见矣故辑诸篇庻资农事云





<子部,农家类,王氏农书,卷十八>
