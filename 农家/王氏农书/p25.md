<!-- { "loadSidebar": true } -->
　　连磨连转【上声】磨也其制中置巨轮轮轴上贯架木下承鐏臼复于轮之周围列绕八磨轮辐适与各磨木齿相间【去声】一牛拽转则八磨随轮辐俱转用力少而见功多后魏书崔亮在雍州读杜颖见其为八磨嘉其有济时用刘景宣作磨竒巧特异防一牛之任转八磨之重窃谓此虽并载前史然世罕有者今乃寻绎搜索度其可用述此制度既图于前复叙于后庻来者效之以广食利嵇含八磨赋云外兄刘景宣作磨竒巧因赋之云方木矩峙圆质规旋下静似坤上转似干巨轮内建八部外连














　　油榨取油具也用坚大四木各围可五尺长可丈余叠作卧枋于地其上作槽其下用厚板嵌作底槃槃上圆凿小沟下通槽口以偹注油于器凢欲造油先用大镬防炒芝麻既熟即用碓舂或辗碾令烂上甑蒸过理草为衣贮之圈内累积在槽横用枋桯相拶复竪挿长楔髙处举碓或椎击擗之极则油从槽出此横榨谓之卧槽立木为之者谓之立槽傍用击楔或上用压梁得油甚速今燕赵间创法有以鉄为炕面就接蒸釜防项乃倾芝麻于上执锨匀搅待熟入磨下之即烂比镬炒及舂碾省力数倍南北农家嵗用既多尤宜则效诗云巨材成榨床细溜刻槃口麻烂入重圈机械应心手取之亦多方脂膏竟谁有囬顾室中妇何尝润首












　　农器图谱十
　　仓廪门
　　仓廪皆蓄积之所古有定制重民食也次而囷京下而窖窦世所共作俱糓藏【去声】类也然又各有巧要以从省便凡欲储贮务俭徳者当取为法至于始终出纳之用尤不可阙故以嘉量继之云










　　仓谷藏【去声】也释名曰仓藏也藏谷物也天文集曰廪星主仓史记天官书胃为天仓此名著于天象者礼月令曰孟冬令有司修囷仓周礼仓人掌粟入之藏此名著于公府者甫田诗曰乃求千斯仓管子曰仓廪实而知礼节此名著于民家者推而言之则知仓之类尚矣今国家偹储蓄之所上有气楼谓之敖房前有檐楹谓之明厦仓为总名盖其制如此夫农家贮谷之屋虽规模稍下其名亦同皆系累年蓄积所在内外材木露者悉宜灰泥涂饰以偹火灾木又不蠧可为永法诗云实谷藏【去声】曰仓制度一遵古积不厌斗升耗或容雀防常平名固佳相因义仍取揆诸创始心荒歉岂无补













　　廪仓别名丰年诗曰丰年多黍多稌亦有髙廪万亿及秭注云廪所以藏粢盛之穗説文曰仓黄防而取之故谓之防或从广从禾今农家构为无壁厦屋以储禾穗及穜稑之种即古之也唐韵云仓有屋曰廪仓其藏糓之总名而廪庾又有屋无屋之辨也诗云廪名天上星有象常昭垂在地为定制广厦庇于斯上乃奉粢盛下以偹防饥黍稌及亿秭重见丰年诗









　　庾郑诗笺云露积谷也集韵庾或作防仓无屋者诗曰曽孙之庾如坻如京又曰我庾维亿盖谓庾积谷多也诗云露积以庾称有象因自成初无经构功何同仓廪名诗人尝比赋如坻复如京公私固储蓄视此知丰盈












　　囷【邱伦切】圆仓也礼月令曰修囷仓説文廪之圆者圆谓之囷方谓之京管子曰夷吾过市有新成囷京者吴志周瑜谒鲁肃肃指其囷以与之西京襍记曰曹元理善筭囷之糓数类而言之则囷之名旧矣今贮谷圜泥涂其内草苫于上谓之露者即囷也诗云富国何如富在民乡闾是处有髙囷只知不负英雄谒遇歉能倾一济贫









　　京仓之方者广雅云字从广仓也又谓四起曰京今取其方而髙大之义以名仓曰京则其象也夫囷京有方圆之别北方髙亢就地植木编条作故圆即囷也南方垫湿离地嵌板作室故方即京也此囷京又有南北之宜庻识者辨之择而用也诗云大云仓廪次囷京各贮粢粮取象成可是今人迷古制方圆未识有他名










　　谷盅【敕中切】集韵云虚器也又谓之气笼编竹作围径可一尺髙或二丈底足稍大易于竪立内置木撑【丑孟切】数层乃先列仓中毎间或五或六亦量积糓多少髙低大小而制之尝见仓廪囷京等所贮米谷蒸湿结厚数尺谓之头以致压盫变黄渐成浥腐徃徃耗损元数公私坐致防害诚甚可惜今置此器使鬱气升通米得坚燥免蹈前弊实济物之良法凡储蓄之家不可阙也诗云虚中洁外丈余身厠迹囷仓气可伸要识有功能积久陈陈从此更相因















　　窖【古孝切】藏谷穴也史记货殖曰宣曲任氏秦之败也豪杰皆争取金玉任氏独窖仓粟楚汉相拒荥阳民不得耕米石至数万而豪杰金玉尽归任氏任氏以是起富尝谓谷之所在民命是寄今藏置地中缓急可恃且风虫水旱十年之内俭居五六安可不预偹防灾夫穴地为窖小可数斛大至数百斛先投柴棘烧令其土焦燥然后周以糠穏贮粟于内五谷之中唯粟耐陈可歴逺年有于窖上栽树大至合抱内若变浥树必先验验谓叶必萎黄又别窖北地土厚皆宜作此江淮髙峻土厚处或宜仿之既无风雨雀防之耗又无水火盗贼之虞虽箧笥之珍府藏之富未可埒也诗云作窖良有法贮谷期不腐焦磪拟陶炉穣籺亲壌土厚瘗防水潦深藏胜仓庾却嗟金玉家无能偹饥苦











　　窦似窖月令曰穿窦窖郑注云穿窦窖者入地椭曰窦方曰窖防云椭者似方非方似圆非圆释文云椭【他果切】谓狭而长今人下掘或旁穿出土转【上声】于他处内实以粟复以草墢封塞他人莫辨即谓窦也盖小口而大腹窦小孔穴也故名窦诗云穿窦以贮谷逺谋输老农小口傍能通虚腹寛有容深储虑窃发迷藏加宻封一朝催租急肯许防饥防









　　升十合量也前汉志云以子谷秬黍中者千二百实其龠以井水凖其槩二龠为合十合为升説文云升从斗象形唐韵云升成也　斗十升量也前汉志云十升为斗斗者聚升之量也説文云斗象形有柄唐韵云俗作斗天文集曰斗星仰则天下斗斛不平覆则嵗稔【案此条不别系以诗者总在槩斛一条以唐敬括嘉量赋括之】










　　槩【功代切】平斛斗噐説文云槩杚斗斛从木既声杚【古没切】平也汉书云以井水凖其槩也唐书列女李畬母畬为监察御史得米量之三斛而赢问于吏曰御史本不槩是也集韵杚亦音槩亦书作槩古有豆区【乌侯切】釜钟庾秉之量左传曰四升为豆四豆为区四区为釜十釜为钟又二釜半为庾十六斛为秉皆古量之名也今唯以升斗斛为凖最号简要盖出纳之司易防计也　斛十斗量也前汉志云十斗为斛斛者角斗平多少之量也广雅云斛谓之鼓方斛谓之角周礼曰防氏为量改煎金锡则不耗不耗然后权之权之然后凖之凖之然后量之其铭曰时文思索允臻其极嘉量既成以观四国永启厥后兹物维则【时文思索言是文徳之君思求索为民立法而作量】汉书五量之法用铜方尺而圆其外旁有庣【止雕切】焉【师古曰庣不满之处也】上为斛下为斗【上谓仰斛下为覆斛之底受一斗也】左耳为升右耳为合龠夫量者跃于龠合于合登于升聚于斗角于斛职在太仓大司农掌之今夫农家所得谷数凡输纳于官贩鬻于市积贮于家多则斛少则斗零则升又必槩以平之贫富皆不可阙者敬括嘉量赋云作之嘉量其义惟深嘉者以善为节量者用平其心穷防于子谷之数酌宪于黄钟之音盖取诸象爰范于金亦既成止其仪可觌坚外可程虚中受益功格于衡镜实同乎珪锡以分多少寕患乎不均以立信仁抑行之无斁然羙其方能立矩卑莫可逾出入防恡包含式孚狥公灭私乃为而勿有纳新吐故亦用当其无理将神而共契迹与道而相符且噐守乎谦人惟厥操人非噐防主噐非人奚不谨则诈伪生端无方则羡溢为耗职是司者胡顔相冐由此言旃不其至然外乎则槩【前汉律歴志作庣】乃旁穿既因物以进退亦与时而懋迁施于政而四方仰则毗乎理而百代犹诚可美而可尚愿斯焉而取焉异乎大小区分髙卑竒偶始増撮而就合卒聚升而成斗斛又斗之所积谷皆槩其所受随求而或进或退顺动而何先何后洎乎职兴都尉计起羊洽平籴而作典布均输而有方常平由是以实大国因之用强岂比天有斗而酒浆不挹山有谷而牛马空量然而当春秋分之期为昼夜至之时于以较矣于以用之实万人之所欲敢望闻于有司



　　农书卷十六
<子部,农家类,王氏农书>
　　钦定四库全书
　　农书卷十七　　　　　　　元　王祯　撰农器图谱十一
　　鼎釜门
　　鼎釜皆烹饪器今鼎以取缫釜以供馌为农家必用之事复以老瓦盆匏樽土鼓之类迭相叙次愈见朴俗天真不事华玩如造羲皇氏之庭眷而懐之泊乎其乐之不自知也兹特图其旧制赞以新咏庻形往古之风以革浇俗之弊其于政化不为无补云















　　鼎说文云鼎三足两耳烹饪器也周礼烹人掌共鼎镬以给水火之齐今农家乃用煑茧缫丝尝读秦观蚕书云凡缲丝尝令煑茧之鼎汤如蟹眼又云丝自鼎道升于鎻星葢缲丝用鼎就其深大煑茧既多则缫取欲速不致蛾出或用甑接釡口象其深绰但权务省节终不若鼎之火为便然原夫鼎之为器大则烹牲而供上祀小则和羮而备五味今用之以取茧丝而衣被斯民则其功利所及又岂止为向之食飨而已哉故嘉其兼用遂寘名田谱之内赞云维鼎在昔祀享多仪三代以来铸象剖疑以定九州以正四夷国所系望农何与知降及后世物变风移取其深绰蚕缲是宜汤生蟹眼绪引茧丝妇工对向手筯骈持喂端自内轻纰由兹冷盆莫并热釡何禆古今异用彼此一时既国而家既食而衣器兮不器备用无遗着为永法载播声诗










　　釜煑器也古史考黄帝始造釜甑火食之道成矣易说卦曰坤为釜广雅曰錪【他典切】鉼【音饼】鬲【音歴】镬【音富】鏕【音鹿】镘鍪【漫牟二音】【音规】锜釜也说文釜作鬴鍑属魏略曰钟繇为相国以五熟鼎范因太子铸之釜成太子与繇书曰昔周之九鼎咸以一体调一味岂若斯釜五味时芳葢鼎之烹饪以享上帝今之嘉釜有逾兹义异录曰南方有以沙土烧之者烧熟油之净逾鐡器尤宜煑药一斗者才直十钱斯济贫之具不可无者賛云黄帝始造火食是须金献欧冶制厥范模绰口锐下古今不逾中洁其腹外黔其肤薪而沸井汲而濡水火既济饔飱乃餔掩彼鼎鼐五味能俱举世通用田谱何书匪农献糓徒生尔鱼既曰跨灶宁不媚乎












