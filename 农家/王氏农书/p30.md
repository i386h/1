<!-- { "loadSidebar": true } -->
　　茧馆皇后亲蚕之所古公桑蚕室也按月令季春之月具曲植【植直吏切注曰曲薄也植槌也】籧【居吕切】筐后妃斋戒亲东乡【许亮切】躬桑禁妇女毋观【音灌】省【所景切简少也】妇使以劝蚕事【注曰向者向时气也毋观去容饰也妇使缝线组紃之事】蚕事既登分茧称【去声】丝效【戸教切】功以共【音防】郊庙之服无有敢惰【徒卧切】周制天子诸侯必有公桑蚕室近川而爲之筑宫仭有三尺棘墙而外闭之后妃斋戒享先蚕而躬桑以劝蚕事皇后亲蚕仪曰皇后躬桑始捋一条执筐受桑捋三条女尚书跪曰可止执筐者以桑授蚕母以桑适金室前汉文帝纪诏皇后亲桑以奉祭服景帝诏后亲桑爲天下先元帝王皇后爲太后幸茧馆率皇后及列侯夫人桑明帝时皇后率诸侯夫人蚕魏文帝黄初中皇后蚕于北郊遵周典也晋武帝太康中立蚕官皇后躬桑依汉魏故事宋孝武立蚕观后亲桑循晋礼也北齐置蚕宫皇后躬桑于其所后周制皇后至蚕所桑隋制皇后亲桑于位唐太宗贞观元年皇后亲蚕显庆元年皇后武氏先天二年皇后王氏乾元二年皇后张氏并见亲蚕礼元宗开元中命宫中食蚕亲自临视宋开寳通礼郊祀录并有后亲蚕祝辞此歴代后妃亲蚕之事采之史编昭然可见兹特冠于篇首庻有国家者按图考谱知茧舘之不徒名也昔梅圣俞有蚕具茧舘诗今不揆续爲之赋云惟蚕有功于世归美广物产之货资作人生之衣【去声】被中春之月天子诏后以躬桑大昕之朝内宰告期而命祀于是诣灵坛降寳殿翠障夹乎道周鳯辇翔于畿甸顺春气于东方朝先蚕于北靣具夫青缥之服【皇后蚕服青上缥下深衣】侑以芳馨之荐九宫倾动蔼然陪祭以成班三献礼成沛矣迎祥于回眷当其叠承宠命适对韶光择世妇于吉卜受鞠衣于明堂【月令三月荐鞠衣祭先帝于明堂】所以崇开禁馆始入公桑援条有三聼女尚书之劝止执筐不再受宫夫人之是将体之以坤仪之柔顺视之以毋道之慈良破蚁以来庶飬至于千箔献茧之后谅化被于多方是以命缫治以成丝就趋工而俟织元黄朱绿染各精明黼黻文章【古者献茧使缫遂朱绿之元黄之以爲黼黻文章】同品色【案原本误将茧馆及先蚕坛连绘又误题曰蚕神今谨改正分绘】














　　先蚕坛先蚕犹先酒先饭祀其始造者坛筑土爲祭所也黄帝元妃西陵氏始蚕即先蚕也【按黄帝元妃西陵氏曰儽祖始劝蚕稼月大火而浴种夫人副祎而躬桑乃献茧称丝织纴之功因之广织以供郊庙之服皇图要覧云伏羲化茧西陵氏飬蚕淮南王蚕经云西陵氏劝蚕稼亲蚕始此】礼月令季春是月也后妃斋戒享先蚕而躬桑以劝蚕事周礼天官内宰中春诏后帅外内命妇始祭于北郊【注蚕于北郊以纯隂也】汉礼仪志皇后祀先蚕礼以中牢魏黄初中置坛于北郊依周典也晋制先蚕坛高一丈方二丈四出陛陛广五尺皇后至西郊亲祭躬桑北齐先蚕坛髙五尺方二丈四陛陛各五尺外兆四十歩靣开一门皇后升坛祭毕而桑后周皇后至先蚕坛亲飨隋制宫北三里坛髙四尺皇后以太牢致币而祭唐制坛在长安宫北苑中髙四尺周围三十歩皇后并有事于先蚕其仪备开元礼宋用北齐之制筑坛如中祠礼通礼义纂后亲享先蚕贵妃亚献昭仪终献夫蚕祭有坛稽之歴代虽仪制少异然皆逓相沿袭饩羊不絶知礼之不可独废有天下国家者尚鉴兹哉赞曰有星天驷象合乎龙惟蚕辰生精气相通孕卵而出寓食桑中取育于室茧丝内充衣【去声】被于人奕世有功粤载祀典同荅恩隆坛壝制度歴代所崇惟君立后毓德中宫既正母仪普帅妇工尝建茧馆桑必以躬奉制祭服郊庙是共公侯夫人莫不勉从爲天下劝继古人风约汉故事筑祭于东享以中牢相以礼容登降有节拜献惟恭眷此区域万方混同举被缯纩神福稔防国有定式报德无穷








　　蚕神天驷也天文辰爲龙蚕辰生又与马同气谓天驷即蚕神也淮南王蚕经云黄帝元妃西陵氏始蚕至汉祀菀窳妇人寓氏公主蜀有蚕女马头娘此歴代所祭不同然天驷爲蚕精元妃西陵氏爲先蚕实爲要典若夫汉祭菀窳妇人寓氏公主蜀有蚕女马头娘又有谓三姑爲蚕母者此皆后世之溢典也然古今所传立像而祭不可遗阙故并附之稽之古制后妃祭先蚕坛壝牲币如中祠此后妃亲蚕祭神礼也蚕书云卧种之日诘旦升香割鸡设醴以祷先蚕此庶人之祭也自天子后妃至于庶人之妇事神之礼虽有不同而敬奉之心一是谅爲知所本矣乃作爲祈报之辞曰【祈】唯蚕之精天驷有星惟蚕之神伊昔著名气钟于此孕卵而生既桑而育既眠而兴神之福汝有箔皆盈尚兾终用彰厥灵簇老献瑞茧盆效成敬获吉卜愿契心盟神宜飨之祈祀唯馨【报】龙精一气功被多方继当是歳神降于桑载生载育来福来祥锡我茧丝制此衣裳室家之庆闾里之光敬帅长幼诘旦升香设肴于爼奠醴于觞工祝致告神德弥彰【案菀窳妇人寓氏公主本二神原本图中并作一神谨改正】














　　蚕室记曰古者天子诸侯皆有公桑蚕室近川而爲之筑宫仞有三尺棘墙而外闭之三宫之夫人世妇之吉者使入蚕室奉种浴于川桑于公桑此公桑蚕室也其民间蚕室必选置蚕宅负隂抱阳地位平爽正室爲上南西爲次东又次之若室旧则当净扫尘埃预期泥补若逼近临时墙壁湿润非所利也夫缔构之制或草或瓦须内外泥饰材木以防火患复要间架寛敞可容槌箔牕戸虚明易办眠起仍上于行防【口练切】各置照牕每临蚕暮以助髙明下就附地列置风窦令可啓闭以除湿欝考之诸蚕书云蚕室先辟东间飬蚁停眠前后撤去西牕宜遮西晒尤忌西南风起大伤蚕气可外置墙壁四五歩以御之【余偹蚕书】所有蚕神室蚕神像宜用髙空【去声】处安置凡一切忌恶之事邪秽之气辟除蠲洁夙夜斋敬不敢防慢【余观蚕书云毋治堰毋诛草毋沃灰毋室入外人四者神实恶之】如能依上法自然宜蚕不必泥【去声】于隂阳家拘忌巫觋【胡的切女巫也】等诱惑至使回换门戸謟祷神只虚费财用实无所益故表而出之以爲业蚕者之戒铭曰世业农桑既兴我室比临蚕月复事涂饰桃茢祓除神主斯立曲植既具籧筐乃集连蚁方生苦不厌宻妇以母名育有慈德爰求柔桑入此饲食寒燠身先是爲体测上无疎薄下无湿浥箔垂门龛火在壁夜牕或遮风窦时窒颇忌北风空障西日他工莫兴外人勿入庇防攸安渐至捉绩【蚕欲老时取以视丝明也耕织图有捉绩篇】祈祀以时愿获终吉神实相之簇如雪积分茧称丝来告功毕








　　火仓蚕室火龛也凡蚕生室内四壁挫垒空龛状如三星务要玲珑顿藏熟火以通煗气四向匀停蚕家或用旋烧柴薪烟气薰笼蚕蕴热毒多成黒蔫今制爲擡炉先自外烧过薪粪【牛粪】舁入室内各龛约量顿火随寒热添减若寒热不均后必眠起不齐【已上出诸蚕书】农书云蚕火类也宜用火以飬之用火之法须别作一炉令可擡舁出入火须在外烧熟以糓灰盖之即不暴烈生焰夫擡炉之制一如矮床内嵌烧炉两旁出柄二人舁之以送熟火火仓诗云朝阳一室虚明今朝喜见蚕初生四壁已令得熟火空龛挫垒如三星阿母体测衣绢单添减火随寒暄谁识贵家欢饮处红炉画阁簇婵媛擡炉诗云谁创擡炉由智者出入凉温蚕屋下以水土贯以木不假昆吾鼓炉冶出生入熟覆糓灰攟拾粪薪犹土苴功成四海袴完又饷春醪奏豳雅










　　蚕槌【音坠】礼季春之月具曲植植即槌也务本直言云糓雨日竪槌夫槌立木四茎各过梁柱之高随屋每间竪之其立木外旁刻如锯齿而深各每茎挂桑皮圜绳【蚕不宜麻】四角按二长椽椽上平铺苇箔稍下缒【驰僞之】之凡槌下悬中离九寸以居箔擡饲之间皆可移之上下农桑直説云每槌上中下闲铺三箔上承尘埃下隔湿润中备分擡梅圣俞诗云三月将扫蚕蚕妾具其器立植先防【音摘】括室内亦涂塈众材踈以成多箔所得寄拾老归簇时应无慙弃置















　　蚕椽架蚕箔木也或用竹长一丈二尺皆以二茎爲偶控于槌上以架蚕箔须直而轻者爲上久不蠧者又爲上【爲蚕因食叶上縁之蠧屑不能透砂事见农桑要防】诗云椽欲直而轻不贵曲而蠧轻则与人宜蠧以病蚕故钩绳可移悬蓐箔乃平布桑余挂新丝功谁推此具　蚕箔曲簿承蚕具也礼具曲植曲即箔也周勃以织簿曲爲生顔师古注云苇簿爲曲北方飬蚕者多农家宅院后或园圃间多种萑【湖官切】苇以爲箔材秋后芟取皆能自织方可四丈以二椽栈之悬于槌上至蚕分擡去蓐时取其卷舒易用南方萑苇甚多农家尤宜用之以广蚕事梅圣俞诗云河上纬萧人女归又织苇相与爲蚕曲还殊作筠篚入用此何多往售获能几愿丰天下衣不叹贫服卉












　　蚕篚古盛币帛竹器今用育蚕其名亦同盖形制相类圆而稍长浅而有縁【去声】适可居蚕蚕蚁及分居时用之阁以竹架易于擡饲梅圣俞前蚕箔诗云相与爲蚕曲还殊作筠篚北箔南篚皆爲蚕具然彼此论之若南蚕大时用箔北蚕小时用篚庶得其宜两不偏也诗云古篚尝奉币爰凭礼意将今犹同制度还取饲蚕桑飬视胜居箔分擡欲拟筐始终俱可备仍得荐元黄









　　蚕槃盛蚕器也秦观蚕书云种变方尺及乎将茧乃方四丈织萑苇范以苍筤【来唐切】竹长七尺广五尺以爲筐悬筐中间九寸凡槌下悬以居食蚕今呼筐爲槃又有以木爲框以踈簟爲底架以木槌用与上同诗云范竹作蚕槃眠起用当倍寛平一席多方正四维在擡替不妨勤余闲知有待拾老或未多就簇即无悔










　　蚕架阁蚕槃篚具也以细枋四茎竪之高可八九尺上下以竹通作横桄十层每层皆阁飬蚕槃篚随其大小盖篚用小架槃用大架此南方槃篚有架犹北方椽箔之有槌也诗云育蚕必有槃置槃须用架竹木互维持层级限高下规模等箔槌习用足桑柘那知富贵家罗绮簇朱榭










　　蚕网擡蚕具也结绳爲之如鱼网之制其长短广狭视蚕槃大小制之沃以漆油则光难壊贯以网索则维持多便至蚕可替时先布网于上然后洒桑蚕闻叶香皆穿网眼上食蚕上叶齐共手提网移置别槃遗余拾去比之手替省力过倍南蚕多用此法北方蚕小时亦宜用之诗云圣人制网罟因彼川泽渔谁知取鱼具觧使移蚕居纪纲用非异水陆功有余两端诚可诘生杀意何如








　　蚕杓集韵杓作勺量器也周礼勺容一升所以【举朱切挹也酌也】酒説文曰杓音摽今云酌物爲杓以勺从木姑与今同此作蚕杓斵木刳之首大如杯柄长三尺许如槃蚕空【去声】隙或饲叶偏踈则必持此送之以补其处至蚕老归簇或稀宻不伦亦用均布倘有不及复以竹接其柄此南俗蚕法北方箔簇颇大臂指间【去声】有不能周遍亦宜假此以便其事幸毋忽诸诗云杓头斟酌布蚕时杓尾长摽手屡持尝向太平村落见田家嫁女作奁仪
