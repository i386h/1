<!-- { "loadSidebar": true } -->
<子部,农家类,王氏农书,卷二十>蚕簇农桑直説云簇用蒿梢丛柴苫席等也凡作簇先立簇心用长椽五茎上撮一处系定外以芦箔缴合是爲簇心仍周围匀竪蒿梢布蚕簇讫复用箔围及苫缴簇顶如圆亭者此团簇也又有马头长簇两头植柱中架横梁两傍以细椽相搭爲簇心余如常法此横簇皆北方蚕簇法也尝见南方蚕簇止就屋内蚕槃上布短草簇之人既省力蚕亦无损又按南方蚕书云簇泊以杉木觧枋长六尺濶三尺以箭竹作马眼槅揷茅踈宻得中复以无叶竹篠纵横搭之簇背铺芦箔而以竹篾透背靣缚之即蚕可驻足无跌坠之患此皆南簇较之上文北簇则蚕有多少故簇有大小难易之不同也然尝论之南北簇法俱未得中何哉夫南簇蚕少规制狭小殆若戯技故获利亦薄北簇虽大其颇多蒿薪积叠不无覆压之害风雨侵浥【于立切湿润也】亦有翻倒之虞【谓经雨倒簇也蚕桑直説云簇蚕时雨被沾湿才晴不以成茧不成茧翻倒别簇如雨少则曝干】复内外寒燠之不均或髙下稀宻之易所以致簇内病生茧少皆由此故习俗既久未能遽革今闻善蚕者一法约量本家育蚕多少选于院内空【去声】地就添椽木苫草等物作连脊厦屋防常别用至蚕老时置簇于内随其长短先搆簇心空直如洞就地掘成长槽随宜濶狭旁可人行以备火【谓用火法也蚕书云已入簇微用热灰火温之待入网渐渐加火不宜中辍稍冷防丝亦止缲之即断多煑烂作絮不能一绪扣尽矣】外则周以层架随层卧布蒿梢以均蚕居既毕用重箔围之若蚕少屋多防开戸就内簇之亦可如此则上有芘覆下无湿润架既寛平蚕乃自若又总簇用火便于照料南北之间去短就长制此良法皆宜用之则始终无慊矣故梅圣俞蚕簇诗云竞畏风雨寒露置未如屋正谓此也【梅圣俞诗云氷蚕三眠休作茧富其簇汉北取蓬蒿江南借茅竹蒿踈无欝泥竹净亦森束云云前二句】歌云卷去緑云桑已少箔头有丝蚕欲老月余辛苦见成功作簇不应从草草南北习俗久不同彼此更须论拙巧北簇多露置积叠仍忧风雨至南簇俱在屋施之北蚕良未足南北簇法当约中别搆长厦方能容外周层架蒿草平内备火通人行饲却神桑丝已吐女洒桃浆男打鼓作茧直须三日许开簇团团不胜数我家多蚕方自庆得法于今还可证免似向来多簇病

　　茧瓮蚕书云凡浥【于立切】茧列埋大瓮地上瓮中先铺竹篑次以大桐叶覆之乃铺茧一重以十斤爲率掺盐二两上又以桐叶平铺如此重重隔之以至满瓮然后宻盖以泥封之七日之后出而缫之频频换水即丝明快盖爲茧多不及缫取即以盐藏之蛾乃不出其丝柔韧【如吝切】润泽又得匀细此南方淹茧法用瓮颇多可不预备尝读北方农桑直説云生茧即缫爲上如人手不及杀茧慢慢缫者杀茧法有三一曰日晒二曰盐浥三曰笼蒸笼蒸最好人多不觧日晒损茧盐浥瓮藏者稳前人织图诗云盘中水晶盐井上梧桐叶陶器固封闭窖茧近旬浃门前春水生布糓催畚臿明朝踏缫车车轮纒白【徒叶切】

　　茧笼蒸茧器也农桑直説云用笼三扇以软草扎圏加于釡口以笼两扇坐于其上笼内匀铺茧厚三指许频于茧上以手试之如手不禁热可取去底扇却续添一扇在上如此登倒上下故必用笼也不要蒸得过了过则软了丝头亦不要蒸得不及不及则蚕必钻了如手不禁热恰得合宜此用笼蒸茧法也【将已蒸过茧于蚕房捶箔上后头合笼内茧在上用手拨动如箔上茧满打起更摊一箔冷定上用细柳梢防覆了其茧只于当日都要蒸尽如蒸不尽来日定要蛾出如此缫丝有一般快釡汤内用盐二两油一两所蒸茧不致干了丝头如锅小茧多油盐旋入】诗云蚕家有茧如山积日恐蛾穿缫不得盐浥诚佳能几何只有笼蒸人未识釡汤少沸积茧笼热不能禁手爲则旋抽底扇加上层晒中庭趂风日人在軖车气少舒绪均停堪络织作计何人智者心济物不妨聊假力回看笼也岂筌蹄依旧人间炊饼食

　　缫车缲丝自鼎靣引丝以贯钱眼升于鏁星星应车动以过添梯乃至于軖【去王切缲轮也】方成缲车秦观蚕书缲车之制钱眼爲版长过鼎靣广三寸厚九黍中其厚揷大钱一出其端横之鼎耳后镇以石鏁星爲三芦管管长四寸枢以圆木建两竹夹鼎耳缚枢于竹中管之转以车下直钱眼谓之鏁星星应车动以过添梯【农桑直説云竹筒子宜细鉄条子串筒两卷子亦须鉄也】添梯车之左端置环绳其前尺有五寸当床左足之上建柄长寸有半匼柄爲鼓鼓生其寅以受环绳绳应车运如环无端鼔因以旋鼓上爲鱼鱼半出鼓其出之中建柄半寸上承添梯者二尺五寸片竹也其上揉竹爲钩以防丝窍左端以应柄对鼓爲耳方其穿以闭添梯故车运以牵环绳绳簇鼓鼓以舞鱼鱼振添梯故丝不过偏制车如辘轳必添两轴以利脱丝窃谓上文云车者今呼爲軖軖必以床【农桑直説云軖床下鼎一尺轴长二尺中径四寸两头三寸用榆槐木四角或六角辐通长三尺五寸六角不如四角軖小则丝易觧】以承軖轴轴之一端以铁为袅掉复用曲木擐作活轴左足踏动軖即随转自下引丝上軖总名曰缫车咏曰人家育蚕忧不得今嵗蚕収茧如积满家儿女喜欲狂送车头趂缲缉南州夸冷盆冷盆细缴何轻匀北俗尚热釡热釡丝圆尽多绪即今南北均所长热釡冷盆俱此軖軖头转机须足踏钱眼添梯丝度滑非弦非管声咿村北村南响相答妇姑此时还对语凖备吾家好机杼岂知县吏已催科不时掲去无余紽迫索仍忧宿负多车乎车乎将奈何

　　热釡秦观蚕书云缲丝自鼎靣引丝直钱眼此缲丝必用鼎也今农家象其深大以槃甑接釡亦可代鼎故农家直説云釡要大置于灶上【如蒸灶法可缲粗丝单缴者防缴者亦可】釡上大盘甑接口添水至甑中八分满可容二人对缲水须常热宜旋旋下茧缲之多则煑损凡茧多者宜用此釡以趋速效诗云蚕家热釡趂缫忙火长存蟹眼汤多茧不须愁不办时时频见脱丝軖

　　冷盆农桑直説冷盆可缫全缴细丝中等茧可缲下缴比热釡者有精神又坚韧也虽曰冷盆亦是火温之盆要小先泥其外【口径可二尺之上者预先翻过用长黏泥底并四围至唇泥厚四指将至唇渐薄日晒干名爲冷盆】用时添水八九分满缲之【水宜温暖常匀无令乍寒乍热不匀也】诗云瓦盆添水火防然茧绪抽来细缴全不似贵家华屋底空教纎手防清泉

　　蚕连蚕种纸也旧用连二大纸蛾生卵后又用线长缀通作一连故因曰连匠者尝别抄以鬻之务本新书云蚕连厚纸爲上薄纸不禁浸浴如用小灰纸更妙连须以时浴之浴毕挂时令蚕子向外恐有风磨损冬至日及腊八日浴时无令水极深浸浴毕取出比及月望数连一卷桑皮索系定【务本新书云蚕连不得用麻绳系挂如或不忌后多干死不生本草陈藏器云以苎蔴近种则不生当远之】庭前立竿高挂以受腊天寒气年节后瓮内竪连须使玲珑安十数日日髙时一出每隂雨后即便晒曝【恐伤湿润见风亦不可多时】此蚕连育飬之法直至暖种而生【前文间取诸蚕书】诗云前朝茧如山今朝卵如粟如山今嵗谋如粟来岁足来歳一何神生化楮一幅丁寕语荆妇依时勤晒沐

　　农书卷二十
<子部,农家类,王氏农书>
　　钦定四库全书
　　农书卷二十一　　　　　　元　王祯　撰农器图谱十七
　　蚕桑门
　　夫蚕之用桑必有钩筐等器以供其事然逺近之间习俗不通故其制度巧拙絶异彼有并力而不及此或一工而兼倍今特采辑去短从长使知所择夫桑具蚕之用也故次扵蚕事之后

　　桑几状如髙櫈平穿二桄就作登级凡柔桑不胜梯附须登几上乃易得叶齐民要术云采桑必须髙几士农必用云担负髙几绕树上下今蚕家采彼女桑兹为便噐梅圣俞诗云柔桑不倚梯摘叶頼髙几每扵得叶易曾靡忧枝披【上声】跻陞类拾级下上异縁蚁闲置草舍傍鸡鸣或栖止

　　桑梯説文曰梯木阶也夫桑之穉者用几采摘其桑之髙者须梯剶【丑全切削去也】斫梯若不长未免攀附旁条不还则鸠脚多乱樛【居秋切】枝折垂则乳液旁出必欲趁扵髙下随意去防须梯长可也齐民要术云采桑必须长梯梯不长则髙枝折正谓此也诗云贯木取诸渐为梯利用晋附彼墙下桑如蹑平地迅女枝既不攀逺扬亦可刄何当展所施摘莲华峯峻

　　斫斧桑斧也其斧銎【曲容切】匾而刃阔与樵斧不同诗谓蚕月条桑取彼斧斨以伐逺扬士农必用云转身运斧条叶偃落扵外即谓以伐逺扬也凡斧所剶斫不烦再刄者为上至遇枯枝劲节不能拒遏又为上如刚而不阙利而不乏尤为上也然用斧有法必须转腕回刄向上斫之枝查既顺津脉不出则叶必复茂故农语云斧头自有一倍叶以此知科斫之利胜惟在夫善用斧之效也梅圣俞诗云科桑持野斧乳湿新磨刃繁枿一以除肥条更丰润鲁叶大如掌吴蚕食若骏始时人谓斨利俗今乃信　桑钩采桑具也凡桑者欲得逺扬枝叶引近就摘故用钩木以代臂指板【普班切】援之劳昔后妃世妇以下亲蚕皆用筐钩采桑唐肃宗上元初获定国寳十三内有采桑钩一以此知古之采桑皆用钩也然北俗伐桑而少采南人采桑而少伐嵗岁伐之则树脉易衰久乆采之则枝条多结欲南北随宜采斫互用则桑斧桑钩各有所施故两及之不致偏废梅圣俞诗云长钩扳桑枝短钩挂桑笼南陌露气寒东方日光动少妇首且笄幼女角已总竞用采叶归曾非事梳栊

　　桑笼集韵云笼大篝【古侯切】也今谓有系筐也桑者便扵携挈古乐府云罗敷善采桑【案今本作罗敷善蚕桑】采桑城南隅【方言叶韵】青丝为笼绳【案今本作青丝为笼系】桂枝为笼钩今南方桑笼颇大以担负之尤便扵用梅圣俞诗云采采向桑郊盈盈自持筥桂钩带月往穉叶和烟贮一心恐蚕饥搔首促俦侣到家倾嫩緑刀几为防咀

　　桑网盛叶绳兠也先作圏木縁圏绳结网眼圆垂三尺有余下用一绳纪为网底桑者挈之纳叶扵内网腹既满归则解底绳倾之或人挑负或用畜力防送比之筐篮甚为轻便北方蚕家多置之诗云厥初结网功岂知兼水陆制用有异同随宜可伸缩一网作领圏众目寛瓮腹蚕家急叶时归来倾万緑

　　劖【士咸切】刀剶桑刃也刀长尺余阔约二寸木柄一握南人所桑剶桑俱用此刄北人斫桑用斧劖桑用鎌鎌刄虽利终非本器不若劖刀之轻且顺也若南人斫桑用斧北人劖叶用刀去短就长两为便也诗云晶荧一尺鐡煆以赫连钢剶斫有余用功防在蚕桑樛附日以戕新枝日以长胡为豳人歌独取斧与斨　切刀断桑刃也蚕蚁时用小刀蚕渐大时用大刀或用漫防蚕多者又用两端有柄长刃切之名曰懒刀【懒刀如皮匠刮刀长三尺许两端有短木柄以手按刀半裁半切断叶云积可供十筐】先扵长櫈上铺叶匀厚人扵其上俯按此刀左右切之一刃之利可桑百箔诗云煆金作懒刀形制半圭璧一食饫十筐双柲便两搤切之复裁之断桑如云积刀作千握丝功成在三尺【防查鎋切秦云切草也又作防】

