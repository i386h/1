<!-- { "loadSidebar": true } -->
　　水轮三事谓水转轮轴可兼三事磨砻碾也初则置立水磨变麦作麫一如常法复于磨之外周造碾圆槽如欲毇米惟就水轮轴首易磨置砻既得粝米则去砻置碾碢榦循槽碾之乃成熟米夫一机三事始终俱备变而能通兼而不乏省而有要诚便民之活法造物之潜机今创此制幸识者述焉诗云制磨元慿一水轮就加砻碾巧相因轴端更【平声】置皆从省糓物兼成岂惮频餠食已供无匮乏米珠重造得圎匀济民有要无人识农谱图中拟细陈



　　水砻【力董切】水转【上声】砻也砻制上同但下置轮轴以水激之一如水磨日夜所破谷数可倍人畜之力水利中未有此制今特造立庶临流之家以慿仿用可为永利诗云旋输粝谷入轻砻役水还将与硙【五对反】同粒米精粗来有自轮防日复转无穷工佣给贮何多暇杵臼承舂祗半功仰【去声】食老农方聼说江乡新制要相通

<子部,农家类,王氏农书,卷十九>

　　水转【上声后同】连磨其制与陆转连磨不同此磨须用急流大水以凑水轮其轮髙濶轮轴围至合抱长则随宜中列三轮各打大磨一槃磨之周匝俱列木齿磨在轴上阁以板木磨傍留一狭空【去声】透出轮辐以打上磨木齿此磨既转其齿复傍打带齿二磨则三轮之力互拨九磨其轴首一轮既上打磨齿复下打碓轴可兼数碓或遇天旱旋于大轮一周列置水筒昼夜溉田数顷此一水轮可供数事其利甚博尝到江西等处见此制度俱系茶磨所兼碓具用捣茶叶然后上磨若他处地分间【去声】有溪港大水仿此轮磨或作碓碾日得糓食可给千家诚济世之竒术也陆转连磨下用水轮亦可诗云昔闻圜绕磨相连役水今看别有传一轴连轮方卧转众机联体复旁旋要枢自假波涛力哲匠谁偷造化权总道于人多饱徳好将规制示民先　水击麫罗随水磨用之其机与水排俱同按图视谱当自考索罗因水力互击桩柱筛麫甚速倍于人力又有就磨轮轴作机撃罗亦为防巧诗云春雷声殷【上声】雪成围收入罗床别有机才得水轮轻借力方池匀受玉尘飞

　　槽碓碓梢作槽受水以爲舂也凡所居之地间【去声】有泉流稍细可选低处置碓一区一如常碓之制但前桯减细后梢深阔为槽可贮水斗余上芘以厦槽在厦外乃自上流用笕【古典切】引水下注于槽水满则后重而前起水泻则后轻而前落即为一舂如此昼夜不止毇米两斛日省二工以嵗月积之知非小利诗云刳槽制碓水为功积注涓流满不容螳腹低时泉自防蜂腰转处杵还舂一区机利无时辍【陟列切】百口精粮可日供借便田家应窃喜代人工力不须佣



　　机碓水捣器也通俗文云水碓曰翻车碓杜预作连机碓孔融论水碓之巧胜于圣人斵木掘地则翻车之类愈出于后世之机巧王隠晋书曰石崇有水碓三十区今人造作水轮轮轴长可数尺列贯横木相交如滚枪之制水激轮转则轴间横木间【去声】打所排碓梢一起一落舂之即连机碓也凡在流水岸傍俱可设置须度水势髙下为之如水下岸浅当用陂栅或平流当用板木障水俱使傍流急注贴岸置轮髙可丈余自下冲转名曰撩【落萧切】车碓若水髙岸深则爲轮减小而濶以板为级上用木槽引水直下射转【上声】轮板名曰斗碓又曰鼔碓此随地所制各趋其巧便也诗云杵臼中来有别传作机还假物相连水轮翻转【上声】无朝暮舂杵低昻间【去声】后先蹴踏休夸人力健供飱易得米珠圎拟将要法为图谱载入农书利用篇

　　水转大纺车此车之制见蔴苎门兹不具述但加所转【上声】水轮与水转辗磨之法俱同中原蔴苎之乡凡临流处所多置之今特图写庶他方绩纺之家效此机械比用陆车愈便且省庶同获其利诗云车纺工多日百斤更慿水力防如神世间蔴苎乡中地好就临流置此轮

　　缶汲水器左传宋灾乐喜为政具绠缶杜注缶汲器尔雅疏云比【毗至切】卦初爻有孚盈缶注云爻辰在木上值东井井之水人所汲用缶杨恽传曰田家作苦嵗时伏腊烹羊炰羔斗酒自劳【去声】酒后耳热仰天击缶而呼乌乌应邵曰缶瓦器也今汲器用瓦亦缶之遗制也诗云缶名在卦着乎易有孚盈缶始于此圣人立象岂徒然义见初爻诚有为体圆质素用有常埏【式连切】埴【时石切】由来遵古制繘【居役切】井元慿汲引功虚往盈来霑永利世事从来有变通所用在人非在器勿因贱目作等闲一击曾分秦赵气眷然还忆古遗风得失无非寓真意好共农家老瓦盆侑我田歌成一醉

　　绠【古杏切】郭璞云汲水索也易卦云汔【其迄切】至亦未繘井方言繘自关而东周洛韩魏间谓之络关西谓之繘绠或作防【古杏切】俗谓井索下系以钩今汲用之家必有辘轳为绠设也诗云惟井有绠见于易绠入卦辞名以繘人间凿饮安可阙悬缶至今无止日物本无情偶如智用舍以时存曲直正思湔涤此心尘汲引须慿一输力

　　田漏田家测景水器也凡寒暑昏晓已验于星若占候时刻惟漏可知古今刻漏有二曰称漏曰浮漏夫称漏以权衡作之殆不如浮漏之简要今田漏槩取其制置箭壶内刻以爲节既壶水下注则水起箭浮时刻渐露自巳初下漏而测景焉至申初为三辰得二十五刻倍为六辰得五十刻画之于箭视其下尚可增十余刻也乃于卯酉之时上水以试之今日午至来日午而漏与景合且数日皆然则箭可用矣如或有差当随所差而损益之改画时刻又试如初必待其合也农家置此以揆时计工不可阙者大凡农作须待时气时气既至耕种耘耔事在晷刻茍或违之时不再来所谓寸阴可竞分阴当惜此田漏之所以作也兹刋为图谱以示凖式梅圣俞诗云占星昏晓中寒暑已不疑田家更置漏寸晷亦欲知汗与水俱滴身随阴屡移谁当哀此劳往往夺其时

　　农器图谱十五
　　麰麦门
　　芟麦等器中土人皆习用葢地广种多必制此法乃易收敛比之镰获手防其功殆若神速今特各各图録庶他方业农者效之同省工力

　　麦笼【力董切】盛芟麦器也判竹编之底平口绰广可六尺深可二尺载以木座座带四碢用转【上声】而行芟麦者腰系钩绳牵【去声】之且行且曵就借使力前向绰麦乃覆笼内笼满则舁之积处往返不已一笼日可收麦数畆又谓之腰笼诗云笼具牵来足转轮瑞芒满腹一何频不须更问仓箱数已验今年早得辛

　　积【资昔切】苫【失亷切】芟麦既积编草覆之也农桑辑要云苫须于农隙时备下以防雨作农桑直说云作苫用谷草黄野草皆可但纽作腰【去声】一头留梢者为苫两头齐者为荐凡露积须苫缴盖不为雨所败也尝见农家有以麻经或草索织之又可速就诗云纽成腰草如铺禾积苫来若结庐应是农家有先备等闲风雨欲何如

　　捃【君运切】刀集韵云捃拾也俗谓拾麦刀刃长可五寸阔近二寸上下窍绳穿之系于指腕随手芟穗取其便也麦禾既熟或收刈不时茎穗狼籍不能净尽单贫之人得以取其遗滞诗云谓此有滞穗伊寡妇之利盖捃拾之间用此器也诗云铚刈中来有别名掌边霜刃觉风生禾田伊利知多少俱入铮然截颖声

　　柂杷【柂吐逻切】搂麦长杷也首列二十余齿有短木柄以批【蒲结切】契【私列切】系腰曵之尝见麦野为风雨所损而茎穗交乱不能净防故制此具腰后纵横搂之仍手握柄镰芟其遗余所得稭穗随拥积之有一杷毕功得麦十余斛者诗云麦田遗穗尽交加功多在一杷不假犁锄飜有得登或及下农家

　　麦钐【所鉴切】芟麦刃也集韵曰钐长镰也然如镰长而颇直比防薄而稍轻所用斫而劖之故曰钐用如防也亦曰防其刃务在刚利上下嵌系绰柄之首以芟麦也比之刈获功过累倍诗云利刃由来与防同岂知芟麦有殊功回看万顷黄云地不用镰卷已空　麦绰【昌约切】抄麦器也篾竹编之一如箕形稍深且大旁有木柄长可三尺上置钐刃下横短柺以右手执之复于钐旁以绳牵短轴【近刃处以细竹代绳防为刃所割也】左手握而掣之以两手齐运芟麦入绰覆之笼也尝见北地芟取荞麦亦用此具但中加宻耳夫笼钐绰三物而一事系于人之一身而各周于用信乎人为物本物因人而用也麦绰诗云芟麦虽慿利刃功柄头须用竹为笼勿云褊量容多少都覆黄云入笼中

　　抄【之教切畧取也】竿扶麦竹也长可及丈麦已熟时忽为风雨所倒不能芟取乃别用一人执竿抄起卧穗竿举则钐随防之殊无损失必两习熟者能用不然则有矛盾之差矣或曰今麦事有捃刀柂杷抄竿等器名色冗细似不足纪録而皆取之何也曰物有济于人而遗之不可然世之豪侈辈固不屑知而贫窭者欲得为利拯既坏于无遗取弃余为有用是可尚也故缀于麦事之末抄竿诗云风雨摧残二麦秋一竿料理冀全收欲知自我扶顚力都在芟夫钐绰头　芟麦歌田家食力不食智麰麦年年勤种莳老农八十谙地利暑夏呼儿先暵地再耕再耨土华腻手把耧犂知已试土沃不妨投种穊今年已报春泽被覆垅苗深如比薰风长养见天意猎猎青旗催穉穗才结稃胞花雪坠赫赫曦轮炽钻燧尽着精华输至味粒饱芒森宻如篲顿失前时浪翻翠岂知真宰调元气化作黄云表嘉瑞老农眼饱虽自慰旦夕却忧风雨至子妇犇忙事芟器钐绰翩翩转双臂曵笼腰间盈复弃急载牛箱夜无寐转首登场簇髙积【去声】风翻日碾半犹未已向公门奉新餽麴材和籴凡几次年饷廵门仍语谇夏税有程今反易自余宿负如取寄指此有秋争蚁萃一得岂能偿百费终嵗勤劳一歔欷昨日公堂宴賔贵尊爼横陈混肴胾檀板珠绳按歌吹万钱不值供一醉庖人搓揉出精粹尚喜食新夸饼饵物不天来皆力致饱食何人知所自春祈夏荐礼所记报本从来追古义但愿斯民不畏吏吏不扰民民自遂凡在牧民遵此治坐见两岐歌政异日富囷仓均被赐不使老农忧嵗事

　　农书卷十九
<子部,农家类,王氏农书>
　　钦定四库全书
　　农书卷二十　　　　　　　元　王祯　撰农器图谱十六
　　蚕缫门
　　蚕缫之事自天子后妃至于庶人之妇皆有所执以共衣服故篇目以茧舘爲首示率天下之蚕者其作用之门如曲植钩筐之类与夫軖釡茧丝之法必先精晓习熟而后可望于获利今条列名件一一备述又使世之缯纩其身者皆知所自出也然农谱有蚕事者盖农桑衣食之本不可偏废特以蚕具继于农器之后兾无阙失云

<子部,农家类,王氏农书,卷二十>
