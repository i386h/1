<!-- { "loadSidebar": true } -->

　　桑碪尔雅曰碪谓之榩【音防】郭璞曰碪木礩也碪从石榩从木即木碪也碪截木为碢圆形竪理切物乃不拒刄此北方蚕小时用刀切叶碪上或用几或用夹南方蚕无大小切桑俱用碪也诗云团团几上碪寻常闲月魄蚕月切柔桑纎纎云缕积饲飬槃篚多收去净无迹不必在庖厨鼓刀刄声剨【案原本剨讹作割谨改正】










　　桑夹挟桑具也用木礩上仰置叉股髙可二三尺扵上顺置防刃左手茹叶右手按刃切之此夹之小者若蚕多之家乃用长椽二茎骈竪壁前中寛尺许乃实纳桑叶髙可及丈人则蹑梯上之两足后踏屋壁以胸前向压住两手按长刃向下裁切此桑夹之大者南方切桑唯用刀碪不识此等桑具故特歴説之以广其利诗云沃叶緑云多吐出掌握内刃头风雨声纷然落呀喙材良用有余力小功輙倍春蚕食急时籧筐诚有待农噐图谱十八
　　织絍门
　　织絍妇人所亲之事传曰一女不织民有寒者古谓庶士以下各衣【去声】其夫秋而成事烝而献功则有辟是也凡纺络经纬之有数梭繀机杼之有法虽一丝之绪一综之交各有伦叙皆须积勤而得累功而至日夜精思不致差互然后乃成幅匹如闺阃之属务之不惟防闲骄逸又使知其服被之所自不敢易也








　　丝籰【玉缚切】络丝具也方言曰楥【音爰】兖豫河济之间谓之辕【郭璞注云所以络丝】説文曰籰收丝者也或作从角间声今字从竹又从矍竹器从人执之矍矍然此籰之义也然必窍贯以轴乃适扵用为理丝之先具也耕织图诗云儿夫督机丝输官趂时节向来催租瘢正为坐逾越独来掉籰勤寜复辞腕脱辛勤夜未眠败屋灯明灭










　　经架牵丝具也先排丝籰扵下上架横竹列环以引众绪总扵架前经【与牌同】一人往来挽而归之纼轴然后授之机杼前人织图诗云素丝头绪多羡君巧安排青鞵【胡街切】不动尘缓歩交去来脉脉意欲乱眷眷首重回王言正如丝亦付经纶才











　　纬【织丝也】车方言曰赵魏之间谓之歴鹿车东齐海岱之间谓之道轨今又谓繀【音碎】车通俗文曰织纎谓之繀【苏内切】受纬曰莩其拊上立柱置轮轮之上近以鐡条中贯细筒乃周轮与筒缭环绳右手掉轮则筒随轮转左手引丝上筒遂成丝繀以充织纬孙徳施赋云惟工艺之多门伟英丽乎创形拟老氏之一毂兮应天运以回行秉转屈以成规兮不辞劳以自倾故其用同造物巧叅天地轩辕垂衣因其以济衮冕龙旂用康上帝勲存王室恵我皁观其防风兴扵轴端雾雨散扵辐制以灵木络以竒竹规朝日以为圆兮凖晕月以造象若洪轮之在碓兮似蜘蛛之结网尔乃才艺妻妾工巧是嘉或织锦组或匠绫罗【一作纱】舒皓腕扵轻轮兮换拟景乎镜华丝成妙扵指端清籁幽而相和象蟋蟀之鸣户兮类寒蝉之吟家


<子部,农家类,王氏农书,卷二十一>
　　络车方言曰河济之间络谓之给【郭璞注曰所以转籰给事也】説文云车柎【方无切】为柅易姤曰系扵金柅【柅女履切金者坚刚之物柅者制动之主】通俗文曰张丝曰柅盖以脱軖之丝张扵柅上上作悬钩引致绪端逗扵车上其车之制必以细轴穿籰措扵车座两柱之间【谓一柱独髙中为通槽以贯其籰轴之首一柱下而管其籰轴之末】人既绳牵轴动则籰随轴转丝乃上籰此北方络丝车也南人但习掉籰取丝终不若络车安且速也今宜通用诗云軖丝张柅复相牵络妇车成用具全座上通槽连簨臼轴头引籰逗绳圏一钩逓控防偏度独缕依循入卧纒防向华筵曾误认箜篌人坐理氷






<子部,农家类,王氏农书,卷二十一>
　　织机织丝具也按黄帝元妃西陵氏曰嫘祖始劝蚕稼月大火而浴种夫人副祎而躬桑乃献茧称丝遂成织絍之功因之广织以给郊庙之服见路史傅子曰旧机五十综者五十蹑六十综者六十蹑马钧者天下之名巧也患其遗日防功乃易以十二蹑今红【音工】女织缯惟用二蹑又为简要凡人之衣【去声】被扵身者皆其所自出也王逸赋曰【案此赋已经删节】织机功用大矣上自太始下讫羲皇【案今本汉王逸赋无此三句】帝轩龙跃伯余是创【案今本作庶业是昌】俯亶圣思【案今本作俯覃圣思】仰揽三光悟彼织女终日七襄【案今本无此二句】爰制布帛始垂衣裳扵是取衡山之孤桐南岳之洪樟賸复回转刻象干形大庭淡泊拟则川平光为日月葢取昭明三轴列布上法台星两骥齐首俨若将征方圆绮错极妙穷竒兎耳跧伏若安若危猛犬相守窜身匿蹄髙楼双峙下临清池防鱼衔饵瀺灂其陂鹿卢并起织纎俱垂宛若星图屈膝推移【案今本作一往一来匪劳匪疲】









　　梭通俗文曰织具也所以行纬之莎【苏戈切】艺苑曰陶侃尝捕鱼得一梭还挿着壁有顷雷雨梭变赤龙跃去盖梭得鱼之象有化龙之义焉梅圣俞诗云给给机上梭往返如度日一经复一丝成寸遂成匹虚腹鋭两端素手投未毕陶家挂壁间雷雨龙飞出











　　砧杵练具也东宫旧事曰太子纳妃有石砧一枚又【亦作捣】衣杵十荆州记曰秭归县有屈原宅女嬃庙衣石犹存盖古之女子对立各执一杵上下练扵砧其丁东之声互相应答今易作卧杵对坐捣之又便且速易成帛也魏璀赋云细腰杵兮木一枝女郎砧兮石五彩闻后响而已续聴前声而犹在夜如何其秋兮已半扵是拽鲁缟攘皓腕始扵揺扬终扵凌乱四振五振惊飞鴈之两行六举七举遏彩云而一断隐髙阁而如动度遥城而如散夜有露兮秋有风杵有声兮衣可缝佳人聴兮意何穷歩逍遥扵凉景畅容与扵晴空黄金钗兮碧云髪白素巾兮青女月佳人聴兮良未歇擘长虹而乍开凌倒景而将越是时也余响未毕微影方流逶迤洞房半入宵梦窕闲舘方增客愁李都尉以胡笳动泣向子期以邻笛增忧古人独感扵听今者况兼乎秋【案练赋此下尚有二聨此本节去】愿君无按龙泉色谁道明珠不可投








　　农器图谱十九
　　纩絮门【木棉附】
　　纩絮御寒古今所尚然制造之法南北互有所长故特縂辑庶知通用近世以来复以木棉为助今附扵后












　　絮车构木作架上控钩绳滑车下置煑茧汤瓮絮者掣绳上转滑车下彻瓮内钩茧出没灰汤渐成絮段荘子谓洴澼絖者【防云洴浮也澼漂也絖絮也】古者纩絮绵一也今以精者为绵粗者为絮因蚕家退茧造絮故有此车煑之法常民借以御寒次扵绵也彼有茧为胎谓之牵缡者较之车煑工拙悬絶矣诗云世有洴澼纩架构以车名下上轮绳滑牵聨瓮茧烹济贫寒可御售业价还轻会遇不龟手百金为尔荣








　　撚绵轴制作小碢或木或石上挿细轴长可尺许先用叉头挂绵左手执叉右手引绵上轴悬之撚作绵丝就纒轴上即为防缕闺妇室女用之可代纺绩之功诗云朶绵髙执玉叉头细作垂丝撚复收待得功成付机杼不知谁解衣【去声】新防











　　绵矩以木框方可尺余用张茧绵是名绵矩又有揉竹而弯者南方多用之其绵外圆内空谓之猪肚绵及有用大竹筒谓之筒子绵就可改作大绵装时未免扡【池解切折物也】裂北方大小用瓦盖各从其便然用木矩者防为得法郦善长水经注曰房子城西出白土细滑如膏可用濯绵霜鲜雪曜异扵常绵世俗云房子之纩也抑亦类蜀郡之锦得江津矣今人张绵用药使之腻白亦其理也但为利者因而作伪反害其真不若不用之为愈诗云有茧盈顷筐置矩临清溪纲繀由我张邉幅须尔齐用装身上衣轻煗衷晴霓迆逦弃墙角未可同筌蹄
　　木棉序【附】
　　桑土既蚕之后唯以茧纩为务殊不知木棉之为用夫木棉产自海南诸种蓺制作之法骎骎北来江淮川蜀既获其利至南北混一之后商贩扵此服被渐广名曰吉布又曰棉布【异物志云木棉之为布曰班布繁缛多巧者曰城次粗者曰文缛又次粗者名曰乌驎】其幅疋之制特为长阔茸宻轻暖可扺缯帛又为毳服叚足代本物按裴渊广州记云蛮夷不蚕采木棉为絮又诸畨襍志云木棉吉贝木所生占城阇婆诸国皆有之今已为中国珍货但不自本土所产不能足用且比之桑蚕无采飬之劳有必收之效埒之枲苎免绩缉之工得御寒之益可谓不麻而布不茧而絮虽曰南产言其适用则北方多寒或茧纩不足而裘褐之费此防省便夫种植之法已载谷谱制造之具复列扵此庶逺近滋习助桑麻之用兼蛮夷之利将自此始矣








　　木棉搅车木棉初采曝之隂或焙干南州异物志班布吉贝木所生熟时状如鵞毳细过丝绵中有核如珠玽【公后切】用之则治出其核昔用辗轴今用搅车尤便夫搅车四木作框上立工小柱髙约尺五上以方木管之立柱各通一轴轴端俱作掉拐轴末柱窍不透二人掉轴一人喂上棉英二轴相轧则子落扵内棉出扵外比用辗轴工利数倍今特图谱使民易效【凡木棉虽多今用此法即去子得棉不致积滞】诗云二木相摩运两端宛如造物没机闗霜棉山积珠论斗只在思枢柄用间















　　木棉弹弓以竹为之长可四尺许上一截颇长而弯下一截稍短而劲控以绳弦用弹棉英如弹毡毛法务使结者开实者虚假其功用非弓不可诗云主射由来彀此弓岂知法有他功却将一掬香棉朶弹作晴云满座中　木棉卷筳【徒丁切】淮民用薥黍梢茎取其长而滑今他处多用无节竹条代之其法先将棉毳条扵几上以此筳卷而扞之遂成棉筒随手抽筳每筒牵纺易为匀细皆卷筳之效也诗云折得筳卷毳茸就凭莹滑脱圆筒作棉匠具虽多巧独有天然造物功















　　木棉纺车其制比麻苎纺车颇小夫轮动转莩繀随之纺人左手握其棉筒不过二三续扵莩繀牵引渐长右手均撚俱成【去声】缕就绕繀上欲作线织置车在左再将两繀棉丝合纺可为线棉南州异物志曰吉贝木熟时状如鵞毳但纺不绩在意小抽牵引无有断絶此即纺车之用也诗云莩繀随轮共一车头霜缕入周旋已知单【去声】匀堪爱更欲双聨作线棉









　　木棉拨车其制颇肖麻苎蟠车但以竹为之方圆不等特更轻便按旧説先将纺讫棉繀扵稀糊盆内度过稍干然后将棉繀头缕拨扵车上遂成棉诗云造形随意作方圆终日悠悠聴拨旋待尔成足经纬却教机杼得功全











　　木棉軖床其制如所坐交椅但下空一軖四股軖轴之末置一掉枝上椅竪列八繀下引棉丝动转掉枝分络軖上丝既成次第脱防比之拨车日得八倍始出闽建今欲传之他方同趋省便诗云八繀棉丝络一軖巧凭坐椅作軖床试将触类深思索麻苎乡中用亦良











　　木棉线架以木为之下作方座长濶尺余卧列四繀座上凿置独柱髙可二尺余柱下横木长可二尺用竹篾均列四弯内引下座四繀纺扵车上即成棉线旧法先将此繀络扵籰上然后纺合今得此制甚为速妙诗云丝牵卧繀上拘聮双缕俱成合线棉便向车头施防巧纺人特喜胜扵先
　　木棉总具
