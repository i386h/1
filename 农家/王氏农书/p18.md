<!-- { "loadSidebar": true } -->
　　区田按旧说区田地一亩阔一十五歩每歩五尺计七十五尺每一行占地一尺五寸该分五十行长一十六歩计八十尺每行一尺五寸该分五十三行长阔相折通二千六百五十区空一行种一行于所种行内隔一区种一区除隔空外可种六百六十二区每区深一尺用熟粪一升与区土相和布谷匀覆土以手按实令土种相着苖出看稀稠存留锄不厌频旱则浇灌结子时锄土深壅其根以防大风揺摆古人依此布种每区収谷一斗每亩可収六十六石今人学种可减半计之又参攷汜胜之书及务本新书谓汤有七年之旱伊尹作为区田教民粪种负水浇稼诸山陵倾阪及邱城上皆可为之其区当于闲时旋旋掘下正月种春大麦二三月种山药芋子三四月种粟及大小豆八月种二麦豌豆节次为之不可贪多夫丰俭不常天之道也故君子贵思患而预防之如向年壬辰戊戌饥歉之际但依此法种之皆免饿殍此已试之明效也窃谓古人区种之法本为御旱济时如山郡地土髙仰嵗嵗如此种艺则可常熟惟近家濒水为上其种不必牛犂但鍫镢垦斸又便贫难大率一家五口可种一亩已自足食家口多者随数増加男子兼作妇人童稚量力分工定为课业各务精勤若粪治得法沃灌以时人力既到则地利自饶虽遇天灾不能损耗用省而功倍田少而収多全家嵗计指期可必实救贫之防法备荒之要务也诗云昔闻伊尹相汤日救旱有方由圣智限将一亩作田规计区六百六十二星分棊布满方畴参错有条相列次耕畬元不用牛犂短臿长镵皆佃器粪腴灌溉但从冝瘦坂穹原俱羙地举家计口各输力男女添工到童稚坎余种耨非重劳日课同趍等娱戯菽粟藷芋杂数品办作储粮接充饵终年五口尽无饥倍种兼収仍不啻乆知丰歉嵗不常大抵古今同一致天灾莫御自流行魃虐此时忧悉被吏民百祷竟无功稼野一枯乏秉穗令人空仰昔阿衡徒法不行诚自弃朅来学制古侯邦承防例署兼农事带山田少阙食多教不及民深可愧故将制度冩为图庶使贫农穷地利防湏嵗嵗保丰穰共享太平歌既醉













　　圃田种蔬果之田也周礼以场圃任园地注曰圃树果蓏之属其田缭以垣墙或限以篱堑负郭之间但得十亩足赡数口若稍逺城市可倍添田数至半顷而止结庐于上外周以桑课之蚕利内皆种蔬先作长生韭一二百畦时新菜二三十种惟务多取粪壌以为膏腴之本虑有天旱临水为上否则量地凿井以备灌溉地若稍广又可兼种麻苎果糓等物比之常田嵗利数倍此园夫之业可以代耕至于养素之士亦可托为隐所日得供赡又有宦游之家若无别墅就可栖身驻迹如汉隂之独力灌畦河阳之闲居鬻蔬亦何害于助道哉诗云二顷负郭田尺土寕易取数口仰成家片产足为圃逺即加倍蓰多仍防莽卤虽云絶里闾终得并【蒲浪切】城府幽可处山隈润宜临水浒未始外犂锄或亦事斤斧中可居一防外或兴百堵请学拟樊湏不如闻孔父业作灌园翁籍占输税户作计务勤劬佣工赡贫窭水种要渐【平声】濡粪滋饶朽腐蔬茹间【去声】甘辛瓠无苦窳芁芁黍稷苖蔚蔚桑果树鬻利逹市防植本入村坞界展阵图横区分僧衲补随分了朝昏无心富囷庾髙卧尽元龙信诬从市虎闲看穴蚁争静听井蛙怒偶尔阅物情居然为地主进退绰有余奔竞耻为伍寸壌总康荘众流独砥柱自我结蓬茅从渠爱簮组畎亩着吾身乾坤留此土陵谷几变迁耕凿一今古四序转轩楹八表际庭宇造境到羲炎逢时知舜禹柴荆敞昏夜桔橰憇烟雨俱同动植苏忝与【音预】膏泽溥斗酒一醉欢槃餐众羙聚口腹粗能甘身形不知苦飬生诚足嘉报本非敢侮五土既有神百谷岂无祖斋祭奏豳诗嵗时鸣土鼔不离农务中是用纪图谱













　　围田筑土作围以绕田也盖江淮之间地多薮泽或濒水不时渰没妨于耕种其有力之家度视地形筑土作堤环而不断内容顷亩千百皆为稼地后值诸将屯戍因令兵众分工土亦效此制故官民异属复有圩田谓叠为圩岸扞防外水与此相类虽有水旱皆可救御凡一熟之余不惟本境足食又可赡及邻郡实近古之上法将来之永利富国富民无越于此诗云度地置围田相兼水陆全万夫兴力役千顷入周旋俯纳环城地穹悬覆幕天中藏仙洞秘外绕月宫圆蟠亘叅淮甸纡囘际海壖官民皆纪号逺近不相缘守望将同井寛平却类川隰桑宜叶沃堤柳要根骈交往无多迳髙居各一防偶因成土著元不异民编生业团乡社嚣尘隔市防沟渠通灌溉塍埂互连延俱乐耕耘便犹防水旱偏飜车能沃槁瀽穴可抽泉拥緑秧锄后均黄刈获前总沾新税籍素表屡丰年黍稌及亿秭仓箱累万千折偿依市直输纳带逋悬嵗计仍余羡牙商许懋迁补添他郡食贩入外江船课防劝农职治优都水权富民兹有要陆海岂无边祈奏载芟咏报歌良耜篇降穣今若此防利敢安然壤土常増筑风涛每虑穿积储趍日用防备废宵眠击鼓供惟急苫庐守独专本为慿御护或未免灾愆谁念农工苦徒知粒食鲜并将图谱事编记作诗传【案此诗髙居各一防嚣尘隔市防防字韵两押】










　　柜田筑土护田似围而小四面俱置瀽穴如此形制顺置田叚便于耕莳若遇水荒田制既小坚筑髙峻外水难入内水则车之易涸浅浸处宜种黄穋稻【周礼谓泽革所生种之芒种黄穋稻是也黄穋稻自种至収不过六十日则熟以避水溢之患】如水过泽草自生糁稗可収髙涸处亦冝陆种诸物皆可济饥此救水荒之上法一名埧【音匮】水溉田亦曰埧田与此同名而实异诗云江边有田以柜称四封围皆力成有时卷地风涛生外御冲荡如严城大至连顷或百亩内少塍埂殊寛平牛犂展用易为力不妨陆耕及水耕长弹一引彻两际秧垅依约无斜横旁置瀽穴供吐纳水旱不得为盈素号常熟有定数寄収粒食犹囷京庸田有例召民佃三年税额方全徴便当从此事修筑永护稼地非徒名吾生口腹有成计终焉愿依江乡氓











　　架田架犹筏也亦名葑田集韵云葑【方用切】菰根也葑亦作湗江东有葑田又淮东二广皆有之东坡请开杭之西湖状谓水涸草生渐成葑田考之农书云若深水薮泽则有葑田以木缚为田坵浮繋水面以葑泥附木架上而种艺之其木架田坵随水髙下浮泛自不渰浸周礼所谓泽草所生种之芒种是也芒种有二义郑元谓有芒之种若今黄穋谷是也一谓待芒种节过乃种今人占夏至小满至芒种节则大水已过然后以黄穋谷种之于湖田然则有芒之种与芒种二义可并用也黄穋谷自初种以至収刈不过六七十日亦可以避水溢之患窃谓架田附葑泥而种既无旱暵之灾复有速収之效得置田之活法水乡无地者宜效之诗云稻人种艺巧凭藉既辨土宜知土化只知地尽更无禾不料葑田还可架从人牵引或去留任水浅深随上下悠悠生业天地中一片灵槎偶相假古今谁识有活田浮种浮耘成此稼但使防民聊驻脚有产谅非为土著县官税亩倘相容愿此年年务农作【案原本架田诗重繋于围田诗之后又将柜田诗误繋于此条架田之下今谨改正】














　　梯田谓梯山为田也夫山多地少之处除磊石及峭壁例同不毛其余所在土山下自横麓上至危巅一体之间裁作重磴即可种艺如土石相半则必叠石相次包土成田又有山势峻极不可展足播殖之际人则伛偻蚁沿而上耨土而种蹑坎而耘此山田不等自下登陟俱若梯磴故总曰梯田上有水源则可种秔秫如止陆种亦宜粟麦盖田尽而地地尽而山山乡细民必求垦佃犹胜不稼其人力所致雨露所养不无稍获然力田至此未免囏食又复租税随之良可悯也诗云世间田制多等夷有田世外谁名题非水非陆何所兮危巅峻麓无田蹊层磴横削髙为梯举手扪之足始跻伛偻前向防颠挤佃作有具仍兼擕随冝垦斸或东西知时种早无噬脐穉苖亟耨同髙低十九畏旱思云霓凌冐风日面且黧四体臞瘁肌若刲冀有薄获胜稗稊力田至此嗟欲啼田家贫富如云泥贫无锥置富望迷古称井地今可稽一夫百亩容安栖余夫田数犹半圭我今岂独非黔黎可无片壌充耕犂佃业今欲青云齐一饱才足及孥妻输租有例将何赍惭愧平地田千畦














　　涂田书云淮海维州厥土惟涂泥大抵水种皆湏涂泥然濒海之地复有此等田法其潮水所泛沙泥积于岛屿或垫溺盘曲其顷亩多少不等上有咸草业生有潮来渐惹涂泥初种水稗斥卤既尽可为稼田所谓泻斥卤兮生稻粮沿边海岸筑壁或树立桩橛以抵潮泛田边开沟以注雨潦旱则灌溉谓之甜水沟其稼収比常田利可十倍民多以为永业又中土大河之侧及淮湾水汇之地与所在陂泽之曲凡潢污洄互壅积泥滓退皆成淤滩亦可种艺秋后泥干地裂布扫麦种于上此所谓淤田之效也夫涂田淤田各因潮涨而成以地法观之虽若不同其収获之利则无异也诗云书称淮海惟州厥土涂泥来已久今云海峤作涂田外拒潮来古无有霖潦渗漉斥卤尽秔秫已丰三载后又有河淤水退余禾麦一收仓廪阜昔闻汉世有民歌泾水一石泥数斗且溉且粪长禾黍衣食京师亿万口稔知燕地多陂渠【后魏裴延隽为幽州刺史修复燕地故戾陵诸堨及范阳督亢渠溉田万余顷为利十倍】粪溉膏腴倍常亩若云是地可涂田先愿滋培根本厚阙政今知水利先【昔司马温公言今阙政水利居其一】天下岂无霖雨手





















　　沙田南方江淮间沙淤之田也或濵大江或峙中洲四围芦苇骈宻以护堤岸其地常润泽可保丰熟普为塍埂可种稻秫间为聚落可艺桑麻或中贯潮沟旱则频溉或傍绕大港涝则泄水所以无水旱之忧故胜他田也旧所谓坍江之田废复不常故亩无常数税无定额正谓此也宋乾道年间梁俊彦请税沙田以助军饷既施行矣时相叶颙奏曰沙田者乃江濵出没之地水激于东则沙涨于西水激于西则沙复涨于东百姓随沙涨之东西而田焉是未可以为常也且比年兵兴两淮之田租并复至今未征况沙田乎其事遂寝时论韪之今国家平定江南以江淮旧为用兵之地最加优恤租税甚轻至于沙田听民耕垦自便今为乐土愚尝客居江淮目击其事輙为之賛云江上有田总名曰沙中开亩外绕蒹葭耐经水旱逺际云霞耕同陆土横亘水涯内备农具傍泊鱼易胜畦埂肥渍茫华普宜稻秫可植桑麻种则杂错收则倍加潮生上溉水夹分叉涝湏浚港旱或戽车地为永业姓随某家三时力穑多稼逾秅公私彼此横纵迩遐租赋不常丰稔惟嘉常思饱徳賛咏非夸





<子部,农家类,王氏农书,卷十一>
