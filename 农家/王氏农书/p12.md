<!-- { "loadSidebar": true } -->
　　蒜説文曰荤菜也又曰菜之美者张骞使西域得大蒜种归种之今京口有蒜山多出蒜蒜有大小之异大者曰葫即今大蒜每头六七瓣收条中子种者一年为独蒜再种之则皆六七瓣矣小曰蒜叶似细葱而澁头小如荞即今山蒜尔雅曰蒿山蒜也二物气味相似能兴阳伐性故道家者流多忌食之性热而有小毒气极荤然以入臭肉掩臭气夏月食之觧暑辟瘴气北方食饼肉不可无此家有其种多者收一二顷以供嵗计今在在种之齐民要术云宜熟软地耕三遍八月种至来年四五月收凡种每半尺地一根锄治令浄时加粪壅菜长一尺许渐渐拨开土要见白则本大不尔止益叶耳或结叶亦佳嫩薹可为蔬又一种泽蒜可以香食吴人调鼎率多用此根觧葅更胜葱韮此物易滋蔓随斸随合熟时采之漫散种之按诸菜之荤者惟宜采鲜食之经日则不美惟蒜虽久而味不变可以资生可以致逺施之臭腐则化为神竒用之鼎爼则可代醯酱旅途尤为有功炎风瘴雨之所不能加食餲腊毒之所不能害此亦食经之上品日用之多助者也其可不广种之哉
　　薤
　　薤尔雅曰鸿荟本出鲁山平泽今处处有之叶似韭而阔本丰而白深本草云虽辛不荤五蔵学道人长饵之以其能温中通神安魂魄续筋力尔故杜甫诗曰束比青刍色圆齐玉筋头衰年闗膈冷味暖并无忧或取其白芼酒尤佳乐天诗云酥暖薤白酒又内则云切葱薤实诸醯以柔之碎録云豚脂用葱膏用薤然则酒也醯也膏也无施不可种法与韭同二三月种凡三四支一本或七八支【谚云葱三薤四盖支多则本茂】率一尺一本叶生则锄【薤性多秽荒即瘦瘠】薤子三月叶青便出之【未青而出者肉未满令薤瘦】汉渤海太守龚遂劝农家种薤百本民获其利到于今称之又一种麦原中自生者俗呼为天薤即野薤也叶比家薤而小味亦辛即尔雅所载葝山薤也亦可供食但不多有耳夫薤韭属也支本益茂而功用过之生则气辛熟则甘美种之不蠧食之有益故学道者之所资而老人之所宜食也医家目之以为菜之珍不亦宜乎
　　葱
　　葱説文曰荤菜也其色葱【葱浅緑色也】故名凡四种山葱胡葱汉葱冻葱尔雅曰茖即山葱宜入药胡葱亦然食惟用汉葱冻葱耳【汉葱木葱也】汉葱叶大而香薄冬即叶枯宜供虀食冻葱叶细而益香又宜过冬比汉为胜或名大官葱陆放翁诗芼僣用大官葱凡种法收葱子必薄布隂干勿令浥欝【葱性热浥则不出矣】拟种之地必须春种菉豆五月掩杀之比至七月耕数遍一畆用子四升炒谷拌和种之【葱子性澁不以谷和下不均不炒谷则草秽生】两耧重耩窍瓠下之以批契【上撇下屑】系腰曵之七月纳种至四月始锄锄遍仍剪剪与平地【髙留则无叶深剪则伤根】剪欲旦起避热时良地三剪薄地再剪八月止【不剪则不茂剪过则根跳】八月不止则葱无袍而损白十二月尽扫去枯叶枯【不去枯春叶不茂】二月三月出移种之收子者别留之又法先以子畦种移栽却作沟垄粪而壅俱成大葱皆髙尺许白亦如之宿根在地来春并得作种移栽之昔龚遂治渤海劝农口种葱一畦非惟足供烹饪种多亦可资富梁吕僧珍其先贩葱为业及贵其兄子弃业求官珍不许曰汝等自有常分不可妄求可速归葱肆尔可谓知所本矣按葱之为物中通外直本茂而叶香虽八珍之竒五味之异非此莫能达其美是犹商梅之调鼎吴橙之芼鲜也其可以他菜而例视之哉
　　百谷谱五
　　蔬属
　　韭
　　韭丛生丰本叶青细而长近根处白韭久也图经云一种而久故谓之韭圃人种莳一嵗而三四割之其根不伤至冬培壅之先春而复生信乎一种而久者也【谚云韭者懒人菜以其不须嵗种也】诗七月献羔祭韭周礼醢人其实韭葅记王制庶人春荐韭以卵庾郎一食二十七种杜诗夜雨剪春韭乐天诗秋韭花初白皆是物也齐民要术教人收韭子如葱子法【若市上买韭子宜试之以铜铛盛水于火上防煑韭子须臾芽生者好芽不生者是裛欝矣】治畦下水粪覆悉与葵同然畦欲极深【以韭根性上跳故须深也】二月七月种种法以升盏合地为处布子于围内【以韭性内生不向外长围种令科成也】薅令常浄至正月上辛日扫去畦中陈叶以鐡耙耧起下水加熟粪韭髙三寸便剪之一嵗之中不过五剪【毎一剪一加粪】收子者一剪即留之若旱种者但无畦与水耳杷粪则同四时类要云九月收韭子种韭第一番割弃之主人勿食事类全书韭畦用鸡粪尤佳故本草以韭为草钟乳凡近城郭园圃之家可种三十余畦一月可割两次所易之物足供家费积而计之一嵗可割十次秋后又可采韭花以供蔬馔之用谓之长生韭至冬移根蔵于地屋防中培以马粪暖而即长髙可尺许不见风日其叶黄嫩谓之韭黄比常韭易利数倍北方甚珍之又有就旧畦内冬月以马粪覆之于迎阳处随畦以薥黍篱障之用遮北风至春其芽早出长可三二寸则割而易之以为尝新韭城府士庶之家造为馔食互相邀请以为嘉味剪而复生久而不乏故谓之长生实蔬菜中易而多利食而温补贵贱之家不可阙也
　　葫荽【按齐民要术及本草俱作胡荽】
　　葫荽汉张骞自西域得其种茎叶皆细可同邪蒿食及作羮良幷人呼为香荽即此也本草云味辛温杀虫去毒事类全书云葫荽必用月晦日晚下种齐民要术云葫荽宜黒輭青沙良地三遍熟耕春种者用秋耕地开春冻觧地起有润泽时急接泽种之踈宻正好六七月种先晒燥欲种时布子于坚地一升子与一掬湿土和之以脚搓子破作两段【以砖瓦搓之亦得以木砻砻之亦得】于旦暮润时以耧耩作垄以手撒子即劳令平菜生二三寸锄去穊者供食十月足霜乃收之取子者仍留根间防令稀【穊即不生】以草覆上【覆者得供生食又不冻】此菜旱种非连雨不生所以不同春月要求湿麦底地亦得种止须急耕调熟虽名秋种防在六月连雨生则根彊科大七月种者雨多亦得雨少则生不尽但根细科小不同耳六月种者若留冬食则以草覆之得竟冬食其春种小小供食者自可畦种一如葵法挼子沃水生芽种之【昼用箔盖夜则去之昼不盖热不生夜不去虫耧之】凡种菜子难生者皆水沃令芽生无不即生矣又有一种名石葫荽亦名鹅不食草载在本草止堪入药却非此种葫荽其子捣细香而防辛食馔中多作香料以助其味于蔬菜子叶皆可用生熟皆可食甚有益于世也
　　菠薐
　　菠薐茎防紫叶圆而长下多花阙刘禹锡嘉话録云菠薐本西国中种自颇陵国将其子来今呼其名语颇讹耳农桑辑要云菠薐作畦下种如萝卜法春正月二月皆可种逐旋食用秋社后二十日种于畦内以干马粪培之以避霜雪十月内以水沃之以备冬食又宜以香油炒食尤美春月出薹嫩而又佳至春暮茎叶老时用沸汤掠过晒干以备园枯时食用甚佳实四时可用之菜也
　　莴苣
　　苣数种有苦苣有白苣有紫苣皆可食叶有白毛为白苣紫色为紫苣苦味为苦苣即野苣也又名褊苣今人家常食者白苣江外岭南呉人无白苣但种野苣以供厨馔生食之所谓莴苣也农桑辑要云莴苣作畦下种如菠薐法但得生芽先用水浸种一日于湿地上布衬置子于上以盆碗合之芽渐出则种春正月二月种之可为常食秋社前一二日种者霜降后可为腌菜如欲出种正月二月种之九十日收其茎嫩如指大髙可逾尺去皮蔬食又可糟藏谓之莴笋生食又谓之生菜四时不可阙者
　　同蒿
　　同蒿者叶緑而细茎稍白味甘脆春二月种可为常食秋社前十日种可为秋菜如欲出种春菜食不尽者可为子俱是畦种其叶又可汤泡以配茶茗实菜中之有异味者
　　人苋
　　苋亦多种有马齿苋防齿苋及糠苋此野苋也若夫赤苋白苋紫苋红苋人苋又有五色苋皆可蔬茹人白二苋亦可入药易言苋陆夬夬谓其柔脆也列子言寜生程程生马马生人马者马苋马蓝草之类人者人参人苋之类也农桑辑要云人苋但五月种之园枯则食【今人有三四月种者】如欲出种留食不尽者八月收子本草云不可以苋菜与鳖同食则生鳖症试以鳖甲如豆片大者以苋菜封裹之置于土坑以土盖之一宿尽变成鳖也然病者颇忌常人食之作蔬作羮皆可用也
　　蓝菜
　　务本新书云二月畦种苖髙剥叶食之剥而复生刀割则不长加火煮之以水淘浸或炒爁或伴食或包馂饀或卷饼生食颇有辛味五月园枯此菜独茂故又曰主园菜至冬月以草覆其根四月中结子可收作末【比芥末】根又生叶可食一年陜西多食此菜
　　莙荙
　　莙荙作畦下种如萝卜法春二月种之夏四月移栽园枯则食如欲出子留食不尽者地冻时出于暖处收藏来年春透可栽收种或作蔬或作羮或作菜干无不可也
　　兰香【香菜附】
　　齐民要术云兰香罗勒也【或谓避石勒名故改今名】三月中叶生乃种兰香【早种者天寒不生徙费子耳】治畦下水一同葵法及水散子讫水尽簁熟粪仅得盖子便止【厚则不生弱苖故也】昼日箔盖夜即去之【昼日不用见日夜须受露气】生即去箔常令足水六月连雨防栽之【搯心栽泥中亦活】作葅及干者九月收作干者天晴时薄地刈取布地曝之干乃挼取末瓮中盛【枝根悬者裛烂又有雀粪及尘土之患】取子者十月收【自余杂香菜不列者种法悉与此同】博物志烧马蹄羊角成灰春散着湿地罗勒乃生事类全书云香菜常以洗鱼水浇之则香而茂沟泥水米泔亦佳夏秋采叶可作菜食或切叶以芼诸菜或于素食麫粉之类皆可覆食以助香味也
　　荏蓼
　　尔雅云苏桂荏【苏荏类故名桂荏】蔷虞蓼【虞蓼泽蓼】本草云荏状如苏白色其子碾之杂米作糜甚肥美下气补益东人呼为防以其似苏字但除禾旁故也齐民要术云三月可种荏蓼崔寔又云正月可种【荏子白者良黄者不美】蓼宜水畦种荏则随宜园畔漫掷嵗嵗自生矣荏子压取油可以煑饼【荏油色緑可爱其气香美煑饼亚于麻油而胜麻子脂膏荏油不可以为泽焦人髪碾为臛美于麻子逺矣又可以为烛】为帛煎油弥佳【荏油性淳涂帛胜香油】蓼作葅者长二寸则剪绢袋盛沉于醤瓮中又长更翦常得嫩者【若待秋子成而落茎死坚硬叶又枯焦】取子者实成速收之【性易凋零晚则落尽】五月六月中蓼可以为虀食二菜实菜中之用广而多益者
　　芹
　　芹尔雅曰楚葵也本草曰水斳【音芹】一名水英又曰芹有两种秋芹取根色白赤芹取茎叶并堪作葅及生菜味甘杜子美诗所谓香芹碧涧羮是也又有一种马芹尔雅曰茭牛蕲注曰似芹可食菜也而叶细鋭一名马芹与水芹盖同类而异出耳【其禹反一音渠】诗义疏曰苦菜也青州谓之芑农桑辑要曰江东呼为苦荬愚按陆士衡释芑菜曰茎青白色摘其叶白汁出脆可生食亦可蒸为茹则是今人所谓石者似苦荬耳味不苦亦有野生者谓之苦菜者非齐民要术云芹并收根畦种之常令足水尤忌潘【孚袁反米汁】泔及咸水浇之即死性并易繁茂而甜脆胜野生者白尤宜粪嵗可常收陶隠居曰二三月芹作英时可作葅及熟爚【式灼弋灼二反】食之尔雅马芹子入药用齐民要术云马芹子可以调蒜薤按古诗中泮水采芹新田采芑即今之芹是矣昔有野人食芹而美欲献之君今以配之其味俱甜脆生熟可食此二蔬之美诚不可乏者其野生者无种莳之劳而供噉食之用尤为可嘉不然何以见咏于诗人哉
　　甘露子
