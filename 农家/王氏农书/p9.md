<!-- { "loadSidebar": true } -->
　　百谷序引
　　尝闻上古之世人食鸟兽血肉以为食至神农氏作始尝草别谷而后生民粒食赖焉物理论曰百谷者三谷各二十种为六十种蔬菓各二十种共为百谷注云粱者黍稷之总名稻者溉种之总名菽者众豆之总名三谷各二十种为六十蔬菓之类所以助谷之不及也夫蔬蓏平时可以助食俭嵗可以救饥其菓实熟则可食干则可脯丰歉皆可充饥古人所谓木奴千无凶年非虚语也虽曰种各有二十殆难枚举今故总为编録其陂泽之产园野之材与夫杂物品类上以助百谷之阙下以补诸物之遗条列而详具之庶几覧者择取而备用焉
　　谷属
　　粟
　　春秋説题辞曰粟之为言续也粟五变一变而以阳生为苖二变而秀为禾三变而粲然谓之粟四变入臼米出甲五变而蒸饭可食【宋均注云粟受五行气而五变乃成故可食】阳以一立为法故粟积大一分穗长一尺文以七列精以五立西者金所立米者阳精故西字合米而为粟愚按粟之名不一或因姓氏或因形似随义赋名故早则有髙居黄百日粮之类晚则有鸱脚谷鴈头青之类其余名字不可徧数今略载于此齐民要术云夫粟成熟有早晚苖秆有髙下收实有多少质性有彊弱米味有美恶粒实有息耗地势有良薄【案齐民要术有地势有良薄一句此脱去谨増入】山泽有异冝顺天时量地利则用力少而成功多任情返道劳而无获凡粟田菉豆小豆底为上麻黍胡麻次之芜菁大豆为下故种粟春种欲深夏种欲浅其种时雨后为佳遇小雨宜接湿种遇大雨待薉生小雨不接湿无以生禾苗大雨不待白背湿辗则令苖瘦薉若盛者先锄一遍然后纳种佳也春若遇旱秋耕之地得仰垄待雨春耕者不中也夏若仰垄匪直荡汰不生兼与草薉俱出凡田欲早晚相杂防嵗道有所宜有闰之嵗节气近后冝晚田然大率欲早早田倍多于晚早田净而易治晚者芜薉难治其收之多少从嵗所冝非闗早晚然早谷米实而多晚谷皮厚米少而虚也汜胜之书曰种无期因地为时三月榆荚时雨膏地彊可种禾植禾夏至后八九十日常夜半之天有霜若白露下以平明时令两人持长索相对各持一端以槩禾中去霜露日出乃止如此禾稼五谷不伤矣又必待苖生如马耳则镞锄稀豁之处锄而补之五谷惟小锄之为良苗出垄则深锄锄不厌数周而复始勿以无草而暂停锄者非止锄草盖地熟而实多糠薄而米息锄得十遍便得八米也春锄起地夏而除草春锄不用触湿六月以后虽湿亦无嫌吕氏春秋曰苖其弱也欲孤其长也欲相与俱其熟也欲相扶是故三以为族乃多粟【族聚也】吾苖有行故速长弱不相害故速大横行必得从行必术正其行通其风也耘苖之法其凡有四第一次曰撮苗第二次曰布第三次曰壅第四次曰复【俗曰添米】一功不至则稂莠之害秕穅之杂入之矣撮苖后用一驴帯笼觜挽之初用一人牵之惯熟不用止一人轻扶入之二三寸其深痛过锄力三倍所办之田日不啻二十畆今燕赵多用之名曰劐子食货志云力耕数耘收获如盗贼之至故熟速刈干速积刈早则鎌伤刈晚则穂折遇风则收减湿积则藁烂积晚则损耗连雨则生耳所以收获不可缓也记曰种而不耨耨而不获讥其不能图功攸终也是知收获者农事之终为农者可不趋时致力以成其终而自废其前功乎七月诗云九月筑塲圃十月纳禾稼言农功之备也载芟之诗云载获济济有实其积万亿及秭夫粟者五谷之长中原土地平旷惟冝种粟古今谷禄皆以是为差等出纳之司皆以是为凖则周礼地官曰仓人掌粟入之藏郑注云九谷尽藏以粟为主故汉太仓之粟陈陈相因充溢露积于外神农之教曰有石城十仞汤池百歩带甲百万而亡粟弗能守史记云宣曲任氏之先为督道仓吏秦之败豪杰皆争金玉而任氏独窖仓粟楚汉相拒荥阳民不得耕种米石至百金而豪杰金玉尽归任氏任氏以此起富所以凶年饥嵗虽隋侯之珠不易一钟之粟也由此言之粟之于世岂非为国为家之寳乎
　　水稻
　　稻之名不一随人所呼不必缕数稻有粳秫之别粳性踈而可炊饭秫性粘而可醸酒然非水则无以生故种艺之法冝选上流出水便其性也春秋説题辞稻之为言借也稻舍水盛其徳也稻太隂精含水渐洳乃能化也淮南子亦曰江水肥而宜稻南方下土涂泥皆冝水种治稻者蓄陂塘以潴之置隄闸以止之故周官制典稻人掌稼下地以潴蓄水以防止水齐民要术云三月种者为上时四月上旬种者为中时中旬为下时先放水十日后曳碌碡十遍地旣熟净淘种子渍经三宿漉出内草篅中裛芽长二分一畆三升种之苖长陈草复起以鎌侵水芟之稻苗渐长复须薅之薅讫去水曝根令坚彊时水旱而溉之又有作为畦埂耕杷既熟放水匀停掷种于内候苖生五六寸防而秧之今江南皆用此法苖髙七八寸则耘之【爪耘爬耘见农器谱】耘毕放水熇之欲秀复用水浸之苖既长茂复事薅防以去稂莠【薅马见农器谱】农家收获尤当及时江南上雨下水收稻必用乔杆笐架乃不遗失【乔杆笐架见农器谱】盖刈早则米青而不坚刈晚则零落而损收又恐为风雨损壊此九月筑场十月纳稼工夫次第不可失也大抵稻谷之美种江淮以南直彻海外皆宜此稼舂而为米洁白可爱炊为饭食尤为香美孔子云食夫稻衣夫锦盖食之于稻衣之于锦无以加也故生民蓄积而御饥国家馈运而济乏诚谷中之上品世间之珍藏也
　　旱稻
　　稻之名一而水旱之名异盖水稻宜近上流旱稻宜用下田齐民要术云凡下田停水处燥则坚垎湿则汚泥难治而易荒墝埆而杀种其春耕者杀种尤甚故宜五六月时暵之以拟大麦麦时水涝不得纳种者九月复一转至春种稻万不失一凡种下田不问春夏候水尽地白背时速耕耙劳频翻令熟二月半种稻为上时三月为中时四月初及半为下时渍种如法裛令开口耧耩掩种之即再遍劳苖长三寸耙劳而锄之锄惟欲速每经一雨輙欲耙劳苖髙尺许则锋天雨无所作宜冐雨薅之科大如穊者五六月中霖雨时防而栽之其髙田种者不求极良惟须废地亦秋耕耙劳令熟至春黄塲纳种不冝湿下余法悉与下田同【案此书节取诸书虽不全録原文然余法悉与下田同一语乃指髙田而言今删去其髙田种者三十字文义不明谨案齐民要术原文増入】今闽中有得占城稻种髙仰处皆冝种之谓之旱占其米粒大而且甘为旱稻种甚佳北方水源颇少惟陆池沾湿处种稻其耕锄薅防一如前法一种有小香稻者赤芒白粒其米如玉饭之香美凡祭祀延賔以为上馔盖贵其罕也
　　大小麦【青稞附】
　　麦芒谷也诗谓贻我来牟即大小麦也杂隂阳书曰大麦生于杏二百日秀秀后五十日成生于亥壮于卯长于辰老于巳死于午恶于戌忌于子丑小麦生扵桃二百一十日秀秀后六十日成忌与大麦同月令以仲秋劝人种麦无或失时尚书大以秋昏虚星中可以种麦【虚北方元武之宿八月昏中见于南方】务本直言云麦种初收时旋打旋与蚕沙相和辟虫伤资地力苖又耐旱齐民要术谓八月中戊社前种者为上时下戊前为中时八月末九月初为下时此种麦之法也大麦非良地则不须种小麦非下田则不冝説文曰麦金旺而生火旺而死夫八月乃金旺之月麦于是月而生五月乃火旺之月麦于是月而死是知物之生成各有其时种植之日有先后则所掷之子有多寡种植之地有肥硗则所收之利有厚薄大抵未种之先当于五六月暵地若不暵地而种其收倍薄凡种须用耧犂下之又用砘车碾过日种数亩盖成垄易扵锄治又有漫种一法农人左手挟器盛种右手握而匀掷于地既遍则用耙劳覆之又颇省力【耧犂砘车见农器谱】此北方种麦之法南方惟用撮种故所种不多然粪而锄之人功既到所收亦厚正月二月劳而锄之三月四月锋而更锄苖乃茂盛既秀不须再锄直至收获韩氏直説云四五月麦熟带青收一半候熟收一半若过熟则抛费每日至晚即便载麦上堆积用苫缴覆以防雨作如天晴乗夜载上塲薄摊使之易干碾过一遍翻过又碾一遍起稭下子收起直待所收麦子都碾尽将以前未净稭秆再碾如此可一日一塲比及收尽时分三分中已碾其二分古语云收麦如救火若少迟慢一值隂雨即为灾伤况迁延过时秋苗亦妨锄治北方芟麦用钐绰腰笼一人日可收麦数畆南方收麦鎌割手□所种麦少故也若力省而工倍当以北方为法【钐绰腰笼见农器谱】然贮藏之法尤不可不明大凡晒大小麦须六月扫塲地候地毒热众手薄摊取苍耳碎剉拌晒至未时趂热收可二年不蛀更欲晒亦止在立秋前若立秋后则已有虫生恐无益矣夫大小麦北方所种极广大麦可作粥饭甚为出息小麦磨麫可作饼饵饱而有力若用厨工造之尤为珍味充食所用甚多故春秋惟麦禾不收则书之盖重其阙也世又有所谓青棵麦不过名与大小麦颇异尔种畆用子八升与大麦同时熟好收畆得三四石每石得面八九斗堪作饼饵磨尽无麸但打时稍难惟伏日用碌碡碾过亦助二麦不足之用也
　　百谷谱二
　　谷属
　　黍
　　説文云禾入水为黍又黍暑也当暑而生暑尽而收齐民要术云凡黍田新开荒为上大豆底为次谷底为下地必欲熟一畆用子四升三月上旬种者为上时四月上旬为中时五月上旬为下时夏种黍与殖谷同时非夏者大率以椹赤为苖生陇平即冝耙劳锄三遍乃止锋而不耩诗云维秬维秠秬黒黍也书曰秬鬯一卣秬黍之别名此言黍之为酒尚矣今有赤黍米黄而黏可蒸食白黍酿酒亚于糯秫广志云黍有牛黍有稻尾黍马革大黒黍此黍之异名也又北地逺处惟黍可生所谓当暑而种当署而收其茎穂低小【土人谓之林子】可以酿酒又可作餟粥黏滑而甘此黍之有补于艰食之地也大抵割黍欲晚早则米不成冝即湿践之凡祭祀以黍为上盛古人多以鸡黍为馔贵其色味之美也
　　穄
　　穄禾从祭谓可以供祭也其苖茎穗叶与黍难别故言黍必及于穄其米用有异也种治之法与黍俱同凡穄味羙者亦收薄难舂割穄欲早盖晚多零落收讫宜蒸而裛之曝干舂而为米其米踈爽可炊煑作饭时诸谷未熟可以接饥其色鲜黄其味香羙然所种特少为农家之稀馔也
　　粱秫
　　粱有赤粱有白粱广雅曰有具粱觧粱有辽东黄粱其禾茎叶似粟其粒比粟差大其穗帯毛芒牛马皆不食与粟同时熟收割之法亦同舂而为米圆滑如珠炊之香美胜于粟米世谓之膏粱号食饭之上品也【案此条之目粱秫并列乃言粱而不言秫疑文有脱误谨案广志曰秫粘粟有赤有白有胡秫早熟及麦説文亦曰秫稷之黏者今世有黄粱谷秫桑根秫櫶天棓秫可以补其阙】
　　大豆【豍豆附】
　　大豆有白黒黄三种广雅曰大豆菽也尔雅曰戎菽谓之荏菽春大豆次植谷之后二月中旬为上时一亩用子八升三月上旬为中时畆用子一斗四月上旬为下时畆用子一斗二升嵗冝晚者五六月亦得然时晚则种子当稍加地不求熟故也尤当及时锄治使之叶蔽其根庶不畏旱崔寔曰正月可种豍豆二月可种大豆又曰三月桑椹赤可种大豆又曰四月时雨降可种大小豆大槩美田欲稀薄田欲稠也获豆之法贵晚盖早则零落而损实也其大豆之黒者食而充饥可备凶年丰年可供牛马料食黄豆可作豆腐可作醤料白豆粥饭皆可拌食三豆色异而用别皆济世之谷也
　　小豆
