<!-- { "loadSidebar": true } -->
　　水栅排木障水也【集韵云栅仓格切说文云竪木立栅也】若溪岸稍深田在髙处水不能及则于溪之上流作栅遏水使之旁出下溉以及田所其制当流列植树桩桩上枕以伏牛擗【脾役切】以拉【卢合切】木仍用块石髙垒众楗斜撑【平声】以邀水势此栅之小者如秦雍之地所拒川水率用巨栅其防利之家嵗例量力均办所需工物乃深植桩木列置石囤长或百歩髙可防丈以横截中流使傍入沟港凡所溉田畆计千万号为陆海此栅之大者其余各处境域虽有此水而无此栅非地利素不彼若葢工所未及也今特列于图谱以示大小规制庶彼方效之俾水为有用之水田为不旱之田由此栅也诗云山源洄洑溪涧空两岸对峙【直里切】如崇墉傍田救旱无由供上流作障凭地崇支分下灌畦磴重卧邀沛泽真伏龙复有川水波涛洪枚桩列植当要冲仍制石廪如合縦【即容切】要约中流无必东穿渠逺溉波溶溶至今陆海称秦中畎浍距川惟禹功冈闲濬治方成农后世拒水能傍通却资沃灌开田封向来陂堨皆余踪海内万水空朝宗余波倘使膏润同纵有汤旱无饥凶坐令嵗嵗歌时丰富民有具今始逄此栅功利将无穷





















　　水闸【乙甲切】开闭水门也间【去声】有地形髙下水陆不均则必跨据津要高筑堤埧汇水前立斗门甃石为壁叠木作障以备启闭如遇旱涸则撤水灌田民頼其利又得通济舟楫转【上声】激碾硙【五对切】实水利之总揆也诗云陂岸人呼古闸头万夫工役见重修禹门似是崇三级巫峡还同束众流少擘沟渠供碾硙每通膏泽到田畴休将层阈轻抽去恐有他时旱暵忧









　　陂塘説文曰陂野池也塘犹堰也陂必有塘故曰陂塘周礼以潴蓄水以防止水说者谓潴者蓄流水之陂也防者潴旁之隄也今之陂塘即与上同考之书传庐江有芍【七畧切】陂颍川有鸿隙陂广陵有雷陂爱敬陂阳平沛郡有钳庐陂余难徧举其各溉田大则数千顷小则数百顷后世故迹犹存因以为利今人有能别度地形亦效此制足溉田畆千万比作田围特省工费又可畜育鱼鼈栽种菱藕之类其利可胜言哉诗云陂水塘髙复袤延拒流宁使迅如川斗门解泄三时旱尺泽能添十倍田【裴延隽复修燕地故戾陵诸堨溉田为利十倍】沃野号称今陆海烟波分得小江天便当卜此成归计鱼稻乡中好度年





















　　水塘即洿池也因地形坳下用之潴蓄水潦或修筑甽堰以备灌溉田畆兼可畜育鱼鳖栽种莲芡俱各获利累倍大凡陆地平田别无溪涧井泉以溉田者救旱之法非塘不可夫江淮之间在在有之然官民异属各为永业嵗收产利诚用水之多便者诗云自是江淮地利同预潴塘水助吾农一积潦能施润数顷良畴尽可供顿使稻禾无旱涸更教鱼鳖足涵容年来无阙重脩筑都水田官不尔慵
<子部,农家类,王氏农书,卷十八>
　　翻车【甫烦切】今人谓龙骨车也魏畧曰马钧居京都城内有地可为园无水以灌之乃作翻车令儿童转【上声】之而灌水自覆汉灵帝使毕岚作翻车设机引水洒南北郊路则翻车之制又起于毕岚矣今农家用之溉田其车之制除压栏木及列槛桩外车身用板作槽长可二丈阔则不等或四寸至七寸【案四寸七寸制太狭疑有误】髙约一尺槽中架行道板一条随槽阔狭比槽板两头俱短一尺用置大小轮轴同行道板上下通周以龙骨板叶其在上大轴两端各带拐木四茎置于岸上木架之闲人凭架上踏动拐木则龙骨板随转【去声】循环行道板刮水上岸此翻车之制关楗颇多必用木匠可易成造其起水之法若岸髙三丈有余可用三车中间【去声】小池倒【都皓切】水上之足救三丈已上髙旱之田凡临水地段皆可置用但田髙则多费人力如数家相助计日趋工俱可济旱水具中机械巧防惟此为最东坡诗云翻翻聨聨衔尾鸦荦【吕角切】荦确【胡角切】确蜕骨蛇分畦翠浪走云阵刺水緑秧抽稻芽洞庭五月欲飞沙鼍鸣窟中如打衙天公不念老农泣唤取阿香推雷车






















　　筒车流水筒轮凡制此车先视岸之髙下可用轮之大小须要轮髙于岸筒贮于槽乃为得法其车之所在自上流排作石仓斜擗水势急凑筒轮其轮就轴作毂轴之两傍阁于桩柱山口之内轮辐之间除受水板外又作木圏缚绕轮上就系竹筒或木筒【谓小轮则用竹筒大轮则用木筒】于轮之一周水激轮转众筒兠水次第下倾于岸上所横木槽谓之天池以灌田稻日夜不息絶胜人力智之事也若水力稍缓亦有木石制为陂栅横约溪流旁出激轮又省工费或遇流水狭处但垒石敛水凑之亦为便易此筒车大小之体用也有流水处俱可置此但恐他境之民未始经见不知制度今列为图谱使仿效通用则人无灌溉之劳田有常熟之利轮之功也张安国诗云象龙唤不应竹龙起行雨聨绵十车辐咿轧百舟橹转此大法轮救汝旱嵗苦横江鎻巨石溅瀑叠城鼓神机日夜运甘泽髙下普老农用不知瞬息了千畆抱孙带黄犊但看翠浪舞余波及井臼舂玉饮酥乳江吴夸蹋车足茧要背偻此乐殊不知吾归当教汝







<子部,农家类,王氏农书,卷十八>
　　牛转翻车如无流水处用之其车比水转翻车卧轮之制但去下轮置于车傍岸上用牛拽转轮轴则翻车随转比人踏功将倍之与后水转翻车皆出新制欲逺近效之俱省工力诗云日日车头踏万回重劳人力亦堪哀从今垅首浇田浪都自乌犍领上来



















　　水转【张兖切后同】翻车其制与人踏翻车俱同但于流水岸边掘一狭堑置车于内车之踏轴外端作一竪轮竪轮之傍架木立轴置二卧轮其上轮适与车头竪轮辐支相间【去声】乃擗水傍激下轮既转则上轮随拨车头竪轮而翻车随转倒水上岸此是卧轮之制若作立轮当别置水激立轮其轮辐之末复作小轮辐头稍阔以拨车头竪轮此立轮之法也然亦当视其水势随宜用之其日夜不止絶胜踏车东坡踏车诗畧云天公不念老农泣唤取阿香推雷车范至能诗云地势不齐人力尽丁男多在踏车头此皆悯人事之劳也今以水力代之工役既省所利又溥其殆仁智事欤诗云从来激浪转筒轮却恨翻车智未仁谁识人机盗天巧因凭水力贷疲民



















　　卫【案驴一名卫】转筒车即前水转筒车但于转轴外端别造竪轮竪轮之侧岸上复置卧轮与前牛转翻车之制无异凡临坎井或积水渊潭可用浇灌园圃胜于人力汲引诗云世间机械巧相因水利居多用在人可是要津难必遇却将畜力转筒轮











　　髙转筒车其髙以十丈为凖上下架木各竪一轮下轮半在水内各轮径可四尺轮之一周两傍髙起其中若槽以受筒索其索用竹均排三股通穿为一随车长短如环无端索上相离五寸俱置竹筒筒长一尺筒索之底托以木牌长亦如之通用鉄线缚定随索列次络于上下二轮复于二轮筒索之间架刳【口孤切】木平底行槽一连上与二轮相平以承筒索之重或人踏或牛拽转上轮则筒索自下兠水循槽至上轮轮首覆水空筒复下如此循环不已日所得水不减平地车戽若积为池沼再起一车计及二百余尺如田髙岸深或田在山上皆可及之今平江虎邱寺剑池亦类此制但小小汲饮不足溉田故不録此近创此法已经较试庻用者述之【所转上轮形如軭制易缴筒索用人则于轮轴一端作掉枝用牛则制作竪轮如牛转翻车之法或于轮轴两端造作拐木如人踏翻车之制若筒索稍慢则运移上轮其余措置当自忖度不能悉陈】诗云戽车防丈旧知名谁料飞空效建【上声】瓴【力丁切】一索缴轮升碧涧众筒兠水上青防溉田农父无虞旱负汲山人頼乆宁颠倒救时霖雨手却从平地起清泠















　　水转髙车遇有流水岸侧欲用髙水可用此车其车亦髙转筒轮之制但于下轮轴端别作竪轮傍用卧轮拨之与水转翻车无异水轮既转则筒索兠水循槽而上余如前例又须水力相称如打辗磨之重然后可行日夜不息絶胜人牛所转【上声】此诚秘术今表暴之以谕来者诗云通渠激浪走轰雷激转筒车几万回水械就携多水上天池还防半天来竹龙解吐无云雨【前人有象龙唤不应竹龙起行雨之句】旱魃潜消此地灾安得临流施此技楼居涤去暑天埃【今都城已有髙车用水飞上楼阁散若雾雨颇闻费力故有上句】















　　连筒以竹通水也凡所居相离水泉颇逺不便汲用乃取大竹内通其节令本末相续连延不断阁之平地或架越涧谷引水而至又能激而髙起数尺注之池沼及庖湢之间如药畦蔬圃亦可供用杜诗所谓连筒灌小园诗云刳竹作连筒流泉一脉通势虽由上下用不限西东逺借居人便常资沛泽功伊谁凭好手扶赴卧龙公









　　架槽木架水槽也间有聚落去水既逺各家共力造木为槽递相嵌接不限髙下引水而至如泉源颇髙水性趋下则易引也或在洼下则当车水上槽亦可逺逹若遇髙阜不免避碍或穿凿而通若遇坳险则置之叉木驾空而过若遇平地则引渠相接又左右可移隣近之家足得借用非惟灌溉多便抑可潴蓄为用诗云刳木作槽身架水自泉口逺引无崇卑量移能左右梯空越涧壑穴髙穿培塿人能御天灾岂非霖雨手
















　　戽斗【戽侯古切】挹水器也唐韵云戽抒【上与切】也抒水器挹也凡水岸稍下不容置车当旱之际乃用戽斗控以双绠两人掣之抒水上岸以溉田稼其斗或柳筲或木罂从所便也诗云虐魃乆为妖田夫心独苦引水潴陂塘尔器数吞吐繘【居律切】绠【古杏切】屡挈提项背频伛偻搰搰【古忽切】弗暂停俄作甘泽溥焦槁意悉苏物用岂无补毋嫌量云小于中有仓庾









　　刮车上【时掌切】水轮也其轮髙可五尺辐头阔止六寸如水陂下田可用此具先于岸侧掘成峻槽与车辐同阔然后立架安轮轮辐半在槽内其轮轴一端擐以鉄钩木拐一夫执而掉之车轮随转则众辐循槽刮水上岸溉田便于车戽诗云创物须凭智巧先泝流能使迅如川一轮随手供翻转众辐循槽入斡旋已借机衡欹矮岸顿教膏泽上枯田桔橰戽斗虽云旧试向车头较涌泉








