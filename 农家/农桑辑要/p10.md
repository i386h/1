<!-- { "loadSidebar": true } -->
　　士农必用擡头眠【蚕眠结嘴不食皮肤退换蚕之一变也】别槌上铺四箔【上下隔尘润中二箔安蚕用蓐如前】薄带沙燠揭蚕分如大棊子大布满中二箔【沙燠厚则蒸蚕生病】一复时可六顿次日可渐渐加叶可开卷窗一半初向黄时宜极暖眠定宜暖起齐宜微暖擡头眠饱食【正食时擡名擡饱食】分如小钱大布满三箔【辨色加减】
　　【食】
　　停眠擡饲
　　士农必用擡停眠分如小钱微大布满六箔起齐头食宜薄一复时可四顿次日可渐加叶【辨色加减】或全开卷窗【惟避当风窗】初向黄时宜暖眠定宜微暖起齐宜温　擡停眠饱食【如前法】蚕可拨可掺不须分揭可布满十二箔【然不可高抛远掷恐损蚕身变色加减食】
　　大眠擡饲
　　务本新书大眠起燠宜频除蚕宜频饲或西南风起将门窗帘荐放下此际不宜擡解箔上布蚕须相去一指布蚕一个取腊月所藏菉豆水浸微生芽晒干磨作细麫【腊月所藏白米蒸熟作粉亦可】第四顿投食拌叶匀饲解蚕热毒丝多易缲坚韧有色【如叶少去秋所收桑叶再捣为末水洒新叶微湿掺末拌匀接阙饲蚕比食豆麫系本食之物又万苣亦可接阙】蚕屋南檐外先所架立搭棚檩柱此时搭盖　士农必用擡大眠分如折二钱大布满二十五箔起齐投食一复时可三顿第一顿宜薄【但可覆白】第二顿比前又薄【不覆白】第三顿如第一顿【覆白此三顿食如不短则其蚕至老食慢】次日可渐加叶【辨色加减顿数】可全开卷窗照窗【过热则更劙开窗纸但不至热则不拘此例】初向黄时宜微暖眠定宜温起齐宜凉落蓐【大眠起投食后第六七顿可落蓐全去沙燠蓐草也即是擡饱食】可分至三十
　　箔【辨色加减食】正食时每饲后可挟叶筐绕槌巡之但见箔上有斑黎处即掺叶补合【蚕至大眠后正食时阙一分叶即减一分丝也但见有班黎处是蚕先食透叶也即当补合不如此则后来多有薄茧也】　拌米粉【腊月内成造者】至第七八顿食后于巳午时间将切下叶摊在叶上新水洒拌极匀待少时细罗白粉子拌令极匀【每叶一筐用新水一升粉子四两如无止用新水】一筐可饲一箔【所有之蚕皆可饲一顿】　拌叶麫【令蚕体充实为茧坚厚为丝坚韧也】切叶洒拌新水极匀罗桑麫拌匀于大眠后间饲三五顿【假令每顿饲叶二筐今止用一筐减叶一半如蚕盛叶阙大眠后间饲之五顿亦无妨蚕食不阙不可用】　擡沙于大眠后饲食第十一二顿间可擡【擡如前法全去沙燠不如此则不禁蒸郁临老生病难以抽缲】蚕欲老饲之宜细薄宜频【养老如养小亦如人老顿食则伤若不如此则食叶不净其叶蒸湿带叶入簇所结茧亦湿润如经盐水此名簇汗茧难抽缲】宜微暖【如人老不禁寒凉然亦可相度当如天气凉暖消息斟酌大意比大眠后未老时宜微暖也依按其法蚕自蛾至老不过二十四五日过此日数愈多桑愈费而丝愈少也】韩氏直説蚕自大眠后十五六顿即老得丝多少全在此数日【叶足则丝多不足则丝少】见有老者依抽丝防眠法饲之候十蚕九老方可就箔上拨蚕入簇如是则无簇汗蒸热之患茧必早作硬而多丝【养蚕无巧食足便老】
　　养四眠蚕
　　蚕桑直説此蚕别是一种与养春蚕同但第三眠止擡开十五箔擡饱食二十箔大眠擡三十箔
　　稙蚕之利
　　韩氏直説稙蚕疾老少病省叶多丝不惟收却今年蚕又成就来年桑稙蚕生于谷雨不过二十三四日老方是时桑叶发生津液上行其桑斫去比及夏至【夏至后一隂生津液不上行】可长月余其条叶长盛过于徃嵗至来年春其叶生又早矣积年既乆其叶愈盛蚕自早生
　　晩蚕之害
　　韩氏直説晩蚕迟老多病费叶少丝不惟晩却今年蚕又损却来年桑世人惟知婪多为利不知趋早之为大利压覆蚕连以待桑叶之盛其蚕既晩明年之桑其生也尤晚矣
　　十体
　　务本新书寒热饥饱稀密眠起紧慢【谓饲时紧慢也】
　　三光
　　蚕经白光向食青光厚饲皮皱为饥黄光以渐住食
　　八宜
　　韩氏直説方眠时宜暗眠起以后宜明蚕小并向眠宜暖宜暗蚕大并起时宜明宜凉向食宜有风【避迎风窗开下风窗】宜加叶紧饲新起时怕风宜薄叶慢饲蚕之所宜不可不知反此者必不成矣
　　三稀
　　蚕经下蛾上箔入簇
　　五广
　　蚕经一人二桑三屋四箔五簇【谓苫席蒿梢等】
　　杂忌
　　务本新书忌食湿叶　忌食热叶　蚕初生时忌屋内扫尘　忌煎煿鱼肉　不得将烟火纸撚于蚕屋内吹灭　忌侧近舂捣　忌敲击门窗槌箔及有声之物忌蚕屋内哭泣叫唤　忌秽语淫辞　夜间无令灯火光忽射蚕屋窗孔　未满月产妇不宜作蚕母　蚕母不得频换顔色衣服洗手长要洁净　忌带酒人切桑饲蚕及擡解布蚕　蚕生至老大忌烟熏　不得放刀于灶上箔上　灶前忌热汤泼灰　忌产妇孝子入家忌烧皮毛乱髪　忌酒醋五辛羶腥麝香等物　士
　　农必用忌当日迎风窗　忌西照日　忌正热着猛风骤寒　忌正寒陡令过热　忌不净洁人入蚕室　蚕屋忌近臭秽
　　簇蚕
　　齐民要术蚕老时值雨者则坏茧宜于屋内簇之薄布薪于箔上散蚕讫又薄以薪覆之一槌得安十箔　务本新书簇蚕地宜高平内宜通风匀布柴草布蚕宜稀密则热热则茧难成丝亦难缲东北位并食六畜处树下阬上粪恶流水之地不得簇【野语如天气暄热不宜日午簇蚕蚕老不禁日气晒暴故也】　士农必用治簇之方惟在干暖使内无寒湿【簇中茧病有六一簇汗二落簇三游走四变赤蛹五变僵六黒色簇汗之病蚕老食叶不净其叶蒸湿带叶入簇故茧亦湿润此为簇汗其余五病皆地湿天寒所致】蚕欲老可簇地盘烧令极干除扫灰浮于上置簇　韩氏直説安圆簇于阜高处打成簇脚一簇可六箔蚕十分中有九分老者宜少掺叶【名上马桑】就箔上用簸箕般去宜款手掺于簇上【自东南起头不令落地】务令稀匀上复覆蒿梢【或豆防】复掺蚕如前至三箔复梢倒根在上【如此则簇圆又稳】自后蚕可近上掺至六箔覆蒿令簇圆上用箔围苫缴簇顶如亭子样【防雨】至晩又用苫将簇从下缴至上苫相接日出高时卷去至晩复缴三日外茧成不用【马头簇亦依上苫缴柴薪要广簇又玲珑中间宜架杆蚕多宜马头簇簇脚宜南北】　晒簇上蚕后第三日辰巳时间开苫箔日晒至未时复苫盖如前如当日过热上搘单箔遮日色　翻簇上蚕时被雨霑湿雨才止才晴即选一簇地盘【如雨湿了则取干墙土厚覆治簇之法如前】不以成茧不成茧翻腾迁移别簇封苫如前小雨则不须但可晒曝【又有一法临簇有两只于蚕屋中本槌下地面上安簇开了门窗使透风气早夜或隂雨变寒则闭门窗添牛粪火比翻簇之法又为妙也又一法槌箔上虚撒蒿槌周围簇稍与蒿箔苫围之蚕自作茧犹胜于雨中簇也搘音支】
　　择茧
　　务本新书茧宜并手忙择凉处薄摊蛾自迟出免使抽缲相逼
　　缲丝
　　士农必用缲丝之诀惟在细圆匀紧使无褊慢节核【接头为节疙疸为核】麤恶不匀也【生茧缲为上如人手不及杀过茧慢慢缲杀茧法有三一日晒二盐浥三蒸蒸最好人多不防日晒损茧盐浥者稳】　热釜【可缲麤丝单缴者双缴亦可但不如冷盆所缲者洁净光莹也】釜要大置于灶上釜上大盆甑接口添水至甑中八分满甑中用一板拦防可容二人对缲也茧少者止可用一小甑水须热宜旋旋下茧【多下则缲不及煮损】　冷盆【可缲全缴细丝中等茧可缲双缴比热釜者有精神而又坚韧虽曰冷盆亦是大温也】盆要大必须先泥其外【口径二尺五寸之上者豫先翻过用长粘泥泥底并四围至唇厚四指将至唇渐薄日晒干名为串盆】用时添水八九分满【水宜温暖常匀无令乍寒乍热】釜要小【口径一尺以下者小则下茧少茧欲频下多下则煮过又不匀也】突灶半破塼坯圆垒一遭中空【直桶子様】其高比缲丝人身一半其圆径相盆之大小当中垒一小台【径比盆底小】坐串盆于小台上其盆要比圆垒高一唇靠元垒安打丝头小釜灶比圆垒低一半揜火透圆垒【灶子后火烟过处名揜火】与揜火相对圆垒匝近上开烟突口做一卧突长七八尺已上先于安突一面垒一台比突口微低又相去七八尺外安一台髙五尺【或就用墙或用木为架子】用长一丈椽二条斜磴在二台上二椽相去濶一塼坯许用塼坯泥成一卧突【二椽上平铺塼坯一层两边侧立上复平盖泥了便成一卧突也须与灶口相背谓如灶口向南突口向北是也缲盆居中火冲盆底与盆下台烟焰绕盆过烟出卧突中故得盆水常温又匀也又得烟火与缲盆相远其缲丝人不为烟火所逼故得安详也】軠车床高与盆齐轴长二尺中径四寸两头三寸【用榆槐木】四角或六角臂通长一尺五寸【六角不如四角軠角少则丝易解臂者辐条也或双辐或单辐双辐者稳】须脚踏又缲车竹筒子宜细【细似织绢穗筒子】铁条子串筒两桩子亦须铁也【两竖桩子上横串铁条铁条穿筒子既轻又利也不如此则不能成絶妙好丝古人有言工欲善其事必先利其器余如常法】　打丝头【用一人】小釜内添水九分满灶下燃麤干柴【柴细旋添火不匀停】候火大热下茧于热水内【下茧宜少不宜多多则煮过缲丝少】用筋轻剔拨令茧滚转荡匀挑惹起囊头【麤丝头名囊头】手捻住于水面上轻提掇数度复提起其囊头下即是清丝摘去囊头【如重手搅拨囊头又于手拐子纒数遭可长五七尺将茧上好丝十分中去了二三分实为可惜如轻手剔拨起囊头长不过一尺也】一手撮捻清丝一手用漏杓绰茧欵送入温水盆内【杓底上多镂眼子为漏杓漏瓢更好】将清丝挂在盆外边丝老翁上【盆边钉插一橛子名丝老翁】　缲丝【用一人】将丝老翁上清丝约十五丝之上【黄丝麤减茧数】总为一处穿过钱眼【钱下茧攒聚名丝窝又名絮盘】缴过防头蛾眉杖子上两缴杖子下两缴挂于軠上又取丝老翁上清丝如前挂于軠上【两个丝窝其头齐行】右脚踏軠右转长切照觑拨掠两丝窝于内有茧丝先尽蛹子沈了者茧丝防了茧浮出丝窝者其丝窝减小即取清丝约量添加务要两丝窝大小长均【眼转觑手频拨频添添不过三四丝失添则细了多添则麤了如或手添不迭脚慢踏軠其丝较争麤如或手添得多了脚踏軠其丝较争细手脚相应亦可取匀也添丝搭在丝窝上便有接头将清丝用指面喂在丝窝内自然带上去便无接头也此名全缴丝圆无疙防上等也中作纱罗上等疋缎如蛾眉杖上只两缴名双缴丝不甚圆紧有小疙防中等也不中纱罗中中等缎疋如蛾眉杖上只一缴名单缴丝又名歇口丝褊慢有大疙防不中疋缎只中绢帛亦不坚壮此单丝歇口丝多只是热釡中缲也】
　　蒸馏茧法
