<!-- { "loadSidebar": true } -->
　　齐民要术熟时收取黑子【俗名椒目不用人手数近捉之则不生也】四月初畦种之【治畦下水如种葵法】方三寸一子筛土覆之令厚寸许复筛熟粪以盖土上旱辄浇之常令润泽生高数寸夏连雨时可移之移法先作小阬圆深三寸以刀子圆劙椒栽合土移之于阬中万不失一【若拔而移者率多死】若移大栽者二月三月中移之先作熟穰泥掘出即封根合泥埋之【行百余里犹得生】此物性不耐寒阳中之树冬须草裹【不裹则死】其生小隂中者少禀寒气则不用裹【所谓习与性成一木之性寒暑异容若朱蓝之染能不易质故观隣识士见友知人也】候实口开便速收之天晴时摘下薄布曝之令一日即干色赤椒好【若隂时收者色黒失味】其叶及青摘取可以为葅干而末之亦足充食也　务本新书三乡椒种秋深熟时拣粒大摘下防干将椒子包裹掘地深埋春暖取出向阳掘畦种之性不耐寒冬月以草厚覆二年后春月移栽树小时冬月以粪覆根地寒处以草裹缚次年结子椒不歇条一年繁胜一年
　　茱萸
　　齐民要术【食茱萸也山茱萸味不任食】二月三月栽之宜故城隄冢高燥处【凡于城上种莳者先冝随长短掘壍停之经年然后于壍中种莳保泽沃壤与平地无差不尔者土坚泽流长物至迟歴年倍多树木尚小】候实开便收之挂着屋里壁上廕干勿使烟熏【烟熏则苦而不香也】用时去中黑子【肉醤鱼鲊偏宜用】
　　茴香
　　务本新书春暖向阳掘区粪土相和区先下水子用新香不浥者量地下子糁土微盖区南约量种檾以遮夏日长高三四指旱则浇之或霖雨时就新子种之亦可十月斫去条梢粪土覆根三月去之
　　莲藕
　　齐民要术种莲子法八月九月中取莲子坚黑者于瓦上磨莲子头令皮薄取墐土作熟泥封之如三指大长二寸使蒂头平重磨处尖鋭泥干时掷于泥中重头沈下自然周正皮薄易生少时即出其不磨者皮既坚厚仓卒不能生也　种藕法春初掘藕根节头着鱼池泥中种之当年即有莲花
　　芡
　　齐民要术种芡法一名鸡头八月中收取擘破取子散着池中自生也
　　芰
　　齐民要术种芰法一名菱秋上子黑熟时收取散着池中自生矣
　　薯蓣【今名山药】
　　四时类要山居要术云择取白色根如白米粒成者先收子作三五所阬长一丈阔三尺深五尺下密布甎阬四面一尺许亦侧布甎防别入傍土中根即细也作阬子讫填粪土三行下子种之填阬满待苗着架经年已后根甚麤一阬可支一年食根种者截长一尺已下种又法地利经云大者折二寸为根种当年便得子收
　　子后一冬埋之二月初取出便种忌人粪如旱放水浇又不宜太湿须是牛粪和土种即易成　务本新书种山药宜寒食前后沙白地区长丈余深濶各二尺少加烂牛粪与土相和平匀厚一尺拣肥长山药上有芒刺者折长三四寸鳞次相挨卧于区内复以粪土匀覆五寸许旱则浇之亦不可太湿颇忌大粪苗长以高梢扶架霜降后比及地冻出之外将芦头另窨来春种之勿令冻损
　　地黄
　　齐民要术种地黄法须黑良田五徧细耕三月上旬为上时中旬为中时下旬为下时一畆下种五石其种还用三月中掘取者逐犁后下之至四月末五月初生苗讫至八月尽九月初根成中染若须留为种者即在地中勿掘之待来年三月取之为种计一畆可收根三十石有草锄不限徧数锄时别作小刃锄勿使细土覆心今秋收讫至来年更不须种自旅生也惟须锄之如此四年不要种之余根自出矣
　　枸
　　博闻录种枸法秋冬间收子净洗日干春耕熟地作町阔五寸纽草稕如臂大置畦中以泥涂草稕上然后种子以细土及牛粪盖令徧苗出频水浇之又可插种务本新书枸宜故区畦种叶作菜食子根入药
　　新添秋收好子至春畦种如种菜法　又三月中苗出时移栽如常法伏内压条特为滋茂　一法截条长四五指许掩于湿土地中亦生
　　菊花
　　博闻録菊蜀人多种之黄可入茶花子入药然野菊大能泻人惟真菊延年乃黄中之色气味和正花叶根实皆长生药其性介烈不与百花同盛衰是以通仙灵也务本新书宜白地栽甜水浇苗作菜食花入药用三
　　四月带根土掘出作区下粪水调成泥擘根分栽每区一二科后极滋茂
　　苍术
　　四时类要二月取根子劈破畦中种上粪下水一年即稠苗亦可为菜若作煎宜多种之
　　黄精
　　四时类要二月择取叶相对生者是真黄精擘长二寸许稀种之一年后甚稠种子亦得其叶甚美入菜用其根堪为煎术与黄精仙家所种
　　百合
　　四时类要二月种百合此物尤宜鸡粪毎阬深五寸如种蒜法【又云取根曝干抟为麪细筛甚益人】
　　牛蒡子
　　四时类要熟耕肥地令深平二月末下子苗出后耘旱即浇灌八月已后即取根食若取子即留隔年方有子凡是闲地即须种之不但畦种也　务本新书牛蒡子宿根亦名鼠黏子叶作菜食眀目补中去风乆食轻身耐老
　　决明
　　四时类要二月取子畦种同葵法叶生便食直至秋间有子若嫌老粪种亦得若入药不如种马蹄者　博闻录园圃四旁宜多种蛇不敢入
　　甘蔗
　　新添栽种法用肥壮粪地每嵗春间耕转四徧耕多更好摆去柴草使地净熟盖下土头如大都天气宜三月内下种迤南暄热二月内亦得毎栽子一个截长五寸许有节者中须带三两节发芽于节上畦寛一尺下种处微壅土髙两邉低下相离五寸卧栽一根覆土厚二寸栽毕用水绕浇止令湿润根脉无致渰没栽封旱则三二日浇一徧如雨水调匀毎一十日浇一徧其苗高二尺余频用水广浇之荒则锄耘并不开花结子直至九月霜后品尝稭秆酸甜者成熟味苦者未成熟将成熟者附根刈倒依法即便煎熬外将所留栽子稭秆斩去虚梢深撅窖阬窖底用草衬借将稭秆竖立收藏于上用板盖土覆之毋令透风及冻损直至来春依时出窖截栽如前法大扺栽种者多用上半截尽堪作种其下截肥好者留熬沙糖若用肥好者作种尤佳　煎熬法若刈倒放十许日即不中煎熬将初刈倒稭秆去梢叶截长二寸碓碎用密筐或布袋盛顿压挤取汁即用铜锅内斟酌多寡以文武火煎熬其锅隔墙安置墙外烧火无令烟火近锅专一令人防视熬至稠粘似黑枣合色用瓦盆一只底上钻箸头大窍眼一个盆下用瓮承接将熬成汁用瓢盛倾于盆内极好者澂于盆流于瓮内者止可调水饮用将好者即用有窍眼盆盛顿或倒在瓦罂内亦可以物覆盖之食则从便慎勿置于热炕上恐热开化大抵煎熬者止取下截肥好者有力糖多若连上截用之亦得
　　薏苡
　　新添九月霜后收子至来年三月中随耕地于垅内防种劳盖令平有草则锄
　　藤花
　　新添春分前后移栽长时宜靠树架起其花茂盛采时天晴便晒干不致浥损收藏可为素馅食之
　　薄荷
　　新添诸处多可移栽经冬根不死采叶可食本入药用
　　罂粟
　　四时类要罂粟尤宜山坡亦可畦种　博闻录重九日种又中秋夜种则罂大子满种讫以竹箒扫之
　　苜蓿
　　齐民要术地宜良熟七月种之畦种水浇一如韭法【亦一剪一上粪铁杷耧土令起然后下水】一年三刈留子者一刈则止春初既中生噉为羮甚香长宜饲马马尤嗜之此物长生种者一劳永逸都邑负郭所宜种之　崔寔曰七月八月可种苜蓿　四时类要苜蓿若不作畦种即和麦种之不妨　烧苜蓿之地十二月烧之讫二年一度耕垅外根即不衰凡苜蓿春食作干菜至益人

　　农桑辑要卷六
　　钦定四库全书
　　农桑辑要卷七
　　元　司农司　撰
　　孶畜【禽鱼及嵗用杂事附】
　　养马牛总论
　　齐民要术服牛乘马量其力能寒温饮饲适其天性如不肥充蕃息者未之有也谚曰羸牛劣马寒食下【言其乏食瘦瘠春中必死】务在充饱调适而已　四时类要三月收合龙驹合驴马之牝牡此月三日为上　月令季春之月乃合累牛腾马【案月令合累牛腾马注累腾皆乘匹之名此作骡牛驴马今校改】游牝于牧仲夏之月游牝别羣则絷腾驹
　　马【驴骡附】
　　齐民要术饮饲之节食有三刍饮有三时何谓也一曰恶刍二曰中刍三曰善刍【谓饥时与恶刍饱时与善刍引之令食食常饱则无不肥剉草麤虽足豆谷亦不肥充细剉无莭簁去土而食之者令马肥不啌如此喂饲自然好也啌苦江反】何谓三时一曰朝饮少之二曰昼饮则胸餍水三曰暮极饮之【一曰夏汗冬寒皆当莭饮谚曰旦起骑谷日中骑水斯言旦饮须莭水也毎饮食勿行骤则消水小骤数百步亦佳十日一放令其陆梁舒展令马硬实也】驴骡大槩类马不复别起条端　凡驴马驹初生忌灰气遇新出炉者辄死【经雨即不死】　凡以猪槽喂马以石灰泥马槽汗系着门皆令马落驹【术曰常系狝猴于马房令马不畏辟恶消百病也】马乆步即生筋劳筋劳则生蹄痛久立则发骨劳骨劳则发痈肿久汗不干则生皮劳皮劳者而不振汗未燥而饮饲之则生气劳气劳者而不喷驰驱无节则生血劳血劳则发强行何以察五劳终日驰驱舎而视之不者筋劳也而不时起者骨劳也起而不振者皮劳也振而不喷者气劳也喷而不溺者血劳也筋劳者两绊却行三十步而已骨劳者令人牵之起从后笞之起而已皮劳者夹脊摩之热而已气劳者缓系之枥下逺餧草喷而已血劳者髙系无饮食之大溺而已　治牛马疫气方【取獭屎煮灌之獭肉及肝弥良不能得肉肝乃用屎耳】　治马喉肿方以物纒刀子露刃锋一寸许刺咽喉溃则愈　治马黑汗方取干马粪置瓶子中头髪覆之火烧马粪及发烟出着马鼻熏令烟入鼻中须臾即差又方猪脊引脂雄黄乱发烧烟熏鼻同上法【案此二条并治马黒汗方原夲俱作治马喉肿又方今据齐民要术校改】　又疗马结热起卧战不食水草方黄连二两【杵末】白鲜皮一两【杵皮】油五合猪脂四两【细切】右以温水一升半和药调停灌下牵行抛粪即愈　马疥方臰【音臭】黄【案齐民要术作雄黄】头发腊月猪脂煎令发消及热涂立效　马伤水用葱盐油相和搓成团子纳鼻中以手掩马鼻令不通气良久待眼泪出即止　马伤料用生萝卜三五个切作片子啖之立效　马猝热腹胀起卧欲死方蓝汁二升和冷水二升灌之立效　治新生小驹子泻肚方藁夲末三钱用大麻子研汁调灌下咽喉便效次以黄连末大麻汁解之驴马磨打破疮马齿菜石灰一处为团晒干后再
