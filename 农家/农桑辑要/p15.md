<!-- { "loadSidebar": true } -->
　　齐民要术种栁正月二月中取弱栁枝大如臂长一尺半烧下头二三寸埋之令没常足水以浇之必数条俱生留一根茂者【余悉掐去】别竖一柱以为依主以绳拦之【若不栏必为风所摧不能自立】一年中即高一丈余其旁生枝叶即掐去令直耸上高下任人取足便掐去正心即四散下垂婀娜可爱【若不掐心则枝不四散或邪或曲生亦不佳也】六七月中取春生少枝种则长倍疾【少枝叶青气壮故长疾也】　杨栁下田停水之处不得五谷者可以种栁八月九月水尽燥湿得所时急耕则榛之至明年四月又耕熟勿令有块即作垅一畆三垅一垅之中顺逆各一到中寛狭正似葱垅从五月初尽七月末每天雨时即触雨折取春生少枝长一尺已上者插着垅中二尺一根数日即生少枝长疾三歳成椽比于余木虽微脆亦足堪事嵗种三十畆三年种九十畆岁卖三十畆【终岁无穷】　凭栁可以为楯车辋杂材及枕　种箕栁法山涧河旁及下田不得五谷之处水尽干时熟耕数徧至春冻释于山陂河坎之旁刈取箕栁三寸栽之漫散即劳劳讫引水停之至秋任为簸箕【山栁赤而脆河栁白而韧】　陶朱公术曰种栁千树则足柴十年以后髠一树得一载歳髠二百树五年一周　四时类要种栁取青嫩枝如臂长六七尺烧下头三二寸埋二尺以上　博闻录杨栁根下先种大蒜一枚不生虫
　　楸
　　齐民要术楸【诗义疏曰梓楸之疎理色白而生子者为梓説文曰槚楸也然则楸梓二木相类者也色白有角者名为梓似楸有角者名为角楸或名子楸黄色无子者为栁楸世人见其木黄呼为荆黄楸也】亦宜割地一方种之梓楸各别无令和杂楸既无子可于大树四面掘作阬取栽移之方两步一根两畆一行一行百二十树五行合六百树十年后车板盘榼乐器所在任用以为棺材胜于松柏
　　梓
　　齐民要术种梓法秋耕地令熟秋末冬初梓角熟时摘取曝干打取子耕地作垅漫田即再劳之明年春生有草拔令去勿使荒没后年正月间斸移之方两步一树【此树须大不能穊栽】
　　梧桐
　　齐民要术梧桐【桐叶花而不实者曰白桐实而皮青者曰梧桐按今人以其皮青号曰青桐也】青桐九月收子二三月中作一步圆畦种之【方大则难裹所以须圆小】治畦下水一如葵法五寸下一子少与熟粪和土覆之生后数浇令泽润【此木宜湿故也】当嵗即高一丈至冬竖草于树间令满外复以草围之以葛十道束置【不然则冻死也】明年三月中移植于廰斋之前华净妍雅极为可爱后年冬不须复裹成树之后树剥下子一石【子于包上生多者五六少者二三也】炒食甚美【味似菱芡多食亦无妨】白桐无子【冬结似子者乃是明年之花房】亦绕大树掘阬取栽移之成树之后任为乐器【青桐则不中用】于山石之间生者作乐器尤佳青白二材并堪车板盘榼木屧等用
　　漆
　　新添春分前后移栽后树高六七月以刚斧斫其皮开以竹管承之汁滴则成漆
　　柞
　　齐民要术柞【尔雅云栩杼也注云柞树案俗人呼杼为橡子以橡殻为杼斗以剜剜似斗故也橡子俭歳可食以为饭丰年放猪食之可以致肥也】宜于山阜之曲三徧熟耕漫散橡子即再劳之生则薅治常令净洁一定不移十年中椽可杂用二十嵗中屋槫斫去防生科理还复凡为家具者前件木皆所宜种【十嵗之后无求不给】
　　皂荚
　　博闻录树不结凿一大孔入生铁三五斤以泥封之便开花结子既实以篾束其本数匝木楔之一夕自落新添种者二三月种不结角者南北二面去地一尺钻孔用木钉钉之泥封窍即结
　　楝
　　新添子熟时雨后种如种桃李法成树移栽
　　椿
　　新添木实而叶香有鳯眼草者谓之椿木疎而气臭无凤眼草者谓之樗皆可于春分前后栽之又云有花而荚者谓樗无花不实谓椿
　　苇【荻附】
　　新添苇四月苗高尺许选好苇连根栽成土墩如椀口大于下湿地内掘区栽之纵横相去一二尺【欲疾得力则密栽】至冬放火烧过次年春芽出便成好苇十月后刈之一法二月熟耕地作垅取根卧栽以土覆之次年成苇又压栽法其苇长时掘地成渠将茎屈倒以土压之
　　露其稍凡叶向上者亦植令出土下便生根上便成笋与压桑无异五年之后根交当隔一尺许斸一镢即滋旺矣　荻栽与苇同
　　蒲
　　新添四月防緜蒲肥旺者广带根泥移出于水地内栽之次年即堪用【其水深者白长水浅者白短】
　　作园篱
　　齐民要术凡作园篱法于墙基之所方整深耕凡耕作三垅中间相去各二尺秋酸枣熟时收于垄中穊种之至明年秋生高三尺许间斸去恶者相去一尺留一根必须稀穊均调行五条直相当至明年春剶【勑传反】去横枝剶必留距【若不留距侵皮痕大逢寒即死】剶讫即编为巴篱随宜夹缚务使舒缓【急则不复得长故也】又至明年春更剶其末又复编之高七尺便足【欲作髙者亦任人意】枳棘之篱折栁樊圃斯其义也其种栁作之者一尺一树初即斜插插时即编其种榆荚者一同酸枣如其栽榆与栁斜植高共人等然后编之数年长成共相蹙迫交柯错叶特佀房栊
　　诸树
　　齐民要术凡栽一切树木欲记其隂阳不令转易【隂阳易位则难生自小栽者不烦记也】大树髠之【不髠风揺则死】小则不髠先为深阬内树讫以水沃之着土令如薄泥东西南北摇之良久【摇则泥入根间无不活者不摇根虚多死其小树则不烦耳】然后下土坚筑【近上三寸不筑取其柔润也】时时溉灌常令润泽【毎浇水尽即以燥土覆之覆则保泽不然即干】埋之欲深勿令挠动凡栽树讫皆不用手捉及六畜觝突【战国防曰夫栁纵横顚倒树之皆生使十人树之一人揺之则无生栁矣】　凡栽树正月为上时【谚曰正月可栽大树言得时则易生也】二月为中时三月为下时然枣鸡口槐目桑虾蟇眼榆负瘤自余杂木鼠耳防翅各以其时【此等名目皆是叶生形容之所象似以此时栽种者叶皆即生早栽者叶晚出虽然大率宁早为佳不可晚也】　树大率种数既多不可一一备举凡不见者栽莳之法皆求之此条　崔寔曰二月尽三月可掩树枝【埋树枝土中令生二嵗已上可移种矣】　务本新书一切栽枝记南北根深土逺寛掘上以席包包裹不令见日大车上般载以人撁曳缓缓而行车前数百步平治路上车辙务要平坦不令车轮摇摆于处所依法栽培树树决活古人有云移树无时莫令树知区宜寛深以水搅土成泥仍掺新粟大麦百余粒即下树栽树大者须以木扶架若根不动摇虽丈许之木可活仍须芟去繁枝不可招风
　　伐木
　　齐民要术凡伐木四月七月则不虫而坚韧凡木有子实者候其子实将熟皆其时也【非其时者虫而且脆也】　凡非时之木水沤一月或火煏【皮逼反】取干虫皆不生【水浸之木更益柔韧】周官曰仲冬斩阳木仲夏斩隂木【郑司农云阳木春夏生者隂木秋冬生者松柏之属郑曰阳木生山南者隂木生山北者冬则斩阳夏则斩隂调坚輭也按松柏之性不生虫蠧四时皆得无所选也山中杂木非七月四月两时杀者率多生虫无山南山北之异郑君之説又无取则周官伐木盖以顺天道调隂阳未必为坚韧之与虫蠧也】礼记月令孟春之月禁止伐木【郑注云为盛徳所在也】孟夏之月无伐大树【逆时气也】季夏之月树木方盛乃命虞人入山行木无有斩伐【为其未坚韧也】季秋之月草木黄落乃伐薪为炭仲冬之月日短至则伐木取竹箭【此其坚成之极时也】孟子曰斧斤以时入山林材木不可胜用也【赵岐注曰时为草木零落之时】淮南子曰草木未落时斧斤不入山林　崔寔曰自正月以终季夏不可伐木必生蠧虫十一月伐竹木　四时类要十二月斩伐竹木不蛀
　　药草
　　种紫草
　　齐民要术宜黄白輭良之地青沙地亦善开荒黍穄下大佳性不耐水必须高田秋耕地至春又转耕之三月种之耧耩地逐垄手下子【良田一畆用子二升半薄田用子三升】下讫劳之锄如谷法洁净为佳其垄底草则拔之【垅底用锄则伤紫草】九月中子熟刈之候稃【芳蒲反】燥载聚打取子【湿载子则浥郁】即深细耕【不细不深则失草矣】防垄以把耧取整理【收草宜并手力速竟为良遭雨则损草也】一扼随以茅结之【擘葛弥善】四扼为一头当日则斩齐颠倒十重许为长行置坚平之地以板石镇之令扁【湿镇直而长燥镇则碎折不镇卖难售也】两三宿竖头着日中曝之令浥浥然【不晒则郁黑太燥则碎折】五十头作一洪【洪十字大头向外以葛纒络】着敞屋下隂凉处棚栈上其棚下勿使驴马粪及人溺又忌烟皆令草失色其利胜蓝若欲久停者入五月内着屋中闭戸塞向宻泥勿使风入漏气过立秋然后开出草色不异若经夏在棚栈上草便变黑不复任用　务本新书种讫拖瓶摆之或以轻砘碾过秋深子熟傍去其土连根取出就地铺穧颇干轻振其土茅束切去虚梢
　　红花
　　齐民要术【花地欲得良熟二月末三月初种也】种法欲雨后速下或漫散种或耧下一如种麻法亦有锄而掩种者子科大而易料理花出日日乘凉摘取【不摘则干】摘必须尽【留余即合】五月子熟拔曝令干打取之【子亦不用郁浥】五月种晩花【春初即留子入五月便种若待新花熟后取子则又晚也】七月中摘深色鲜明耐久不黦【纡物反色壊也】胜春种者收子与麻子同价既任车脂亦堪为烛一顷花日须百人摘以一家手力十不充一但驾车地头毎旦当有小儿僮女十百为羣自来分摘正须平量中半分取是以单夫只妇亦得多种　晒红花法摘取即碓捣使熟以水淘布袋绞去黄汁更捣以粟饭浆清而酸者淘之又以布袋绞去汁即收取染红勿弃也绞讫着瓮器中以布盖上鸡鸣更令均于席上摊而曝干【胜作饼花作饼者不得干令花浥郁也】
　　蓝
　　齐民要术蓝地欲良三徧细耕三月中浸子令芽生乃畦之治畦下水一同葵法蓝三叶浇之【晨夜再浇】薅治令净五月中新雨后即接湿耧耩拔栽之三茎作一科相去八寸【栽时宜并力急手无令地燥也】白背即急锄【栽时既湿白背不急锄则坚确也】五徧为良七月中作蓝淀　崔寔曰榆荚落时可种蓝五月可刈蓝六月可种冬蓝【冬蓝木蓝也】
　　栀子
　　新添十月选成熟栀子取子淘净晒干至来春三月选沙白地斸畦区深一尺全去旧土却收地上湿润浮土筛细填满区下种稠密如种茄法细土薄糁上撘箔棚遮日高可一尺旱时一二日用水于棚上频频浇洒不令土脉坚垎四十余日芽方出土薅治浇溉至冬月厚用蒿草藏护次年三月移开相去一寸一科锄治浇溉宜频冬月用土深拥根株其枝梢用草包护至次年三四月又科一步半一科栽成行列须园内穿井频浇频锄毎嵗冬须北面厚夹篱障以蔽风寒第四年开花结实十月收摘甑内微蒸晒干用
　　茶
　　四时类要熟时收取子和湿沙土拌筐笼盛之穰草盖不尔即冻不生至二月中出种之于树下或北隂之地开坎圆三尺深一尺熟斸着粪和土毎阬中种六七十颗子盖土厚一寸强任生草不得耘相去二尺种一方旱时以米泔浇此物畏日桑下竹隂地种之皆可二年外方可耘治以小便稀粪蚕沙浇拥之又不可太多恐根嫩故也大概宜山中带坡坂若于平地即于两畔深开沟垅泄水水浸根必死三年后收茶
　　椒
