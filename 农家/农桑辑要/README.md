<!-- { "loadSidebar": true } -->
　　钦定四库全书　　　　子部四
　　农桑辑要　　　　　　农家类
　　提要
　　【臣】等谨案农桑辑要七卷元世祖时官撰颁行本也前有至元十年翰林学士王磐序称诏立大司农司不治他事専以劝课农桑为务行之五六年功効大着农司诸公又虑夫播植之宜蚕缲之节未得其术于是徧求古今农家之书删其繁重摭其切要纂成一书镂为板本进呈将以颁布天下云云案元史司农司设于至元七年分布劝农官巡行郡邑察举农事成否达于户部以殿最牧民长官史又称世祖即位之初首诏天下崇本抑末于是颁农桑辑要之书于民均与王磐所言合惟至元七年至十年不足五六年之数盘葢据建议设官之始约畧言之耳焦竑国史经籍志钱曾读书敏求记皆作七卷永乐大典所载仅有二卷盖编纂者所合并非有阙佚永乐大典又载有至顺三年印行万部官牒苏天爵元文类又载有蔡文渊序一篇称延祐元年仁宗特命刋板于江浙行省明宗文宗复申命颁布盖有元一代以是书为经国要务也书凡分典训耕垦播种栽桑养蚕菜果实竹木药草孳畜十门大致以齐民要术为蓝本芟除其浮文琐事而襍采他书以附益之详而不芜简而有要于农家之中最为善本当时着为功令亦非漫然矣乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　钦定四库全书　　　　子部四
　　农桑辑要目録　　　　　农家类
　　卷一
　　典训
　　农功起本　　　　蚕事起本
　　经史法言　　　　先贤务农
　　耕垦
　　耕地　　　　　　代田
　　区田
　　卷二
　　播种
　　収九谷种　　　　种谷
　　大小麦【青稞附】　　　水稻
　　旱稻　　　　　　黍穄【稗附】
　　梁秫　　　　　　大豆【豍豆附】
　　小豆【菉豆白豆附】　　　豌豆
　　薥黍　　　　　　荞麦
　　胡麻　　　　　　麻子【苏子附】
　　麻　　　　　　　苎麻
　　木棉
　　论九谷风土及种莳时月
　　论苎麻木棉
　　卷三
　　栽桑
　　论桑种　　　　　种椹
　　地桑　　　　　　移栽
　　压桑　　　　　　栽条
　　栽桑梢　　　　　布行桑
　　修莳【治虫蠧等法附】　　　科斫【采叶附】
　　接废树　　　　　接大小树
　　义桑　　　　　　桑杂类
　　柘
　　卷四
　　养蚕
　　论蚕性　　　　収种
　　择茧　　　　　浴连【収贮蚕连附】
　　収干桑叶　　　制豆粉米粉
　　収牛粪　　　　収蓐草
　　収蒿梢　　　　修治苫荐
　　治蚕具【蚕粮附】　　蚕室
　　火仓　　　　　　安槌
　　变色　　　　　　生蛾
　　下蛾　　　　　　凉暖总论
　　饲养总论　　　　用叶
　　分擡总论　　　　初饲蛾
　　擘黒　　　　　　头眠擡饲
　　停眠擡饲　　　　大眠擡饲
　　养四眠蚕　　　　稙蚕之利
　　晚蚕之害　　　十体
　　三光　　　　　八宜
　　三稀　　　　　五广
　　杂忌　　　　　簇蚕
　　择茧　　　　　缲丝
　　蒸馏茧法　　　夏秋蚕法
　　卷五
　　菜
　　种【黄附】　　　　治笼法
　　区种法　　　　西
　　冬　　　　　　瓠
　　芋　　　　　　　葵
　　茄子　　　　　　蔓菁
　　萝卜【胡萝卜附】　　　　蜀芥芸薹芥子
　　姜　　　　　　　菌子
　　蒜　　　　　　　防【薤同】
　　葱　　　　　　韭
　　胡荽　　　　　菠薐
　　莴苣　　　　　同蒿
　　人苋　　　　　蓝菜
　　莙荙　　　　　兰香【香菜附】
　　荏蓼　　　　　芹
　　甘露子　　　　豆豉
　　麸豉
　　果实
　　种棃【插棃附】　　　　藏棃法
　　桃【樱桃蒲萄附】　　　　李
　　梅杏　　　　　　柰林檎
　　枣【防枣附】　　　　　栗【榛附】
　　柿　　　　　　　安石榴
　　木　　　　　　银杏
　　橙　　　　　　　橘
　　樝子　　　　　诸果
　　接诸果
　　卷六
　　竹木
　　种竹　　　　　松【杉柏桧附】
　　榆　　　　　　白杨
　　棠　　　　　　谷楮
　　槐　　　　　　栁
　　楸　　　　　　梓
　　梧桐　　　　　漆
　　柞　　　　　　皂荚
　　楝　　　　　　椿
　　苇【荻附】　　　　　蒲
　　作园篱　　　　诸树
　　伐木
　　药草
　　种紫草　　　　红花
　　蓝　　　　　　栀子
　　茶　　　　　　椒
　　茱萸　　　　　茴香
　　莲藕　　　　　芡
　　芰　　　　　　薯蓣
　　地黄　　　　　枸杞
　　菊花　　　　　苍术
　　黄精　　　　　百合
　　牛蒡子　　　　决明
　　甘蔗　　　　　薏苡
　　藤花　　　　　薄荷
　　罂粟　　　　　苜蓿
　　卷七
　　孳畜
　　养马牛总论　　马【驴骡附】
　　牛【水牛附】　　　　羊
　　猪　　　　　　养鸡
　　鹅鸭　　　　　鱼
　　蜜蜂　　　　　嵗用杂事












　　农桑辑要原序
　　圣天子临御天下欲使斯民生业富乐而永无饥寒之忧诏立大司农司不治他事而专以劝课农桑为务行之五六年功效大着民间垦辟种艺之业増前数倍农司诸公又虑夫田里之人虽能勤身从事而播殖之宜蚕缲之节或未得其术则力劳而功寡获约而不丰矣于是徧求古今所有农家之书披阅参考删其繁重摭其切要纂成一书目曰农桑辑要凡七卷镂为版本进呈毕将以颁布天下属予题其卷首予尝读豳诗知周家所以成八百年兴王之业者皆由稼穑艰难积累以致之读孟子书见其论説王道丁宁反覆皆不出乎夫耕妇蚕五鸡二彘无失其时老者衣帛食肉黎民不饥不寒数十字而已大哉农桑之业真斯民衣食之源有国者富强之本王者所以兴教化厚风俗敦孝悌崇礼让致太平跻斯民于仁寿未有不权舆于此者矣然则是书之出其利益天下岂可一二言之哉施于家则陶朱猗顿之宝术也用于国则周成康汉文景之令轨也又何待夫序引赞扬而后知其可重哉至元癸酉嵗季秋中旬日翰林学士王磐题













　　钦定四库全书
　　农桑辑要卷一
　　元　司农司　撰
　　典训
　　农功起本
　　周书曰神农之时天雨粟神农遂耕而种之　白虎通古之人民皆食禽兽肉至于神农因天之时分地之利制耒耜教民农作神而化之使民宜之故谓之神农典语神农尝草别谷烝民乃粒食　世本倕作耒耜倕神农之臣也　周本纪弃为儿时其游戯好种树麻菽及为成人遂好耕农相地之宜宜谷者稼穑焉民皆法则之尧举为农师　汉食货志后稷始甽田以二耜为耦【顔师古曰甽垄也音工犬反或作畎】　艺文志农九家百一十四篇【案原本作百四十一篇今据汉书校改】农家者流盖出农稷之官播百谷劝耕桑以足衣食
　　蚕事起本
　　汉食货志嘉谷布帛二者生民之本兴自神农之世易系辞神农氏没黄帝尧舜氏作通其变使民不倦埀衣裳而天下治盖取诸乾坤【孔頴达曰黄帝已上衣鸟兽之皮其后人多兽少事或穷乏故以丝麻布帛而制衣裳使民得宜也】　通典周制享先蚕先蚕天驷也蚕与马同气汉制祭蚕神曰苑窳妇人寓氏公主北齐先蚕祠黄帝轩辕氏如先农礼后周祭先蚕西陵氏
　　经史法言
　　书洪范八政一曰食二曰货【孔頴达曰教民使勤农业求资用也人不食则死食于人最急故教为先有食又须衣故货为二食则勤农以求之衣则蚕绩以求之】　无逸周公曰呜呼君子所其无逸先知稼穑之艰难乃逸则知小人之依【孔安国曰稼穑农夫之艰难事先知之乃谋逸豫则知小人之所依怙】　礼记王制国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色孝经庶人章用天之道【邢昺曰春则耕种夏则芸苗秋则获刈冬则入廪】分地之利【邢昺曰分别五土之高下随所宜而播种之】谨身节用以养父母此庶人之孝也　史记太史公曰居之一嵗种之以谷十嵗树之以木百嵗来之以徳徳者人物之谓也今有无秩禄之奉爵邑之入而乐与之比者命曰素封故曰陆地牧马二百蹄【司马贞曰马有四足二百蹄五十匹也】牛蹄角千【顔师古曰百六十七头牛为蹄与角凡一千二言千者举成数也孟康曰马贵而牛贱以此为率】千足羊【韦昭曰二百五十头】泽中千足彘水居千石鱼陂【徐广曰鱼以斤两为计百二十斤为石顔师古曰大陂养鱼一嵗収千石鱼】山居千章之材【服防曰章方也顔师古曰大材曰章】安邑千树枣燕秦千树栗蜀汉江陵千树橘淮北常山巴南河济之间千树萩【顔师古曰萩即楸字乐彦曰梓木也可以为辕者】陈夏千畆漆【顔师古曰陈县夏县种漆树而取其汁】齐鲁千畆桑麻渭川千畆竹及名国万家之城带郭千畆畆钟之田【徐广曰六斛四斗也】若千畆巵茜【徐广曰巵音支鲜支也茜音倩一名红蓝其花染缯赤黄也】千畦姜韭【徐广曰千畦二十五畆韦昭曰畦犹垄也】此其人皆与千户侯等然是富给之资也不窥市井不行异邑坐而待収身有处士之义而取给焉岂非所谓素封者耶【案史记作岂所谓素封者耶非也此节取之非原文】　汉食货志周制种谷必杂五种以备灾害【顔师古曰种即五谷谓黍稷麻麦豆也】还庐树桑【顔师古曰还绕也】菜茹有畦瓠果蓏殖于疆埸鸡豚狗彘毋失其时女修蚕织则五十可以衣帛七十可以食肉入者必持薪樵轻重相分班白不提挈冬民既入妇人同巷相从夜绩女工一月得四十五日【服防曰一月之中又得夜半为十五日凡四十五日也】必相从者所以省费燎火同巧拙而合习俗也【顔师古曰燎所以为明火所以为温燎力召反】　管子民无所游食则必农民事农则田垦田垦则粟多粟多则国富　齐民要术【后魏高阳太守贾思勰撰】传曰人生在勤勤则不匮古语曰力能胜贫谨能胜祸盖言勤力可以不贫谨身可以避祸庸人之性率之则自力纵之则惰窳耳稼穑不修桑果不茂畜产不肥鞭之可也柂落不完垣墙不牢扫除不尽笞之可也此督课之方也且天子亲耕皇后亲蚕况夫田父而怀惰窳乎
　　先贤务农
