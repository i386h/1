<!-- { "loadSidebar": true } -->
　　齐民要术稻无所縁唯嵗易为良选地欲近上流【地无良薄水清则稻美也】三月种者为上时四月上旬为中时中旬为下时先放水十日后曳辘轴十徧【徧数唯多为良】地既熟净淘种子【浮者不去秋则生稗】渍经三宿漉出内草篅【市专反判竹圜以盛谷】裛之复经三宿芽长二分一畆三升掷三日之中令人驱鸟稻苗长七八寸陈草复起以鎌侵水芟之草悉脓死稻苗渐长复须薅【防草曰薅虎高反】薅讫决去水曝根令坚量时水旱而溉之将熟又去水霜降获之【早刈米青而不坚晩刈零落而损収】北土高原本无陂泽随逐隈曲而田者二月冰解地干烧而耕之仍即下水十日块既散液持木斫平之纳种如前法既生七八寸防而栽之【既非嵗易草稗俱生芟亦不死故须栽而薅之】溉灌収刈一如前法畦防【音劣堤厓也】大小无定须量地宜取水均而已藏稻必须用箪【此既水谷窖埋得地气则烂败也】春稻必须冬时积日燥曝一夜置霜露中即舂【苦冬舂不干即米青赤脉起不经霜不燥曝则米碎矣】秫稻法一切同　周官曰稻人掌稼下地【郑注以水泽之地种谷也谓之稼者有似嫁女相生】以潴畜水以防止水以沟荡水以遂均水以列舍水以浍写水以涉其芟作田【郑注郑司农説潴防以春秋传曰町原防规偃猪以列舍水列者非一道以去水也以涉扬其芟以其水写故得行其田中举其芟钩也杜子春读荡为和荡谓以沟行水也谓偃潴者畜流水之陂也防潴旁堤也遂田首受水小沟也列田之畦防也浍田尾去水大沟作犹治也开遂舍水于列中因涉之去前年所芟之草而治田种稻】凡稼泽夏以水殄草而芟夷之【郑注殄病也絶也郑司农説芟夷以春秋传曰芟夷蕴崇之今时谓禾下麦为夷下麦言芟刈其禾于下种麦也谓将以泽地为稼者必于夏六月之时大雨时行以水病絶草之后生者至秋水涸芟之明年乃稼】泽草所生种之芒种【郑注郑司农云泽草之所生其地可种芒种芒种稻麦也】　汜胜之书曰种稻春冻解耕反其土种稻区不欲大大则水深浅不适冬至后一百一十日可种稻始种稻欲湿湿者缺其塍【食陵反畦畔也】令水道相直夏至后大热令水道错　崔寔曰三月可种粳稻稻美田欲稀薄田欲稠
　　旱稻
　　齐民要术旱稻用下田白土胜黒土【非言下田胜高原但下停水者不得禾豆麦稻四种虽涝亦収所谓彼此俱获不失地利故也下田种者用功多高原种者与禾同等也】凡下田停水处燥则坚垎【胡格反土干也】湿则污泥难治而易荒墝【口交反】埆【音殻】而杀种其春耕者杀种尤甚故宜五六月暵之以拟大麦麦时水涝不得纳种者九月中复一转至春种稻万不失一【春耕者十不収五盖误人耳】凡种下田不问秋夏候水尽地白背时速耕杷劳【杷白驾反】频翻令熟【过燥则坚遇雨则泥所以宜速耕也】二月半种稻为上时三月为中时四月初及半为下时渍种如法裛令开口耧耩防种之【耩故项反防乌感反防种者省种而生科又胜掷者】即再徧劳【若嵗寒早种虑时晩即不渍种恐芽焦也】其土黒坚彊之地种未生前遇旱者欲得令牛羊及人践履之湿则不用一迹入也稻既生犹欲令人践垄背【践者茂而多实也】苗长三寸杷劳而锄之锄唯欲速【稻苗性弱不能扇草宜数锄之】每经一雨辄欲杷劳苗高尺许则锋【古农器】天雨无所作宜冒雨薅之科大如穊者五六月中霖雨时防而栽之【栽法欲浅令其根须四散则滋茂深而直下者聚而不科其苗长者亦可防去叶端数寸勿伤其心也】入七月不复任栽【七月百草成时晩故也】其高田种者不求极良唯须废地【过良则苗折废地则无草】亦秋耕杷劳令熟至春黄【始章反】纳种【不宜湿下】余法悉与下田同
　　黍穄【稗附】
　　齐民要术凡黍穄田新开荒为上大豆底为次谷底为下地必欲熟【再转乃佳若春夏耕者下种后再劳为良】一畆用子四升三月上旬种者为上时四月上旬为中时五月上旬为下时夏种黍穄与植谷同时非夏者大率以椹赤为候【谚曰椹厘厘种黍时】燥湿候黄场种讫不曳挞【今时屯子也】常记十月十一月十二月冻树日种之万不失一【冻树者凝霜封着木条也假令月三日涷树还以月三日种黍他皆仿此十月冻树宜早黍十一月冻树宜中黍十二月冻树宜晩黍若从十月至正月皆冻树者早晩黍悉宜也】刈穄欲早黍欲晩【穄晩多零落黍早米不成谚曰穄青喉黍折头】皆即湿践【乆渍则浥郁燥践多兜牟】穄践讫即蒸而裛之【不蒸者难舂米碎至春又土臭蒸则易舂米坚香气经乆不歇也】黍宜晒之令燥【湿聚则郁】凡黍黏者収薄穄味美者亦収薄难舂　孝经援神契云黒坟宜黍　汜胜之书曰黍者暑也种者必待暑黍心未生雨灌其心心伤无实黍心初生畏天露令两人对持长索概去其露日出乃止凡种黍覆土锄治皆如禾法　稗既堪水旱种无不熟之时又特滋茂宜种之备凶年稗中有米熟时捣取米炊食之不减粱米又可酿作酒【酒甚美酽尤逾黍秫魏武使典农种之顷収二千斛斛得米三四斗大俭可磨食之若值丰年可以饭牛马猪羊】务本新书种糯不换糯米价值比黄米价高今有与
　　糯米相类者白黄米是也旧呼糯不换宜多种之造酒为佳
　　粱秫
　　齐民要术粱秫并欲薄地而稀种与植谷同时【晩者全不収也】燥湿之宜杷劳之法一同谷苗収刈欲晩【性不零落早刈损实】
　　大豆【豍豆附】
　　齐民要术春大豆次植谷之后二月中旬为上时三月上旬为中时四月上旬为下时嵗宜晩者五六月亦得然稍晩稍加种子地不求熟【地过熟者苗茂而实少】収刈欲晩【此不零落刈早损实】锄不过再叶落尽然后刈【叶不尽则难治】刈讫则速耕【大豆性温秋不耕则无泽也】　孝经援神契曰赤土宜菽也　泛胜之书曰大豆保嵗易为宜古之所以备凶年也谨计家口数种大豆率人五畆此田之本也三月榆荚时有雨高田可种大豆土和无块畆五升土不和则益之种大豆夏至后二十日尚可种戴甲而生不用深耕大豆须均而稀豆花憎见日见日则黄烂而根焦也获豆之法荚黒而茎苍辄収无疑其实将落反失之故曰豆熟于场青荚在上黒荚在下　崔寔曰正月可种豍豆二月可种大豆又曰三月昏参夕杏花盛桑椹赤可种大豆四月时雨降可种大小豆美田欲稀薄田欲稠
　　小豆【菉豆白豆附】
　　齐民要术小豆大率用麦底然恐小晩有地者常须兼留去嵗谷下以拟之　泛胜之书曰小豆不保嵗难得椹黒时注雨种豆生布叶锄之生五六叶又锄之大豆小豆不可尽治也古所以不尽治者豆生布叶豆有膏尽治之则伤膏伤则不成而民尽治故其収耗折也菉豆白豆种法与小豆同
　　豌豆
　　务本新书豌豆二三月种诸豆之中豌豆最为耐陈又収多熟早如近城郭摘豆角卖先可变物旧时庄农徃徃献此豆以为尝新盖一嵗之中贵其先也又熟时少有人马伤践以此校之甚宜多种
　　薥黍
　　务本新书薥黍宜下地春月早种省工収多耐用人食之余擸碎多拌麸糠以饲五防外稭秆织箔夹篱寨作烧柴城郭货卖亦可变物
　　荞麦
　　齐民要术凡荞麦五月耕经二十五日草烂得转并种耕三徧立秋前后皆十日内种之假如地耕三徧即三重着子下两重子黒上一重子白皆有白汁满如浓即须收刈之但对梢相撘铺之其白者日渐尽变为黒如此乃为得所若待上头总黒半已下黒子尽落矣
　　胡麻【本草衍义曰止是脂麻也】
　　齐民要术胡麻【汉张骞从外国得麻种曰胡麻俗呼为乌麻非也今世有白胡麻八棱胡麻白者油多而又可以为饭】宜白地种二三月为上时四月上旬为中时五月上旬为下时【月半前种者实多而成月半后种者少子而多秕也】种欲截雨脚【若不缘湿融而不生】一畆用子二升漫种者先以耧耩然后散子空曳劳【劳上加人则土厚不生】耧耩者炒沙令燥中半和之【不和沙下不均垄种若荒得用锋耧】锄不过三徧刈束欲小【束大则难燥打手复不胜】以五六束为一藂斜倚之【不尔则风吹倒损收也】候口开乘车诣田抖擞【倒竖以小杖微打之】还藂之三日一打四五徧乃尽耳【若乘湿横积蒸热速干虽郁裛无风吹亏损又虑裛者不中为种子然油无损也】　四时类要每科相去一尺为法
　　麻子【苏子附】
　　齐民要术止取实者种斑黒麻子【斑黒者实饶崔寔曰苴麻子黒又实而重治作烛不作麻】耕须再徧一畆用子二升三月种者为上时四月为中时五月初为下时大率二尺留一根【穊则不成】锄常令净【荒则少实】既放勃防去雄【若未放勃去雄者则不成子实】凡五谷地畔近道者多为六畜所犯宜种胡麻麻子以遮之【胡麻六畜不食麻子齧头则科大收此二实足供美烛之费也】慎勿于大豆地中杂种麻子【扇地两损而收并薄】六月中可于麻子地间散芜菁子而锄之拟收其根　泛胜之书曰树高一尺以蚕矢粪之无蚕矢以溷中熟粪亦善树一升天旱以流水浇之无流水曝井水杀其寒气以浇之雨泽时适勿浇浇不欲数霜下实成速斫之其树大者以锯锯之　务本新书凡种五谷如地畔近道者亦可另种苏子以遮六畜伤践収子打油燃灯甚明或熬油以油诸物
　　麻
　　齐民要术凡种麻用白麻子【白麻子为雄麻顔色虽白齧破枯燥无膏润者秕子也亦不中种市籴者口含少时顔色如旧者佳如变黒者衰】麻欲得良田不用故墟【故墟有伙叶夭折之患不任作布也伙丁破反草叶坏也】地薄者粪之【粪宜熟无熟者用小豆底亦得崔寔曰正月粪畴畴麻田也】耕不厌熟【纵横七徧已上则麻无叶也】田欲嵗易【抛子种则节高】良田一畆用子三升薄田二升【穊则细而不长稀则麄而皮恶】夏至前十日为上时至日为中时至后十日为下时【麦黄种麻麻黄种麦亦良也谚曰夏至后不没狗或答曰但雨多没橐駞又谚曰五月及泽父子不相借言及泽急也夏至后者匪唯浅短皮亦轻薄此亦趋时不可失也父子之间尚不相假借而况他人者也】泽多者先渍麻子令芽生【取雨水浸之生芽疾用井水则生迟浸法着水中如炊雨石米顷漉出着席上布令厚三四寸数搅之令均得地气一宿即芽出水若滂沛十日亦不生】待地白背耧耩漫掷子空曳劳【截雨脚即种者地湿麻生瘦待白背者麻生肥】泽少者暂浸即出不得待生芽耧头中下之【不劳曳挞】麻生数日中常驱雀【叶青乃止】布叶而锄【频翻再徧止高而锄者便伤麻稠弱不堪者防去】勃如灰便刈【刈防各随乡法未勃者收皮不成放勃不收即晒】栞【古典反小束也】欲小【普胡反】欲薄【为其易干】一宿辄翻之【得霜露则皮黄也】获欲净【有叶者易烂】沤欲清水生熟合宜【浊水则麻黒水少则麻脆生则难剥太烂则不任挽暖泉不冰冻冬日沤者最为柔韧也】　泛胜之书曰种枲太早则刚坚厚皮多节晩则皮不坚宁失于早不失于晩夏至后二十日沤枲枲和如丝
　　苎麻
