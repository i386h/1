<!-- { "loadSidebar": true } -->
　　韩氏直説【如蚕成茧硬纹理麤者必缲快此等茧可以蒸馏缲冷盆丝其茧薄纹理细者必缲不快不宜蒸馏此止宜缲热盆丝】其蒸馏之法用笼三扇用软草札一圏加于釡口以笼两扇坐于上其笼不论大小笼内匀铺茧厚三四指许频于茧上以手背试之如手不禁热可取去底扇却续添一扇在上亦不要蒸得过了过了则软了丝头亦不要蒸得不及不及则蛾必钻了如手背不禁热恰得合宜于蚕房槌箔上从头合笼内茧在上用手微拨动如箔上茧满打起更摊一箔候冷定上用细栁梢微覆了其茧只于当日都要蒸尽如蒸不尽来日必定蛾出釜汤内用盐一两油半两所蒸茧不致干丫丝头【如馏茧多油盐旋旋入】
　　夏秋蚕法
　　齐民要术淮南子曰原蚕一嵗再登非不利也然王者法禁之为其残桑也　务本新书凡养夏蚕止须些小以度秋种虑恐损坏萌条有悮明年春蚕桑叶今时养热蚕以纸糊窗因避飞蝇遮尽徃来风气天晴罨热病生隂则湿生白醭隂晴俱不便当以纱糊窗陈秆草作蓐【纸条先贴纱边余纸就糊窗上中间以线系纱在窗櫺上蚕罢以水润纸揭下明年再用】或用荻【麤麻线系织】当窗系定遮蔽飞蝇透脱风气另辟一房不令杂人出入【决安南北窗】以剪剪叶旦暮擡分兼夜频饲秋蚕初生时去三伏犹近暑气仍存蚕屋多生湿润正要四通八达风气徃来盖初生却要凉快以陈秆草作蓐勿用麦稭一日一擡失擡多生白醭一眠宜温再眠如春门窗俱挂荐帘屋内须用无烟熟火大眠全要暄暖大忌北风寒气勿饲雨露冷叶春秋蚕法首尾颠倒深宜体测　簇蚕时相次秋高恐值夜寒风冷不能作茧可于簇西北埋柱系椽箔遮御北风寒气三两夜之间便可作茧　士农必用夏蚕【此别是一等俗谓三生蚕春养出夏种夏养出秋种秋养出来春种不可间阙阙则絶其种】自蛾至老俱宜凉忌蝇虫先于蚕生前用麦糠拥于蚕房壁脚烧之【去湿气及诸虫子】擘黒后须一日早晨一擡其余并与养春蚕同【此蚕不可多养止欲收秋蚕种多则损叶然只可科采桑中冗条取叶也】　秋蚕【一名原蚕捋叶不无伤桑春蚕不幸遇天灾不得已养之以补嵗计然不宜稙宜穉也】初宜凉渐渐宜暖与养春蚕正相反【其间体须欲得所】初可摘叶蚕大则捋叶初用纱糊窗渐渐天寒上复用纸糊留卷窗簇与缲丝法如前【要防热蚕捶底亦宜用麦糠麦防烧之又大路上踏践起干尘土收三四石生蚕日于槌底摊平可避暑湿簇秋蚕多于簇心用熟火或致焚烧不若止于映北风处为簇簇底用麦防均铺簇则用干桑柴为梢新干黍防为草得自然温暖之气不须用火矣经雨则倒簇】

　　农桑辑要卷四
<子部,农家类,农桑辑要>
　　钦定四库全书
　　农桑辑要卷五
　　元　司农司　撰
　　菜
　　种瓜【黄附】
　　齐民要术收瓜子法常嵗嵗先取本母子截去两头止取中央子【本母子者瓜生数叶便结子子复早熟用中辈瓜子者蔓长二三尺然后结子用后辈子者蔓长足然后结子子亦晩熟种早子熟速而瓜小种晩子熟迟而瓜大去两头者近蔕子瓜曲而细近头子瓜短而防　又收瓜子法食瓜时择美者收取即以细糠拌之日曝向燥挼而簸之净而且速也】良田小豆底佳黍底次之刈讫即耕频翻转之二月上旬种者为上时三月上旬为中时四月上旬为下时五月六月上旬可种藏瓜凡种瓜法先以水净淘瓜子以盐和之【盐和则不能死】先卧锄耧却燥土【不耧者阬虽深大常杂燥土故瓜不生】然后掊【蒲沟切】阬大如斗口纳瓜子四枚大豆三个于堆旁向阳中瓜生数叶搯去豆【瓜性弱苗不能独生故须大豆为之起土瓜生不去豆则豆反扇瓜不得滋茂但豆防汁出更成良润勿防之防之则土虚燥也】多锄则饶子不锄则无实【五谷蔬菜果蓏之属皆如此也蓏郎果反】　黄【一名胡】四月中种之【宜防柴木令引蔓缘之　案黄瓜一条原本误入治瓜笼法中据目録小注考之当在此条之末今校正】
　　治瓜笼法
　　齐民要术旦起露未解以杖举瓜蔓散灰于根下后一两日复以土堆其根则永无虫矣【又摘瓜法在步道上引手而取勿聴浪人瓜蔓及翻覆之若无茇而种瓜者地虽美好正得长苗直引无多槃岐故瓜少子若无茇处竖干柴亦得凡所以早烂者皆由脚蹑及摘时不慎翻动其蔓故也若以理慎防及至霜下叶干子乃尽矣】
　　区种瓜法
　　齐民要术六月雨后种菉豆八月中犂防杀之十月又一转即十月终种瓜率两步为一区坑大如盆口深五寸以土壅其畔如菜畦形坑底必令平正以足踏之令其保泽以瓜子大豆各十枚徧布坑中【瓜子大豆两物为双借其起土故也】以粪五升覆之【亦令均平】又以土一斗薄散粪上复以足微蹑之冬月大雪时速并力推雪于坑上为大堆至春草生瓜亦生茎叶肥茂异于常者且常有润泽旱亦无害五月瓜便熟【其掐豆锄瓜之法与常同若瓜子尽生则大穊宜掐去之一区四根即足矣】又法冬天以瓜子数枚纳热牛粪中冻即拾聚置之
　　隂地【量地多少以足为限】正月地释即耕逐畼布之率方一步下一斗粪耕土覆之肥茂早熟虽不及区种亦胜凡瓜远矣有蚁者以牛羊骨带髓者置瓜科左右待蚁附将弃之弃二三则无蚁矣【案此条首行原本脱去齐民要术书名今校増】　崔寔曰十二月腊时祀炙萐【所甲切】树瓜田四角去防【胡滥反瓜中虫谓之防】　龙鱼河图曰瓜有两鼻杀人　博闻录种花药最忌麝瓜尤忌之賸栽数株蒜薤遇麝不损
　　西瓜
　　新添西瓜种同瓜法科宜差稀多种者熟地垡头上漫掷捞平苗出之后根下拥作土盆欲瓜大者一步留一科科止留一瓜余蔓花皆掐去瓜大如三斗栲栳
　　冬瓜
　　齐民要术种冬瓜法傍墙隂地作区圆二尺深五寸以熟粪及土相和正月晦日种【二月三月亦得】既生以柴木倚墙令其缘上旱则浇之八月防其梢减其实一本但留五六枚【多留则不成也】十月霜足收之【早收则烂】　冬瓜越瓜瓠子十月区种如种瓜法冬则堆雪着区上为堆润泽肥好乃胜春种
　　瓠【今名胡芦古通曰瓠】
　　齐民要术泛胜之书曰区种瓠法收种子须大者若先受一斗者得收一石受一石者得收十石先掘地作坑方圆深各三尺用蚕沙与土相和令中半【若无蚕沙生半粪亦得】着坑中足蹑令坚以水沃之候水尽即下瓠子十颗复以前粪覆之既生长二尺余便总聚十茎一处以布纒之五寸许复用泥泥之不过数日纒处便合为一茎留强者余悉掐去引蔓结子子外之条亦掐去之勿令蔓延　留子法初生二三子不佳去之取第四五六区留三子即足旱时须浇之坑畔周匝小渠子深四五寸以水停之令其遥润不得坑中下水　家政法曰二月可种瓜瓠　四时类要种大葫芦二月初掘地作坑方四五尺深亦如之实填油麻菉豆防【稭同】及烂草等一重粪土一重草如此四五重向上尺余着粪土种十来颗子待生后防取四茎肥好者每两茎肥好者相贴着相贴处以竹刀子刮去半皮以刮处相贴用麻皮缚定黄泥封裹一如接树之法待相着活后各除一头又取所活两茎准前刮去皮相着一如前法待活后唯留一茎四茎合为一本待着子防取两个周正好大者余有旋旋除去食之如此一斗种可变为盛一石物大此庄子魏惠王大瓠之法
　　芋
　　齐民要术泛胜之书曰种芋区方深皆三尺取豆箕【音其豆茎】内区中足践之厚尺五寸取区上湿土与粪和之内区中萁上令厚尺二寸以水浇之足践令保泽取五芋子置四角及中央足践之旱数浇之萁烂芋生子皆长三尺一区收三石　又种芋法宜择肥缓土近水处和柔粪之二月注雨可种芋率二尺下一本芋生根欲深劚其旁以缓其土旱则浇之有草锄之不厌数多治芋如此其收常倍　列仙传曰酒客为梁使烝民益种芋三年当大饥卒如其言梁民不死【芋可以救饥馑度凶年今中国多不以此为意后生至有耳目所不闻见者及水旱风虫霜雹之灾便致饿死满道白骨交横知而不种坐致泯灭悲夫】务本新书芋宜沙白地地宜深耕二月种为上时相
　　去六七寸下一芋芋羞三月众人来徃眼目多见并闻刷锅声处多不滋息比及炎热苗高则旺频锄其旁秋生子叶以土壅其根芋可以救饥馑虫蝗不能伤霜后收之冬月食不发病其余月分不可多食霜后芋子上芋白擘下以滚浆水煠过防干冬月炒食味胜蒲笋区芋区长丈余深阔各一尺区行相间一步寛则透风滋息
　　葵
　　齐民要术【葵广雅曰蘬邱葵也广志曰胡葵其化紫赤案今世葵有紫茎白茎二种种别复有大小之殊又有鸭脚葵也】临种时必燥曝葵子【葵子虽经嵗不浥然湿种者疥而不肥也】地不厌良故墟弥善薄即粪之不宜妄种春必畦种水浇【春多风旱非畦不得且畦者省地而菜多一畦供一口】畦长两步广一步【大则水难均又不容人足入】深掘以熟粪对半和土覆其上令厚一寸铁齿耙耧之令熟足蹋使坚平下水令彻泽水尽下葵子又以熟粪和土覆其上令厚一寸余葵生三叶然后浇之【浇用晨夕日中便止】每一掐辄耙耧地令起下水加粪三掐更种一嵗之中凡得三辈【凡畦种之物治畦皆如种葵法不复条列繁文】早种者必秋耕十月末地将冻散子劳之【一畆三升正月末散子亦得】人足踏践之乃佳【踏者菜肥】地释即生锄不厌数五月初更种之【春者既老秋叶未生故种此相接】六月一日种白茎秋葵【白茎者宜干紫茎者干则黒而澁】秋葵堪食仍留五月种者取子【春葵子熟不均故须留中辈】于此时附地剪却春葵冷根上枿【音蘖】生者柔輭至好仍供常食美于秋菜【留之亦中为榜簇】掐秋叶必留五六叶【不掐则茎孤留叶则科大】凡掐葵必待露解【谚曰触露不掐葵日中不剪韭】八月半剪去【留其岐岐多者则去地一二寸独茎者亦可去地四五寸】枿生肥嫩比至收时高与人膝等茎叶皆美科虽不高菜实倍多【其不剪早生者虽高数尺柯叶坚硬全不中食所可用者唯有叶心附叶黄澁至恶煮亦不美看虽似多其实倍少】收待霜降【伤早黄烂伤晚黒澁】榜簇皆须隂中【见日亦澁】其碎者割讫即地中寻手糺之【待萎而糺者必烂】　崔寔曰六月六日可种葵中伏后可种冬葵九月作葵葅干葵
　　茄子
　　齐民要术种茄子法茄子九月熟时摘取擘破水淘子取沈者速曝干裹至二月畦种【治畦下水一如葵法性宜水常须润泽】着四五叶雨时合泥移栽之【若旱无雨浇水令彻泽夜栽之白日以席盖勿令见日】十月种者如区种瓜法推雪着区中则不须栽其春种不作畦直如种凡瓜法者亦得惟须晓夜数浇耳　务本新书茄初开花斟酌窠数削去枝叶再长晚茄秋深老茄煮软水浸去皮以盐拌匀冬月食用旋添麻油为上
　　蔓菁
