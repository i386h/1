<!-- { "loadSidebar": true } -->
　　汉食货志赵过为搜粟都尉过能为代田一畮三甽嵗代处故曰代田【师古曰代易也】古法也后稷始甽田以二耜为耦广尺深尺曰甽长终畮一畮三甽一夫三百甽而播种于甽中【师古曰种谓谷子也】苗生叶以上稍耨垅草【师古曰耨锄也】因隤其土以附苗根【师古曰隤谓下之也音穨】比盛暑垅尽而根深能风与旱【师古曰能读曰耐】其耕耘下种田器皆有便巧率十二夫为田一井一屋故畮五顷【邓展曰九夫为井三夫为屋夫百晦于古为十二顷古百步为晦汉时二百四十步为畆古千二百畮则得今五顷】用耦犂二牛三人一嵗之収常过缦田畮一斛以上【师古曰缦田谓不为甽者也缦莫干反】善者倍之【师古曰善为甽者又过缦田二斛已上也】过使教田太常三辅【苏林曰太常主诸陵有民故亦课田种】大农置工巧奴与从事为作田器二千石遣令长三老力田及里父老善田者受田器学耕种养苗状【苏林曰为法意状也】民或苦少牛亡以趋泽【师古曰趋读曰趣趣及也泽雨之润泽也】故平都令光教过以人挽犂【师古曰挽引也音晩】过奏光以为丞教民相与庸挽犂【师古曰庸功也言换功共作也义亦与庸赁同】率多人者田日三十畆少者十三畆以故田多垦辟是后民皆便代田用力少而得谷多　崔寔曰赵过教民耕殖其法三犂共一牛一人将之下种挽耧皆取备焉日种一顷【据齐地大畆一顷为三十五畆也】至今三辅犹赖其利今辽东耕犂辕长四尺回转相妨既用两牛两人牵之一人将耕一人下种二人挽耧凡用两牛六人一日才种二十五畆其悬絶如此【三犂共一牛若今三脚耧矣今自济州已西犹用长辕犂两脚耧长辕耕平地尚可于山涧之间则不任用且囘转至难费力未如齐人蔚犂之柔便也两脚耧种垅穊亦不如一脚耧之得中也】
　　区田
　　齐民要术泛胜之书区种法曰汤有旱灾伊尹作为区田教民粪种负水浇稼区田以粪气为美非必须良田也诸山陵近邑高危倾阪及丘城上皆可为区田区田不耕旁地庶尽地力　务本新书夫丰俭不常者天之道也故君子贵于思患而豫防之汤有七年之旱伊尹制此法大概与今时种相类区当于闲时旋旋掘下正月种春大麦二三月种山药芋子三四五月种谷大小豇菉豆八月种二麦豌豆节次为之亦不可贪多谷豆二麦各料百余区山药芋子各一十区通约収四五十石数口之家可以无饥矣壬辰戊戌之际但能区种三五畆者皆免饥殍

　　农桑辑要卷一
　　钦定四库全书
　　农桑辑要卷二
　　元　司农司　撰
　　播种
　　収九谷种【黍稷稗稻麻大麦小麦大豆小豆】
　　齐民要术凡五谷种子浥郁则不生生者亦寻死种杂者禾则早晩不均舂复减而难熟粜卖以杂糅见訾炊防失生熟之节所以特宜存意不可徒然粟黍穄梁秫常嵗别収选好穗纯色者劁【才雕反】刈高悬之以拟明年种子将种前二十许日开出水淘【浮秕去则无莠】即晒令燥种之　汜胜之书曰牵马令就谷堆食数口以马践过为种无虸蚄等虫也又种伤湿郁热则生虫也又薄田不能粪者以原蚕矢杂禾种种之则禾不虫又取马骨剉一石以水三石煮之三沸漉去滓以汁渍附子五枚三四日去附子以汁和蚕矢羊矢各等分挠【呼老反搅也】令洞洞如稠粥先种二十日时以溲【疎有反】种如麦饭状当天旱燥时溲之立干薄布数挠令干明日复溲天隂雨则勿溲六七溲而止辄曝谨藏勿令复湿至可种时以余汁溲而种之则禾稼不蝗虫无马骨亦可用雪汁雪汁者五谷之精也使稼耐旱常以冬藏雪汁器盛埋于地中治种如此则収常倍取麦种候熟可获择穗大强者斩束立场中之高燥处曝使极燥无令有白鱼有辄治之取干艾杂藏之麦一石艾一把藏以瓦器竹器顺时种之则収常倍取禾种择高大者斩一节下把悬高燥处苗则不败欲知嵗所宜以布囊盛粟等诸物种平量之埋隂地冬至日窖埋冬至后五十日发取量之息最多者嵗所宜也　崔寔曰平量五谷各一升小罂盛埋墙隂下余法同上　师旷占术曰五木者五谷之先欲知五谷但视五木择其木盛者来年多种之万不一失也　杂隂阳书曰禾生于枣或杨大麦生于杏小麦生于桃稻生于栁或杨黍生于榆大豆生于槐小豆生于李麻生于杨或荆又凡种禾宜寅午申忌乙丑壬癸秫忌寅晩禾忌丙大麦宜亥卯辰忌子丑戊己小麦忌与大麦同稻宜戊己四季日忌寅卯辰甲乙黍宜已酉戌忌寅卯丙午穄忌未寅大豆宜申子壬忌卯午丙子甲乙小豆忌与大豆同麻忌四季日戊己凡五谷大判宜上旬次中旬　史记曰隂阳之家拘而多忌止可知其梗概不可委曲从之谚曰以时其泽为上防也
　　种谷
　　齐民要术凡谷成熟有早晩苗秆有高下収实有多少质性有强弱米味有美恶粒实有息耗【早熟者苗短而収多晩熟者苗长而収少强苗者短黄谷之属是也弱苗者长青白黒者是也収少者美而耗収多者恶而息也】地势有良薄【良田宜种晩薄田宜种早良田非独宜晩早亦无害薄地宜早晩必不成实也崔寔曰美田欲稠薄田欲稀】山泽有异宜【山田种强苗以避风霜泽田种弱苗以求华实也】顺天时量地利则用力少而成功多任情返道劳而无获凡谷田菉豆小豆底为上麻黍胡麻次之芜菁大豆为下【常见底不减菉豆本既不论聊复记之】凡春种欲深夏种欲浅凡种谷雨后为佳遇小雨宜接湿种遇大雨待薉【音秽】生【小雨不接湿无以生禾苗大雨不待白背湿辘则令苗痩薉若盛者先锄一徧然后纳种乃佳也】春若遇早秋耕之地得仰垄待雨【春耕者不中也】夏若仰垄匪直荡汰不生兼与草薉俱出凡田欲早晩相杂【嵗道有所宜】有闰之嵗节气近后宜晩田然大率欲早早田倍多于晩【早田净而易治晩者芜秽难治其収之多少从嵗所宜非闗早晩然早谷皮薄米实而多晩谷皮厚米少而虚也】苗生如马耳则镞【初角反】锄【谚曰欲得谷马耳镞】稀豁之处锄而补之凡五谷唯小锄之为良【小锄者非直省功谷亦倍胜大锄者草根繁茂用功多而収益少】苗出垄则深锄锄不厌数周而复始勿以无草而暂停【锄者非止除草乃熟地而实多糠薄米息锄得十徧便得八米也】春锄起地夏为除草故春锄不用触湿六月已后虽湿亦无嫌【春苗既浅隂未覆地湿锄则地坚夏苗隂厚地不见日故虽湿亦无害矣管子曰为国者使农寒耕而热芸芸除草也】　吕氏春秋曰苗其弱也欲孤【弱小也苗始生小时欲得孤特疏数则茂好也】其长也欲相与俱【言相依植不偃仆】其熟也欲相扶【相扶持不伤折】是故三以为族乃多粟【族聚也】吾苗有行故速长弱不相害故速大横行必得从行必术正其行通其风【行行列也】凡种欲牛迟缓行种人令促步以足蹑垄底【牛迟即子匀足蹑则苗茂足迹相接者亦不烦挞也】熟速刈干速积【刈早则鎌伤刈晩则穗折遇风则收减湿积则藳烂积晩则损耗连雨则生耳】　孝经援神契曰黄白土宜禾　汜胜之书曰种无期因地为时三月榆荚时雨膏地强可种禾植禾夏至后八九十日常夜半候之天有霜若白露下以平明时令两人持长索相对各持一端以概禾中去霜露日出乃止如此禾稼五谷不伤矣　汉食货志曰种谷必杂五种以备灾害田中不得有树用妨五谷力耕数耘収获如盗宼之至董仲舒曰春秋他谷不书至于麦禾不成则书之以此见圣人于五谷最重麦禾也　种莳直説芸苗之法其凡有四第一次曰撮苗第二次曰布第三次曰拥第四次曰复【俗曰添米】一功不至则稂莠之害秕糠之杂入之矣今之器以锄营州之东以铲爰有一器出自海壖号曰耧锄【耧様一如下种耧但独脚无耧斗耳于独脚下端从后向上斜凿一窍两辕中央近后旧安耧斗处横桄中亦凿一窍锄制柄项弯曲一如芸苗锄但其柄纯以铁为之麄细上下若一锄刃尖圆如杏叶様用时将锄柄于耧脚下端斜窍中穿过其柄末上出横桄窍中其锄刃横冒于耧脚下端】撮苗后用一驴带笼觜挽之初用一人撁惯熟不用人止一人轻扶入土二三寸其深痛过锄力三倍所办之田日不啻二十畆今燕赵多用之名曰劐子劐子之制又少异于此【劐子第一徧即成沟子谷根未成不耐旱耧锄刃在土中故不成沟子第二徧加擗土木鴈翅方成沟子其土分壅谷根擗土用木厚三寸濶三寸长七寸取成三角様前为尖中凿一窍长一寸濶半寸穿于铁锄柄上压锄刃上】　韩氏直説如耧锄过苗间有小豁不到处用锄理拨一徧如种黍粟大小等田当用一尺三寸寛脚种莳下种【易使锄耧故也】如种麻麦用狭脚种莳则可
　　大小麦【青稞附】
　　齐民要术大小麦皆须五月六月暵地【不暵地而种者其収倍薄崔寔曰五月六月菑麦田也】　孝经援神契云黒坟宜麦　汜胜之书曰种麦得时无不善早种则虫而有节晩则穗小而少实当种麦若天旱无雨泽则薄渍麦种以酢【醋同】浆并蚕矢夜半渍向晨速投之令与白露俱下酢浆令麦耐旱蚕矢令麦忍寒麦生黄色伤于太稠稠者锄而稀之崔寔曰凡种大小麦得白露节可种薄田秋分种中田后十日种美田惟【古猛反大麦类】麦早晩无常正月可种春麦【案齐民要术春麦下有豍豆二字】尽二月止青稞【苦禾反麦石】麦【治打时稍难惟映日用碌碡碾】与大麦同时熟麫堪作麨及馎饦甚美磨尽无麸【锄一徧佳不锄亦得】　四时类要晒大小麦今年収者于六月扫庭除候地毒热众手出麦薄摊取苍耳碎剉拌晒之至未时及热収可以二年不蛀若有陈麦亦须依此法更晒须在立秋前秋后则虫生恐无益矣　士农必用古农语云彭祖寿年八百不可忘了稙蚕稙麦又云社后种麦争囘耧又云社后种麦争囘牛言夺时甚急也韩氏直説五六月麦熟带青収一半合熟収一半若
　　过熟则抛费每日至晩即便载麦上场堆积用苫缴覆以防雨作如搬载不及即于地内苫积天晴乘夜载上场即摊一二车薄则易干碾过一徧翻过又碾一徧起稭下子収起虽未净直待所収麦都碾尽然后将未净稭秆再碾如此可一日一场比至麦収尽已碾讫三之二农家忙并无似蚕麦古语云収麦如救火若少迟慢一值隂雨即为灾伤迁延过时秋苗亦误锄治
　　水稻
