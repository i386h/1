<!-- { "loadSidebar": true } -->
　　务本新书清明将瓮中所顿蚕连迁于避风温室酌中处悬挂【太高伤风太下伤土】谷雨日将连取出通见风日那表为里左卷者郤右卷右卷者却左卷每日交换卷那卷罢依前収顿比及蚕生均得温和风日生发匀齐【要防云清明后种初变红和肥满再变尖圆微低如春栁色再变蛾周盘其中如远山色此必收之种也若顶平焦干及苍黄赤色便不可养此不收之种也】　士农必用蚕子变色惟在迟速由己不致损伤自变【视桑叶之生以定变子之日须治之三日以色齐为准农语云蚕欲三齐子齐蛾齐蚕齐是也】其法桑叶已生自辰巳间于风日中将瓮中连取出舒卷提掇舒时连背向日晒至温不可热【凡一舒一卷时将元卷向外者郤卷向里元向里者却卷向外横者竖卷竖者横卷以至两头卷来中间相合】舒卷无度数但要第一日十分中变灰色者变至三分收了次二日变至七分收了此二日收了后必须用纸密糊封了如法还瓮内收藏至第三日于午时后出连舒卷提掇【展连手提之凡半日十数徧】须要变十分【第三次必须至午时后出连者恐第一次先变者先生蛾也蛾生在巳午时之前过午时便不生】　桑蚕直説欲疾生者频舒卷卷之须虚慢欲迟生者少舒卷卷之须紧实
　　生蛾
　　士农必用生蛾惟在凉暖知时开掯得法使之莫有先后也【生蛾不齐则其蚕眠起至老俱不能齐也】其法变灰色已全以两连相合铺于一净箔上紧卷了两头绳束卓立于无烟净凉房内第三日晩取出展箔蛾不出为上若有先出者鸡翎扫去不用【名行马蛾留则蚕不齐】每三连虚卷为一卷放在新暖蚕房内【槌匝下隔箔上】候东方白将连于院内一箔上单铺【如有露于凉房中或棚下】待半顿饭时移连入蚕房就地一箔上单铺少间黒蛾齐生【并无一先一后者】和蛾秤连记写分两
　　下蛾
　　齐民要术蚕初生用荻扫则伤蚕　博闻録用地桑叶细切如丝髪掺净纸上却以蚕种覆于上其子闻香自下切不可以鹅翎扫拨　务本新书农家下蛾多用桃杖翻连敲打蛾下之后却扫聚以纸包裹秤见分两布在箔上已后节节病生多因此弊今后比及蛾生当匀铺蓐草【蓐宜捣软】塘火内烧枣一二枚先将蚕连秤见分两次将细叶掺在蓐上续将蚕连翻搭叶上蛾要匀稀连必频移生尽之后再秤空连便知蚕蛾分两依此生蚕百无一损今时如下蛾三两徃徃止布一席重叠密压不无损伤今后下蛾三两决合匀布一箔【若分两多少騐此差分】又慎莫贪多谓如己力止合放蛾三两因为贪多便放四两以致桑叶房屋椽箔人力柴薪俱各不给因而两失　士农必用下蛾惟在详款稀匀使不致惊伤而稠叠【是时蚕母沐浴净衣入蚕屋蚕屋内焚香又将院内鸡犬孳畜逐向远处恐惊新蛾也】蛾生既齐取新叶用快利刀切极细【须下蛾时旋切则叶查上有津若钝刀预切下则查干无津】用筛子筛于中箔蓐纸上务要匀薄【须用筛子乃能匀不匀则食偏筛用竹编苇子亦可秫黍防亦可如小椀大筛底方眼可穿过一小指也】将连合于叶上蛾自縁叶上或多时不下连及縁上连背翻过又不下者并连弃了此残病蛾也【一箔蓐上下蛾三两蚕至老可分三十箔每蛾一钱可老蚕一箔也系长一丈濶七尺之箔如箔小可减蛾下蛾多则蚕稠为后患也养蚕过三十箔者可更加下蛾箔养蚕少者用筐可也蓐如前法】
　　凉暖总论
　　齐民要术调火令冷热得所【热则焦燥冷则长迟】　务本新书春蚕时分一昼夜之间比类言之大概亦分四时朝暮天气颇类春秋正昼如夏深夜如冬既是寒暄不一虽有熟火各合斟量多寡不宜一体自蛾初生相次两眠蚕屋内正要温暖蚕母须着单衣以身体较若自身觉寒其蚕必寒便添熟火若自身觉热其蚕亦热约量去火一眠之后但天气晴明巳午未之间暂卷起门上荐帘以通风日免致大眠起后饲罢三顿投食剪开窗纸时陡见风日乍则必惊后多生病古人云贫家悟得养子法盖是多在露地惯见风日之故蚕亦如此至大眠后蚕长十分叶増十倍蓐广沙多自然发热加之天气炎热蚕屋内全要风凉三顿投食罢宜卷起帘荐剪开窗纸门口置瓮旋添新水以生凉气倘遇猛风暴雨或夜气太凉却将荐暂时放下　士农必用加减凉暖【蚕成蛾时宜极暖是时天气尚寒大眠后宜凉是时天气已暄又风雨隂晴之不测朝暮昼夜之不同一或失应蚕病即生惟蚕屋得法则可以应之屋之制周置卷窗中伏熟火谓如蚕欲暖而天气寒闭苫窗拨火则外寒不入和气内生若遇大寒屡拨熟火不能胜其寒则外烧粪墼絶烟置屋中四隅和气自然熏蒸寒退则去余火蚕欲凉而天气暄闭火而卷苫窗则火气内息而凉气外入若遇大热尽卷苫窗不能解其热则去其窗纸上卷照窗下开风眼窗外槌下洒泼新水凉气自然透达热退则糊补其窗闭塞风眼使其蚕自初及终不知有寒热之苦病少茧成一室之功也然寒不可骤加暖热当渐渐益火寒而骤热则黄輭多疾热不可骤加风凉当渐渐开窗热而骤风凉则变僵此又不可不知也又正热猛着寒便禁口不食即用子盛无烟熟牛粪火用杈托火于槌箔下徃来辟去寒气蚕自食叶也】
　　饲养总论
　　务本新书蚕必昼夜饲若顿数多者蚕必疾老少者迟老【二十五日老一箔可得丝二十五两二十八日老得丝二十两若月余或四十日老一箔止得丝十余两】饲蚕者慎勿贪眠以懒为累每饲蚕后再宜绕箔巡视若有薄处必再掺令匀若值隂雨大寒比及饲蚕先用去叶秆草一把防火绕箔四向照过逼去寒湿之气然后饲蚕蚕不生病一眠候十分眠才可住食至十分起方可投食若八九分起便投食直到蚕老决都不齐又多损失停眠至大眠蚕欲向眠若见黄光便合擡解住食直候起时慢慢饲叶宜轻掺若蚕白光多是困饿宜细细饲之猛则多伤若蚕青光正是蚕得食力勿令少叶急须勤饲【今时农家停眠至大眠眠蚕大半蚕母犹自掺叶直候都眠或有起者才方住食不知先眠之蚕被叶罨盖多时以渐不能退皮至大眠起后多是徃来游走直到入簇决都不齐】叶忌湿忌热蚕食湿叶多生泻病食热叶则腹结头大尾尖【当盖小屋或趄棚顿放雨露湿叶控去湿润然后饲蚕】　士农必用饲养之节惟在随蚕所变之色而为之加减厚薄【后擘黒及三眠条内随色加减食法具此条注内】使无过不及也【蛾生色黒三日后渐变白则向食少加厚变青则正食宜益加厚虽饱亦不伤复变白则慢食宜少减变黄则短食谓之向眠宜愈减纯黄则住食谓之正眠眠起自黄而白自白而青自青复白自白而黄又一眠也凡眠起变色例如此时当减食饲之过则伤伤则禁口不食生病而眠迟时当正食饲之不及则馁馁则气弱而生病亦眠迟而又茧薄也】
　　用叶【蚕不可食之叶有三一承带雨露既湿又寒食则变褐色生水泻临老则浸破丝囊不可抽缲制之之法芟叶实积苫席覆之少时内发蒸热审其得所启苫覆而摊之湿气随化叶亦不寒即可饲之也二为风日所蔫干者生腹结三浥臭者即生诸疾斯二者无可制之法弃之可也】
　　韩氏直説抽饲防眠法蚕向眠时量黄白分数抽减所饲之叶渐次细切薄掺频饲【如十分中有三分黄光者即十分中减叶三分比寻常稍宜细切薄掺顿数亦宜稍频如十分中有五分黄光即减五分比先次又细切薄掺其顿数更宜加频如十分中有八分黄光即减去八分比先次切令极细掺令极薄其顿亦令极频】候十分黄光不问隂晴早夜急须擡过【豫备箔蓐可无失悮】擡过时住食起齐时投食此为抽饲防眠之法谓抽减眠蚕之叶不致覆压专饲未眠之蚕使之速眠不惟眠起得齐且无叶罨燠热之病前人谓学取抽饲防眠法年年嵗计得丝蚕不可不知也
　　分擡总论
　　务本新书擡蚕须要众手疾擡若箕内堆聚多时蚕身有汗后必病损渐渐随擡减耗纵有老者簇内多作薄皮蚕沙宜顿除不除则乆而发热热气熏蒸后多白僵每擡之后箔上蚕宜稀布稠则强者得食弱者不得食必绕箔游走又风气不通忽遇仓卒开门暗值贼风后多红僵布蚕须要手轻不得从高掺下如或高掺其蚕身递相击撞因而蚕多不旺已后簇内懒老翁赤是也【要旨云蚕有白僵是小时隂气蒸损天晴急用簸箕三四具转蚕中庭使日气煦照擡一箔则复布一箔得日气则尽解矣　野语云蚕燠干松者其蚕无病蚕燠成片湿润白积者蚕为有病速宜擡解如正可擡却遇隂雨风冷则不敢擡用茅草细切如豆每一箔可用一斗或二斗匀撒蚕上上再掺叶移时蚕因食叶沿上其茅草能隔燠热天晴再擡如无茅草秆草次之】　士农必用分擡之便惟在频款稀匀使不致蒸湿损伤也【蚕滋多必须分之沙燠厚必须擡之失分则不胜稠叠失擡则不胜蒸湿故宜频蚕者柔輭之物不禁触弄小而分之犹能爱防大而擡之莫能顾惜也未免乆堆乱积远掷高抛生病损伤实由于此故宜安款而稀匀】或有不齐频饲以督其后者使之相及而各取其齐也【蚕眠不齐病原于初今既然矣当从此治之如于纯黄之中杂见其退白而向黄者是与纯黄不相悬远频饲以督之则犹得相及饲频则可速其眠故尔如已见纯黄又多青白此与纯黄既远虽饲之之频则亦莫及盖蚕之变色为变之小其眠则絶食退肤为变之大也为蛹为蛾则变之尤大而至于化也凡至纯黄则结嘴不食而眠如人之大病周身之气血一为变换一昼夜静安不扰则眠为得所今以青白者尚多饲而乱之动而蹂之则眠者失其所矣比其青白者变黄而向眠则此已过眠而动起动起之初欲得少食亦如人之病起欲得少食以接气血也以后者方眠勒其食而不投以困以饿又必待后者动起而饲之多病少丝端为可惜故蚕经云眠起不齐丝减半良谓此也】
　　初饲蛾
　　务本新书初饲蛾法宜旋切细叶微筛【切刀宜快快则麤细匀停】不住频饲一时辰约饲四顿一昼夜通饲四十九顿或三十六顿懒者颇疑烦冗予曰新蛾止食桑叶脂脉若顿数不多譬如婴儿小时失乳后必羸弱病生蛾初生须隔夜采东南枝肥叶瓮中另顿旋取细切　士农必用饲蛾之法【当宿浇其桑旋摘其叶宿浇则多液旋摘则不干利刃以细切之疏筛以薄布之非利刃则无液非细切则盖蛾非筛则不匀非匀则偏食然叶楂之微液不能乆存少顷之间即成枯干故须旋切而频筛也】第一日饲一复时可至四十九顿第二日饲至三十顿【叶微加厚】第三日饲至二十余顿【又稍加厚】宜极暖宜暗【大凡初蛾宜暗眠宜暗将眠及眠起宜防明向食宜明后皆仿此】
　　擘黒
　　士农必用擘黒法第三日巳午时间于别槌上安三箔【如前初安槌法】微带燠薄揭蛾款手擘如小棊子大布于中箔可盈满【不留楂也】可渐渐加叶饲早晴可卷东窗苫【蚕喜东照】及当日背风窗【自此后常日宜如此天隂早暮且不宜至夜则闭凡迎风窗苫及西照窗户不可开蚕畏风也后皆仿此虽大眠后喜凉亦可以避其猛风也】渐渐变色随色加减食至纯黄则不饲是谓头眠不以早晩擡过
　　头眠擡饲
