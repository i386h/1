<!-- { "loadSidebar": true } -->
　　天门冬　　俗名万歳藤又名娑罗树本草一名颠勒或名地门冬或名筵门冬或名巅棘或名淫羊食或名管松生奉高山谷及建州汉州今处处有之春生藤蔓大如钗股长至丈余延附草木上叶如茴香极尖细而疎滑有逆刺亦有澁而无刺者其叶如丝杉而细散皆名天门冬夏生白花亦有黄花及紫花者秋结黑子在其根枝傍入伏后无花暗结子其根白或黄紫色大如手指长二三寸大者为胜其生高地根短味甜气香者上其生水侧下地者叶细似蕴而微黄根长而味多苦气臭者下亦可服味苦甘性平大寒无毒垣衣地黄及贝母为之使畏曽青服天门冬误食鲤鱼中毒浮萍解之
　　救饥采根换水浸去邪味去心煮食或晒干煮熟入蜜食尤佳
　　治病文具本草草部下

　　章栁根　　本草名蔏陆一名【音汤】根一名夜呼一名白昌一名当陆一名章陆尔雅谓之蓫薚【音逐汤】广雅谓之马尾易谓之苋陆生咸阳川谷今处处有之苗高三四尺麄似鸡冠花微有线楞色微紫赤叶青如牛舌微濶而长根如人形者有神亦有赤白二种花赤根亦赤花白根亦白赤者不堪服食伤人乃至痢血不已白者堪服食又有一种名赤昌苗叶絶相类不可用须细辨之商陆味辛酸一云味苦性平有毒一云性冷得大蒜良
　　救饥取白色根切作片子煠熟换水浸洗净淡食得大蒜良凡制薄切以东流水浸二宿捞出与豆叶隔间入甑蒸从午至亥如无叶用豆依法蒸之亦可花白者年多仙人采之作脯可为下酒
　　治病文具本草草部蔏陆条下

　　沙参　　一名知母一名苦心一名志取一名虎须一名白参一名识美一名文希生河内川谷及寃句般阳续山并淄齐潞随归州而江淮荆湖州郡皆有今辉县太行山边亦有之苗长一二尺丛生崖坡间叶似枸杞叶微长而有叉牙锯齿开紫花根如葵根赤黄色中正白实者佳味微苦性微寒无毒恶防已反蔾芦又有杏叶沙参及细叶沙参气味与此相类但图经内不曾该载此二种叶苗形容未敢并入本条今皆另条开载救饥掘根浸洗极净换水煮去苦味再以水煮极熟食之
　　治病文具本草草部条下



　　麦门冬　　本草云秦名羊韭齐名爱韭楚名马韭越名羊蓍一名禹葭【音加】一名禹余粮生随州陆州及函谷堤坂土石间乆废处有之今辉县山野中亦有叶似韭叶而长冬夏长生根如穬【音矿】麦而白色出江宁者小润出新安者大白其大者苗如鹿葱小者如韭味甘性平微寒无毒地黄车前为之使恶欵冬苦瓠苦芙畏木耳苦参青蘘
　　救饥采根换水浸去邪味淘洗净蒸熟去心食治病文具本草草部条下



　　苎根　　旧云闽蜀江浙多有之今许州人家田园中亦有种者皮可绩布苗高七八尺一科十数茎叶如楮叶而不花义面青背白上有短毛又似苏子叶其叶间出细穗花如白杨而长每一朶凡十数穗花青白色子熟茶褐色其根黄白色如手指麄宿根地中至春自生不须藏种荆扬间一歳二三刈剥其皮以竹刀刮其表厚处自脱得里如筋者煮之用缉以苎近蚕种之则蚕不生根味甘性寒
　　救饥采根刮洗去皮煮极熟食之甜美
　　治病文具本草草部条下



　　苍术　　一名山蓟一名山姜一名山连一名山精生郑山汉中山谷今近郡山谷亦有嵩山茅山者佳苗淡青色高二三尺茎作蒿叶抪茎而生梢叶似棠叶脚叶有三五义皆有锯齿小刺开花紫碧色亦似刺蓟花或有黄白花者根长如指大而肥实皮黒茶褐色味苦甘一云味甘辛性温无毒防风地榆为之使
　　救饥采根去黑皮薄切浸二三宿去苦味煮熟食亦作煎饵久服轻身延年不饥
　　治病文具本草草部条下



　　菖蒲　　一名尧韭一名昌阳生上洛池泽及蜀郡严道戎卫衡州并嵩岳石碛上今池泽处处有之叶似蒲而匾有脊一如劒刃其根盘屈有节状如马鞭大根傍引三四小根一寸九节者良节尤密者佳亦有十二节者露根者不可用又一种名兰荪又谓溪荪根形气色极似石上菖蒲叶正如蒲无脊俗谓之菖蒲生于水次失水则枯其菖蒲味辛性温无毒秦皮秦艽为之使恶地胆麻黄不可犯铁令人吐逆
　　救饥采根肥大节稀水浸去邪味制造作果食之治病文具本草草部条下



　　葍子根　　俗名打碗花一名儿苗一名狗儿秧幽蓟间谓之鷰葍根千叶者呼为纒枝牡丹亦名穰花生平泽中今处处有之延蔓而生叶似山药叶而狭小开花状似牵牛花微短而圆粉红色其根甚多大者如小筋麄长一二尺色白味甘性温
　　救饥采根洗净蒸食之或晒干杵碎炊饭食亦好或磨作面作烧饼蒸食皆可久食则头晕破腹间食则宜

　　防防根【音冒嫂】俗名面碌碡【音禄读】生水边下湿地其叶就地丛生叶似蒲叶而肥短叶背如劒脊样叶丛中间撺葶上开淡粉红花俱皆六瓣花头攅开如伞葢状结子如韭花蓇葖【音骨突】其根如鹰爪黄连样色似墐泥色味甘
　　救饥采根揩去皴【音逡】毛用水淘浄蒸熟食或晒干炒熟食或磨作面蒸食皆可

　　野胡萝卜　　生荒野中苗叶似家胡萝卜但细小叶间撺生茎义梢头开小白花众花攒开如伞葢状比蛇牀子花头又大结子比蛇牀子亦大其根比家胡萝卜尤细小味甘
　　救饥采根洗净蒸食生食亦可

　　绵枣儿　　一名石枣儿出密县山谷中生石间苗高三五寸叶似韭叶而濶瓦陇様叶中撺葶出穗似鸡冠苋穗而细小开淡粉红花微带紫色结小蒴儿其子似大蓝子而小黑色根类独颗蒜又似枣形而白味甜性寒
　　救饥采取根添水久煮极熟食之不换水煮食后腹中鸣有下气

　　土圝儿　　一名地栗子出新郑山野中细茎延蔓而生叶似菉豆叶微尖每三叶攒生一处根似土瓜儿根微团味甜
　　救饥采根煮熟食之

　　野山药　　生辉县太行山山野中妥【他果切】藤而生其藤似葡萄条稍细藤颇紫色其叶似家山药叶而大微尖根比家山药极细痩甚硬皮色微赤味微甜性温平无毒
　　救饥采根煮熟食之
　　治病今人与本草草部下薯蓣同用

　　金瓜儿　　生郑州田野中苗似初生小葫芦叶而极小又似赤雹儿叶茎方茎叶俱有毛刺每叶间出一细藤延蔓而生开五瓣尖碗子黄花结子如马防【音雹】大生青熟红根形如鸡弹微小其皮土黄色内则青白色味微苦性寒与酒相反
　　救饥掘取根换水煮浸去苦味再以水煮极熟食之

　　细叶沙参　　生辉县太行山山冲间苗高一二尺茎似蒿【音秆】叶似石竹子叶而细长又似水蓑【与莎同音梭】衣叶亦细长梢间开紫花根似葵根而麄如拇【音母】指大皮色灰中间白色味甜性微寒本草有沙参苗叶茎状所说与此不同未敢并入条下今另为一条薄载于此
　　救饥掘取根洗净煮熟食之
　　治病与本草草部下沙参同用

　　鸡腿儿　　一名飜白草出钧州山野中苗高七八寸细长锯齿叶硬【玉诤切】厚背白其叶似地榆叶而细长开黄花根如指大长三寸许皮赤内白两头尖鮹味甜救饥采根煮熟食生吃亦可

　　山蔓菁　　出钧州山野中苗高一二尺茎叶皆莴苣色叶似桔梗叶颇长而不对生又似山小菜叶微窄根形类沙参如手指麄其皮灰色中间白色味甜救饥采根煮熟食生亦可食

　　老鸦蒜　　生水边下湿地中其叶直生出土四垂叶状似蒲而短背起劒脊其根形如蒜瓣味甜
　　救饥采根煠熟水浸淘净油盐调食

　　山萝卜　　生山谷间田野中亦有之苗高五七寸四散分生茎叶其叶似菊叶而阔大微有艾香每茎五七叶排生如一大叶梢间开紫花根似野胡萝卜根而黪白色味苦
　　救饥采根煠熟水浸淘去苦味油盐调食

　　地参　　又名山蔓菁生郑州沙岗间苗高一二尺叶似初生桑科小叶微短又似桔梗叶微长开花似铃铎様淡红紫色根如拇指大皮色苍肉黪白色味甜救饥采根煮食

　　獐牙菜　　生水边苗初搨地生叶似龙须菜叶而长窄叶头颇团而不尖其叶嫩薄又似牛尾菜叶亦长窄其根如茅根而嫩皮色灰黒味甜
　　救饥掘根洗净煮熟油盐调食

　　鸡儿头苗　　生祥符西田野中就地妥【他果切】秧生叶甚稀疎每五叶攒生状如一叶其叶花义有小锯齿叶间生蔓开五瓣黄花根义甚多其根形如香附子而须长皮黒肉白味甜
　　救饥采根换水煮熟食

　　救荒本草卷三
<子部,农家类,救荒本草>
　　钦定四库全书
　　救荒本草卷四
　　明　周王朱橚　撰
　　草部
　　实可食【本草原有四种新增十六种】
　　叶及实皆可食【本草原有六种新增六种】
　　根叶可食【本草原有四种新增七种】
　　笋叶可食【本草原有三种】
　　根及花皆可食【本草原有二种】
　　根及实皆可食【本草原有一种新増一种】
　　花叶皆可食【本草原有二种新増二种】
　　茎可食【本草原有一种新増一种】
　　笋及实皆可食【本草原有一种】

　　雀麦　　本草一名鷰麦一名蘥【音药】生于荒野林下今处处有之苗似鷰麦而又细弱结穗像麦穗而极细小每穗又分作小义穗十数个子甚细小味甘性平无毒
　　救饥采子舂去皮捣作面蒸食作饼食亦可
　　治病文具本草草部条下

　　回回米　　本草名苡薏仁一名解蠡【音离】一名屋菼【音毯】一名起实一名【音绀】俗名草珠儿又呼为西番薥秫【音蜀述】生真定平泽及田野交趾生者子最大彼土人呼为珠今处处有之苗高三四尺叶似黍叶而稍大开红白花作穗子结实青白色形如珠而梢长故名薏珠子味甘微寒无毒今人俗亦呼为菩提子
　　救饥采实舂取其中仁煮粥食取叶煮饮亦香治病文具本草草部苡薏仁条下

　　蒺防子　　本草一名旁通一名屈人一名止行一名犲【音柴】羽一名升推一名即防一名茨生冯翊平泽或道傍今处处有之布地蔓生细叶开小黄花结子有三角刺人是也性苦辛性温微寒无毒乌头为之使又有一种白蒺防出同州沙苑开黄紫花作荚子结子状如腰子様小如黍粒补肾药多用味甘有小毒
　　救饥收子炒微黄捣去刺磨面作烧饼或蒸食皆可治病文具本草草部条下

　　檾子　　本草名苘【与檾同】实处处有之北人种以打绳索苗高五六尺叶似芋叶而短薄微有毛澁开金黄花结实殻似蜀葵实殻而圆大俗呼为檾馒头子黑色如豆大味苦性平无毒
