<!-- { "loadSidebar": true } -->
　　地黄苗　　俗名婆婆妳一名地髓一名芐【音户】一名芑【音杞】生咸阳川泽今处处有之苗初搨地生叶如山白菜叶而毛澁叶面深青色又似芥菜叶而不花义比芥菜叶颇厚叶中撺茎上有细毛茎梢开筒子花红黄色北人谓之牛妳子花结实如小麦粒根长四五寸细如手指皮赤黄色味甘苦性寒无毒恶贝母畏芜荑得麦门冬清酒良忌铁器
　　救饥采叶煮羮食或捣绞根汁搜面作防饦及冷淘食之或取根浸洗净九蒸九暴任意服食或煎以为煎食久服轻身不老变白延年
　　治病文具本草草部条下





















　　牛旁子　　本草名恶实未去蕚名鼠粘子俗名夜义头根谓之牛菜生鲁山平泽今处处有之苗髙二三尺叶如芋叶长大而澁花淡紫色实似葡萄而褐色外殻如栗捄而小多刺鼠过之则缀惹不可脱故名殻中有子如半麦粒而匾小根长尺余麄如拇指其色灰黪味辛性平一云味甘无毒
　　救饥采苗叶煠熟水浸去邪气淘洗净油盐调食及取根水浸洗净煮熟食之久食甚益人身轻耐老治病文具本草草部恶实条下























　　逺志　　一名棘菀一名葽【音腰】绕一名细草生太山及寃句川谷河陜商齐泗州亦有俗传夷门逺志最佳今密县梁家冲山谷间多有之苗名小草叶似石竹子叶又极细开小紫花亦有开红白花者根黄色形如蒿根长及一尺许亦有根黑色者根叶俱味苦性温无毒得茯苓冬葵子龙骨良杀天雄附子毒畏珍珠藜芦蜚蠊齐蛤蛴螬
　　救饥采嫩苗叶煠熟换水浸去苦味淘净油盐调食及掘取根换水煮浸淘去苦味去心再换水煮极熟食之不去心令人心闷
　　治病文具本草草部条下





















　　杏叶沙参　　一名白面根生密县山野中苗髙一二尺茎色青白叶似杏叶而小边有义牙又似山小菜叶微尖而背白梢间开五瓣白碗子花根形如野胡萝卜颇肥皮色灰黪中间白色味甜性微寒本草有沙参苗叶根茎其说与此形状皆不同未敢并入条下乃另开于此其杏叶沙参又有开碧色花者
　　救饥采苗叶煠熟水浸淘净油盐调食掘根换水煮食亦佳
　　治病与本草草部下沙参同用























　　藤长苗　　又名旋菜生密县山坡中拖蔓而生苗长三四尺余茎有细毛叶似滴滴金叶而窄小头颇齐开五瓣粉红大花根似打碗花根根叶皆味甜
　　救饥采嫩苗叶煠熟水淘净油盐调食掘根换水煮熟亦可食











　　牛皮消　　生密县山野中拖蔓而生藤蔓长四五尺叶似马兠铃叶寛大而薄又似何首乌叶亦寛大开白花结小角儿根类葛根而细小皮黒肉白味苦
　　救饥采叶煠熟水浸去苦味油盐调食及取根去黑皮切作片换水煮去苦味淘洗净再以水煮极熟食之










　　菹草【上音鲊】即水藻也生陂塘及水泊中茎如麄线长三四尺叶形似栁叶而狭长故名栁叶菹又有叶似蓬子叶者根麄如钗股而色白味微咸性微寒
　　救饥捞取茎叶连嫩根拣择洗淘洁净剉碎煠熟油盐调食或加少米煮粥食尤佳











　　水豆儿　　一名葳菜生陂塘水泽中其茎叶比菹草又细状类细线连绵不絶根如钗股而色白根下有豆如退皮菉豆瓣味甜
　　救饥采秧及根豆择洗洁净煮食生腌食亦可












　　草三奈　　生密县梁家冲山谷中苗髙一尺许叶似蓑草而狭长开小淡红花根似鸡爪形而麄亦香其味甘微辛
　　救饥采根换水煮食近根嫩白袴叶亦可煠食












　　水葱　　生水边及浅水中科苗彷佛类家葱而极细长梢头结蓇葖彷佛类葱蓇葖而小开黪白花其根类葱根皮色紫黒根苗俱味甘微咸
　　救饥采嫩苗连根拣择洗净煠熟水浸淘净油盐调食











　　蒲笋　　本草名其苗为香蒲即甘蒲也一名睢一名醮俚俗名此蒲为香蒲谓菖蒲为臭蒲其香蒲水边处处有之根比菖蒲根极肥大而少节其叶初未出水时叶茎红白色采以为笋后撺梗于丛叶中花抱梗端如武士捧杵故俚俗谓蒲棒蒲黄即花公蘂屑也细若金粉当欲开时有便取之市防间亦采之以蜜捜作果食货卖甚益小儿味甘性平无毒
　　救饥采近根白笋拣剥洗净煠熟油盐调食蒸食亦可或采根刮去麄皴【七伦切】晒干磨面打饼蒸食皆可治病文具本草草部香蒲及蒲黄条下






















　　芦笋　　其苗名苇子草本草有芦根尔雅谓之葭菙【上音佳下是防切】生下湿陂泽中其状都似竹但差小而叶抱茎生无枝义花白作穗如茅花根如竹根亦差小而节疎露出浮水者不堪用味甘一云甘辛性寒
　　救饥采嫩笋煠熟油盐调食其根甘甜亦可生咂食之
　　治病文具本草草部芦根条下









　　茅芽根　　本草名茅根一名兰根一名茹根一名地菅【音奸】一名地筋一名兼杜又名白茅菅其芽一名茅针生楚地山谷今田野处处有之春初生苗布地如针夏生白花茸茸然至秋而枯其根至洁白亦甚甘美根性寒茅针性平花性温俱味甘无毒
　　救饥采嫩芽剥取嫩穰食甚益小儿及取根咂食甜味久服利人服食此可断谷
　　治病文具本草草部茅根条下








　　葛根　　一名鸡齐根一名鹿藿一名黄斤生汶山川谷及成州海州浙江并澧鼎之间今处处有之苗引藤蔓长二三丈茎淡紫色叶颇似楸叶而小色青开花似豌豆花粉紫色结实如皂防而小根形如手臂味甘性平无毒一云性冷杀野葛巴豆百药毒
　　救饥掘取根入土深者水浸洗净蒸食之或以水中揉出粉澄滤成块蒸煮皆可食及采花晒干煠食亦可
　　治病文具本草草部条下























　　何首乌　　一名野苗一名交藤一名夜合一名地精一名陈知白又名桃栁藤亦名九真藤出顺州南河县其岭外江南许州及防州皆有以西洛嵩山归徳柘城县者为胜今钧州密县山谷中亦有之蔓延而生茎蔓紫色叶似山药叶而不光嫩叶间开黄白花似葛勒花结子有棱似荞麦而极细小如粟粒大根大者如拳各有五楞瓣状似甜瓜様中有花纹形如鸟兽山岳之状者极珍有赤白二种赤者雄白者雌又云雄者苗叶黄白雌者赤黄色一云雄苗赤生必相对逺不过三四尺夜则苗蔓相交或隠化不见凡修合药须雌雄相合服有验宜偶日服二四六八日是也其药本无名因何首乌见藤夜交采服有功因以采人为名耳又云其为仙草五十年者如拳大号山奴服之一年髭发乌黑一百年如碗大号山哥服之一年顔色红悦百五十年如盆大号山伯服之一年齿落重生二百年如斗栲栳大号山翁服之一年顔如童子行及奔马三百年如三斗栲栳大号山精服之一年延龄纯阳之体久服成地仙又云其头九数者服之乃仙味苦澁性微温无毒一云味甘茯苓为之使酒下最良忌铁器猪羊血及猪肉无鳞鱼与萝卜相恶若并食令人髭鬓早白肠风多热救饥掘根洗去泥土以苦竹刀切作片米泔浸经宿换水煮去苦味再以水淘洗净或蒸或煮食之花亦可煠食
　　治病文具本草草部条下








　　瓜楼根　　俗名天花粉本草有栝楼实一名地楼一名果臝【音裸】一名天瓜一名泽姑一名黄瓜生农川谷及山隂地今处处有之入土深者良生卤地者有毒诗所谓果蓏【音裸】之实是也根亦名白药大者细如手臂皮黄肉白苗引藤蔓叶似甜瓜叶而窄花义有细毛开花似葫芦花淡黄色实在花下大如拳生青熟黄根味苦性寒无毒枸杞为之使恶干姜畏牛膝干漆反乌头
　　救饥采根削皮至白处寸切之水浸一日一次换水浸经四五日取出烂捣研以绢袋盛之澄滤令极细如粉或将根晒干捣为面水浸澄滤二十余遍使极腻如粉或为烧饼或作煎饼切细面皆可食采栝楼穰煮粥食极甘取子炒干捣烂用水熬油用亦可治病文具本草草部栝楼条下


















　　砖子苗　　一名闗子苗生水边苗似水葱而麄大内实又似蒲葶梢开碎白花结穗似水莎草穗紫赤色其子如黍粒大根似蒲根而坚实味甜子味亦甜
　　救饥采子磨面食及采根择洗净换水煮食或晒干磨为面食亦可











　　菊花　　一名节华一名日精一名女节一名女华一名女茎一名更生一名周盈一名延年一名隂成生雍州川泽及邓衡齐州田野今处处有之味苦甘性平无毒术枸杞桑根白皮为之使
　　救饥取茎紫气香而味甘者采叶煠食或作羮皆可青茎而大气味作蒿苦者不堪食名苦薏其花亦可煠食或炒茶食
　　治病文具本草草部条下








　　金银花　　本草名忍冬一名鹭鸶藤一名左纒藤一名金钗股又名老翁须亦名忍冬藤旧不载所出州土今辉县山野中亦有之其藤凌冬不凋故名忍冬草附树延蔓而生茎微紫色对节生叶叶似薜荔叶而青又似水茶臼叶头微团而软背颇澁又似黒豆叶而大开花五出微香蔕带红色花初开白色经一二日则色黄故名金银花本草中不言善治痈疽发背近代名人用之竒效味甘性温无毒
　　救饥采花煠熟油盐调食及采嫩叶换水煮熟浸去邪气淘净油盐调食
　　治病文具外科精要及本草草部忍冬条下





















　　望江南　　其花名茶花儿人家园圃中多种苗髙二尺许茎微淡赤色叶似槐叶而肥大微尖又似胡苍耳叶颇大及似皂角叶亦大开五瓣金黄花结角长三寸许叶味微苦
　　救饥采嫩苗叶煠熟水浸淘去苦味油盐调食花可炒食亦可煠食
　　治病今人多将其子作草决明子代用









　　大蓼　　生密县梁家冲山谷中拖藤而生茎有线楞而颇硬对节分生茎义叶亦对生叶似山蓼叶微短而拳曲节间开白花其叶味苦微辣
　　救饥采叶煠熟换水浸去辣味作成黄色淘洗净油盐调食花亦可煠食











　　黑三棱　　旧云河陜江淮荆襄间皆有之今郑州贾峪山涧水边亦有苗髙三四尺叶似菖蒲叶而厚大背皆三棱劒脊叶中撺葶葶上结实攅为刺毬状如楮桃様而大颗瓣甚多其颗瓣形似草决明子而大生则青熟则红黄色根状如乌梅而颇大有须蔓延相连比京三棱体微轻治疗并同其葶味甜根味苦性平无毒救饥采嫩葶剥去麄皮煠熟油盐调食
　　治病文具本草草部京三棱条下








　　荇丝菜　　又名金莲儿一名藕蔬菜水中拖蔓而生叶似初生小荷叶近茎有桠劐【音鸦霍】叶浮水上叶中撺茎上开金黄花茎味甜
　　救饥采嫩茎煠熟油盐调食












　　茭笋　　本草有菰根又名菰蒋草江南人呼为茭草俗又呼为茭白生江东池泽水中及岸际今在处水泽边皆有之苗髙二三尺叶似蔗荻又似茭叶而长大濶厚叶间撺葶开花如苇结实青子根肥剥取嫩白笋可噉久根盘厚生菌【音窘】细嫩亦可噉名菰菜三年已上心中生葶如藕白软中有黑脉甚堪噉名菰首味甘性大寒无毒
