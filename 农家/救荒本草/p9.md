<!-- { "loadSidebar": true } -->
　　救饥采茭菰笋煠熟油盐调食或采子舂为米合粟煮粥食之甚济饥
　　治病文具本草草部菰根条下













　　救荒本草卷四
<子部,农家类,救荒本草>
　　钦定四库全书
　　救荒本草卷五
　　明　周王朱橚　撰
　　木部
　　叶可食【本草原有八种新增三十三种】



















　　茶树　　本草有茗苦【与茶字同】图经云生山南汉中山谷闽浙蜀荆江湖淮南山中皆有之惟建州北苑数处产者性味独与诸方不同今宻县梁家冲山谷间亦有之其树大小皆类栀子春初生芽为雀舌麦颗又有新芽一发便长寸余微麄如针渐至环脚软枝条之类叶老则似水茶白叶而长又似初生青冈橡叶而少光泽又云冬生叶可作羮饮世呼早采者为【与茶字同】晚取者为茗一名荈【音喘】蜀今谓之苦今通谓之茶茶荼声近故呼之又有研治作饼名为腊茶者皆味甘苦性微寒无毒加茱萸葱姜等良又别有一种防山中顶上清峰茶云春分前后多聚人力雷初发声并手齐采若得四两服之即为地仙
　　救饥采嫩叶或冬生叶可煮作羮食或蒸焙作茶皆可
　　治病文具本草木部茗苦条下

















　　夜合树　　本草名合欢一名合昏生益州及维洛山谷今钧州郑州山野中亦有之木似梧桐其枝甚柔弱叶似皂荚叶又似槐叶极细而宻互相交结毎一风来辄似相解了不相牵缀其叶至暮而合故名合昏花发红白色瓣上若丝茸然散垂结实作荚子极薄细味甘性平无毒
　　救饥采嫩叶煠熟水浸淘净油盐调食晒干煠食尤好治病文具本草木部合欢条下








　　木槿树　　本草云木槿如小葵花淡红色五叶成一花朝开暮敛花与枝两用湖南北人家多种植为篱障亦有千叶者人家园圃多栽种性平无毒叶味甜救饥采嫩叶煠熟泠水淘净油盐调食
　　治病文具本草木部条下











　　白杨树　　本草白杨树皮旧不载所出州土今处处有之此木髙大皮白似杨故名叶圆如梨肥大而尖叶背甚白叶边锯齿状叶蒂小无风自动也味苦性平无毒
　　救饥采嫩叶煠熟作成黄色换水淘去苦味洗净油盐调食
　　治病文具本草木部条下









　　黄栌　　生商洛山谷今钧州新郑山野中亦有之叶圆木黄枝茎色紫赤叶似杏叶而圆大味苦性寒无毒木可染黄
　　救饥采嫩叶煠熟水淘去苦味油盐调食
　　治病文具本草木部条下











　　椿树芽　　本草有椿木樗木旧不载所出州土今处处有之二木形干大扺相类椿木实而叶香可噉樗木疏而气臭膳夫熬去其气亦可噉北人呼樗为山椿江东人呼为虎目叶脱处有痕如樗蒲子又如眼目故得此名夏中生荚樗之有花者无荚有荚者无花荚常生臭樗上未见椿上有荚者然世俗不辨椿樗之异故俗名为椿荚其实樗荚耳其无花不实木大端直为椿有花而荚木小干多迂矮者为樗椿味苦有毒樗味苦有小毒性温一云性热无毒
　　救饥采嫩叶煠熟水浸淘净油盐调食
　　治病文具本草木部椿木樗木及椿荚条下





















　　椒树　　本草蜀椒一名南椒一名巴椒一名蓎藙【音唐毅】生武都川谷及巴郡归峡蜀川陜洛间人家园圃多种之髙四五尺似茱萸而小有针刺叶似刺防叶微小叶坚而滑可煮食甚辛香结实无花但生于叶间如豆颗而圆皮紫赤此椒江淮及北土皆有之茎实皆相类但不及蜀中者皮肉厚腹里白气味浓烈耳又云出金州西城者佳味辛性温大热有小毒多食令人乏气口闭者杀人十月勿食椒损气伤心令人多忘杏仁为之使畏欵冬花
　　救饥采嫩叶煠熟换水浸淘净油盐调食椒颗调和百味香美
　　治病文具本草木部蜀椒条下




















　　椋子树【上音良】　　本草有椋子木旧不载所出州王今宻县山野中亦有之其树有大者木则坚重材堪为车辋初生作科条状类荆条对生枝义叶似柿叶而薄小两叶相当对生开白花结子细圆如牛李子大如豌豆生青熟黒味甚咸性平无毒叶味苦
　　救饥采叶煠熟水浸淘去苦味洗净油盐调食治病文具本草木部条下









　　云桑　　生宻县山野中其树枝叶皆类桑但其叶如云头花义又似木栾树叶微阔开细青黄花其叶味微苦
　　救饥采嫩叶煠熟换水浸淘去苦味油盐调食或蒸晒作茶尤佳











　　黄楝树　　生郑州南山野中叶似初生椿树叶而极小又似楝叶色微带黄开花紫赤色结子如豌豆大生青熟亦紫赤色叶味苦
　　救饥采嫩芽叶煠熟换水浸去苦味油盐调食蒸芽曝干亦可作茶煮饮











　　冻青树　　生宻县山谷间树髙丈许枝叶似枸骨子树而极茂盛凌冬不凋又似樝【音柤】子树叶而小亦似穁芽叶微窄头颇团而不尖开白花结子如豆粒大青黒色叶味苦
　　救饥采芽叶煠熟水浸去苦味淘洗净油盐调食











　　穁芽树【上音冗】　　生辉县山野中科条似槐条叶似冬青叶微长开白花结青白子其叶味甜
　　救饥采嫩叶煠熟水淘净油盐调食













　　月芽树　　又名芿【音仍】芽生田野中茎似槐条叶似歪头菜叶微短稍硬又似穁芽叶颇长其叶两两对生味甘微苦
　　救饥采嫩叶煠熟水浸淘净油盐调食












　　女儿茶　　一名牛李子一名牛筋子生田野中科条髙五六尺叶似郁李子叶而长大稍尖叶色光滑又似白棠子叶而色微黄緑结子如豌豆大生则青熟则黒茶褐色其叶味淡微苦
　　救饥采嫩叶煠熟水浸淘净油盐调食亦可蒸曝作茶煮饮










　　省沽油　　又名珎珠花生钧州风谷顶山谷中科条似荆条而圆对生枝义叶亦对生叶似驴駞布袋叶而大又似葛藤叶却小每三叶攅生一处开白花似珎珠色叶味甘微苦
　　救饥采叶煠熟水浸淘净油盐调食











　　白槿树　　生宻县梁家冲山谷中树髙五七尺叶似茶叶而甚阔大尤润又似初生青冈叶而无花义又似山格刺树叶亦大开白花其叶味苦
　　救饥采嫩叶煠熟换水浸去苦味油盐调食












　　回回醋　　一名淋朴生宻县韶华山山野中树髙丈余叶似兜栌树叶而厚大边有大锯齿又似厚椿叶而亦大或三叶或五叶排生一茎开白花结子大如豌豆熟则红紫色味酸叶味微酸
　　救饥采叶煠熟水浸去酸味淘净油盐调食其子调和汤味如醋










　　槭树芽【槭音色】　　生钧州风谷顶山谷间木髙一二丈其叶状类野葡萄叶五花尖义亦似绵花叶而薄小又似丝叶却甚小而淡黄緑色开白花叶味甜救饥采叶煠熟以水浸作成黄色换水淘净油盐调食











　　老叶儿树　　生宻县山野中树髙六七尺叶似茶叶而窄瘦尖又似李子叶而长其叶味甘微澁
　　救饥采叶煠熟水浸去澁味淘洗净油盐调食













　　青杨树　　在处有之今宻县山野间亦多有其树髙大叶似白杨树叶而狭小色青皮亦颇青故名青杨其叶味微苦
　　救饥采叶煠熟水浸作成黄色换水淘净油盐调食












　　龙栢芽　　出南阳府马鞍山中此木久则亦大叶似初生橡栎【音歴】小叶而短味微苦
　　救饥采芽叶煠熟换水浸淘净油盐调食













　　兜栌树　　生宻县梁家冲山谷中树甚髙大其木枯朽极透可作香焚俗名壊香叶似回回醋树叶而薄窄又似花楸树叶却少花义叶皆对生味苦
　　救饥采嫩芽叶煠熟水浸去苦味淘洗净油盐调食












　　青冈树　　旧不载所出州土今处处有之其木大而结橡斗者为橡【音歴】小而不结橡斗者为青冈其青冈树枝叶条干皆类橡栎但叶色颇青而少花义味苦性平无毒
　　救饥采嫩叶煠熟以水浸渍【音自】作成黄色换水淘洗净油盐调食










　　檀树芽　　生宻县山野中树髙一二丈叶似槐叶而长大开淡粉紫花叶味苦
　　救饥采嫩芽叶煠熟换水浸去苦味淘洗净油盐调食












　　山茶科　　生中牟土山田野中科条髙四五尺枝梗灰白色叶似皂荚叶而团又似槐叶亦团四五叶攅生一处叶甚稠宻味苦
　　救饥采嫩叶煠熟水淘洗净油盐调食亦可蒸晒干做茶煑饮











　　木葛　　生新郑县山野中树髙丈余枝似杏枝叶似杏叶而团又似葛根叶而小味微甜
　　救饥采叶煠熟水浸淘净油盐调食













　　花楸树　　生宻县山野中其树髙大叶似回回醋叶微薄又似兜栌树叶边有锯齿义其叶味苦
　　救饥采嫩芽叶煠熟换水浸去苦味淘洗净油盐调食












　　白辛树　　生荥阳塔儿山岗野间树髙丈许叶似青檀树叶颇长而薄色微淡緑又似月芽树叶而大色亦差淡其叶味甘微澁
　　救饥采叶煠熟水浸淘去澁味油盐调食












　　木栾树　　生宻县山谷中树髙丈余叶似楝叶而寛大稍薄开淡黄花结薄殻中有子大如豌豆乌黒色人多摘取串作数珠叶味淡甜
　　救饥采嫩芽叶煠熟换水浸淘净油盐调食












　　乌棱树　　生宻县梁家冲山谷中树高丈余叶似省沽油树叶而背白又似老婆布防叶微小而开白花结子如梧桐子大生青熟则乌黒其叶味苦
　　救饥采叶煠熟换水浸去苦味作过淘洗净油盐调食











　　刺楸树　　生宻县山谷中其树髙大皮色苍白上有黄白斑防枝梗间多有大刺叶似楸叶而薄味甘救饥采嫩芽叶煠熟水浸淘净油盐调食













　　黄丝藤　　生辉县太行山山谷中条类葛条叶似山格刺叶而小又似婆婆枕头叶颇硬背微白边有细锯齿味甜
　　救饥采叶煠熟水浸淘净油盐调食












　　山格刺树　　生宻县韶华山山野中作科条生叶似白槿树叶颇短而尖【音肖】又似茶树叶而阔大及似老婆布防叶亦大味甘
　　救饥采叶煠熟水浸作成黄色淘洗净油盐调食












　　树【杭去声】　　生辉县太行山山谷中其树髙丈余叶似槐叶而大却颇软薄又似檀树叶而薄小开淡红色花结子如菉豆大熟则黄茶褐色其叶味甜
　　救饥采叶煠熟水浸淘净油盐调食












　　报马树　　生辉县太行山山谷间枝条似桑条色叶似青檀叶而大边有花义又似白辛叶颇大而长硬叶味甜
　　救饥采嫩叶煠熟水淘净油盐调食硬叶煠熟水浸作成黄色淘去涎沫油盐调食











