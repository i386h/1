<!-- { "loadSidebar": true } -->
　　雨防儿菜　　生田野中就地丛生其茎脚紫稍青叶如细栁叶而窄【音侧】小抪【音布】茎而生又似石竹子叶而颇硬梢间开小尖五瓣【音办】紫花结角比萝卜角又大其叶味甘
　　救饥采叶煠熟水浸作过淘洗令浄油盐调食

　　白屈菜　　生田野中苗高一二尺初作丛生茎叶皆青白色茎有毛刺梢头分义上开四瓣黄花叶颇似山芥菜叶而花义极大又似漏芦叶而色淡味苦微辣救饥采叶和浄土煮熟捞出连土浸一宿换水淘洗净油盐调食

　　扯根菜　　生田野中苗高一尺许茎色赤红叶似小桃红叶微窄小色颇緑又似小栁叶亦短而厚窄其叶周围攒茎而生开碎瓣小青白花结小花蒴似蒺藜様叶苗味甘
　　救饥采苗叶煠熟水浸淘浄油盐调食

　　草零陵香　　又名芫香人家园圃中多种之叶似苜蓿叶而长大微尖茎叶间开小淡粉紫花作小短种其子小如粟粒苗叶味苦性平
　　救饥采苗叶煠熟换水淘浄油盐调食
　　治病今人遇零陵香缺多以此物代用

　　水落藜　　生水边所在处处有之苗高尺余茎色微红叶似野灰菜叶而瘦小味微苦澁性凉
　　救饥采苗叶煠熟换水浸淘洗净油盐调食晒干煠食尤好

　　凉蒿菜　　又名甘菊芽生宻县山野中叶似菊花叶而细长尖【音哨】又多花义开黄花其叶味甘
　　救饥采叶煠熟换水浸淘浄油盐调食

　　粘鱼须　　一名龙须菜生郑州贾峪【音欲】山及新郑山野中亦有之初先发笋其后延蔓生茎发叶毎叶间皆分出一小义又出一丝蔓叶似土茜叶而大又似金刚刺叶亦似牛尾菜叶不澁而光泽味甘
　　救饥采嫩笋叶煠熟油盐调食

　　节节菜　　生荒野下湿地科苗甚小叶似鹻【音减】蓬又更细小而稀踈其茎多节坚硬【兀诤切】叶间开粉紫花味甜
　　救饥采嫩苗拣择净煠熟水浸淘过油盐调食

　　野艾蒿　　生田野中苗叶类艾而细又多花义叶有艾香味苦
　　救饥采叶煠熟水淘去苦味油盐调食

　　堇堇菜　　一名箭头草生田野中苗初搨地生叶似铍【音批】箭头様而叶蒂甚长其后叶间撺葶开紫花结三瓣蒴儿中有子如芥子大茶褐色叶味甘
　　救饥采苗叶煠熟水浸淘浄油盐调食
　　治病今人传説根叶诸肿毒

　　婆婆纳　　生田野中苗搨地生叶最小如小面花黡【音掩】儿状类初生菊花芽叶又团边微花如云头様味甜救饥采苗叶煠熟水浸淘浄油盐调食

　　野茴香　　生田野中其苗初搨地生叶似抪【音布】娘蒿叶微细小后于叶间撺【七官切】葶分生茎义梢头开黄花结细角有小黒子叶味苦
　　救饥采苗叶煠熟水浸淘去苦味油盐调食

　　蝎子花菜　　又名虼【音吃】蚤花一名野菠菜生田野中苗初搨地生叶似初生菠菜叶而瘦细叶间撺生茎义高一尺余茎有线楞梢间开小白花其叶味苦
　　救饥采嫩叶煠熟水淘浄油盐调食

　　白蒿　　生荒野中苗高二三尺叶如细丝似初生松针色微青白稍似艾香味微辣
　　救饥采嫩苗叶煠熟换水浸淘浄油盐调食

　　野同蒿　　生荒野中苗高二三尺茎紫赤色叶似白蒿色微青苗又似初生松针而茸【音戎】细味苦
　　救饥采嫩苗叶煠熟换水浸淘浄油盐调食

　　野粉团儿　　生田野中苗高一二尺茎似铁杆【音杆】蒿茎叶似独扫叶而小上下稀踈枝头分义开淡白花黄心味甜辣
　　救饥采嫩苗叶煠熟水浸淘浄油盐调食

　　蚵蚾菜【音轲婆】　　生宻县山野中科苗高二三尺许叶似连翘叶微长又似金银花叶而尖纹皱却少边有小锯齿开粉紫花黄心叶味甜
　　救饥采嫩苗叶煠熟水浸淘洗浄油盐调食

　　狗掉尾苗　　　生南阳府马鞍山中苗长二三尺拖蔓而生茎方色青其叶似歪头菜叶稍大而尖色深緑纹脉微多又似狗筋蔓叶梢间开五瓣小白花黄心众花攅开其状如穂叶味微酸
　　救饥采嫩叶煠熟换水浸去酸味淘浄油盐调食

　　石芥　　生辉县鸦子口山谷中苗高三尺叶似地棠菜叶而阔短每三叶或五叶攅生一处开淡黄花结黑子苗叶味苦微辣
　　救饥采嫩叶煠熟换水浸去苦味油盐调食

　　獾耳菜【音欢】　　生中牟平野中苗长尺余茎多枝义其茎上有细线楞叶似竹叶而短小亦软又似萹蓄叶却颇阔大而又尖茎叶俱有微毛开小黪白花结细灰青子苗叶味甘
　　救饥采嫩苗叶煠熟水浸淘浄油盐调食

　　回回蒜　　一名水胡椒又名蝎虎草生水边下湿地苗高一尺许叶似野艾蒿而硬又甚花义又似前胡叶颇大亦多花义苗茎梢头开五瓣黄花结穂如初生桑椹子而小又似初生苍耳实亦小色青味极辛辣其叶味甜
　　救饥采叶煠熟换水浸淘浄油盐调食子可烂调菜用

　　地槐菜　　一名小虫儿麦生荒野中苗高四五寸叶似石竹子叶极细短开小黄白花结小黒子其叶味甜救饥采叶煠熟水浸淘浄油盐调食

　　螺黡儿【音罗掩】　　一名地桑又名痢见草生荒野中茎防红叶似野人苋叶微长窄而尖开花作赤色小细穂儿其叶味甘
　　救饥采苗叶煠熟水浸淘去邪味油盐调食
　　治病今人传説治痢疾采苗用水煮服甚效

　　泥胡菜　　生田野中苗高一二尺茎梗繁多叶似水芥菜叶颇大花义甚深又似风花菜叶却比短小叶中撺葶分生茎义梢间开淡紫花似刺蓟花苗叶味辣救饥采嫩苗叶煠熟水浸淘浄油盐调食

　　兎儿丝　　生田野中其苗就地拖蔓节间生叶如指顶大叶边似云头様开小黄花苗叶味甜
　　救饥采嫩苗叶煠熟水浸淘浄油盐调食

　　老鹳筋　　生田野中就地拖棘而生茎微紫色茎义繁稠叶似园荽叶而头不尖又似野胡萝卜叶而短小叶间开五瓣小黄花味甜
　　救饥采嫩苗叶煠熟水浸去邪味淘洗浄油盐调食

　　绞股蓝　　　生田野中延蔓而生叶似小蓝叶短小软薄边有锯齿又似痢见草叶亦软淡緑五叶攅生一处开小黄花又有开白花者结子如豌豆大生则青色熟则紫黒色叶味甜
　　救饥采叶煠熟水浸去邪味涎沫淘洗浄油盐调食

　　山梗菜　　生郑州贾峪【音欲】山山野中苗高二尺许茎淡紫色叶似桃叶而短小又似栁叶菜叶亦小梢间开淡紫花其叶味甜
　　救饥采嫩叶煠熟淘洗浄油盐调食

　　抪【音布】娘蒿　　生田野中苗高二尺许茎似黄蒿茎其叶碎有茸细如针色颇黄緑嫩则可食老则为柴苗叶味苦
　　救饥采嫩苗叶煠熟换水浸淘去蒿气油盐调食

　　鸡肠菜　　生南阳府马鞍山荒野中苗高二尺许茎方色紫其叶对生叶似菱叶様而无花义又似小灰菜叶形様微匾开粉红花结碗子蒴儿叶味甜
　　救饥采苗叶煠熟水淘浄油盐调食

　　水葫芦苗　　生水边就地拖蔓而生每节间生四叶而叶如指顶大其叶尖上皆作三义味甘
　　救饥采叶连嫩秧煠熟水浸淘浄油盐调食

　　胡苍耳　　又名回回苍耳生田野中叶似皂荚叶微长大又似望江南叶而小颇硬色微淡緑茎有线楞结实如苍耳实但长【音哨】味微苦
　　救饥采嫩苗叶煠熟水浸去苦味淘浄油盐调食治病今人传説治诸般疮采叶用好酒熬吃消肿

　　水棘针苗　　又名山油子生田野中苗高一二尺茎方四楞对分茎义叶亦对生其叶似荆叶而软锯齿尖叶茎叶紫緑开小紫碧花叶味辛辣微甜性温
　　救饥采苗叶煠熟水淘洗浄油盐调食

　　沙蓬　　又名鸡爪菜生田野中苗高一尺余初就地婆娑生后分茎义其茎有细线楞叶似独扫叶狭窄而厚又似石竹子叶亦窄茎叶梢间结小青子小如粟粒其叶味甘性温
　　救饥采苗叶煠熟水浸淘浄油盐调食

　　麦蓝菜　　生田野中茎叶俱深莴苣色叶似大蓝梢叶而小颇尖其叶茎对生毎一叶间撺生一义茎义梢头开小肉红花结蒴有子似小桃红子苗叶味微苦救饥采嫩苗叶煠熟水浸淘浄油盐调食

　　女娄菜　　生宻县韶华山山谷中苗高一二尺茎义相对分生叶似旋覆花叶颇短色微深緑抪茎对生梢间出青蓇葖开花微吐白蘂结实青子如枸微小其叶味苦
　　救饥采嫩苗叶煠熟换水浸去苦味淘浄油盐调食

　　委陵菜　　一名飜白菜生田野中苗初搨地生后分茎叉茎节稠宻上有白毛叶彷佛类栢叶而极阔大边如锯齿形靣青背白又似鸡腿儿叶而却窄又类鹿蕨叶亦窄茎叶梢间开五瓣黄花其叶味苦微辣
　　救饥采苗叶煠熟水浸淘浄油盐调食

　　独行菜　　又名麦稭菜生田野中科苗高一尺许叶似水棘针叶微短小又似水苏子叶亦短小狭窄作瓦陇様梢出细葶开小黪白花结小青蓇葖小如菉豆粒叶味甜性温
　　救饥采嫩苗叶煠熟换水淘浄油盐调食

　　山蓼　　生宻县山野间苗高一二尺叶似芍药叶而长细窄【音侧】又似野菊花叶而硬厚又似水胡椒叶亦硬开碎瓣白花其叶味微辣
　　救饥采嫩叶煠熟换水浸去辣气作成黄色淘洗浄油塩调食

　　救荒本草卷二
<子部,农家类,救荒本草>
　　钦定四库全书
　　救荒本草卷三
　　明　周王朱橚　撰
　　草部
　　叶可食【新增四十二种】
　　根可食【本草原有九种新増十五种】

　　花蒿　　生荒野中苗叶就地丛生叶长三四寸四散分垂叶似独扫叶而长硬其头颇齐微有毛澁味微辛救饥采叶煠熟水浸淘净油盐调食

　　葛公菜　　生密县韶华山山谷间苗高二三尺茎方窊面四楞对分茎叉叶亦对生叶似苏子叶而小又似荏子叶而大梢间开粉红花结子如小米粒而茶褐色味甜微苦
　　救饥采叶煠熟水浸去苦味换水淘净油盐调食

　　鲫鱼鳞　　生密县韶华山山野中苗高一二尺茎方而茶褐色对分茎叉叶亦对生叶似鸡肠菜叶颇大又似桔梗叶而微软薄叶面却微纹皱梢间开粉红花结子如小粟粒而茶褐色其叶味甜
　　救饥采叶煠熟水浸淘净油盐调食

