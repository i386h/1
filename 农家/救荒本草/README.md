<!-- { "loadSidebar": true } -->
　　钦定四库全书　　　　　子部四
　　救荒本草目録　　　　　农家类
　　卷一
　　草部【二百四十五种】
　　卷二
　　草部
　　卷三
　　草部
　　卷四
　　草部
　　卷五
　　木部【八十种】
　　卷六
　　木部
　　卷七
　　米谷部【二十种】
　　果部【二十三种】
　　卷八
　　菜部【四十六种】
　　【臣】等谨案救荒本草八卷明周王朱橚撰橚明太祖第五子洪武十一年封十四年就藩开封建文时废徙云南成祖复其爵洪熙元年薨諡曰定明史本称橚好学能词赋尝作元宫词百章以国土夷旷庶草蕃庑考核其可佐饥馑者四百余种绘图上之即是书也李时珍本草纲目以此书及普济方俱云洪武初周宪王着攷宪王有炖于仁宗初始嗣封其説殊误是编为嘉靖乙夘陆柬所重刋毎卷又分为前后共成四卷其见诸旧本草者一百三十八种新増者二百七十六种皆详核可据前有柬自序亦称周宪王着盖当时以亲藩贵重刋书皆不题名故辗转讹有所不免今特为纠正焉乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　救荒本草原序
　　植物之生于天地间莫不各有所用茍不见诸载籍虽老农老圃亦不能尽识而可亨可芼者皆躏借于牛羊鹿豕而已自神农氏品尝草木辨其寒温甘苦之性作为医药以济人之天札后世赖以延生而本草书中所载多伐病之物而于可茹以充腹者则未之及也敬惟周王殿下体仁遵义孳孳为善凡可以济人利物之事无不留意尝读孟子书至于五谷不熟不如荑稗因念林林总总之民不幸罹于旱涝五谷不熟则可以疗饥者恐不止荑稗而已也茍能知悉而载诸方册俾不得已而求食者不惑甘苦于荼荠取昌阳弃乌喙因得以裨五谷之缺则岂不为救荒之一助哉于是购田夫野老得甲坼勾萌者四百余种植于一圃躬自阅视俟其滋长成熟乃召画工绘之为圗仍防其花实根榦皮叶之可食者彚次为书一帙名曰救荒本草命臣同为之序臣惟人情于饱食暖衣之际多不以冻馁为虞一旦遇患难则莫知所措惟付之于无可柰何故治已治人鲜不失所今殿下处富贵之尊保有邦域于无可虞度之时乃能念生民万一或有之患深得古圣贤安不忘危之防不亦善乎神农品尝草木以疗斯民之疾殿下区别草木欲济斯民之饥同一仁心之用也虽然今天下方乐雍熈泰和之治禾麦产瑞家给人足不必论及于荒政而殿下亦岂忍覩斯民仰食于草木哉是编之作盖欲辨载嘉植不没其用期与圗经本草并传于后世庶防萍实有征而凡可以亨芼者得不躏借于牛羊鹿豕茍或见用于荒嵗其及人之功利又非药石所可拟也尚虑四方所产之多不能尽録补其未备则有俟于后日云永乐四年嵗次丙戌秋八月奉议大夫周府左长史臣卞同序



　　钦定四库全书
　　救荒本草卷一
　　明　周王朱橚　撰
　　草部
　　叶可食【本草原有四十种】



















　　刺蓟菜　本草名小蓟俗名青刺蓟北人呼为千针草出冀州生平泽中今处处有之苗高尺余叶似苦苣叶茎叶俱有刺而叶不皱叶中心出花头如红蓝花而青紫色性凉无毒一云味甘性温
　　救饥采嫰苗叶煠熟水浸淘浄油盐调食甚美除风热
　　治病文具本草草部大小蓟条下









　　大蓟　　旧不着所出州土云生山谷中今郑州山野间亦有之苗高三四尺茎五棱叶似大花苦苣菜叶茎叶俱多刺其叶多皱叶中心开淡紫花味苦性平无毒根有毒
　　救饥采嫰苗叶煠熟水淘去苦味油盐调食
　　治病文具本草草部大小蓟条下










　　山苋菜　　本草名牛膝一名百倍俗名脚斯蹬又名对节菜生河内川谷及临胊江淮闽粤闗中苏州皆有之然皆不及懐州者为真蔡州者最长大柔润今钧州山野中亦有之苗高二尺已来茎方青紫色其茎有节如鹤膝又如牛膝状以此名之叶似苋菜叶而长颇尖【音哨】叶皆对生开花作穂根味苦酸性平无毒叶味甘微酸恶萤火陆英甲畏白前
　　救饥采苗叶煠熟换水浸去酸味淘浄油盐调食治病文具本草草部牛膝条下























　　欵冬花　　一名橐【音托】石一名颗冻一名虎须一名莵奚一名氐冬生常山山谷及上党水傍闗中蜀北宕【音荡】昌秦州雄州皆有今钧州宻县山谷间亦有之茎青微带紫色叶似葵叶甚大而丛生又似石葫芦叶颇团开黄花根紫色圗经云叶如荷而斗直大者容一升小者容数合俗呼为蜂斗叶又名水斗叶此物不避冰雪最先春前生雪中出花世谓之钻冻又云有叶似萆薢开黄花青紫萼去土一二寸初出如菊花萼通直而肥实无子陶隠居所谓出高丽百济者近此类也其叶味苦花味辛甘性温无毒杏仁为之使得紫菀良恶皂荚硝石元参畏贝母辛夷麻黄黄芩黄连青箱
　　救饥采嫰叶煠熟水浸淘去苦味油盐调食
　　治病文具本草草部条下



















　　萹蓄　　亦名萹竹生东莱山谷今在处有之布地生道傍苗似石竹叶微阔嫰緑如竹赤茎如钗股节间花出甚细淡桃红色结小细子根如蒿根苗叶味苦性平一云味无毒
　　救饥采苗叶煠熟水浸淘浄油盐调食
　　治病文具本草草部条下










　　大蓝　　生河内平泽今处处有之人家园圃中多种苗高尺余叶类白菜叶微厚而狭窄尖淡粉青色茎义梢间开黄花结小荚其子黒色本草谓菘蓝可以为靛染青以其叶似菘菜故名菘蓝又名马蓝尔雅所谓葴马蓝是也味苦性寒无毒
　　救饥采叶煠熟水浸去苦味油盐调食
　　治病文具本草草部蓝实条下









　　石竹子　　本草名瞿麦一名巨句麦一名大菊一名大兰又名杜母草燕麦蘥【音药】麦生大山川谷今处处有之苗高一尺已来叶似独扫叶而尖小又似小竹叶而细窄茎亦有节梢间开红白花而结蒴内有小黒子味苦辛性寒无毒蓑草牡丹为之使恶螵蛸
　　救饥采嫰苗叶煠熟水浸淘浄油盐调食
　　治病文具本草草部瞿麦条下









　　红花菜　　本草名红蓝花一名黄蓝出梁汉及西域沧魏亦种之今处处有之苗高二尺许茎叶有刺似刺蓟叶而润泽窊【五化切】面梢结梂彚【音求胃】亦多刺开红花蘂出梂上圃人采之采已复出至尽而罢梂中结实白颗如小豆大其花暴干以染真红及作胭脂花味辛性温无毒叶味
　　救饥采嫰叶煠熟油盐调食子可笮【音乍】作油用治病文具本草草部红蓝花条下








　　萱草花　　俗名川草花本草一名鹿葱谓生山野花名宜男风土记云懐姙妇人佩其花生男故也人家园圃中多种其叶就地丛生两边分垂叶似菖蒲叶而柔弱又似粉条儿菜叶而肥大叶间撺葶开金黄花味甘无毒根凉亦无毒叶味
　　救饥采嫰苗叶煠熟水浸淘浄油盐调食
　　治病文具本草草部条下









　　车轮菜　　本草名车前子一名当道一名芣苢【音浮以】一名虾蟆衣一名牛遗一名胜舄【音昔】尔雅云马舄幽州人谓之一舌草生滁州及真定平泽今处处有之春初生苗叶布地如匙面累年者长及尺余又似玉簮叶梢大而薄叶丛中心撺葶三四茎作长穂如鼠尾花甚宻青色微赤结实如葶苈子赤黒色生道傍味甘咸性寒无毒一云味甘性平叶及根味甘性寒常山为之使救饥采嫰苗叶煠熟水浸去涎沫淘浄油盐调食治病文具本草草部车前子条下























　　白水荭苗　　本草名荭草一名鸿防【音缬】有赤白二色尔雅云红茏古其大者蘬郑诗云隰有游龙是也所在有之生水边下湿地叶似蓼叶而长大有澁毛花开红白又似马蓼其茎有节而赤味咸性微寒无毒
　　救饥采嫩苗叶煠熟水浸淘浄油盐调食洗浄蒸食亦可
　　治病文具本草草部荭草条下









　　黄耆　　一名戴糁一名戴椹一名独椹一名茇草一名蜀脂一名百本一名王孙生蜀郡山谷及白水汉中河东陜西出绵上呼为绵黄耆今处处有之根长二三尺独茎丛生枝其叶扶踈作羊齿状似槐叶微尖小又似蒺防叶阔大而青白色开黄紫花如槐花大结小尖角长寸许味甘性微温无毒一云味苦微寒恶甲白藓皮
　　救饥采嫰苗叶煠熟换水浸淘洗去苦味油盐调食药中补益呼为羊肉
　　治病文具本草草部条下






















　　威灵仙　　一名能消出商州上洛华山幷平泽及陜西河东河北河南河湖石州宁化等州郡不闻水声者良今宻县梁家冲山野中亦有之苗高一二尺茎方如钗股四棱茎多细茸白毛叶似栁叶而阔边有锯齿又似旋覆花叶其叶作层生每层六七叶相对排如车轮様有六层至七层者花浅紫色或碧白色作穂似蒲台子亦有似菊花头者结实青色根稠宻多须味苦性温无毒恶茶及面汤以甘草栀子代饮可也
　　救饥采叶煠熟换水浸去苦味再以水淘浄油盐调食
　　治病文具本草草部条下





















　　马兠铃　　根名云南根又名土青木香生闗中及信州滁州河东河北江淮防【音馗】浙州郡皆有今高阜【音负】去处亦有之春生苗如藤蔓叶如山药叶而厚大背白开黄紫花颇类枸花结实如铃作四五瓣叶脱时铃尚垂之其状如马项铃故得名味苦性寒又云平无毒救饥采叶煠熟用水浸去苦味淘浄油盐调食治病文具本草草部条下









　　旋覆花　　一名戴椹一名金沸草一名盛椹上党田野人呼为金钱花尔雅云蕧盗庚出随州生平泽川谷今处处有之苗多近水傍初生大如红花叶而无刺苗长二三尺已来叶似栁叶稍寛大茎细如蒿开花似菊花如铜钱大深黄色花味咸甘性温微冷利有小毒叶味苦性凉
　　救饥采叶煠熟水浸去苦味淘浄油盐调食
　　治病文具本草草部条下








　　防风　　一名铜芸一名茴草一名百枝一名屏风一名蕳根一名百蜚生同州沙苑川泽邯郸琅邪上蔡陜西山东处处皆有今中牟田野中亦有之根上黄色与蜀葵根相类梢细短茎叶俱青緑色茎深而叶淡叶似青蒿叶而阔大又似米蒿叶而稀踈茎似茴香开细白花结实似胡荽子而大味甘辛性温无毒杀附子毒恶干姜藜芦白敛芫花又有石防风亦疗头风痛又有义头者令人发狂义尾者发痼疾
　　救饥采嫩苗叶作菜茹煠食极爽口
　　治病文具本草草部条下






















　　欝臭苗　　本草茺蔚子是也一名益母一名益明一名大札一名贞蔚皆云蓷【音推】益母也亦谓蓷臭秽生海滨池泽今田野处处有之叶似荏子叶又似艾叶而薄小色青茎方节节开小白花结子黒茶褐色三棱细长味辛甘微温一云微寒无毒
　　救饥采苗叶煠熟水浸淘浄油盐调食
　　治病文具本草草部茺蔚子条下









