<!-- { "loadSidebar": true } -->
　　齐民要术曰牛岐胡有寿【岐胡牵两腋亦分为三也】眼去角近行駃眼欲得大眼中有白脉贯瞳子最快二轨齐者快【二轨从鼻至髀为前轨甲至髂为后轨】颈骨长且大快壁堂欲得濶【壁堂脚肢间也】倚欲得如绊马聚而正也茎欲得小膺庭欲得广【膺庭胷也】天关欲得成【天关脊接骨也】儁骨欲得垂【儁骨脊骨中夹欲得下也】洞胡无寿【洞胡从头至臆也】旋毛在珠渊无寿【珠渊当眼下也】上池有乱毛起妨主【上池两角中一曰戴麻也】倚脚不正有劳病角冷有病毛拳有病毛欲得短密若长疎不耐寒气耳多长毛不耐寒热单膂无力有生疖即决者有大劳病尿射前脚者快直下者不快乱睫者觝人后脚曲及直并是好相直尤胜进不甚直不甚曲为下行欲得似羊行头不用多肉臀欲方尾不用至地至地少力尾上毛少骨多者有力膝上缚肉欲得硬角欲得细横竪无在大身欲得促形欲得如卷【卷者其形侧也】挿颈欲得髙一曰体欲得大膁踈肋难饲龙突目好跳【又云不能行也】鼻如镜鼻难牵口方易饲兰株欲得大【兰株尾株】豪筋欲得人就【豪筋脚后横筋】丰岳欲得大【丰岳膝株骨也】蹄欲得竪【竪如羊角】垂星欲得有努肉【垂星蹄上有肉覆蹄谓之努肉】力桂欲得大而成【力桂常车】肋欲得密肋骨欲得大而张【张而广也】髀骨欲得出儁骨上【出背脊骨上也】易牵则易使难牵则难使泉根不用多肉及多毛【泉根茎所出也】悬蹄欲得横【如八字也】隂虹属颈行千里【隂虹者有双筋白毛骨属劲寗公所】阳盐欲得广【阳盐者夹尾株前两膁也】当阳盐中间脊骨欲得防【防则双膂不防则为单膂】常有似鸣者有黄
　　便民圗曰相母牛法毛白乳红者多子乳疎而黒者无子生犊时子卧面相向者吉相背者生子疎一夜下粪三堆者一年生一子一夜下粪一堆者三年生一子农桑直説曰喂养牛法农隙时入暖屋用塲上诸糠穰铺牛脚下谓之牛铺牛粪其上次日又覆糠穰每日一覆十日除一次牛一具三只每日前后饷约饲草三束豆料八升或用蚕沙干桑叶水三桶浸之牛下饷噍透刷饱饭毕辰巳时间上槽一顿可分三和皆水拌苐一和草多料少第二比前草减半少加料第三草比第二又减半所有料全缴拌食尽即徃使耕噍了牛无力夜喂牛各带一铃草尽牛不食则铃无声即拌之饱即使耕俗谚云三和一缴须管要饱不要噍了使去最好水牛饮饲与黄牛同夏须得水池冬须得暖厰牛衣家政法云四月伐牛骨茭【四月毒草与茭豆不殊齐俗不收所失大也】治牛腹胀欲死方【研麻子取汁温令微热擘口灌之五六升许愈此治生豆腹胀垂死者大良】
　　又方【用燕子屎一合调灌之】
　　治牛肚反及方【取榆白皮水煑极热令甚滑以五升灌之即瘥也】
　　治牛中热方【取兎肠肚勿去屎以裹草吞之不过再三即愈】
　　治牛虱方【以胡麻油涂之即愈猪脂亦得凡六畜虱脂涂悉愈】
　　治牛病【用牛胆一个灌牛口中瘥】
　　又方【真安息香于牛栏中烧如烧香法如初觉有一头至两头是疫即牵出以鼻吸之立愈】又方【十二月兎头烧作灰和水五升灌口中良】
　　治牛鼻胀方【以醋灌口中立差】
　　治牛疥方【煑乌豆汁热洗五度差一本作乌头汁】
　　治牛瘴疫方【用真茶末二两和水五升灌之又治牛卒疫而动头打脇急用巴豆七个去殻细研出油和灌之即愈又烧苍术令牛鼻吸其香止】
　　治牛尿血方【川当归红花为细末以酒二升半煎取二升冷灌之又法防汁调服盐灌】治牛患白膜遮眼方【用炒盐并竹节烧存性细研一钱贴膜効】
　　治牛气噎方【以皂角末吹鼻中更以鞋底拍尾停骨下効】
　　治牛触人方【牛颠走逢人即胆大也用黄连大黄各半两为末鸡子清酒一升调灌之】治牛尾焦不食水草方【以大黄黄连白芷各五钱为末鸡子清酒调灌之】治牛气胀方【净水洗汗韈取汁一升好醋半斤许灌之愈】
　　治牛肩烂方【旧绵絮二两烧存性麻油调抺忌水五日愈】
　　治牛漏蹄方【紫矿为末猪脂和纳入蹄中烧铁箆烙之愈】
　　治牛沙疥方【乔麦随多寡烧灰淋汁入緑矾一合和涂愈】
　　治水牛患热方【用白术二两半苍术四两二钱紫苑藁本各三两三钱牛膝三两二钱麻黄三两去节厚朴三两一分当归三两半共为末每服二两以酒二升煎放温草后灌之】
　　治水牛气胀方【用白芷一两茴香官桂细辛各一两一钱桔梗一两芍药苍术各一两三钱橘皮九钱五分共为末每服一两加生姜一两盐水一升同煎温灌之】
　　治水牛水防方【青皮陈皮各二两一钱白矾一两九钱苍术橡斗子干姜各三两二钱枳殻一两九钱芍药细辛各二两五钱茴香二两三钱共为末每服一两生姜一两盐三钱水二升煎灌之】羊尔雅曰羊牡羒牝牂夏羊牡羭牝羖角不齐觤角三觠羷羳羊黄腹未成羊羜絶有力奋
　　便民圗曰羊者火畜也其性恶湿利居髙燥作棚宜髙常除粪秽若食秋露水草则生疮
　　齐民要术曰常留腊月正月生羔为种者上十一月二月生者次之【非此月数生者毛必焦卷骨髄细小所以然者是逢寒遇热故也其八九十月生者虽值秋热比至冬暮母乳已竭春草未吐是故不佳其三四月生者虽茂美而羔小未食常饮热乳所以亦恶六七月生者两热相仍中之甚其十一月及二月生者母既含重肤躯充储草虽枯亦不羸瘦母乳适尽即得春草是以亦佳也】大率十口一羝【羝少则不孕羝多则乱羣不孕者必瘦瘦则非惟不蕃息经冬或死】羝无角者更佳【有角者喜相觝触伤胎所由也】供厨者宜刺【刺一作剰】之【刺法十余十日用布裹齿捶碎也】羊必须老人及心性宛顺者起居以时调其宜适卜式云牧民何异于是者【苦使急性人及小儿者栏约不得必有打□之灾或劳戯不防则有狼犬之害懒不驱行无肥充之理将息失所有羔死之患也】唯逺水为良二日一饮【频饮则伤水而鼻脓】缓驱行勿停息【息则不食而羊瘦急行则坌尘而羊颡也】春夏早放秋冬晚出【春夏气软所以宜早秋冬霜露所以宜晚养羊经云春夏早起与鸡俱兴秋冬晏起必待日光此其义也夏月盛暑须得隂凉若日中不避热则尘汗相斩秋冬之间必致癣疥七月以后霜气降后必须日出霜露晞解然后放之不尔则逢毒气令羊口疮腹胀也】圏不厌近必须与人居相连开窗向圏【所以然者羊性怯弱不能御物狼一入圏或能絶羣也】架北墙为厰【为屋即复热热则疥癣且屋处惯暖冬月入田尤不耐寒】圏中作台开窦无令停水二日一除勿使粪秽【秽则汚毛停水则挟蹄眠湿则腹胀也】圏内须并墙竪柴栅令周匝【羊不楷上毛常自净不竪柴者羊楷墙壁上咸相得毛皆成氊又竪栅头出墙者虎狼不敢逾也】羊一千口者三四月中种大豆一顷杂谷并草留之不须锄治八九月终刈作青茭若不种豆谷者初草实成时收刈杂草薄铺使干勿令郁浥【防豆葫或蓬藜荆棘为上大小豆箕次之髙丽豆箕尤有所便芦薍二种则不种凡秋刈草非直为羊然大凡悉皆倍胜崔寔曰十月七日刈蒭茭】既至冬寒多饶风霜或春初雨落青草未生时则须饲不宜出放积茭之法【于髙燥之处竪桑棘木作两圎栅各五六步许积茭着栅中髙一丈亦无嫌任羊绕栅　食竟日通夜口常不住终冬过春无不肥充若不作栅假有千车茭掷与十口羊亦不得饱羣羊践跙而已不得一茎入口】不收茭者初冬乗秋似如有肤羊羔乳食其母比至正月母皆瘦死羔小未能独食水草防亦俱死非直不滋息或灭羣断种矣【余昔有羊二百口茭豆既少无以饲一嵗之中饿死过半假有在者疥瘦羸毙与死不殊毛复浅短全无润泽余初谓家自不宜又疑歳道疫病乃饥饿所致无他故也人家八月收获之始多无庸假且买羊雇人所费既少所存者大传曰三折臂始为良医又曰亡羊治牢未为晚也世事畧皆如此安可不存意哉】寒月生者须然火于其边【夜不然火必冻死也】凡初产者宜煮谷豆饲之白羊留母二三日即母子俱放【白羊性狼不得独留并母久住则令乳之】羖羊但留母一日寒月者内羔子坑中日父母还乃出之【坑中暖不苦风寒地热使眠如常饱者也】十五日后方吃草乃放之　白羊三月得草力毛牀动则铰之【铰讫于河水之中净洗羊则生白浄之毛也】五月毛牀将落铰取之【铰讫更洗如前】八月初胡葈子未成时又铰之【铰了亦洗如初其八月半后铰者勿洗白露已降寒气侵人洗即不益胡葈子成然后铰者匪直着毛难治又嵗稍晚比至寒时毛长不足令羊瘦损漠北塞之羊则八月不铰铰则不耐寒中国必须铰不铰则毛长相著作氊难成也】
　　便民圗曰栈羊法向九月初买脿羯羊多则成百少则不过数十羫初来时与细切干草少着糟水拌经五七日后渐次加磨破黒豆稠糟水拌之每羊少饲不可多与与多则不食可惜草料又兼不得肥勿与水与水则脿溺多可一日六七次上草不可太饱则有伤少则不饱不饱则脿栏圏常要洁净一年之中勿喂青草喂之则减脿破腹不肯食枯草矣
　　政法云养羊法当以瓦器盛一升盐置于栅中羊喜盐自数还啖之不劳人收　羊有病辄相汚欲令别病法当栏前作渎深二尺广四尺徃还皆跳过者无病不能过者入渎中行过便别之　术曰悬羊蹄着户上辟盗贼
　　龙鱼河圗曰羊有一角食之杀人
　　扈先生曰牧养须已出未入不使沾星露之草则无耗羊一羣择其肱而大者而立之主一出一入使之倡先或圏于鱼塘之岸草粪则每早扫于塘中以饲草鱼而羊之粪又可饲鲢鱼一举三得矣露草上有緑色小蜘蛛羊食之即死故不宜早放
　　作氊法【春毛秋毛中半和用秋毛强春毛软弱独用太偏是以须杂三月桃花水氊第一凡作氊不须厚大惟薄均调乃佳耳二年敷卧小觉垢以九月十月卖作氊明年四五月出氊时更买新者此为长存不穿败若不数换非直垢污穿冗之后便无所直虚成麋费此不朽之功岂可同年而语也】
　　令氊不生虫法【夏月敷席不卧上则不生虫若氊多无人卧上者预收柴燥灰入五月中罗灰徧着氊上厚五寸许卷束于风凉之处阁置虫亦不生如其不尔无不生虫】
　　羝羊四月末五月初铰之【性不耐寒早铰寒则冻死双生者多易为息性既丰乳有酥酪之饶毛堪酒袋兼绳索之利其润益又过于白羊也】
