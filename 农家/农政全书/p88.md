<!-- { "loadSidebar": true } -->
　　治釜令不渝法常于暗信处买取最初铸者铁精不渝轻利易然其渝黒难然者皆是铁滓钝浊所致【扈先生曰清之又清之可作佳器也】治令不渝法以绳急束蒿轩两头令齐着水釡中以干牛屎然釜汤暖以蒿三遍净洗抒却水干然使热买肥猪肉脂合皮大如手者三四叚以脂处处徧揩拭釡察作声复着水痛疎洗覩汁黑如墨抒却更脂拭疎洗如是十徧许汁清无复黑乃止则不复渝煮杏酪煑饧煑地黄染皆须先治釡不尔则黑恶
　　造神麴凡作三斛麦麴法蒸炒生各一斛炒麦黄莫令焦生麦择治甚令精好种各别磨磨欲细磨干合和之七月取甲寅日使童子着青衣日未出时靣向杀地汲水二十斛勿令人泼人长水亦可泻却莫令人用其和麴之时靣向杀地和之令使絶强团麴之人皆是童子小儿亦靣向杀地有行秽者不使不得令入室近团麴当日使讫不得隔宿屋用草屋勿使用瓦屋地须净扫不得秽恶勿令湿画地为阡陌周成四巷作麴人各置巷中假置麴王王者五人麴饼随阡陌比肩相布讫使主人家一人为主莫令奴客为主与王酒脯之法湿麴王手中为椀中盛酒脯汤饼主人三徧读文各再拜其房欲得板户宻泥涂之勿令风入至七日开常处翻之还令泥户至二七日聚麴还令涂户莫使风入至三七日出之盛着瓮中涂头至四七日穿孔绳贯日曝欲得使干然后内之其饼麴手团二寸半厚九分
　　祝麴文曰某年月某日辰朔日敬啓五方五土之神主人某甲谨以七月上辰造作麦麴数千百饼阡陌纵横以辨疆界须建立五王各布封境酒脯之荐以相祈请愿垂神力靳鉴所愿使出类絶踪穴虫潜影衣色锦布或蔚或炳杀热火燌以烈以猛芳越椒熏味超和鼎饮利君子既醉既逞惠彼小人亦恭亦静敬告再三格言斯整神之听之福应自防人愿无为希从毕永祝三遍各再拜
　　又造神麴法其麦蒸炊生三种齐等预前事麦三种合和细磨之七月上寅日作麴溲欲刚欲粉细作熟饼用圆铁范令径五寸厚一寸五分于平板上令壮士熟踏之以杙刺作孔净揣东向开户屋布麴饼于地闭塞窦户宻泥缝隙勿令通风满七日翻之二七日聚之皆还宻泥三七日出外日中曝之令燥麴成矣任意举閤亦不用瓮盛瓮盛者则麴乌腹乌腹者绕孔黑烂若欲多作者任人耳但须三麦齐等不以三石为限此麴一斗杀米三石笨麴一斗杀米六斗省费悬絶如此用七月七日焦麦麴及春酒麴皆笨麴法
　　女麴法秫稻米三斗净淅炊为饭软炊停令极冷以麴范中用手饼之以青蒿上下奄之置牀上如作麦麴法三七二十一日开看徧有黄衣则止三七日无衣乃停要须衣徧乃止出日日曝之燥则用以藏菹最妙酿酒法皆用春酒麴其米糠沈汁馈饭皆不用人及狗鼠食之
　　黍米法酒预剉麴曝之令极燥三月三日秤麴三斤三两取水三斗三升浸麴经七日麴发细泡起然后取黍米三斗三升净淘凡酒米皆欲极净水清乃止法酒尤宜存意淘米不得净则酒黑炊作再馏饭摊使冷着麴汁中搦黍令散两重布盖瓮口候米消尽更炊四斗半米酘之每酘皆搦令散第三酘炊米六斗自此以后每酘以渐和米瓮无大小以满为限酒味醇美宜合醅饮食之饮半更炊米重酘如初不着水麴唯以渐加米选得满瓮竟夏饮之不能穷尽所谓神异矣
　　作当梁酒法当梁下置瓮故曰当梁以三月三日日未出时取水三斗三升干麴末三斗三升炊黍米三斗三升为再馏黍摊使极冷水麴黍俱时下之三月六日炊米六斗酘之三月九日炊米九斗酘之自此以后米之多少无复斗数任意酘之满瓮便止若欲取者但言偷酒勿云取酒假令出一石还炊一石米酘之瓮还复满亦为神异其糠沈悉泻坑中勿令狗鼠食之
　　秔米作酒法三月三日取井花水三斗三升绢簁麴末三斗三升秔米三斗三升稻米佳无者早稻米亦得充事再馏弱炊摊令小冷先下水麴然后酘之七日更酘用米六斗六升一七日更酘用米一石三斗二升二七日更酘用米二石六斗四升乃止量酒备足便止合醅饮者不复封泥令清者以盆宻盖泥封之经七日便极清澄接取清者然后押之
　　作颐酒法八月九月中作者水定难调适宜煎汤三四沸待冷然后浸麴酒无不佳大率用水多少酘米之节畧准春酒而须以意消息之十月桑落时者酒气味颇类春酒
　　河东颐白酒法六月七月作用笨麴陈者弥佳刬治细剉麴一斗熟水三斗黍米七斗麴撒多少各随门法常于瓮中酿无好瓮者用先酿酒大瓮净洗曝干侧瓮着地作之旦起煮甘水至日午令汤色白乃止量取三斗着盆中日西淘米四斗使净即浸夜月炊作再馏饭令四更中熟下黍饭席上薄摊令极冷于黍饭初熟时浸麴向晓昧旦日未出时下酿以手搦破块仰置勿盖日西更淘三斗米浸炊还令四更中稍熟摊极冷日未出前酘之亦搦破块明日便熟押出之酒气香美乃胜桑落时作者六月中唯得作一石米酒停得三五日七月半后稍稍多作于北向戸大屋中作之第一如无北向户屋于清凉处亦得然要须日未出前清凉时下黍日出已后热即不成一石米者前炊五斗半后炊四斗半笨麴桑落酒法预前净刬麴细剉曝干作酿池以藁茹瓮不茹瓮则酒甜用穰则大热黍米淘须极净九月九日日未出前收水九斗浸麴九斗当日即炊米九斗为馈下馈着空瓮中以釡内炊汤及热沃之令馈上者水深一寸余便止以盆合头良久水尽馈熟极软泻着蓆上摊之令冷挹取麴汁于瓮中搦块令破泻瓮中复以酒耙搅之每酘皆然两重布盖瓮口七日一酘每酘皆用米九斗随瓮大小以满为限假令六酘半前三酘皆用沃馈半后三酘作再馏黍其七酘者四炊沃馈三炊黍饭瓮满好熟然后押出香美势力倍胜常酒
　　笨麴白醪酒法净削治麴曝令燥清麴必须累饼置水中以水没饼为候七日许搦令破漉出滓炊糯米为黍摊令极冷以意酘之且饮且酘乃至尽粇米亦得作作时必须寒食前令得一酘之也
　　作黄衣法【黄衣一名麦防】六月中取小麦净淘纳于瓮中以水浸之令醋漉出熟蒸之槌箔上敷席置麦于上摊令厚二寸许预前一日刈薍叶薄无薍叶者刈胡葈【胡葈苍耳也】择去杂草无令有水露气候麦冷以胡葈覆之七日看黄衣色足便出曝之令干去胡葈而已慎勿飏簸齐人喜当风飏去黄衣此大谬凡有所造作用麦防者皆仰其衣为势今反飏去之作物必不善作黄蒸法七月中取生小麦细磨之以水溲而蒸之气脯好熟便下之摊令冷布置覆盖成就一如麦防法亦勿飏之虑其所损作蘖法八月中作盆中浸小麦即倾去水日曝之一日一度着水即去之脚生布麦于席上厚二寸一日一度以水浇之芽生便止即散收令干勿使饼饼则不复任用此煮白饧蘖若煮黑饧即待芽生青成饼然后以刀取干之欲令饧如琥珀色者以大麦为其蘖
　　造常满盐法以不津瓮受十石者一口置庭中石上以白盐满之以甘水泛之令上恒有淅水须用时挹取煎即成盐还以甘水添之取一升添一升日曝之热盛还即成盐永不穷尽风尘隂雨则盖天晴争还仰若黄盐咸水者盐汁则苦是以必须白盐甘水
　　扈先生曰是法令盐味佳永不穷尽恐无此理姑试之造花盐印盐法五月中旱时取水二斗以盐一斗投水中令清尽又以盐投之水咸极则盐不复消融易噐淘治沙汰之澄去垢土泻清汁于净器中盐甚白不废常用又一石还得八斗汁亦无多损好日无风尘时日中曝令成盐浮即便是花盐厚薄光泽似钟乳久不接取即成印盐大如豆粒四方千百相似而成印輙沈漉取之花印一盐白如珂雪其味尤美
　　作醤法十二月正月为上时二月为中时三月为下时用不津瓮【瓮津则坏植酢者亦不中用之】置日中高处石上【夏雨无令水浸瓮底以一鉒鏉一本作生缩鉄钉子皆岁杀钉着瓮底石下后虽有姙娠妇人食之醤亦不坏烂也】用春种乌豆【春豆粒小而均晚豆粒大而杂】于大甑中燥蒸之气馏半日许复贮出更装之回在上居下【不尔则生熟不多调均也】气馏周徧以灰覆之经宿无令火絶【取干牛屎圆累令中央空然之不烟势类好炭者能多收常用作食既无灰尘又不失火胜于草逺矣】齧看豆黄色黑极熟乃下日曝取干【夜则聚覆无令润湿】临炊舂去皮更装入甑中蒸令气馏则下一日曝之明旦起净簸择满臼舂之而不碎【若不重馏碎而难净】簸拣去碎者作热汤于大盆中浸豆黄良久淘汰挼去黑皮【汤少则添慎勿易汤易汤则走失豆味令醤不美也】漉而蒸之【淘豆汤汁即煑细豆作醤以供旋食大醤则不用汁】一炊倾下置净席上摊令极冷预前日曝白盐黄蒸草麦麴令极干燥【盐色黄者发醤苦盐若润湿令醤坏黄蒸令醤赤美令醤芬芳挼簸去草土麴及黄蒸各别捣细末簁马尾罗弥好】大率豆黄一斗麴末一斗黄蒸末一斗白盐五升子三指一撮【盐少令醤酢后虽加盐无复美味其用神麴者一升当笨麴三升杀多故也】豆黄堆量不槩盐麴轻重平槩三种量讫于盆中靣向太岁和之【向太岁则无蛆虫也】搅令均调以手痛挼皆令润彻亦靣向太岁内着瓮中手挼令坚以满为限半则难熟盆盖宻泥无令漏气熟便开之【腊月五七日正月二月四七日三月三七日】当纵横裂周回匝瓮底生衣悉贮出搦破磈两瓮分为三瓮日未出前汲井花水于盆中以燥盐和之率一石水用盐三斗澄取清汁又取黄蒸于小盆内减盐汁浸之接取黄滓漉去滓合盐汁泻着瓮中【率十石醤黄蒸三斗盐水多少亦无定方醤如薄粥便是豆干水故也】仰瓮口曝之【谚曰萎防葵日干醤言其美矣】十日内每日数度以耙彻底搅之十日后每日輙一搅三十日止雨即盖瓮无令水入【水入生虫】每经雨后輙须一搅解后二十日堪食然要百日始熟耳
　　作酢法【酢者今醋也凡酢瓮下皆须安砖石以离湿润为姙娠妇人所坏者砖輙中干土末淘着瓮中即还好】崔寔曰四月可作酢五月五日亦可作酢
　　作大酢法七月七日取水作之大率麦防二斗勿扬簸水三斗粟未熟饭三斗摊令冷任瓮大小依法加之以满为限先下麦防次下水次下饭直置物搅之以绵幕瓮口扳刀横瓮上一七旦着井花水一碗三七日旦又着一碗便熟常置一瓠瓢以挹酢若用湿器内瓮中则坏酢味也
　　秫米神酢法七月七日作置瓮于屋下大率麦防一斗水一石秫米三斗无秫者粘黍米亦中用随瓮大小以向满为限先量水浸麦防讫然后净淘米炊而再馏摊令冷细擘靣破勿令有块子二顿下酿更不重投又以水就瓮里搦破小块痛搅令和如粥乃止以绵幕口一七日一搅二七日一搅三七日亦一搅一月日极熟十石瓮不过五斗淀得数年停久为騐其淘米泔即泻去勿令狗鼠啖得食贵添亦不得人啖
　　又法亦以七月七日取水大率麦防一斗水三斗粟米熟饭二斗随瓮大小以向满为度水及黄衣当日顿下之其饭分为三分七日初作时下一分当夜即沸又三七日更炊一分投之又三日复投一分但绵幕瓮口无机刀益水之事溢即加甑也
