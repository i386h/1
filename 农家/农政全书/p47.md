<!-- { "loadSidebar": true } -->
　　齐民要术种稷法曰凡谷成熟有早晚苗秆有髙下收实有多少质性有强弱米味有美恶粒实有息耗【早熟者苗短而收多晚熟者苗长而收少强苗者短黄谷之属是也弱苗者长青白黒者是也收少者美而耗收多者恶而息也】地势有良薄【良田宜种晚薄田宜种早良田非独宜晚早亦无害薄地宜早晚必不成实也】山泽有异宜【山田种强苗以避风霜泽田种弱苗以求华实也】顺天时量地利则用力少而成功多任情反道劳而无获【入泉伐木登山求鱼手必虚迎风散水逆坂走丸其势难】凡谷田菉豆小豆底为上麻黍胡麻次之芜菁大豆为下良田一畆用子五升薄地三升谷田必须嵗易二月三月种者为稙禾四月五月种者为穉禾二月上旬及麻菩杨生种者为上时三月上旬及清明节桃始华为中时四月上旬及枣叶生桑花落为下时嵗道宜晚者五月六月初亦得凡春种欲深宜曳重挞夏种欲浅直置自生【春风冷生迟不曳挞则根虚虽生辄死夏气热而生速曳挞遇雨必坚垎其泽泽多者或亦不须挞必欲挞者宜须待白背湿挞令地坚硬故也】凡种谷雨后为佳遇小雨宜接湿种遇大雨待薉生【小雨不接湿无以生禾苗大雨不待白背湿辘则令苗瘦薉若盛者先锄一遍然后纳种乃佳也】春若遇旱秋耕之地得仰垄待雨夏若仰垄匪直荡汰不生兼与草薉俱出凡田欲早晚相杂有闰之嵗节气近后宜晚田然大率欲早早田倍多于晚【早田浄而易治晚者芜薉杂出其收多少从嵗所宜非闗早晚然早谷皮薄米实而多晚谷皮厚米少而虚也】凡五谷惟小锄为良【小锄者非直省功谷亦倍胜大锄者草根繁茂用功多而收益少】良田率一尺留一科【刘章耕田歌深耕穊种立苗欲疏非其种者锄而去之谚云回车倒马掷衣不下皆十石而收扈先生曰言初则回车倒马后则掷衣不下所谓其生欲疎其熟欲相扶也】汜胜之书曰烧黍稷则害刳【史记曰隂阳之家拘而多忌正可知梗槩不可委曲从之谚曰以时及泽为上策也】尚书考灵曜曰春鸟星昏中以种稷【鸟朱鸟鹑火也】秋虚星昏中以收敛【虚枵也】稻尔雅曰稌稻【郭璞注曰沛国今呼稻为稌　郭义恭广志云有虎掌稻紫芒稻赤芒稻白米南方有蝉鸣稻七月熟有盖下白稻正月种五月获获其茎根复生九月复熟青芋稻六月熟累子稻白漠稻七月熟此三稻大而且长稉有乌稉黒穬青幽白夏之名　説文曰稻紫茎不黏者稉稻属周处风土记曰稻紫茎穂稻之青穂米皆青白也　字林曰稻今年死来年自生曰案今世有黄稻黄陆稻青稗稻豫章青稻尾紫稻青杖稻飞青稻赤甲稻乌陵稻大香稻小香稻白地稻孤灰稻一年再熟有秫稻秫稻米一名糯米俗云乱米非也有九格秫雉木秫大黄秫常秫马身秫长江秫恵成秫黄满秫方满秫虎皮秫荟柰秫皆米也杨泉物理论曰稻者溉种之总名　李时珍曰稻有水旱二种南方土下涂泥多宜水稻北方地平惟泽土宜旱稻古者惟下种成畦故祭祀谓之嘉蔬今皆拔秧栽种矣其种近百其谷之先芒长短大细与米之赤白紫乌坚松香否亦百不同也　杂隂阳书曰稻生于栁或杨八十日秀秀后七十日成　黄省曾理生玉镜曰稻之粒其白如霜其性如水说文谓之稌沛国谓之稬以黏者谓之糯亦谓之秫以不黏者谓之秔亦谓之稉故泛胜之云三月而种秔四月而种秫然皆谓之稻鲁论之食夫稻稉也月令之秫稻糯也糯无芒稉有芒稉之小者谓之籼籼之熟也早故曰早稻稉之熟也晚故曰晚稻京口大稻谓之稉小稻谓之籼其粒细长而白味甘而香九月而熟是谓稻之上品曰箭子其粒大而芒红皮赤五月而种九月而熟谓之红莲其粒尖色红而性硬四月而种七月而熟曰金城稻是惟髙仰之所种松江谓之赤米乃谷之下品其粒长而色斑五月而种九月而熟松江谓之胜红莲性硬而皮茎俱白谓之防种稻其粒大色白秆软而有芒谓之雪里拣其粒白无芒而秆矮五月而种九月而熟谓之师姑秔湖州録云言其无芒也四月谓之矮白其粒赤而稃芒白五月初而种八月而熟谓之早白稻松江谓之小白四明谓之细白九月而熟谓之晚白又谓芦花白松江谓之大白其三月而种六月而熟谓之麦争塲其再莳而晚熟者谓之乌口稻在松江色黒而能水与寒又谓之冷水结是为稻之下品其粒白而大四月而种八月而熟谓之中秋稻在松江八月望而熟者谓之早中秋又谓之闪西风其粒白而谷紫五月而种九月而熟谓之紫芒稻其秀最易谓之下马看又谓之三朝齐湖州録云言其齐熟也其在松江粒小而性柔有红芒白芒之等七月而熟曰香秔其粒小色斑以三五十粒入他米数升炊之芬芳馨美者谓之香子又谓之香其粒长而醸酒倍多者谓之金钗糯其色白而性软五月而种十月而熟曰羊脂糯其芒长而谷多白斑五月而种九月而熟谓之胭脂糯太平谓之硃砂糯其白斑五月而种十月而熟谓之虎皮糯太平又云厚稃红黒斑而红其粒最长白稃而有芒四月而种七月而熟谓之赶陈糯太平谓之赶不着亦谓之籼糯其粒大而色白四月而种九月而熟谓之矮糯其稃黄而色赤已熟而秆微青布宜良田四月而种九月而熟谓之青秆糯其粒大而色白芒长而熟最早其色易变而酿酒最佳谓之芦黄糯湖州谓之泥裹变言其不待日之晒也其粒圆白而稃黄大暑可刈其色难变不宜于酿酒谓之秋风糯可以代稉而输租又谓之瞒官糯松江谓之冷粒糯其不耐风水四月而种八月而熟谓之小娘糯譬闺女然也其在湖州色乌而香者谓之乌香糯其秆挺而仆者谓之铁梗糯芒如马鬃而色赤者谓之赤马鬃糯其粒小而色白四月而种六月而熟谓之六十日稻又迟者谓之八十日稻又迟者谓之百日赤而毘陵小稻之种亦有六十日籼八十日籼百日籼之品而皆自占城来实赖水旱而成实作饭则差硬宋氏使占城珍寳易之以给于民者在太平六十日籼谓之拖犂归有赤红籼有百日籼俱白稃而无芒或七月或八月而熟其味白淡而红甘在闽无芒而粒细有六十日可获者有百日可获者皆曰占城稻其已刈而根复发苗再实者谓之再熟稻亦谓之再撩其在湖州一穗而三百余粒者谓之三穂子　周官曰稻人掌稼下地以潴蓄水以防止水以沟荡水以遂均水以列舍水以浍泻水以涉扬其芟作田凡稼泽夏以水殄草而芟夷之泽草所生种之芒种　扈先生曰稻田用水随地随时不拘一法括之以两言曰蓄与泄而已周礼稻人职曰以潴蓄水以防止水皆言蓄也禹之陂九泽亦蓄也以浍泻水言泄也禹之决九川亦泄也以沟荡水以遂均水以列舍水者上源所蓄酾诸田间也禹尽力沟洫暨稷播奏庶艰食则用水之效也　亢仓子曰得时之稻茎葆长稠穗如马尾失时之稻纎茎而不滋厚糠而菑死又曰树肥无使扶疎树硗不欲专生而独居肥而扶疎则多秕硗而专居则多死　孝经援神契曰污泉宜稻】
　　崔寔曰种稻美田欲稀
　　汜胜之书曰种稻春冻解耕反其土种稻区不欲大大则水深浅不过冬至后一百一十日可种稻稻地美用种畆四升始种稻欲湿湿者缺其堘令水道相直夏至后大热令水道错
　　齐民要术种稻法曰稻无所縁惟嵗易为良选地欲近上流【地无良薄水清则稻美也扈先生曰水田之处不在水原则在水委原欲近泉委欲近潴非泉非潴则于溪涧江河长流不竭之处】三月种者为上时四月上旬为中时中旬为下时先放水十日后曳陆轴十遍【遍数惟多为良】地既熟淘净种子【浮者不去秋则生稗扈先生曰凡种子皆宜淘去浮者谷浮者秕果浮者油也】渍经三宿漉出内草篅【判竹圜以盛谷】中裛之复经三宿芽生长二分一畆三升掷三日之中令人驱鸟稻苗长七八寸陈草复起以镰侵水芟之草悉脓死稻苗渐长复须薅薅讫决去水曝根令坚量时水旱而溉之将熟又去水霜降获之北土髙原本无陂泽随逐隈曲而田者二月冰解地干烧而耕之仍即下水十日块既散液持木斫平之纳种如前法既生七八寸拔而栽之【既非嵗易草稗俱生芟亦不死故须栽而薅之】溉灌收刈一如前法畦防大小无定须量地宜取水均而已藏稻必须用簟【此既水谷窖埋得地气则烂败也】若于久居者亦如劁麦法舂稻必须冬时积日燥曝一夜置霜露中即舂【若冬春不干即米青赤脉起不经霜不燥曝则米碎】秫稻法一切同
　　王祯稻论曰稻之为言借也稻舍水盛其徳也稻太隂精含水渐洳乃能化也淮南子曰江水肥而宜稻南方下土涂泥皆宜水种治稻者蓄陂塘以潴之置隄闸以止之又有作为畦埂耕耙既熟放水匀停掷种于内苗生五六寸拔而秧之今江南皆用此法苗髙七八寸则耘之【爪耘耙耘具农器谱】耘毕放水熇之欲秀复用水浸之苗既长茂复事薅拔以去根莠农家收获尤当及时江南上雨下水收稻必用乔扦笎架乃不遗失【乔扦笎架具农器谱】盖刈早则米青而不坚刈晩则零落而损收又恐为风雨损壊此九月筑塲十月纳稼工夫次第不可失也大抵稻谷之美种江淮以南直彻海外皆宜此稼
　　扈先生曰今人用谷种畆一斗以上密种而少粪难耘而薄收也但插莳早者用种须少插莳迟者用种宜稍多吾乡人多种吉贝芒种以前甚无暇夏至前方插莳亦有过夏至者用种不得不多【亦有小暑后插莳而用种如常则先种麻灯心蓆草之属田底极肥故也】
　　齐民要术种旱稻法曰旱稻用下田白土胜黑土【非言下田胜髙原但下停水者不得禾豆麦稻四种虽涝亦收所谓彼此俱获不失地利故也下田种者用功多髙厚种者与禾同等也】凡下田停水处燥则坚垎【土干也】湿则汗泥难治而易荒墝埆而杀种【扈先生曰旱稻有稉有糯有迟有早每畆须粪二十余石亦惧大旱可灌之又曰旱稻稻也最须水宜用区种畦种两法】其春耕者杀种尤甚故宜五六月暵之以拟麦麦时水涝不得纳种者九月中复一转至春种稻万不失一【春耕者十不收五盖误人耳】凡种下田不问秋夏候水尽地白背时速耕杷劳频烦令熟【过燥则坚过雨则泥所以宜速耕】二月半种稻为上时三月为中时四月初及半为下时渍种如法裛令开口耧耩防种之【防种者省种而生科又胜掷者】即再通劳【若嵗寒早种虑时晚即不渍种恐芽焦也】其土黑坚强之地种未生前遇旱者欲得牛羊及人践履之【軘亦可】湿则不用一迹入稻既生犹欲令人践垅背【践者茂而多实】苗长三寸杷劳而锄之锄惟欲速【稻苗性弱不能扇草故宜数锄之】每经一雨辄欲杷劳苗髙尺许则锋大雨无所作宜冒雨薅之科大如穊者五六月中霖雨时拔而栽之【栽法欲浅令其根须四散则滋茂深而直下者聚而不科其苗长者亦可拔去叶端数寸勿伤其心也】又七月不复任栽【七月百草成时晚故也扈先生曰水稻秧长亦用此法南土立秋后十日尚可栽北土不然】其髙田种者不求极良惟须废地【过良则苗折废地则无草】亦秋耕杷劳令熟至春黄塲纳种【不宜湿下】余法悉与下田同矣
