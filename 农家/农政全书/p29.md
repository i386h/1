<!-- { "loadSidebar": true } -->
　　夏原吉奏治苏松水利疏曰【成化五年】上以苏松水旱为忧命臣特徃疏治八月遣都御史俞吉赍水利集以赐臣原吉讲究拯治之法臣与共事官属及谙晓水利者叅考舆论颇得梗槩盖浙西诸郡苏松最居下流太湖绵亘数百里受纳杭湖宣歙诸州溪涧之水散注淀山等湖以入三江顷为浦港湮塞滙流涨溢伤害苖稼拯治之法要在浚涤吴淞江诸浦导其壅塞以入于海但吴淞江延袤二百五十余里广一百五十余丈西接太湖东通大海前代屡浚屡塞不能经乆自下江长桥至夏驾浦约一百二十余里虽云通流多有狭浅之处自夏驾浦抵上海县南跄浦口一百三十余里湖沙渐涨已成平陆欲即开浚工费浩大且灔沙游泥浮泛动荡难以施工臣等相视得刘家港即古娄江径通大海常熟之白茆港径入大江皆繋大川水流迅急宜浚吴淞江南北两岸安亭等浦港以引太湖诸水入刘家白茆二港使直注江海又松江大黄浦乃通吴淞江要道今下流壅遏难流傍有范家浜至南跄浦口可径通海宜浚令深阔上接大黄浦以逹泖湖之水此即禹贡三江入海之迹每年水涸之时修筑圩岸以御暴流如此则事功可成于民为便也
　　徐贯治东南水患疏曰【治八年】臣等窃见嘉湖常镇水之上流苏松水之下流上流不浚无以开其源下流不浚无以导其归于是督同委官人等将苏州府吴江长桥一带茭芦之地疏濬深阔导引太湖之水散入淀山阳城昆承等湖又开吴淞江并大石赵屯等浦泄淀山湖水由吴淞江以逹于海开白茆港并白鱼洪鮎鱼口等处泄昆承湖水以注于江又开七浦塩鐡等塘泄阳城湖水以逹于海下流疏通不复壅塞开湖水之溇泾泄天目诸山之水自西南入于太湖开常州之百渎泄荆溪之水自西北入于太湖又开各斗门以泄运河之水由江隂以入江上流疏通不复湮滞自治七年十一月十七日兴工至八年二月十五日毕幸而一向天气晴和人无疫疠凡百众庻争先效劳即今水患稍弭人无垫溺之忧田有豊稔之望是非臣等之能皆皇上盛德大福广被东南之所致也
　　吴岩兴水利以充国赋疏曰【治十四年】窃惟国家财赋多出于东南而东南财赋皆资于水利是故禹之治水也以四海为壑而尽力乎沟洫宋元以来诸儒以开江置闸治田为东南第一义有由然矣夫何近年以来东南地方下流淤塞围岸倾頽疏导不得其法董治不得其人臣等备员该科于地方水利尝悉心推究谨将东南水利之切要者二事曰疏濬下流曰修筑围岸一疏濬下流臣尝考之浙西诸郡苏松最居下流太湖绵亘数百余里受纳天目诸山溪涧之水由三江以入于海是太湖者诸郡之水所潴而三江又太湖之所泄也禹贡所谓三江既入震泽底定是已若下流淤湮众水泛溢渰没禾稼为害匪轻为今之计要在随其源委相其利害酌量便宜为之区处如白茅港七浦塘刘家河此苏州东北泄水之大川如吴淞江大黄浦此苏松南北交境与松江南境泄水之大川而吴淞之南北与白茒诸港又各有支渠引上流诸水以归于其中而并入于海此所谓源委者也就其中论之苏州之七浦塘刘家河松江之大黄浦并皆深阔通利无阻惟白茅一港自治七年疏濬之后今二十五六年吴淞一江自天顺间疏濬之后今六十有余年闻之白茒入海之处潮沙壅积势若丘阜吴淞虽名一江仅如沟洫潮回水落虽舟楫亦艰于行其旁渠港亦多湮塞下流既壅上流曷归加以霪霖能不泛溢此其利害之可见者也今能濬白茒一港使之通利如七浦刘家河则苏州东北之水有所归而不积矣濬吴淞一江使之通利如大黄浦则吴淞南北两界之水有所归而不积矣一修筑围岸臣尝考之浙西之田高下不等随其多寡各自成围逺近相望吴越以来素称膏腴宋儒范仲淹尝论于朝曰江南围田中有渠外有门闸旱则开闸引江水之利涝则闭闸拒江水之害旱涝不及为农羙利虽然围田全仗乎岸塍岸塍常利于修筑修筑坚完旱涝有备否则反是臣愿自今以后每嵗于农隙之时治农府州县官督令田主佃戸各将围田取土修筑水涨则専増其里水涸则仍筑其外务令高阔坚固可通往来随其旱涝而车戽出入如此先事有备而田皆成熟矣
　　叶绅请治水以防灾荒疏曰【治十六年】窃惟直之苏松常浙江之杭嘉湖约其土地虽无一省之多计其赋税实当天下之半况他郡所输犹多杂赋六郡所出纯为粳稻【扈先生曰公知六郡之水利修可以当天下之半不知天下之水利修皆可为六郡也】诚国国家之基本生民之命脉不可一日而不经理也若水道不通为六郡农田之害所系亦重矣夫天目诸山之水潴为太湖而六郡环乎其外太湖之水又由江河以入于海闻昔人于溧阳则为堰坝以遏其冲于常州则穿港渎以分其势于苏松则开江河以导其流惟是入海之处潮汐往来易为湮塞故前代或置开江之卒或置撩浅之夫以时浚治仅免水患历歳既乆其法废弛遂致诸湖巨浸壅遏其中江河故道淤涨于外土民利其膏腴或堰而为田筑而为圃是以渰没田畴漂沦庐舍固其所也方治四年一涝迨五年复涝今岁大水视昔尤甚伏乞圣明思念东南大害于廷臣中选差有才力通晓水利者一二员授以节钺重以委任前会同抚按讲求民瘼设法赈恤俟民困稍苏然后指定地方分投相视何地为山水入湖之冲何港为太湖入海之道自源徂流一一讲究相与度其经费量其事期然后大加浚治使下流得以宣泄然当此饥馑之际欲兴大役若非任事者处之得其道则民力不堪不能不重困也
　　胡体干修举水利六欵疏曰【嘉靖十年】禹之治水有三导川入海泄之以去害也潴水为泽蓄之以兴利也濬亩及川乂之以播种也葢高山大原众水杂流必有一低下处为之壑如人之有腹脏焉彭蠡震泽是也旁溪别绪万派朝宗必有一合流入海之川为之泄如人之有肠胃焉江淮河汉是也今以三吴水利观之有宣歙杭湖数郡之山原而导之得所入然后有太湖之汪洋有太湖环五百里之容受而泄之得所归然后有苏松常嘉湖五郡之财赋漫衍浸注为荡为漾纵横分合为浜为塘于是江浦领之经带迂廻而放之海此吴中形势之大都亦诸方言水利之凖则矣禹贡载治水成功则曰九川涤源九泽既陂四海会同而尽力沟洫乃则壌隩宅中事也故总叙其事不过始之以决九川距四海终之以濬畎浍距川今列水利事宜一曰禁淤湖荡广水利之翕聚也二曰疏经河通其干也三曰开沟渠濬其支也四曰筑堤防防川泽之泛滥固田间之围栏也并山乡积水沿海防塘共为六条所采昔人之议俱江南治水方略引以为例他可类推云
　　吕光洵修水利以保财赋重地疏曰【嘉靖二十年】臣闻善治病者必攻其本善救患者必探其源水利之兴废乃吴民利病之源也臣尝廵历各该地方相视高下询问父老颇得其説輙敢条为五事仰俟圣明裁择一曰广疏濬以备潴泄二曰修圩岸以固横流三曰复板闸以防淤淀四曰量缓急以处工费五曰専委任以责成功何谓广疏濬以备潴泄葢三吴之地古称泽国其西南翕受太湖阳城诸水形势尤卑而东北际海冈陇之地视西南特高大抵高者其田常苦旱卑者其田常苦涝昔人治之高下曲尽其制既于下流之地疏为塘浦导诸河之水由北以入于江由东以入于海而又亩引江潮流行于冈陇之外是以潴泄有法而水旱皆不为患近年以来纵浦横塘多湮塞不治惟二江颇通一曰黄浦二曰刘家河然太湖诸水源多而势盛二江不足以泄之而冈陇支河又多壅絶无以资灌溉于是上下俱病而岁常告灾臣据各府所报河浦湮塞之处在下流者以百计而其大者六七所在上流者亦以百计而其大者十余所治之之法当自要害者始宜先治淀山等处一带茭芦之地导引太湖之水散入阳城昆承三泖等湖又开吴淞江并大石赵屯等浦泄淀山之水以逹于海濬白茒港并鮎鱼口等处泄昆承之水以注于江开七浦塩铁等塘泄阳城之水以逹于江又导田间之水悉入于小浦小浦之水悉入于大浦使流者皆有所归而潴皆有所泄则下流之地治而涝无所忧矣乃濬臧村等港以溉金坛濬澡港等河以溉武进濬艾祁通波以溉青浦濬顾浦吴塘以溉嘉定濬大瓦等浦以溉昆山之东濬许浦等塘以溉常熟之北凡冈陇支河湮塞不治者皆濬之深广使复其旧则上流之地亦治而旱无所忧矣此三吴水利之大经也何谓修圩防以固横流葢四府最居东南下流而苏松又居常镇下流其水易潴而难泄虽导河濬浦引注于江海而每遇秋霖泛涨风涛相薄则河浦之水逆行田间冲齧为患宋转运使王纯臣常令苏湖作田塍御水民甚便之而司农丞郏亶亦云治河以治田为本其説多可采行臣尝询问故老以为二三十年以前民间足食无事岁时得因其余力营治圩防而田益完美近年空乏勤苦救死不赡不暇修缮故田圩渐坏而岁多水灾是吴下之田以圩防为存亡也失今不治则坍没日甚而农桑日蹙矣宜令民间如往年故事每岁农隙各出其力以治圩岸圩岸高则田自固虽有霖涝不能为害且足以制诸湖之水不得漫行而咸归于河浦则河浦之水自高于江江之水自高于海不待决泄自然湍流而冈陇之地亦因江水稍高又得亩引以资灌溉葢不但利于低田而已何谓复板闸以防淤淀河浦之水皆自平原流入江海水漫而潮急沙随浪涌其势易淤不数年即沮洳成陆岁修之则不胜其费昔人权其便宜去江海十余里或七八里夹流而为闸一时随宜啓闭以御淤沙岁旱则闭而不啓以蓄其流岁涝则啓而不闭以蓄其流闸有三利盖谓此也而宋臣郏侨亦云钱氏循汉唐遗事自松江而东至于海又导海而北至于杨子江又沿江而西至于江隂界一河一浦大者皆有闸小者皆有堰臣按郡志盖与侨之言颇合然多湮废惟常熟县福山闸尚存正德间廵按御史谢琛议复吴塘等闸而不果即今金坛县议复荘家闸江隂县议复桃花闸嘉定县议于横沥练塘等处各置闸如旧臣访诸故老皆以为便以是推之凡河浦入海之地皆宜置闸然后可以乆而不壅葢不独数处为然也何谓量缓急以处工费夫经略得宜则事易集施为有渐则民不烦往歳凡有兴作皆并役于一时是以功未成而财食告匮为今之计宜令所在有司检勘某水利害大某水利害小某水最急某水差缓其最大而急者则今嵗修之次者明年修之次者又明年修之则兴作有序民不知劳而其工费之资亦可以先时而集矣但方今嵗时荒歉公私俱绌既不可加敛于民而内帑又不敢望乞将见年未完钱粮系粮解大户侵欺者督令有司设法清追数十余万两存留在官略仿宋臣范仲淹以官粮募饥民修水利之法行令有司查审应赈人数籍其老病无力者为一等壮徤有力者为一等无力者日给米一升聼其自便有力者日给米三升就令开濬通将前项官银及赈济钱粮一体通融给散各另造册查考则官不徒费民不徒劳所谓一举而两利者也
　　林应训修筑河圩以备旱潦以重农务事文移曰【万歴五年任直廵按】为照沟洫圩岸皆以备旱潦而为三农之急务人人所当自尽者纵使官府开深江浦而各区各图之沟洫圩岸不修则终无以获灌溉之利杜浸淫之患也除榦河支港工力浩大者官为估计处置兴工外至于田间水道应该民力自尽为此酌定式则出给简明告示縁圩张挂仍刻成书册给散粮里令民一体遵守施行
