<!-- { "loadSidebar": true } -->
　　扈先生垦田疏曰京东水田之议始于元之虞集万厯间尚寳卿徐贞明踵行之今良涿水田犹其遗泽也职广其说为各省直防行垦荒之议然以官爵招致狭乡之人自输财力不烦官帑则集之策不可易也集之言曰京师之东濒海数千里北极辽海南滨青齐萑苇之塲也海潮日至淤为沃壤用浙人之法筑堤捍水为田聴富民欲得官者合其众分授以地官定其畔以为限能以万夫耕者授以万夫之田为万夫之长千夫百夫亦如之三年后视其成以地之高下定额以次渐征之五年有积蓄命以官就所储给以禄十年不废得世袭如军官之法职按集所言海滨之地今斥卤难用其可用者或窒碍难行而海内荒芜之沃土至多弃置不耕坐受匮乏殊非计也职故祖述其说稍觉未安者别加裁酌期于通行无滞今并条议事宜列欵如左一垦荒足食万世永利而且不烦官帑招徕之法计非武功世职如虞集所言不可或疑世职所以待军功今输财力以垦田而得官与事例何异则职尝辩之矣唐虞之世治水治农禹稷两人耳而能平九州之水土粒天下之烝民当时之经费何自出乎葢皆用天下之巨室使率众而各效其力事成之后树为五等之爵以酬之禹贡一篇所以不言经费苐于则壤成赋之后终之曰锡土姓而已故曰建万国以亲诸侯若必以军功封则生民之初何所事而得万诸侯乎后来兼并之世乃以武得官则生人而封比之杀人而封者犹古也况虞集尚言世袭如军官之法职所拟者不管事不陞转不出征空名而已田在爵在去其田去其爵矣即世袭又空名也名为给之禄禄其所自垦者犹食力也事例之官为天下之最大害者为其理民治事筦财耳卫所之空衔安得与事例比乎今之事例嵗不过六十万此法行不数年而公私并饶即事例可罢欲重名器尤宜出此但恐空衔无实人未乐趋故必以空衔为根着而又使得入籍登进以示劝凡狭乡之人才必众进取无因以此歆之自然麏集又疑土著之民不能相容则另立屯额科举乡试不与土人相参也以此均民而实广虚甚易矣或又疑举额加増则仕途壅滞不知今之壅仕途者非科贡也事例也今垦田入学其中式以渐増加若増至百名则垦田已得千万畆嵗入至轻亦得百余万石而藏富于民者更不可数计矣此时渐革事例以举人入选犹患其少耳何壅滞之有
　　一或疑均民之説以为人各安其居乐其业足矣何事纷纷率天下而路乎不知徙逺方之民以实广虚汉人有此法矣自汉以来永嘉之乱靖康之乱中原之民倾国以去所存无几耳南之人众北之人寡南之土狭北之土芜无恠其然也司马迁曰本富为上末富次之奸富为下北人居闲旷之地衣食易足不务畜积一遇嵗祲流亡载道犹不失为务本也南人太众耕垦无田仕进无路则去而为末富奸富者多矣末富未害也奸富者目前为我大蠧而他日为我隠忧长此不已尚忍言哉今均民之法行南人渐北使末富奸富之民皆为本富之民民力日纾民俗日厚生息日广财用日寛唐虞三代复还旧观矣若均浙直之民于江淮齐鲁均八闽之民于两广此于人情为最便而于事理为最急者也一虞集言三年之后视其成以地之高下定其额以次渐征之职今言开垦之月即定嵗入之米何也祖宗朝有开荒永不起科之例不行乆矣必于三年之后即目前无定则之田人将恫疑而不就也职今拟定上田每畆一斗下田照本地科则折筭名为一斗以半为其俸入实出五升而已其止于五升者板荒无粮之地向来弃置而尽力垦治为费已多畆出五升不为薄也其半荒者原有本地粮额决不可少正额之外加出五升亦不轻矣且今日之大利在田垦而粟贱和籴易而畜积多耳不在多取也况有嵗入之米为据即可以定其所垦之田即可以定其入籍之人彼应募者又何吝此两年之入乎
　　一耕垦武功爵例
　　二人耕水田十畆入米一石二十人耕百畆入米十石为小旗内以五石为本名粮余半纳官小旗给帖许立籍广种
　　五十人耕二百五十畆入米二十五石为总旗内以十二石五斗为名粮余半纳官总旗许嫡男一名考县童生
　　一百人耕五百畆入米五十石为试百户内以二十五石为俸余半纳官试百戸许县考童生二人一百五十人耕七百五十畆入米七十五石为百户内以三十七石五斗为俸余半纳官百戸许县考童生三人
　　二百人耕一千畆入米一百石为副千戸内以五十石为俸余半纳官副千戸许县考童生四人
　　二百五十人耕一千二百五十畆入米一百二十五石为正千戸内以六十二石五斗为俸余半纳官正千户许县考童生五人
　　三百人耕一千五百畆入米一百五十石为指挥佥事内以七十五石为俸余半纳官指挥佥事许县考童生六人
　　三百五十人耕一千七百五十畆入米一百七十五石为指挥同知内以八十七石五斗为俸余半纳官指挥同知许县考童生七人
　　四百人耕二千畆入米二百石为指挥使内以一百石为俸余半纳官指挥使许县考童生八人
　　一凡应募者不论南北官民人等但各自备工本到闲旷地方或认佃无主荒田或自买半荒堪垦之田即于本处报官府县即与查勘丈量明白编立步口号开造鱼鳞图册类报本道就令开垦成田入米之后该道仍亲诣丈勘申详题请给劄俱准世袭职衔与卫所官一体行事仍给劄文令嫡亲子弟孙侄考试有司照验帖文事理仍准同官五员连名保结卽与收考其以他人冒顶幸进者依冒籍律同保连坐向后如阙田阙米本身及幸进子弟俱追劄革职除名或虽纳米而无实垦田畆者罪同其自副千戸以上本身愿改文官职衔者或文官已经休致而愿进阶及加衔加服色者咨送吏部酌量相应职级奏请定夺若勋戚大臣虽不以卫所职衔为重而能为国为民将自已庄田开垦成熟者聴其推及族姓或自愿请给恩典者该部代为陈奏取自上裁
　　一凡垦田者若买到有主半荒之田此田原有本地粮差俱要于本等粮差之外另自纳米为水田嵗入之数其负欠本等粮差者先纳米扣足后筭嵗入
　　一所垦之田若是板荒地土未入粮额者聴慿告官开垦水旱耕种止纳余米官民军灶人等不许生端科索扰害若是民田抛荒无主者聴其告官佃种止完承佃之后本地应出粮差有司不得指以旧逋勒令赔纳开垦成熟原主复来争业者遵奉恩诏事例断给荒田价值
　　一凡垦田必须水田种稻方准作数若以旱田作数者必须贴近泉溪河沽泊朝夕常流不竭之水或从流水开入腹里沟渠通达因而畦种区种旱稻二麦棉花黍稷之属仍备有水车器具可以车水救旱筑有四围堤岸可以捍水救潦成熟之后勘果水旱无虞也依后开法例准折水田一体作数若不近流水无法可以通濬而能凿井起水区种畦种成熟者用力为艰定以一畆准水田一畆其以若干畆准一畆者止纳一畆余米旱田余米除旱稻小麦准作米数外有以黍稷豆等上纳者照依时价加添作数
　　一旱田通水灌溉者即古人井田之制损地愈多其田愈沃今定准折之数除有见成河沽泉溪泊之外其以实地开作渠沟塍岸者每百畆损田十畆即准水田百畆损田五畆准作五十畆损田三畆准作三十畆损田二畆准作二十畆二畆以下不准作数
　　一凡实地种水田须多开沟浍作径畛费田二十分之一以上方为成田近大川者减三之一宁可过之无不及焉若平原漫衍无径涂沟洫望幸天雨水旱无备者谓之不成田不准作数勘时全要备细杳明造册其成田入米授职考试之后复有水旱灾伤以致抛荒不能遽复者许告明于别处垦补其抛荒不报止以纳米搪塞者事发本身子弟俱行削革余田没官另募垦种有首告者以半充赏
　　一凡水行地皆可灌凡地得水皆可佃故地须水灌必委曲用其水水须地行必委曲用其地凡应募人众或买或佃或认开积荒所承地土倘去江河溪涧稍逺中间开通沟洫畜泄水道须从隣田经过要从附近人户买田开濬者须慿地方人等议同和买比于时值量加半倍多至一倍为止垦戸不得以应募为辞抑勒强买田主亦不得以方圆为辞高求价值违者许各具情赴官聼裁断
　　一垦田用水其间开塞筑治之事有与地方官民相关者或和害互相争执工费互相推调院道宜选委贤能官员亲诣查勘斟酌调停务期两利无害一切兴修工费有应属原系官民者有应属垦田官民者有共利共害应均摊出办者俱须从公裁处无得曲徇一面之词致有偏累亦无得因其互争槩从废阁以致有害不除有利不举两下亦宜平心聴处如有偏执成心理屈求伸者合行尽法究罪
　　一垦田去处有大工作如开河渠造牐坝等有肯一力造办者有集合众力造办者俱报官勘明兴工功成报勘如费银一千两准作水田一千畆一体授职入籍但无入米亦无官俸此外本人别有开垦地畆照数纳米给俸
　　一邉方急去处于耕种地所造如式吊角空心敌台一座约用银一千两者准水田一千畆更高大多费者勘实逓加准田之数但造台受职者止许受职入籍亦无入米无官俸此外开垦田畆照常入米给俸其所造敌台平时即与本官居住仍令于台上各备大小火铳药弩等件遇有边警集户下壮丁于台上射打若杀贼数多获有功级照依边方事例一体给赏其能自备马匹盔甲军火器械本官率领户下壮丁遇有零犯大举与官军犄角杀贼获有功级而愿陞者于屯卫职级之外另陞职级悉依军政事例给黄世袭此项职级与耕垦无与不在阙田阙米革除职名之限愿赏者聼一冲边要地人人惮往独能筑治台堡开垦地畆者与内地难易迥絶应照辽东诸生顺天乡试事例特立边字号令其中式稍易以示激劝
　　一今抚按司道职掌勅中皆带营田官不须耑设第人情各是所习各安所近须择其耑意明农者使居其任可矣独府州县佐宜归并他务选用一员専理以便责成
　　一开垦去处所选用司道府县正佐聼在京九卿科道访实保举通知农田水利及有志富民足国者从优选授或未防保举而自愿告就查无规避情繇者聴果有成绩从优陞迁或加衔管事其任乆功多者破格超迁以示优异或就于本处超迁以便责成
　　一议者言荒地有司多有隠匿私税者故以荒为利最忌开垦此或未必尽充囊橐即以给官中公用或抵补荒粮亦属非法且境内之土尽辟人必聚何虑无财用今后功令既颁就垦既众若犹仍故习生端借口或诡言境无荒芜或禁止和买或抑勒承佃如此沮人心挠成议者该抚按司道访实防处
　　一新授指挥以下官员俱用附近卫所名色别称屯田职衔如附近某卫者即衔称某卫屯田指挥使位本官之下如指挥使即序本卫指挥使之下本卫指挥同知之上也若此地官员既多愿自于要去处设立屯卫衙门及屯学者聴其行移文案若闗职级等事俱经繇本卫印官申详院道若田土钱粮事宜经繇府州县申详或有迫切及枉抑难明事情径自陈告院道不关本卫所之事
　　一屯卫所官员除有军功世袭外其余但以耕垦入米为事不在征调之限其户下丁夫除自愿应募充兵者聴其余不计边方将官用强勒充家丁以致人心不安良法沮壊如有故违者许被害人轻则陈告重则奏请处治因而煽诈者计赃论罪
　　一凡以垦田授职者通不许私自顶名代职违者以假官论子弟考试者以冒籍论其田没入官另行召募耕种首告者以没田一半充赏
