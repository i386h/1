<!-- { "loadSidebar": true } -->
　　齐民要术曰凡伐木四月七月则不虫而坚韧榆荚下桑椹落亦其时也然则凡木有子实者候其子实将熟皆其时也【非时者虫蛀且脆也】凡非时之木水沤一月或火煏取干虫则不生【水浸之木皆亦柔韧】周官曰仲冬斩阳木仲夏斩隂木【郑司农云阳木春夏生者隂木秋冬生者松柘之属郑曰阳木生山南者隂木生山北者冬则斩阳夏则斩隂调坚也今案北之性不生虫蠧四时皆得无所选焉山中杂木自非七月四月两时杀者率多生虫无山南山北之异郑君之説又无取则周官伐木葢以顺天道调隂阳未必为坚韧之异虫虫者也】礼记月令孟春之月禁止伐木孟夏之月无伐大树【逆时气也】季夏之月树木方盛乃命虞人入山行木为斩伐季秋之月草木黄落乃伐薪为炭仲冬之月日短至则伐木取竹箭淮南子曰草木未落斧斤不入山林【九月草木解也】崔实曰自正月以终季夏不可伐木必生蠧虫或曰以上旬伐之虽春夏不蠧犹有剖析间解之言又犯时令非急不伐十一月伐竹木十二月斩竹伐木不蛀斫松在下后上前永无白蚁他树亦同

　　农政全书卷三十七
<子部,农家类,农政全书>
　　钦定四库全书
　　农政全书卷三十八
　　明　徐光启　撰
　　种植
　　木部
　　榆尔雅曰榆白枌又曰藲荎【注曰枌榆先生叶却着荚皮色白藲荎今之刺榆广志曰有姑榆有郎榆案今世有刺榆木甚牢韧可以为犊车材梜榆可以为车毂及器物山榆可以为芜荑凡种者宜种刺梜两种利者为多其饮软弱例非佳好之木也】
　　齐民要术曰榆性扇地其隂下五谷不植【随其髙下广狭东西北三方所扇各与树等】种者宜于园地北畔秋耕令熟至春榆荚落时收取漫散犁细畊劳之榆生共草俱长明年正月初附地芟杀以草覆上放火烧之【一根上必十数条俱生止留一根强者余悉搯去之】一岁之中长八九尺矣【不烧则长迟也】后年正月二月移栽之【初生即移者喜曲故须丛林长之三年乃移栽】初生三年不用采叶尤忌采心【采心则科茹太长更须依法烧之则依前茂矣】不用剥沐【剥者长而细又多瘢痕不剥则短麄而无病谚曰不剥沐十年成毂言易麄也必欲剥者宜留二寸】于壍坑中种者以陈屋草布壍中散榆荚于草上以土覆之烧亦如法【陈草还似肥良胜粪无陈草者用粪粪之亦佳不粪虽生而瘦旣栽移者烧亦如法也】
　　又种榆法其余地畔种者致雀损谷旣非丛林率多曲戾不如割地一方种之其田土薄地不宜五谷者唯宜榆及白杨地须近市【卖柴夹叶省功也】梜榆刺榆凡榆三种色别种之勿令和杂【梜榆荚叶味苦凡榆荚味甘甘者春时将煮卖是须别也】先耕地作垅然后散榆荚【垄者看好料理又易三寸一荚稀穊得中】散讫劳之榆生芟杀烧斫一如前法三年春可将荚叶卖之五年之后便堪作椽不梜者即可砍卖【一根十文】梜者镟作独乐及盏【一个三文】十年之后魁椀瓶榼器皿无所不任【一椀七文一魁二十瓶榼器皿一百文也】十五年后中为车毂及蒲桃【二口值二百车毂一具值绢三疋】其岁岁科简剥治之功指柴顾人十束雇一人无业之人争来就作卖柴之利己自无赀【岁出万束一束三文则三十贯荚叶在外也】况诸器物其利十倍【于柴十倍岁收三十万】斫后复生不劳更种所谓一劳永逸能种一顷岁收千疋唯须一人守护指挥处分旣无牛耕种子人功之费不虑水旱风虫之灾比之谷田劳逸万倍男女初生各与小树二十株比至嫁娶悉任车毂一树三具一具值绢三疋成绢一百八十疋聘财资遣麄得充事
　　崔寔曰二月榆荚成及青收干以为防蓄【旨美也蓄积也司部收青小蒸曝之至冬以酿酒滑香宜养老诗云我有防蓄亦以御冬也】色变白将落可作防随节早晏勿失其适【音牟防音头榆酱】
　　农桑通诀曰榆酱能助肺杀诸虫下气榆叶曝干捣罗为末盐水调匀日中炙曝天寒于火上熬过拌菜食之味颇辛美榆皮去上皱澁干枯者将中间嫩处剉干硙为粉当歉岁亦可代食昔沛丰岁饥民以榆皮作屑煮食之人赖以济焉
　　扈先生曰榆根皮作面可和香剂嫩叶煠浸淘净可食榆钱可羮又可蒸糕饵榆皮湿捣如糊粘瓦石极有力汴洛以石为碓嘴用此胶之
　　楸梓榎尔雅曰槐小叶曰榎大而皵楸小而皵榎椅梓鼠梓又曰如木楸曰乔【郭璞注曰槐当为楸楸细叶者为榎老乃皮粗皵者为楸小而皮粗皵者为榎椅梓即楸楰楸属今人谓之苦楸江东人谓之虎梓　诗义疏曰楸梓之疏理色白而生子者为梓　説文曰槚楸也然则楸梓二木相类者也白色有角者名为梓似楸有角者名为阙　或名子根黄色无子者为柳楸世人见其色黄者为荆黄根也　楸之与梓本同末异梓名木王植于林诸木皆内拱造屋有此木则羣材皆不震楸木湿时脆燥则坚良材也榎槚也亦楸属叶大而早脱故谓之楸叶小而早秀故谓之榎】
　　齐民要术曰宜割地一方种之梓楸各别无令和杂又曰种梓法秋耕地令熟秋末冬初梓角熟时摘取曝干打取子耕地作垄漫散即再劳之明年春生有草枝令去勿使荒没后年正月间斸移之方步两步一树【此树须大不得穊栽】即无子可于大树四面掘坑取栽移之一方两步一根两畆一行一行百一十株五行合六百株十年后一树千钱柴在外车板盘合乐器所在任用以为棺材胜于松栢
　　扈先生曰春月断其根瘗于土遂能发条取以分种又曰花叶饲猪并能肥大且易养
　　松杉栢桧尔雅曰栢椈柀檆桧栢叶松身【李时珍曰松百木之长犹公故字从公四时常青不改柯叶三针者为括子松七针者为果松千岁之松下有茯苓上有兔丝又有赤松白松鹿尾松杉一名檆一名沙一名防有赤白二种赤杉实而多油白杉虚而干燥树类松而榦端直　栢一名椈隂木也凡木皆向阳栢独向隂指西古以生泰山者为良今陜州宜州密州皆佳而干陵尤异木之文理多为云气人物鸟兽状态分明径尺一株可值万钱川栢亦细腻以为几案光滑悦目　桧一名栝今人名圆栢以别侧栢】
　　事类全书云栽松春社前带土栽培百株百活舍此时决无生理也斫松木须五更初便削去皮后无白蚁山人斫老松根取松脂燃之以代油烛亦贫家之利农桑通诀曰插松用惊蛰前后五日斩新枝斸阬入枝下泥杵相视天隂即插遇雨十分生无雨即省分数种松栢法八九月中择成熟松子【栢子同】去台收顿至来春春分时甜水浸子十日治畦下水土粪漫散子于畦内如种菜法或单排点种上覆土厚二指许畦上搭短棚蔽日旱则频浇常须湿润至秋后去棚长髙四五寸十月中夹薥稭篱以御北风畦内乱撒麦糠覆树令稍上厚二三寸止【南方宜微葢】至谷雨前后手爬去麦糠浇之次冬封葢亦如此二年之后三月中带土移栽先橛区用粪土相合内区中水调成稀泥植栽于内拥土令区满下水塌实【无用杵筑脚踏】次日有裂缝处以脚蹑合常浇令湿至十月祛倒以土覆藏毋使露树至春去土次年不须覆栽大树者于三月中移广留根土【谓如一丈树留土方三尺地逺移者二尺五寸一丈五尺树留土三尺或三尺五寸】用草绳纒束根上树大者从下剸去枝三二层树记南北运至区处栽如前法种树书曰栽松须去尖大根惟留四边须根则无不盛春分后勿种松秋分后方宜种法大概与竹同只要根实不令动揺自然活
　　齐民要术曰油松法将青松斫倒去枝于根上凿取大孔入生桐油数斤待其渗入则坚久不蛀他木同本草曰松花用布铺地击取其蘂和沙糖作饼甚清香不能久留
　　又曰松子出辽东云南者尤大食之香美
　　又曰松脂一名松膏一名松香一名松胶一名松肪一名沥青皆为物用
　　扈先生曰插杉法江南宣歙池饶等处山广土肥先将地耕过种芝蔴一年来岁正二月气盛之时截嫩苗头一尺二三寸先用橛舂穴插下一半筑实离四五尺成行密则长稀则大勿杂他木毎年耘锄至髙三四尺则不必锄如山可种则夏种粟冬种麦可【阙】　杉木斑文有如雉尾者谓之野鸡斑入土不腐作棺尤佳不生白蚁烧灰最能发火药今南方人造舟屋多用之又曰种栢九月中栢子熟时采俟来年二三月间用水淘取沉者着湿地二三日淘一次芽出将劚熟地调成畦水饮足以子匀撒其中覆细土半寸再以水压下二三日浇一次勿太湿勿大干旣生四围竖矮篱防之恐为虾蟇所食常浇水粪俟长髙数尺分栽
　　又曰秋时剪小枝二三尺亦可插活
　　农桑通诀曰桧种如松法插枝者二三月桧芽蘖动时先熟劚黄土地成畦下水饮畦一遍渗定再下水成泥浆斫下细如小指桧枝长一尺五寸许下削成马耳状先以杖刺泥成孔插桧枝于孔中深五六寸以上栽宜稠密常浇令润泽上搭矮棚蔽日至冬换作暖廕次年二三月去后候树髙移栽如松栢法
　　洞庭陆氏曰移松杉栢桧冬至及年尽虽不带土根亦活正月九分活二月七分活清明后半活
　　便民图曰松杉栢桧俱二月下种次年三月分栽椿禹贡曰杶【一作櫄一作橁今名香椿　农桑辑要曰本实而叶香有凤眼草者谓之椿木疎而气臭无凤眼草者谓之樗又云有花而荚者谓樗无花不实谓椿】
　　扈先生曰椿宜于春分前后栽之
　　又曰其叶自发芽及嫩时皆香甘生熟盐腌皆可茹梧桐尔雅曰荣桐木又曰榇梧【郭璞注云即梧桐也今人以其皮青号曰青桐又名榇皮其木无节直生理细而性四月开花五六月结子荚长三寸许五片合成老则开裂如箕名曰櫜鄂子缀其上大如黄豆云南者更大可生噉亦可炒食遁甲书云梧桐可知月正闰岁生十二叶一边六叶从下数一叶为一月有闰则十三叶视叶小处则知闰何月立秋之日如某时立秋至期一叶先坠　又有白桐一名华桐一名泡桐华而不实蔡邕月令曰桐始华桐木之后华者也　冈桐一名油桐一名荏桐一名罂子桐一名虎子桐实大而圆取子作桐油入漆及油器物艌船为时所须人多僞为之惟以篾圏掸起如皷面者为真　海桐生南海及雷州白而坚韧可作绳入水不烂】
　　齐民要术曰青铜九月收子二三月中作一步圆畦种之【方大则难裹所以须圆小】治畦下水一如葵法五寸下一子少与熟粪和土覆之生后数浇令润泽【此木宜湿故也】当岁即髙一丈至冬竖草于树间令满外复以草围之以葛拥道束置【不然则冻死也】明年三月中移植于防斋之前娟净妍秀极为可玩明年冬不须复裹成树之后剥下子一石【子于叶上生多者五六少者二三也】炒食甚美【阙　　　无阙也阙】　无子【冬结似子者乃是明年之花房】亦绕大树掘坑取栽移【阙】　　之后任为乐器【青桐则不中用】于山石之间生者乐器【阙】　青白二桐并堪车板盘合屧等用作
　　扈先生曰正二月内以黄土拌钜末少许或盆或地上俱可种上覆土末寸半许时时用水浇灌使土长湿待长尺余移栽冬间不用苫葢
