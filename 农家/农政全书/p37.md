<!-- { "loadSidebar": true } -->
<子部,农家类,农政全书,卷十七>
　　桔橰挈水械也通俗文曰桔橰机汲水也説文曰桔结也所以固属橰臯也所以利转又曰臯绶也一俯一仰有数在焉不可速也然则桔其植者而橰其俯仰者与荘子曰子贡过汉隂见一丈人方将爲圃畦凿隧而入井抱瓮而出灌搰搰然用力甚多而见功寡子贡曰有械于此一日浸百畦凿木为机重前轻挈水若抽数如沃汤其名为橰又曰独不见夫桔橰者乎引之则俯舍之则仰彼人之所引非引人者也故俯仰不得罪于人今濒水灌园之家多置之实古今通用之器用力少而见功多者






<子部,农家类,农政全书,卷十七>
　　辘轳纒绠械也唐韵云圆转木也集韵作犊辘汲水木也井上立架置轴贯以长毂其顶嵌以曲水人乃用手掉转纒绠于毂引取汲器或用双绠而逆顺交转所悬之器虚者下盈者上更相上下次第不辍见功甚速凡汲于井上取其俯仰则桔橰取其圆转则辘轳皆挈水械也然桔橰绠短而汲浅独辘轳深浅俱适其冝也扈先生曰此大拙不如吸法爲妙吸法有二一用人力工费力省一不用人力作之少费工料用之却甚利益















　　瓦窦泄水器也又名函管以瓦筒两端牙锷相接置于塘堰之中时于田水须预于塘前堰内叠作石槛以防筒口令于啓闭不然则水凑其处非惟难于窒塞抑亦冲渲渗漏不能乆穏必立此槛其窦乃成唐韦丹为江南西道观察使筑堤扞江窦以防涨此虽窦之大者亦其类也










　　石笼又谓之卧牛判竹或用藤萝或木条编作圏眼大笼长可二三丈高约四五尺以籖桩止之就置田头内贮磈石以擗暴水或相接连延逺至百歩若水势稍高则垒作重笼亦可遏止如遇隈岸盘曲尤宜周折以御奔浪并作洄流不致冲荡埂岸农家濒溪防田多习此法比于起叠堤障甚省工力又有石擗水与此相类










　　浚渠凡川泽之水必开渠引用可及于田考之古有沟洫畎浍以治田水书云濬畎浍距川是也逮夫防凿已逺井田变古后世则引川水为渠以资沃灌按史记秦凿泾为渠又关西有郑国白公六辅之渠外有龙首渠河内有史起十二渠范阳有督亢渠河北有广戾渠朗州有右史渠今懐孟有广济渠俱各溉田千百余顷利泽一方永无旱暵所谓人能胜天岂不信哉后之人有能因其地利水势继此而作益国富民可见速效凡长民者宜审行之























　　隂沟行水暗渠也凡水陆之地如遇高阜形势或隔田园聚落不能相通当于穿岸之傍或溪流之曲穿地成穴以砖石为圏引水而至若别无隔碍则当踏视地形用策索度其高下及经由处所画为界路先引濬犂耕过后复浚掘乃作甃穴上覆元土亦是一法如灌溉之余常流不絶又可蓄为鱼塘莲荡其利亦博或贯穿城邑巷陌及注之园囿池沼悉周于用虽逺近大小深浅曲直不同然皆洑流内达膏泽傍通水利之中最为永便此皆泉源在上或在平地易以通流如水在沟中当车水上之溉田则便也或遇田涝则反能撒水下之此又隂沟用水之变法





















　　井地穴出水也説文曰清也故易曰井冽寒泉食甃之以石则洁而不泥汲之以器则养而不穷井之功大矣按周书云黄帝穿井又世本云伯益作井尧民凿井而饮汤旱伊尹敎民田头凿井以溉田今之桔橰是也此皆人力之井也若夫岩穴泉窦流而不穷汲而不竭此天然之井也皆可灌溉田畆水利之中所不可阙者扈先生曰井以深大为佳如南方小井则用未博大而敞口则汲者惧险须如北方三四眼者以容辘轳即大善矣其盖则须极厚上施石栏焉既言井曷不具汲法也汲有三法汲为上辘轳次之挈绠缶爲下辘轳又有一种上文所具在中下之间





















　　水篣【薄庚切】集韵云竹箕也又笼也夫山田利于水源在上间有流泉飞下多经嶝级不无混杂泥沙淤壅畦埂农人乃编竹为笼或木条为棬芭承水透溜乃不壊田




　　农政全书卷十七
　　钦定四库全书
　　农政全书卷十八
　　明　徐光启　撰
　　水利
　　利用图谱
　　王祯曰水利之用众矣惟关于农事系于食物者録之然必假他物乃可成功所以访诸彼而得于此稽诸古而行于今啓秘于初传斡连机而同运或造谷食代人畜之劳或导沟渠集云雨之効或资米引于庖湢或供刻漏于田畴其余舟楫灌溉等事已具前篇览者当互相叅攷以尽水利之用云













　　濬铧书云濬畎浍距川今濬铧即此濬也周礼匠人为沟洫耜广五寸二耜为耦一耦之岱广尺深尺以此考之则知濬铧即耦耜之法其制大倍常铧鐴亦称是凡开田间沟渠及作陆堑乃别制箭犂可用此铧斵犂底爲胎煆铁为刃犂辕贯以横木二人扶之可使数牛挽行挿犂既深一去复囘即成大沟挑浚之力日省万数唐书天寳初开砥柱之险以通流石中得古铁犂铧上有平陆二字因改河北县为平陆县此盖先开险时所遗器也又泰山下旧有旷野其地汚下不任种莳土人呼曰淳于泊近于耕劚之际得旧铧大可尺余故老云闻昔有大铧用开田间去水沟堑当是此器因并记之以为兴利者之助












<子部,农家类,农政全书,卷十八>
　　水排集韵作□与同韦囊吹火也后汉杜诗为南阳太守造作水排铸为农器用力少而见功多百姓便之注云冶铸者为排吹炭今激水以鼓之也魏志曰胡暨字公至为乐陵太守徙监冶谒者旧持冶作马排毎一熟石用马百匹更作人排又费工力暨乃因长流水为排计其利益三倍于前由是器用充实以今稽之此排古用韦囊今用木扇其制当选湍流之侧架木立轴作二卧轮用水激转下轮则上轮所周弦索通激轮前旋鼓掉枝一例随转其掉枝所贯行桄因而推挽卧轴左右攀耳以及排前直木则排随来去搧冶甚速过于人力又有一法先于排前直出木簨约长三尺簨头竖置偃木形如初月上用秋千索悬之复于排前植一劲竹上带撁索以控排扇然后却假水轮卧轴所列拐木自上打动排前偃木排即随入其拐既落撁竹引排复囘如此间打一轴可供数排宛若水碓之制亦甚便捷故并録此
<子部,农家类,农政全书,卷十八>








　　水磨凡欲置此磨必当选择用水地所先尽并岸擗水激转或别引沟渠掘地栈木栈上置磨以轴转磨中下彻栈底就作卧轮以水激之磨随轮转比之陆磨功力数倍此卧轮磨也又有引水置闸甃爲峻槽槽上两傍植木架以承水激轮轴轴要别作竖轮用击在上卧轮一磨其轴末一轮傍拨周围木齿一磨既引水注槽激动水轮则上傍二磨随轮俱转此水机巧异又胜独磨此立轮连二磨也复有两船相傍上立四楹以茅竹为屋各置一磨用索缆于水急中流船头仍斜挿板木凑水抛以铁使不横斜水激立轮其轮轴通长旁拨二磨或遇泛涨则迁之近岸可许移借比他所又为活法磨庶兴利者度而用之




















　　水砻水转砻也砻制上同但下置轮轴以水激之一如水磨日夜所破谷数可倍人畜之力水利中未有此制今特造立庶临流之家以慿仿用可为永利













　　水碾水轮转碾也后魏书崔亮教民为辗奏于方张桥东堰谷水造水辗数十区岂水辗之制自此始欤其辗制上同但下作卧轮或立轮如水磨之法轮轴上端穿其碢榦水激则碢随轮转循槽轹谷疾若风雨日所毇米比于陆辗功利过倍











　　水辗三事谓水转轮轴可兼三事磨砻辗也初则置立水磨变麦作麺一如常法复于磨之外周造辗圆槽如欲毇米惟就水轮轴首易磨置砻既得粝米则去砻置辗碢榦循槽碾之乃成熟米夫一机三事始终俱备变而能通兼而不乏省而有要诚便民之活法造物之潜机今创此制幸识者述焉


<子部,农家类,农政全书,卷十八>
<子部,农家类,农政全书,卷十八>
　　水转连磨其制与陆转连磨不同此磨须用急流大水以凑水转其转高濶轮轴围至合抱长则随宜中列三轮各打大磨一槃磨之周匝俱列木齿磨在轴上阁以板木磨傍留一狭空透出轮辐以打上磨木齿此磨既转其齿复傍打带齿二磨则三轮之功互拨九磨其轴首一轮既上打磨齿复下打碓轴可兼数碓或遇天旱旋于大轮一周列置水筒昼夜溉田数顷此一水轮可供数事其利甚博尝至江西等处见此制度俱系茶磨所兼碓具用捣茶叶然后上磨若他处地分间有溪港大水仿此轮磨或作碓辗日得谷食可给千家诚济世之竒术也陆转连磨下用水轮亦可
　　水击面罗随水磨用之其机与水排俱同按图视谱当自考索罗因水力互击椿柱筛面甚速倍于人力又有就磨轮轴作机击罗亦为捷巧


<子部,农家类,农政全书,卷十八>
　　机碓水捣器也通俗文云水碓曰翻车碓杜頴作连机碓孔融论水碓之巧胜于圣人斵木掘地则翻车之类愈出于后世之机巧王隠晋书曰石崇有水碓三十区今人造作水轮轮轴长可数尺列贯横木相交如滚抢之制水激轮转则轴间横木间打所排碓稍一起一落防之即连机碓也凡在流水岸傍俱可设置须度水势高下为之如水下岸浅当用陂栅或平流当用板木障水俱使傍流急注贴岸置轮高可丈余自下冲转名曰撩车碓水若高岸深则为轮减小而濶以板为级上用木槽引水直下射转轮板名曰斗碓又曰鼓碓此随地所制各趋其巧便也













　　槽碓碓稍作槽受水以为舂也凡所居之地间有泉流稍细可选低处置碓一区一如常碓之制但前头减细后稍深濶为槽可贮水斗余上庇以厦槽在厦乃自上流用笕引水下注于槽水满则后重而前起水防则后轻而前落即为一舂如此昼夜不止可毇米两斛日省二工以嵗月积之知非小利
　　扈先生曰不言转输机括使后来者何述焉

<子部,农家类,农政全书,卷十八>
　　水转大纺车比车之制但加所转水轮与水转翻车之法俱同中原麻苎之郷凡临流处所多置之今按图写庶他方绩纺之家仿此机械比用陆车愈便且省庶同获其利




















　　缶汲水器左传宋灾乐喜为政具绠缶尔雅防云比卦初爻有孚盈缶注云辰在爻木上植东井井之水人所汲用缶杨恽曰田家作苦嵗时伏腊烹羊炰羔斗酒自劳酒后耳热仰天拊缶而呼乌乌应劭曰缶瓦器也今汲器用瓦亦缶之遗制也











　　绠郭璞云汲水索也易卦云汔至亦未繘井方言繘自关而东周洛韩魏间谓之络关西谓之繘绠或作防俗谓井索下系以钩今汲用之家必有辘轳为绠设也




　　农政全书卷十八
<子部,农家类,农政全书>
　　钦定四库全书
　　农政全书卷十九
　　明　徐光啓　撰
　　水利
　　泰西水法上
　　用江河之水为器一种
