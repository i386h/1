<!-- { "loadSidebar": true } -->
　　沈一贯山东营田疏曰臣闻军国之需最先足食生财之道贵在聚民顷因倭氛飚起海防戒严创设天津登莱巡抚以图战守更责内地巡抚计处兵食器械以资接济今山东巡抚缺防特允以尹应元徃彼整饬之臣查其旧勅山东廵抚原有营田一事后亦具文而不行今日时务特宜重此臣请皇上于勅书内特许便宜则可望山东一省不请戸部不派小民而自裕其海防之资臣惟山东古齐鲁地春秋时管仲拥鱼盐之利通财积货独称富强至今举臂胜事无不服借辅其君桓公尊王室攘夷狄为五覇首【自秦皇帝则挽黄腄负海之粟矣今登莱则古黄腄也其菽粟狼戾苦无所泄民甚病之】延至汉时尚称十二之国饷馈闗中冠带天下何其雄也乃今则仅仅裁自给而司农悉仰之江南该省甫一防海輙告不足甘弃沃饶坐视匮乏此岂无土哉无人故耳该省六府大抵地广民稀而迤东海上尤多抛荒谓宜脩管子之法管子曰凡有地牧民者务在四时守在仓廪国多财则逺者来地辟举则民留处今日之事宜令廵抚得自选亷干官员【吏部所选何官其官所干何事】将该省荒芜土地逐一查覈顷畆的数多方招致能耕之民如江西福建浙江山西及徽池等处不问逺近凡愿入籍者悉许报名择便官为之正疆定界署置安挿辩其衍沃原隰之宜以生五谷六畜之利语云荒田不耕才耕便争必严辑土人而告戒之毋阻毋争凡抛荒积逋一切蠲贷与之更始或听和买或听分种其新籍之名则为编戸排年为里为甲循阡履畆劝耕劝织或又听其寄学应举量增解额以作兴之听其试武科充吏役纳粟官以荣进之毋借为兵以骇其心毋重其课以竭其财有恩造于新附而无侵损于土著务令相安相信相生相养既有余力又为之淘濬沟渠内接漕流以轻其车马负担之力使四方辐辏于其间米多价平则鸣吠相应不烦逺输而获利已多海渠交通则商贾坌来鱼盐肆出而其利益广不出数年可称天府夫本地自称富庶足以省司农请发之烦免百姓加派之苦纾九重东顾之忧増环海长城之重矣今苐有司安循常而惮改作居民席世业而患分授必且曰地皆主籍原无抛弃田皆耰锄曾何荒芜而不知东人之习为惰农也已久即所谓主籍耰锄者悉皆卤莾灭裂而与荒芜正等耳【海内尽然即南人亦未免此】高允有言方一里田三万七千顷若劝之则畆益三升不劝则畆损三升乃百里损益之率为粟三百二十万斛况其广者乎东土之货弃于地东人之力藏于身安能如新集者勤而相劝以复周汉之齐鲁哉是事也宜専责巡抚之力担勇任而令巡按以时稽察之且重司道之选如近日霍鹏之在肃州以垦田间岂乏其人可令各举而用之以为率且精有司之选如先年申其学赵蛟杨果辈皆勤敏精干治邑如家岂乏其人宜不限科贡异流而器使以为长不必别立农官就府县见职可以责任不许别请钱粮就本省仓库可以通融事本不难得人即易数年前郑汝璧巡抚此地有其志矣而被流言以去美业不终臣甚惜之皇上奋诛岛夷海内方喁喁向风乐趋王事况招狭乡之民以就寛乡之地人心所欲因民之利而利事亦不劳管仲之事功虽不足为天下士大夫愿而姑取救时亦当有奋然而任者【思文后稷亦不足愿欤】且闻江北畿南可垦甚多又不特山东为然也以此风之利可益开矣奉圣防今财匮饷艰公私俱困地方官只图那借别省搜索穷民全不讲求地利生财之法览卿奏具见谋国忠猷务本正论便行与山东巡抚督率有司着实修举还着巡按御史稽查勤惰以行赏罚都添入勅内永逺遵行
　　附耿橘开荒申曰常熟县为设法开垦荒田以裕民生以裨国计事窃照本县坐滨江海田地髙下不齐肥脊叅半兼以赋役繁重民生游惰以故田多荒芜萧条满野然非土性之荒也水利未修旱涝无备荒者且歳有益焉则熟之难流移未还劳来未至则熟之难积逋未豁原主告争民虽有欲恳之心鲜不蛇豕视则熟之难风俗頺败邪行交作民不务本则熟之难卷查万厯二十八九两年间前任赵知县清勘坍荒有二项焉一曰板荒一曰坍江阖县四百八十四里内勘出旧板荒田地一万二千四十三畆一分九厘八毫于内芦苇荒田地七百一十九畆六厘四毫茭草荒田地四千八百六十七畆六分九厘九毫又新荒田地一万九千二百五十二畆九分八毫又勘出坍江田地并髙明坍沙二万三百五十八畆七分五厘坍江沈沦遂将槩县存留米抵补板荒隰畛具存复熟有待第入未限缓征芦苇则每已米一石秪征银二钱五分茭草每己米一石秪征银一钱二分五厘并不派其本色已经详允立石矣卑县自愧绵才无能彷佛万一而民生国计攸闗不敢不尽其犬马之愚试以荒田言之本县钱粮太重催徴属第一难事但有缓之一字即断防乎不可徴矣自二十九年勘缓之后及今又四阅防矣不闻有荒者之复熟第见有熟者之告荒何耶一冒荒名幸脱徴输视其田为身外之物频年莽莽而弗之恤即草泽之利窃取私收犹畏乎人知而稼穑之事东作西成遂絶于南畆年复一年人效其人将安所穷耶卑县查勘水利遍诣各乡遂设为方畧招民开垦一如左列欵断不少变毫芒此令一申未及半月即据二十五等都七等啚民陈福黄表等来告共愿垦田俱发开荒多者念畆少者十畆最少者五畆俱注名荒田册中嗣今已徃将开垦之人日益众荒芜之地日益开民生国计两有裨乎至于坍江一顷虽粮经豁免而土之在水原无丧失有坍则有涨此坍则彼涨其常理也合无清查沿江自白茆一带凡有新涨之田俱令计畆陞科若荒田中果有沙瘠不堪耕种者即以此粮补之而荒粮即与豁除期于不失原额而已【坍者熟田涨者白涂渐以成荡故抵补不尽】
　　一招抚流移入戸
　　钱粮之重也差役之繁也水旱之无救也民未有不流徙他方者田地抛荒职此之由合无利刻告示遍揭各乡令其宗族亲戚里排公正人等转相告布招致归耕归者必曲为安全务防得所
　　一尽豁积逋
　　查得荒田一项戸系逃絶粮从缓征自二十九年勘缓以至于今实未尝有厘毫之输纳也二十九年以上又可知矣积欠如是民虽有告垦之心实有所惧而不敢前即本县谕以免追亦有所疑而不敢信是荒田无复熟之期即粮无可完之日矣合无明给帖文凡荒粮在二十九年勘缓之列者今以徃尽免追征今而后照开垦事例三年半税五载全科乃大张告示防百姓家喻戸晓如是则疑惧释而胼胝集矣
　　一酌给牛种
　　小民应诏来耕也有有牛种者亦有无牛种者乃济农仓谷当此春日正出陈易新之会也合无畧仿古人补助之遗意查开垦小民委无工本及无大戸借给者许赴县告济量其垦田多寡工力难易酌给济农仓谷作牛种之资仍令该区大戸保领至秋成后祗照原数还仓不追耗利
　　一矜免杂差
　　告认告垦之民悉蠢愚孱弱可矜之民也其里排总甲塘图等项杂役本县防不差用而里排总甲塘图等役奸民不无乘机索诈者如解军巡逻挑河筑岸诸名色是已合无明给帖文为照一切杂差悉从矜免如有前项人等欺其愚弱或劳其筋力或科其毫厘者许执帖赴县口禀即将前项人等从重究拟
　　一禁絶豪强兼并
　　荒田之为荒也乆矣原戸何在而任其莽莽若是积欠若是夫荒而弃之熟而收之人任其劳已享其利此奸民故智而告垦者之所以不来也合无大张告示令新旧板荒各原戸赴县告认要将某区坵原田若干自某年抛荒今来认垦某年半税某年全征一一认明以后按所认年分催科其无人告认者许别戸告垦要将某区某坵某业戸田若干一向抛荒今来告垦某年半税某年全科一一告明给帖为照发该区公正督领开垦以后照所垦年分催科如是而成熟之后复有原戸告争告絶告赎者即豪强兼并之徒也此法立而崇本务实之人将安心芟柞草其有垦乎
　　一禁占芦苇茭草微利
　　板荒荒也芦苇茭草犹之乎荒也乃有等惰民嬾戸不为乆逺长虑逐茭芦之微利弃稼穑之大寳不惟自不力垦抑又忌人之垦究其心不过借荒名以逭钱粮挟小利而懐茍安致令土田渐跻于石版阛阓日入于萧条国计岁亏乎正额如之何其可者合无大张告示凡芦苇茭草等地悉令开垦复熟即有原戸私占者并许别戸告垦有原戸恃顽不容别戸告垦者许该区公正呈举究治
　　一明定税期
　　三年半税五载全科凡开荒者类然而吏书作弊或未及应税之期而出帖勘查良民受其扰及其逾应税之期而沈匿不举奸民専其利合无于帖文内刋载五等年分照依原来斗则填注某年免税某年起税某年免税若干某年起税若干某年全科若干一様二纸合同用印一给业戸备照一落该房粘卷仍挨顺年月编成字号以便查考使小民知税科一定奸者不得幸免良者无他烦费各各安心毕力也【更宜议寛寛则胜扵乆荒万万矣】一分任各区公正
　　公正者粮长之别名一区之领戸也前官查理坍荒及催徴钱粮率用此辈此辈亦稔熟土性民情况且保惜身家每规画调度小民视以为从违故开荒之事非责成此辈不可合无将各区荒田以十分为率分别难易着该管公正分投督开或以身先或借工本或多方招徕每年限田若干务在开完三年之后必于无荒凡告认告垦告讨牛种之真与夫开垦之虚实及秋后还仓等事一一委之有能尽心竭力悉辟荒芜者本县量行奬赏若玩愒不忠及有虚冒情者定按法究治一驱打行恶少归农
　　打行之风本县颇盛凡愚民有报讐复怨之事争投其党查得此辈皆系无家恶少东奔西趂之徒合无宻拏渠魁及被人告发者枷示之后发于各区开荒仍着该区公正收管季终赴县逓改行従善结状仍随乡约防聴讲夫枷示以杀其飘扬跋扈之气开荒务使有恒产恒心之归此变易风俗之一道而草亦有垦矣【但以重农之意复祖宗流罪之法则此数辈皆可归农否者则空言也】
　　一驱赌博游手归农
　　赌博之事荡败之媒盗之胚胎也本县此风颇盛合无宻拏开场者相客者枷示及被人告发者悉发各区开荒仍着大戸收管季终赴县逓改行従善结状仍随乡约防聴讲夫重惩开场相客则勾引无人而又并驱归农以约其散漫之身而抑其狂惑之志庻此风可变而草亦有垦矣
　　一驱贩盐无借归农
　　本县地滨江海兼以白茆浒浦福山三丈诸港与通泰海门各盐场径对风帆一指俄顷可达且于彼每盐一觔价不过一厘几毫于此则五六厘矣且于彼衣布米荳之属咸可相贸于此则银钱始售矣无耕耨获刈之劳而立享数倍之利此贩盐者之所以纷纷也卑县除一面责令巡盐主簿巡捡司巡捡以至本县练兵福山把总等官各严缉拏外除拒捕者斩绞列械者追配毫无姑息外其小船无械与无船有盐等小贩合无杖之以惩其过发之开荒以遂其生仍令该区公正收管季终赴县逓改行従善结状仍随乡约防聴讲夫大贩必除小贩归耕日渐月化草亦有垦矣
　　一驱讼师扛棍归农
　　俗之敝也讼师扛棍互相为市此辈多系无家穷棍合无惩创之后发于各区开荒着落公正收管每季终赴县逓改行従善结状仍随乡约防聴讲夫重之刑威以革其面驱之耕种以物其身刁狡无良之念将销镕于南畆而草亦有垦矣【按耿橘号蓝阳万厯三十四年任常熟知县水利荒政俱为卓絶】

　　农政全书卷八
<子部,农家类,农政全书>
　　钦定四库全书
　　农政全书卷九
　　明　徐光啓　撰
　　农事
　　开垦
