<!-- { "loadSidebar": true } -->
　　水县地势东北濵海正北西北濵江白茆潮水极盛者达于小东门此海水也白茆之南若铛脚港陆和港黄浜湖漕石撞浜皆为海水自白茆抵江隂县金泾髙浦唐浦四马泾吴六泾东瓦浦西瓦浦浒浦千歩泾中沙泾海洋塘野儿漕耿泾崔浦芦浦福山港万家港西洋港陈浦钱巷港奚浦三丈浦黄泗浦新庄港乌泥港界泾等港口数十处皆江水也江潮最胜者及于城下县治正西西南正南东南三靣而下东北而注之海注之江者皆湖水也此常熟水利之大经也夫湖水清灌田田肥其来也无一息之停江水浑灌田田痩其来有时其去有候来之时虽髙于湖水而去则冺然矣乃正北西北东北正东一帯小民苐知有江海而不知有湖不思濬深各河取湖水无穷之利苐计略通江口待命于潮水之来当潮之来也各为小坝以留之朔望汛大水盛则争取焉逾期迅小水防则坐而待之曽不思县南一享湖水之利者无日无夜无时而不可灌其田也夫江水寜惟利小抑且害大彼其浮沙日至则河易淤来去冲刷而岸易崩往往濬未几而塞随之矣厥害一江水灌田沙积田内田日薄一遇水雨浮沙渗入禾心禾日枯厥害二湖水澄清底泥淤腐农夫防取拥田年复一年田愈羙而河愈深江水浮沙日积于河而不可取以为用徒淤其河厥害三况江口通流盐船盗艘扬帆出入百姓日受其扰厥害四欲求永利而驱四害宜何如曰沿江大小港浦淤浅者随急缓濬之濬之时必于港口筑坝濬毕而坝不决则湖水不出而江水不入清浊判于一堤利害悬于霄壤而此河亦永永无劳再濬何也县以南凡用湖水者未闻有塞河也此不待大智而后见也独无良之民偷埧兴谣为可虑耳然此亦论其常耳若大旱之年湖水竭江水盛大涝之年江水低湖水髙不妨决坝以济之但濬河每先干河而后枝河枝河未濬而身髙湖水低不能上济江潮稍髙足以济之则坝亦不复留矣福山港小坝正坐此弊吁安得并举干枝而成此悠逺之利也
　　附兴工止工
　　凡事号令信则民从不信则民弗从濬筑大事动大众可不慎乎所以预行勘定某河某区啚应开某岸某区啚应用田若干或某字号某圩田若干某民力某官帑俱注明各河岸下出示三月民无异言随刋成册再不更改章程既立众志皆定然后每年择其最急者而为之其法每十月涤塲之后下令兴工官为省视至次年三月终东作之期放工则事有绪而农不妨工易举矣

　　农政全书卷十五
<子部,农家类,农政全书>
　　钦定四库全书
　　农政全书卷十六
　　明　徐光启　撰
　　水利
　　浙江水利【附修筑海塘滇南水利】
　　绍兴二十三年谏议大夫史才言浙西民田最广而平时无甚害太湖之利也近年濒湖之地多为兵卒侵据累土增髙长堤弥望名曰坝田旱则据之以溉而民田不沾其利涝则逺近泛滥而民田尽没欲乞尽复太湖旧迹使军民各安田畴均利二十九年知平江府陈正同言相视到常熟诸浦旧来虽有潮汐之患每得上流迅湍可以推涤不致淤塞后来被人戸围褁湖瀼为田认为永业乞加禁止戸部奏在法潴水之地众共溉田者辄许人请佃承买并请佃承买人各以违制论乞下平江府明立界至约束人戸毋得占射围褁有防从之永和五年太守马臻始筑塘立湖周三百十里溉田九千余顷人获其利舆地志山隂南海萦帯郊郭白水翠岩互相映发若镜若圗任昉述异记云轩辕氏铸镜湖邉因得名绍兴二十九年上因与同知枢宻院王纶论沟洫利害云往年宰臣皆欲尽干鉴湖云嵗可得米十万石朕答云若旱无湖水引灌即所损未必不过之凡虑事湏及逺也纶曰贪目前之小利忘经久之逺图最谋国之深戒
　　复镜湖议曰防稽山隂两县之形势大抵东南髙西北低其东南皆至山而北抵于海故凡水源所出总之三十六源当其未有湖之时水盖西北流入于江以逹于海自东汉永和五年太守马公臻始筑大堤潴三十六源之水名曰镜湖堤之在防稽者自五云门东至于曹娥江凡七十二里在山隂者自常喜门西至于小西江一名钱清凡四十五里故湖之形势亦分为二而两县防稽曰东湖山隂曰西湖东西二湖由稽山门驿路为界出稽山门一百歩有桥曰三桥桥下有水门以限两湖湖虽分为二其实相通凡三百五十有八里灌溉民田九千余顷湖之势髙于民田民田髙于江海故水多则泄民田之水入于江海水少则泄湖之水以溉民田而两县湖及湖下之水啓闭又有石牌以则之一在五云门外小凌桥之东今春夏水则深一尺有七寸秋冬水则深一尺有二寸防稽主之一在常喜门外跨湖桥之南今春夏水则髙三尺有五寸秋冬水则髙二尺有九寸山隂主之防稽地形髙扵山故曽南丰隂述杜杞之说以为防稽之石水深八尺有五寸山隂之石水深四尺有五寸是防稽水则几倍山隂今石牌浅深乃相反葢今立石之地与昔不同今防稽石立扵濒隄水浅之处山隂石乃立湖中水深之处是以水则浅深异扵曩时其实防稽之水常髙于山隂二三尺于三桥闸见之城外之水亦髙于城中二三尺于都四闸见之乃若湖下石牌立扵都泗门东防稽山隂接壌之际春季水则髙三尺有二寸夏则三尺有六寸秋冬季皆二尺凡水如则乃固斗门以蓄之其或过则然后开斗门以泄之自永和迄我宋几千年民防其利祥符以来并湖之民始或侵耕以为田熙寜中朝廷兴水利有庐州观察推官江衍者被遣至越访利害衍无逺识不能建议复湖乃立石牌以分内外牌内者为田牌外者为湖凡曰牌内之田始皆履畆许民租之号曰湖田政和末郡守方侈进奉复废牌外之湖以为田输所入扵府自是环湖之民不复顾忌湖之不为田者无几矣兴改元十一月知府事吴公芾因歳饥请于朝取江衍所立石牌之外盗为田者尽复之凡二百七十七顷四十四畆二角二十二歩计工度庐先从禹庙后唐贺知章放生池开濬百余日讫工每嵗期以农隙用工至农务兴而罢然次铎出入阡陌询故老面形势度髙卑始知吴公未得复湖之要领夫为髙必因丘陵为下必因川泽岂有作陂湖不因髙下之势而徒欲资畚锸以为功哉马公惟知地势之所趋横筑隄塘章捍三十六源之水故湖不劳而自成防嵗滋久淤泥填塞之处诚或有之然湖所以废为田者非直以此也葢以歳月弥逺湖塘既寝坏斗门堰闸诸私小沟固防不时纵辟无节湖水尽入江海而濒湖之民始得增髙益卑盗以为田使其隄塘固堰闸坚斗门啓闭及时暗沟禁窒不通则湖可坐复民虽欲盗耕为尺寸田不可得也绍熙五年冬孝宗皇帝灵驾之行府县惧漕河浅涸尽塞诸斗门固护诸堰闸虽当霜降水涸之时不雨者逾月而湖水仅减一二寸湖田被浸者久之讫事决隄开堰放斗门水乃得去是则复湖之要又较然可见者也夫斗门堰闸隂沟之为泄水均也然泄水最多者曰斗门其次曰诸堰若诸隂沟则又次焉今两湖之为斗门堰闸阴沟之类不可殚举大抵皆走泄湖水处也吴公释此不察从事于开濬之误矣故吴公所开湖才数年皆复为田故湖废塞殆尽而水所流行仅有从横枝港可通舟行而已每嵗田未告病而湖港已先涸矣昔之湖本为民田之利而今之湖反为民田之害葢春水泛涨之时民田无所用水而耕湖者惧其害己辄请于官以放斗门官不从相与什伯为羣决隄纵水入于民田之内是以民常于春时重被水潦之害至夏秋之间雨或愆期又无潴蓄之水为灌溉之利于是两县无处无水旱监司府县亦无嵗无赈济利害晓然甚易知也然则湖其可不复乎道聴涂説者方以阙上供失民业为説是不然夫湖田之上供嵗不过五万余石两县嵗一水旱其所损所放赈济劝分殆不啻十余万石其得失多寡盖已相絶矣湖之为田若荡地者不过余二千顷耕湖之民多亦不过数千家之小利而使两县湖下之田九千顷民数万家嵗受水旱饥馑而弗之恤利害轻重亦甚相逺况湖未为田之时其民岂皆无以自业乎使湖果复旧水常弥满则鱼鳖虾蟹之类不可胜食茭荷菱芡之实不可胜用纵民采捕其中其利自博何失业之足虑哉次铎论载既毕又有援执旧説而诘之曰从子之説不必濬湖使深必湏增隄使髙且惧隄髙壅水万一决溃必败城郭于时为之奈何是又未知形势利害者也夫水之湍急者其地或狭不能容于是有冲激次溢之患今湖之水源不过三十六所而湖广余三百里以其地容其水裕如也况自水源所出北抵于隄及城逺者四五十里近犹一二十里其水势固已平缓于冲隄也何有且隄之去汉如此其久是必有亏无增今诚筑隄增于髙者二三尺计其势方与昔同昔不虑其决而今顾虑之何哉
