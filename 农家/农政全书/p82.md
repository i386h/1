<!-- { "loadSidebar": true } -->
　　附地黄种须黒良田五徧细耕三月以上旬为上时中旬为中时下旬为下时一亩下种五石其种还用三月中掘取者逐犁后如禾麦法下之至四月末五月初生苗讫至八月尽九月初根成中染若须防为种者即在地中勿掘之待来年三月取之为种计一亩可收根三十石有草锄不限徧数锄时别作小刀锄勿使细土覆心今秋收讫至来年更不须种自旅生也唯锄之如此得四年不要种之皆余根自出矣
　　枸杞尔雅曰杞枸檵【郭璞注曰今枸杞也一名枸棘一名天精一名地仙一名却老一名苦杞一名甜菜一名地节一名羊乳枸杞二木名此木棘如枸之刺茎如杞之条故兼称之处处有之春生苖叶软薄堪食其茎干高三五尺丛生六七月开花红紫色随结实微长生青熟红味甘美根皮名地骨皮古以韦山为上近以甘州者为絶品今陜之兰州灵州以西并是大树子圆如樱桃干时可作果食】
　　种树书曰收子及掘根种于肥壤中待苗生剪为蔬食甚佳
　　博闻録曰种枸杞法秋冬间收子净洗日干春耕熟地作町濶五寸纽草稕如臂大置畦中以泥涂草稕上然后种子以细土及牛粪盖令徧苗出频水浇之又可挿种
　　务本新书曰枸杞宜故区畦种叶作菜食子根入药秋时收好子至春畦种如种菜法　又三月中苖出时移栽如常法伏内压条特为滋茂　一法截条长四五指许掩于湿土地中亦生
　　农桑通诀曰春夏采叶秋采茎实冬采根朱孺子防事道士王延正居大若岩汲于溪见二花犬因逐之入于枸杞丛下掘之根形如二犬食之忽觉身轻谚云去家千里勿食萝摩枸杞言其补精气也
　　茱萸礼记曰三牲用藙【注曰藙茱萸也　李时珍曰此即欓子也蜀人呼为艾子楚人呼为辣子古人谓之藙及榝子因其辛辣蜇口惨服使人有杀毅党然之状故有诸名　苏恭谓茱萸之开口者为食茱萸孟诜谓茱萸之闭口者为欓子马志谓粒大色黄黒者为食茱萸粒小色青緑者为吴茱萸山茱萸则不任食也其树处处有之江淮蜀汉犹多木高丈余三月开花七八月结实】
　　齐民要术曰二月栽之宜故城隄冡高燥之处【凡于城上种莳者先宜随长短掘壍停之经年然后于壍中种莳保泽沃壤与平地无差不尔者土坚泽流长物不逹经年倍树木尚小】实开便收之挂着屋里壁上令阴干勿使烟熏【烟熏则苦而不辛也】用时去中黒子【肉酱鱼醤偏可所用】
　　万毕术曰井上宜种茱萸茱萸叶落井中有化水者无瘟病
　　风土记曰俗尚九月九日谓之上九茱萸到此日气烈熟色赤可折其房以挿头云辟恶气御冬
　　决明尔雅曰薢茩【郭璞注曰药草决明也即青箱子有二种一种马蹄决明入药最良一种茳茫决明又小异二种皆可作酒麯嫩苗及花角惟茳茫可食马蹄靭苦不堪食也】
　　四时类要曰二月取子畦种同葵法叶生便食直至秋间有子若嫌老畨种亦得若入药不如种马蹄者博闻録曰园圃四旁宜多种蛇不敢入
　　黄精博物志曰天老云太阳之草名黄精【详见救荒本草】四时类要曰二月择取叶相对生者是真黄精擘长二寸许稀种之一年后甚稠种子亦得其叶甚美入菜用其根堪为煎术与黄精仙家所重
　　五加异物志云文章作酒能成其味以金买草不言其贵【即五加也一名五花一名文章草一名白刺一名追风使一名木骨一名金盐一名犲漆一名犲节又名五佳五叶交如者良】
　　扈先生曰取根深掘肥地二尺埋一根令没旧根甚易活苗生从一头剪取每剪讫锄土壅之久服轻身耐老明目下气补中益气精坚筋骨强志意叶可作蔬菜食五七月采根阴乾造酒有服五加皮散而获延年者不胜记或即为散以代汤茶饵之騐亦同
　　又曰正二月取枝挿亦易活
　　百合一名一名强瞿一名蒜脑藷一名夜合【根如葫蒜数十片相累或云是蚯蚓相纒结变作之其叶短而阔微似竹叶白花四埀者百合也叶长而狭尖如栁叶红花不四埀者山丹也茎叶似山丹而高红花带黄而四埀上有黒斑防其子先结在枝叶间者卷丹也又有一种色微緑者开花最迟俗名真百合】
　　四时类要曰二月种百合此物尤宜鸡粪每阬深五寸如种蒜法【又云取根曝干捣为麫细筛甚益人】
　　扈先生曰宜肥地加鸡粪熟锄春取根大者擘杂于畦中如种蒜法五寸一科二月半锄之满三遍则不锄不长三年大如盏频浇则花开烂熳清香满庭秋分亦可分
　　薏苡汉书曰马援在交阯常饵薏苡载还为种【一名芑实一名屋菼一名米一名鲜蠡一名薏珠子一名西畨蜀秫一名囘囘米一名草珠儿处处有之交阯者最大春生苗茎高三四尺叶如黍五六月结实以颗小色青味甘粘牙者良形尖而殻薄米白如糯米此真薏苡也可粥可麫可同米酿其一种圆而殻厚者即菩提子也】
　　扈先生曰九月霜后收子至来年三月中随耕地于垅内防种捞盖令平有草则锄
　　芭蕉【广志曰芭蕉一曰芭菹或曰甘蕉茎如荷芋重皮相裹大如盂升子有角子长六七寸有蔕三四寸角着蔕生为行列两两共对若相抱形剥其上皮色黄白味似葡萄甜而脆亦饱人其根大如芋魁大一石青色　南方异物志曰甘蕉草类望之如树株大者一围余叶长一丈或七八尺广尺余华大如酒杯形色如芙蓉茎末百余子大名为房根似芋魁大者如车毂实在华中每华一阖各六子先后相次子不俱生华不俱落此蕉有三种一种子大如拇指长而鋭有似羊角名羊角蕉味最甘好一种大如鸡卵有似羊乳味微减羊角蕉一种蕉大如藕长六七寸形正名方蕉少甘味最弱其茎如芋取濩而煮之则如丝可纺绩　扈先生曰今南中独漳浦甘蕉絶羙味】
　　齐民要术曰其茎解散如丝织以为葛谓之蕉葛虽脆而好色黄白不如葛色出交阯建安
　　异物志曰甘蕉如饴蜜甚美食之四五枚可饱而余滋味犹在齿牙间顾微广州记曰甘蕉与吴花实根叶不异直是南土暖不轻霜冻四时花叶展其熟甘未熟时亦苦涩【扈先生曰此谬矣吴下所有者蘘荷也】
　　萱诗曰焉得谖草【注曰谖草忘忧妇人佩其花则生男故名宜男鹿食九种觧毒之草萱乃其一故又名鹿葱董子云欲忘人之忧则赠之丹棘吴人谓之疗愁有单台有重台有秋萱有夏萱又有一种以色言之则名金萱以香言之名麝香萱五月开花姿韵可爱今田野间处处有之】
　　扈先生曰春间芽生移栽栽宜稀一年自稠宻矣春剪其苖若枸杞食至夏则不堪食种时用根向上叶向下当年开花皆千叶也
　　又曰五月采花八月采根今人多采其嫩苖及花跗作爼食
　　芥蓝【王祯农桑通诀曰芥之嫩者为芥蓝极脆东坡诗云芥蓝如菌蕈脆美牙颊响　扈先生曰芥蓝芥属也叶色如蓝故南人谓之芥蓝仍可擘取食故北人谓之擘蓝其叶大于菘根大于芥薹苗大于白芥子大于蔓菁花淡黄色其苖叶根心俱任为蔬子可压油亦四时可种四时可食大略如蔓菁也但食根之菜如芥芦菔蔓菁之属魁皆在土中此则魁在土上为异耳收根者湏四五月种少长擘食其叶渐擘魁渐大八九月并根叶取之叶作葅或作干菜根剥去皮或煑食或糟藏酱防留根至明春复发苖可采食三月花四月实子每亩收可三四石】
　　扈先生曰种芥蓝宜耕熟地厚壅之土强者多用草灰和之耕熟后或漫散子取次耘之或种苗长数寸移植之或就平地种或作埒大略与种蔓菁同法但须疎行则魁大子多每本令相去一尺余
　　又曰凡菜种多冬荣夏枯独芥蓝干枯收子之后根复生蘖经数年不坏盖一种之后无论子粒传生即原本亦供数年采拾冬月悉取叶空防根来年亦上或并斸去大根稍存入土细根来年亦生
　　又曰芥蓝茎叶用芝蔴油煑如常煑菜法食之并防其汁能散积痰其叶及子亦能消食积解面毒
　　又曰菜名蓝者不止因叶色似蓝北人直用作淀可染防帛胜于福青
　　莼鲁颂曰薄采其茆【注云茆鳬葵也诗义疏云茆与葵相似叶大如手赤圆有肥断着手中滑不得停也茎大如箸皆可生食又可约滑羮江南人谓之莼菜或谓之水葵本草云杂鲤鱼作羮亦逐水而性滑谓之淳菜或谓之水芹服食之不可多】
　　齐民要术曰近陂湖可于湖中种之近流水者可决水为池种之以深浅为水深则茎肥叶少水浅则叶多而茎痩莼性易生一种永得宜洁净不耐汚粪秽入池即死矣种一斗余许足用
　　苇尔雅曰苇丑防葭华蒹薕葭芦菼薍其萌虇【郭璞注曰苇其类皆防莠葭即今芦也蒹似萑而细葭苇也菼似苇而小实中今江东呼芦笋为虇然则芦苇之类其初生者皆名虇花名蓬蕽诗疏云薍或谓之荻至秋坚成即刈谓之藿生下湿地长丈许今处处有之】
　　农桑辑要曰苇四月苗髙尺许选好苇连根栽成土墩如椀口大于下湿地内掘区栽之纵横相去一二尺【欲得力则宻藏】至冬放火烧过次年春芽出便成好苇十月后刈之
　　一法二月熟耕地作垅取根卧栽以土覆之次年成苇又压栽法其苇长时掘地成渠将茎袪倒以土压之露其稍凡叶向上者亦植令出土下便生根上便成笋与压桑无异五年之后根交当隔一尺许斸一镢即滋旺矣其花絮沾湿地即生芦然不如根栽者
　　三月初生其心挺出其下本大如箸上鋭而细有黄黒勃着之污人手把取正白噉之甜脆一名蓫薚扬州谓之马尾幽州谓之防苹
　　蒲尔雅曰莞苻蓠其上蒚【郭璞注曰今西方人呼蒲为莞蒲蒚谓其头台首也今江东谓之苻蓠西方亦名蒲蒚中茎为蒚用之为席又名甘蒲又名醮石花上黄粉名蒲黄】
　　农桑通诀曰四月拣绵蒲肥旺者广带根泥移出于水地内栽之次年即堪用【其水深者白长水浅者白短】
　　扈先生曰春初生嫩叶出水时取其中心入地白蒻太如匕柄者生啖之甘脆以酣浸食如食笋法亦美周礼所谓蒲爼也亦可煠食烝食及晒干磨粉作饼食诗曰惟笋及蒲是矣八九月收叶可作扇又可作包褁蓆草扈先生曰小暑后斫起以备织蓆留老根在田壅培发苖至九月间锄起擘去老根将苖去稍分栽如挿稲法用河泥与粪培壅清明谷雨时复用粪或豆饼壅之即耘草立梅后不可壅若灰壅之则生虫退色灯草元扈先生曰种法与蓆草同最宜肥田痩则草细五月斫起晒干以尖刀钉板櫈上划开其心可防灯及为烛心其皮可制雨簑

　　农政全书卷四十
<子部,农家类,农政全书>
　　钦定四库全书
　　农政全书卷四十一
　　明　徐光啓　撰
　　牧养
　　六畜【杂附】
　　礼记月令曰季春之月合累牛腾马游牝于牧【累腾皆乗匹之名】仲夏之月游牝别羣则絷腾驹【孕任欲止为其牝气有余恐相蹄齧也】仲冬之月牛马畜兽有放逸者取之不诘
　　陶朱公曰子欲速富当畜五牸【牛马猪羊驴五畜之牸然畜牸则速富之术也】齐民要术曰服牛乗马量其力能寒温饮饲适其天性如不肥充繁息者未之有也
