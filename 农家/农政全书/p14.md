<!-- { "loadSidebar": true } -->
　　农桑通诀耙劳篇曰凡治田之法犂耕既毕则有耙劳耙有渠疏之义劳有盖磨之功今人呼耙曰渠疏劳曰盖磨皆因其用以名之所以散拨去芟平土壤也桓寛盐鐡论曰茂木之下无丰草大块之间无美苗耙劳之功不至而望禾稼之秀茂实栗难矣齐民要术云耕荒毕以鐡齿再徧耙之盖鐡齿已为之先再用耙而后劳之也今人但耕地毕破其块墢而后用劳平磨乃为得也齐民要术云耕地深细不得趂多看干湿随时盖磨待一段总转了横盖一徧每耕一徧盖两徧最后盖三徧还纵横盖之种麦地以五月耕三徧种麻地耕五六徧倍盖之但依此法除虫灾外小小旱干不至全损縁盖磨数多故也又云春耕随手劳秋耕待白背劳【盖春多风不即劳则致地虚燥秋田湿湿速劳则恐致地埂】又曰耕欲防劳欲再凡己耕耙欲受种之地非劳不可谚曰耕而不劳不如弃暴切见世人耕了仰着土块并待孟春盖若冬乏氷雪连夏亢阳徒道秋耕不堪下种也然耙劳之功非但施于纳种之前亦有用于种苗之后者齐民要术曰谷田既出垅每一遇雨白背时盖以帖齿纵横耙而劳之耙法令人坐上数以手断其草草塞齿则伤苗如此令地熟软易锄省力此用于种苗之后也南方水田转毕则耙耙毕则抄【抄见农器谱】故不用劳其耕种陆地者犂而耙之欲其土细再犂再耙后用劳乃无遗功也北方又有所谓挞者与劳相类齐民要术云春种欲深宜曳重挞【春气冷生迟不曳挞则根虚虽生輙死】虽生夏气热而速曳挞遇雨必致坚垎春泽多者或亦不须挞必欲挞者须待白背湿挞令地坚硬也又用曳打场圃极为平实今人凡下种耧种后惟用砘车碾之然执耧种者亦须腰繋轻挞曳之使垅土覆种稍深也或耕过田畆土性虚浮者亦宜挞之打令土实也今当耕种用之故附于耙劳之末然南人未尝识此盖南北习俗不同故不知用挞之功至于北方逺近之间亦有不同有用耙而不知用劳有用劳而不知用耙亦有不知用挞者今并载之使南北通知随宜而用无使偏废然后治田之法可得论其全功也
　　农桑辑要曰治秧田须残年开垦待氷冻过则土酥来春易平且不生草平后必晒干入水澄清方可撒种则种不陷土中易出【扈先生曰落秧宜清易拔落散宜浊易生根】壅田或河泥或麻豆饼或灰粪各随其地土所宜【麻豆饼畆三十斤和灰粪棉饼畆三百斤插禾前一日将棉饼化开匀摊田内耖然后插禾或草】
　　齐民要术收种篇曰凡五谷种子浥郁则不生生者亦防死种杂者禾则早晚不均舂复减而难熟粜卖以杂糅见疵炊防失生熟之节所以特宜存意不可徒然粟黍穄梁秫常嵗嵗别收选好穗絶色者函封髙悬之【扈先生曰收种特宜宻藏晋人云函封多不生谬也】至春治取别种以拟明年种子【耧耩秫种一斗可种一畆量其家田所须种子多少种之】其别种种子尝须加锄【锄多则无秕也】先治而别埋【先治塲净不杂窖埋又胜器盛】还以所治穰草蔽窖【扈先生曰窖藏为佳者土中恒受生气故】将种前二十许日开出水洮【浮秕去则无莠】即晒令燥种之依周官相地所宜而粪种之周官曰草人掌土化之法以物地相其宜而为之种【郑注曰土化之法化之使美以物地占其形色为之种黄白宜以种禾之属】凡粪种骍刚用牛赤缇用羊坟壤用麋渇泽用鹿咸泻用貆勃壤用狐埴垆用豕彊防用蕡轻防用犬【此草人职郑注曰凡所以粪种者皆谓煑取汁也赤缇縓色也渇泽故水处也泻卤也貆貒也勃壤分解者埴垆粘疏者强防强坚者轻防轻脆者故书骍为挈坟作蚠杜子春挈读为骍谓地色赤而土刚强也郑司农云用牛以牛骨汁渍为种也谓之粪种坟壤多蚠防也壤白色蕡麻也谓坟壤润解】汜胜之书曰种伤湿郁热则生虫也取麦种热可获择穗大强者斩束立塲中之髙燥处曝使极燥无令有白鱼有輙扬治之取干艾杂藏之麦一石艾一把藏以瓦器竹器顺时种之则收常倍取禾种择髙大者斩一节下把悬髙燥处苗则不败
　　农桑辑要曰汜胜之书曰牵马令就谷堆食数口以马践过为种无虸蚄等虫也薄而不能粪者以原蚕矢杂禾种种之则禾不虫又取马骨剉一石以水三石煮之三沸漉去滓以汁渍附子五枚【扈先生曰如此农家宜种附子今成都彰明县民间多种之不营他业也】三四日去附子以汁和蚕矢羊矢各等分挠令洞洞如稠粥先种二十日时以溲种如麦饭状当天旱燥时溲之立干薄布数挠令干明日复溲天隂雨则勿溲六七溲而止輙曝谨藏勿令复湿至可种时以余汁溲而种之则禾稼不蝗虫无马骨亦可用雪汁雪汁者五谷之精也使稼耐旱常以冬藏雪汁器盛埋于地中治谷如此则收常倍【扈先生曰北方斥卤之地最宜积雪地方多春旱故也】
　　农桑通诀播种篇曰书称黎民阻饥汝后稷播时百谷诗言降之穜稑稙穉菽麦奄有下国俾民稼穑盖言天相后稷之功也后之农家者流皆祖述之以至于今其法悉备周礼司稼掌巡邦野之稼而辨其种稑之种周知其名与其所宜地以为法而县于邑闾农书云种莳之事各有攸序能知时宜不违先后之序则相继以生成相资以利用种无虚日收无虚月何匮乏之足患冻馁之足忧哉正月种麻枲二月种粟脂麻有早晩二种三月种早麻四月种豆五月中旬种晚麻七夕以后种莱菔菘芥八月社前即可种麦经两社即倍收而坚好如此则种之有次第所谓顺天之时也地势有良薄山泽有异宜故良田宜种晩薄田宜种早良田非独宜晩早亦无害薄田种晩必不成实山田宜种强苗以避风霜泽田种弱苗以求华实孝经援神契曰黄白土宜禾黑坟宜麦赤土宜菽污泉宜稻所谓因地之宜也南方水稻其名不一大槩为类有三早熟而细者曰籼晩熟而香润者曰粳早晚适中米白而黏者曰稬二者布种同时每嵗收种取其熟好坚粟无秕不杂谷子晒干蔀藏置髙爽处至清明节取出以盆盎别贮浸之三日漉出纳草篅中晴则暴暖浥以水日三数遇隂寒则浥以温汤芽白齐透然后下种须先择美田耕治令熟泥沃而水清以既芽之谷漫撒稀稠得所秧生既长小满芒种之间分而莳之旬日髙下皆遍北土髙原本无陂泽遂一曲而田者纳种如前法既生七八寸防而栽之凡下种之法有漫种耧种瓠种区种之别漫种者用斗谷盛种挟左腋间右手料取而撒之随撒随行约行三歩许即再料取务要布种均匀则苗生稀稠得所秦晋之间皆用此法南方惟种大麦则防种其余粟豆麻小麦之类亦用漫种其法甚备齐民要术云凡种欲牛迟缓行种人令促歩以足蹑陇底欲土实种易生也今人制造砘车随耧种子后循陇碾过使根土相着功力甚速而当瓠种者窍瓠贮种随行随种务均匀犂随掩过覆土既深虽暴雨不至挞暑夏最为耐旱且便于撮锄今燕赵间多用之又曰菜茹有畦瓠果蓏殖于疆埸则是五谷之外蔬蓏亦不可阙者故谷不熟曰饥菜不熟曰馑物理论云百谷者三谷各二十种菜果各二十种共为百谷盖蔬果之实所以助谷之不及也是故烹葵食瓜乃繋之风农桑之诗畜菜取蔬互见于月令收敛之后然地有肥瘠能者择焉时有先后勤者务焉
　　若夫种莳之法姑畧陈之凡种蔬蓏必先燥爆其子地不厌良薄即粪之锄不厌频旱即灌之用力既多收利必倍大抵蔬宜畦种蓏宜区种畦地长丈余广三尺必种数日斸起宿土杂以蒿草火燎之以絶虫类并得为粪临种益以地粪治畦种之区种如区田法区深广可一尺许临种以熟粪和土拌匀纳子粪中苗出料视稀稠去留之又有芽种凡种子先用淘净顿瓠瓢中覆以湿巾三日后芽生长可指许然后下种先于熟畦内以水饮地匀掺芽种复筛细粪土覆之以防目曝此法菜既出齐草又不生
　　扈先生曰非草不生也草生迟于菜不得同孔而出少而易锄矣
　　凡菜有虫苦参根并石灰水泼之即死茍能依上法种莳非止家可足食余者亦可为资生之利

　　农政全书卷六
　　钦定四库全书
　　农政全书卷七
　　明　徐光启　撰
　　农事
　　营治下
　　农桑通诀锄治篇曰传曰农夫之务去草也芟夷蕴崇之絶其本根勿使能殖则善者信矣盖稂莠不除则禾稼不茂种苗者不可无锄芸之功也又説文云锄言助也以助苗也故字从金从助凡谷须锄乃可滋茂诗曰其鏄斯赵以薅荼蓼按齐民要术云苗生如马耳则镞锄【谚曰欲得谷马耳镞】稀豁之处锄而补之凡五谷惟小锄之为良【小锄者非直省功谷亦大胜大锄者草根繁茂用功多而收功亦少】苗出垅则深锄不厌数周而复始勿以无草为暂停【锄者非止除草乃地熟而谷多糠薄米息锄得十遍便得八米也】春锄起地夏为锄草故春锄不用触湿六月已后虽湿亦无嫌【春既浅隂米覆地湿锄则地坚夏苗隂厚地不见日故虽湿亦无害矣管子曰为国者使民寒耕而熟芸除草也】又云黍粟苗未与垅齐即锄一徧经五七日更报锄第二徧未蚕老毕报锄第三徧无力则止如有余力秀后更锄第四徧脂麻大豆并锄两徧止亦不厌早锄谷第一徧便科定每科只留两三茎更不得留多每科相去一尺两垅头空务欲深细第一徧锄未可全深第二徧惟深是求第三徧交浅于第二徧第四徧又浅于第三徧盖谷科大则根浮故也谚云谷锄八遍饿杀狗为无糠也其谷畆得十石斗得八米此锄多之效也其所用之器自撮苗后可用以代耰锄者名曰耧锄【见农器谱】其功过锄功数倍所辧之田日不啻二十畆或用劐子其制颇同如耧锄过苗间有小豁眼不到处及垅间草薉未除者亦须用锄理拨一遍为佳别有一器曰铲营州以东用之又异于此凡耘苗之法亦有可锄不可锄者旱耕块墢苗薉同孔出不可锄治此耕者之失难责锄也曾氏农书芸稻篇谓礼记有曰仲夏之月利以杀草可以粪田畴可以美土疆盖耘除之草和泥渥漉深埋禾苗根下沤罨既久则草腐烂而泥土肥美嘉谷蕃茂矣大扺耘治水田之法必先审度形势先于最上处潴水勿致走失然后自下旋收旋芸之其法须用芸爪不问草之有无必徧以手排漉务令稻根之傍液液然而后已荆扬厥土涂泥农家皆用此法又有足芸为木杖如拐子两手倚之以用力以趾塌拨泥上草薉拥之苗根之下则泥沃而苗兴其功与芸爪大类亦各从其便也【扈先生曰不如手芸之细】今创有一器曰芸荡以代手足工过数倍宜普效之【芸荡是二事俱不可已】慕文曰养苗之道锄不如耨耨今小锄也锄后复有薅防之法以继成其锄之功也夫稂莠荑稗杂其稼出盖锄后茎叶渐长使可分别非薅不可【薅即芸也】故有薅鼓薅马之説其北方村落之间多结为锄社咸十家为率先锄一家之田本家供其饮食其余次之旬日之间各家田皆锄治自相率领乐事趋功无有偷惰间有病患之家共力助之故田无荒秽嵗皆丰熟秋成之后豚蹄盂酒逓相犒劳名为锄社甚可效也今采摭南北耘耨之法备载于篇庶善稼者相其土宜择而用之以尽锄治之功也
