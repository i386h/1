<!-- { "loadSidebar": true } -->
　　给事傅崧卿守乡郡时侍郎陈槖上夏葢河议曰槖前因至上虞境内过夏葢湖而备究湖田之为害实吾民今日倒悬之苦有不得不言者古人设陂湖以备旱嵗王仲薿建请以为田乃引鉴湖自然淤淀已成田陆为说又有不妨民间水利之语其欺防甚矣【扈先生曰凡湖皆自然淤淀但不宜多作田以尽之使水无所容耳】然佃户占请之初各有畆数不敢侵冒当时湖之为田者才十二三佃户止于髙仰防作未敢涸湖以自便民田尚被其利但滀水不如曩日之多故诸乡之田嵗嵗有旱处比年以来冒占不已今则湖尽为田矣以夏盖湖推之诸处可以类见槖所知者止上虞余姚其他四邑皆不及知上虞余姚所管陂湖三十余所而夏葢湖最大周回一百五里自来防注上虞县新兴等五乡及余姚县兰风乡此六乡皆濒海土平而水易泄田以畆计无虑数十万唯借一湖灌溉之利今既涸之为田若雨不时降则拱手以视禾稼之焦枯耳其他诸湖所灌注皆不下数百顷植利人戸倚以为命而乃尽夺之一遇旱暵非唯赤子饥饿僵踣道路而计司常赋亏失尤多虽尽得湖田租课十不补其三四又况每遇旱嵗湖田亦随例申诉官中检放与民田等昨见上虞丞言曽防上司差委相度湖田利害因防对靖康元年建炎元年湖田租课除检放外两年共纳五千四百余石而民田縁失陂湖之利无处不旱两年计检放秋米二万二千五百余石只上虞一县如此以此论之其得其失岂不较然民间所损又可见矣但当时以湖田租课归御前与省计自分两家虽得湖田百斛而常赋亏万斛嬖幸之臣犹将曰此百斛者御前所得也不剏湖田何以有此省计亏羡我何知哉今湖田租课既充经费则漕台郡守固当计其得失之多寡而辨其利害夫公上之与民一体也有损于公有益于民犹当为之况公私俱受其害可不思所以革之耶建炎一年春邑民甞诉湖田之害于抚谕使者使者下其状于州县上虞令陈休锡遂悉罢境内之湖田翟帅以未得朝廷指挥数窘之陈不为变是嵗越境大旱如诸暨新嵊赤地数百里农夫无事于铚艾独上虞大熟余姚次之余姚七乡通江潮防注兼有烛溪湖等数处不可作田不曾废故亦熟而上虞新兴等五乡被夏葢湖之利尤为倍收其冬新嵊之民籴扵上虞余姚者属路不絶向使陈令行之不果则邑民救死不暇况他境乎夫以一县令尚能为之槖之所望于左右宜如何王廷秀曰水利记鄞县东西凡十三乡东乡之田取足于东湖俗所谓前湖是也西南乡之田所恃者广徳一湖环百里周以堤塘植榆栁以为固四面为斗门碶闸方春山之水泛涨时皆聚于此溢则泄之江夏秋交民或以旱告则令佐躬亲相视开斗门而注之湖髙田下势如建瓴阅日可浃虽甚旱亢决不过一二而稲已成熟矣唐正元中民有请湖为田者诣阙投匦以闻朝廷重其事为出御史按利否御史李后素衔命询咨本末利害之实锢献利者置之法湖得不废后素与刺史及其寮一二公唱和长篇记其事而刻之石诗语记湖之始兴于时已三百年当在魏晋也国初民或因浅淀盗耕有司正其经界禁其侵占太平兴国中禁黠民之窥其利而欲私之复进状请废湖朝下其事于州遣从事郎张大有騐视力言其不可废且摘唐御史之诗叙致详致记于石刻熙寜二年知县事张询令民濬湖筑堤工役甚备曾子固为作记厯道湖之为民利本末曲折以戒役人不轻于改废也元祐中议者复唱废湖之説直龙图舒亶信道闲居乡里庸诘折之记其事于林村资夀院縁云亭壁间谓其利有四不可废久之有俞襄复陈废湖之议守叶棣深罪襄不得骋遂走都省献其防蔡京见而恶之拘送本贯政宣间淫侈之用日广茶盐之课不能给宦官用事务兴利以中主欲一时佻躁趋竞者争献括天下遗利以资经费率皆以无为有县官刮民膏血以应租数时楼异试可丁忧服除到阙蔡京不喜楼而郑居中喜之除知随州不满意也异时髙丽入贡絶洋泊四明易舟至京师将迎馆劳之费不赀崇宁加礼与辽使等置来逺局于明中楼欲舍随而得明防辞行上殿于是献言明之广徳湖可为田以其嵗入储以待丽人往来之用有余且欲造画舫百柁专备丽使作渉海二巨航如元丰所造以须朝廷遣使上説即改知明州下车兴工造舟而经理湖为田八百顷募民佃租嵗入米仅二万石于是西七乡之田无嵗不旱异时膏腴今为下地废湖之害也
　　东钱湖濬议曰东钱湖一名万金湖以其为利重也在唐曰西湖葢鄮县未徙时湖在县治之西也天寳三年县令陆南金开广之宋屡濬治周回八十里受七十二溪之流四岸凡七堰曰钱堰曰大堰曰莫枝堰曰髙湫堰曰栗木堰曰平湖堰曰梅湖堰水入则蓄雨不时则啓闸而放之鄞定海七乡之田资其灌溉茭葑莼蒲荷芡滋蔓不除湖輙湮塞淳熙四年魏王镇州请于朝大浚之是年二月七日准尚书省劄子为魏王奏然当时所除茭葑未出湖堤既复填淤嘉定七年提刑程覃摄守捐缗钱置田収租欲嵗给濬治之费朝廷许其尽复旧址而后来有司奉行不防田租浸移他用湖益湮寳庆二年尚书胡榘守郡请于朝得度牒百道米一万五千石又濬之十月命水军畨上迭休且募七乡之食木利者助役各给劵食祁寒辍工明年春夏之交役再举农不使妨耕兵不使妨阅募渔戸徐毕之十月七日告成胡公犹惧其无以继也奏以赢钱二万八千三百四十七缗有竒増置田畆合旧谷硕俾赢三千令翔鳯乡长顾泳之主之分渔戸五百人为四隅人嵗给谷六石随茭葑之生则絶其种立管隅一人管队二十人以辖之有防悉如请自此不薙葑者十六年防无湖矣淳祐壬寅冬淛守陈垲因嵗稔农隙命制干林元晋佥判石孝广行买葑之防不差兵不调夫随舟大小葑多寡聴其求售交葑给钱各有司存初至数百人已而掉舟褁粮至者日千余可见逺近乐趋向也淘湖所収率以佐郡家支遣至此方全为淘湖之用元大徳间世家有以湖为浅淀请以撩田若干畆入官租者时都水营田分司追断复为湖延祐新志所谓欲塞钱湖此其渐也后因乡民告有司举行淘湖拘七乡有田食利之家分畆步髙下量拨湖葑随田多寡阔狭俾浚之积葑于塘防然宿葑春泛冬沈次年复生则有司所行为具文耳近年重修嘉泽庙有濯灵之异茭葑不泛荷茨莼芦生之者鲜然未足恃也但大旱之年放水湖下一举而涸知其积淤年久蓄水至浅东乡河道又皆浅澁旧称一湖之水可满三河半今仅一河而竭是可忧也又况职守者不谨辟唘碶闸傍湖人民通同渔戸毎于水溢之时乘时射利私自开闸网鱼泄水无度沿江堰坝又失修理日夜倾注于江防旱之策果安在哉其原置买葑田畆自元收以入官大明因之洪武二十四年本县耆民陈进建言水利差官董其事于农隙之时令七乡食利之家出力淘浚虽能少除葑草而根在复生况湖上溪涧沙土随雨而下久不治则淤塞如旧矣
　　徐献忠山乡水利议曰我松濒海数被倭患予寓居吴兴屡见各县山乡旱灾不收大受饥困山乡平田既少一遇旱暵泉流枯涸既无所资坐以待毙有司者徒见下乡平田颇有润色不肯特为奏免粮税予按视其地皆坐不知水利之故元儒梁寅有凿池溉田之议其略云畎畆之间若十亩而废一亩以为池则九亩可以无灾患百畆而废十亩以为池则九十亩可以无灾患予甞至上虞之下溉湖观之方知梁子之议可行而永久利民矣有志经国者当相视一乡之中择其最髙仰者割为陂湖先均其税额于众利之民次营别业以捕失田之户大展陂岸使广而多受虽亢旱之年不至耗涸从髙防下均资广及沾润一畨可以经月虽有防灾不能及矣【惟水库为妙止费大耳然山乡措置灰石沙等止费工力不费大钱钞】况陂湖之利鱼鰕杂产茭苇丛生贫者资以养生富者因而便利大雨一注众流复积前者既泻后者复蓄山乡水利无逾此者故叔孙之芍陂汝南之鸿隙陂古人成绩可以引见自非为民父母者力主其事愚民谁肯割其成业者乎至于下乡之田亦有髙亢不通资灌者莫若照依北方掘凿大井上置辘轳汲引之利亦足自办民可乐成不可谋始若出力任事维存乎人必须久任方有成功也
　　俞汝为注曰海邉斥卤地方恃防塘隔絶盐潮雨水洗去卤性有围筑成田者筑堤凿河引内湖之水以资灌溉而水逺难致雨泽稍稀便乏车救十年三熟此与山乡地形势相类近年民间告明官府豁除掘损田畆之粮于田心中开积水沟为夏秋车戽计凡沟溇多处其田多熟或于绕宅开池则近宅之地必有收成此苏松沿海地方试之有成效者但细访老农云每十亩之中用二亩为积水沟才可救五十日不雨若十分全旱年分尚不免于枯竭况一亩乎大抵水田稻苖全頼水养炎日消水甚易以十日消水二寸计之五十日该消去田间水一尺即二亩沟中亦不免于消水总计其润是沟中常有五六尺之积斯足用耳岂可望于夏秋亢旱之日且稻苗生长秀实该用水浸溉一百二十日十亩取二亩作积水沟仅救半旱斯言非谬必于山原上势相视洼下可蓄水处筑围大泽或环数里或环数十里上流之水涓涓不息庶足救济全旱矣常与潘知县鳯梧熟论西北垦荒之要潘云若计开田先计潴水真确见也
　　永乐间平江伯陈瑄奉命以四十万卒修海岸八百里海寜捍海塘记曰浙西江南之地抑潮捍海之利以千计是塘为急树石培土在在为力其工以万计是塘为大风猛潮峻不胜冲啮近海之濵难筑而善崩者以百计是塘为切塘无坏浙以西无海患塘不葺江以南且海患况浙哉夫是塘其创也自顾尹泳始其工颇力其修也或十载或五载民至于今独称杨郡丞冠其工颇固嗣是而修筑者不唯不固且不力有司病焉是嵗七八月之间风潮倍于昔而塘之决亦倍于昔郡大夫萧公有忧焉于是具状以上于大司空李公李公曰盍亟图之于是具状以上于司空大夫林公林公曰吾事也于是林公舘于其地萧公往来于其涂取财扵郡帑鸠卒于邑里伐石于太湖负土于草荡散公而甃之列卒而筑之分官而莅之塘髙若干丈自下以上尺无弗坚者塘长若干丈自北以南丈无弗实者塘濶若干丈自内以外寸无弗宻者一木一石其度其画其坚其实其宻无弗经林公者经始于九月落成于十有一月而塘告成
　　石海塘记曰淳祐十六年定海县新筑石塘成其髙十有一层侧厚数尺敷平倍之袤六千五十尺有赢基广九尺敛其上半之赢又十之五髙下若一从横布之如棊局仆巨木以奠其地培厚土以实其背植万桩以杀其冲役夫匠军民积土至三千余万而人不告劳阅春夏二时舎田趋役而农不告病伐石于山石頽而役者不伤运之于海波平而舟楫无恐以己酉春正月己未初基越六月甲寅凡十有七旬又五日而讫事先是定海塘以土木从事嵗有决溢之虞丁酉之秋江海为一民庐官寺营垒师屯被害尤酷知县事陈公亮剏用石板以防其外仅支数年大水至则与之俱去蔑有存者嵗在戊申风涛屡惊九月守臣岳甫始合军丁之辞以告于上命部使者与守行视覈其费以闻诏赐缗钱六万五千有竒圣训丁寜毋得茍简及是告成不愆于素【石海塘记】
