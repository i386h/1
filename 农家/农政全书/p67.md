<!-- { "loadSidebar": true } -->
　　务本新书曰桑生一二年脂脉根株亦必微嫰春分之后掘区移栽区北直上下裁成土壁壁底旁鏉其土下水三四外将桑箄儿靠壁栽立根科须得匀舒以土坚覆土壁地区地约髙三二寸大抵一切草木根科新栽之后皆恶揺摆故用土壁遮御北风迎合日色也今时移栽小桑微带根须上无寸土但经路逺风日耗竭脂脉栽后难活纵活亦不荣旺却称地法不宜此系拙谬今后应栽小树若路逺移多约十余树通为一束于根须上蘸沃稀泥泥上糁土上以草包【或蓆蒲包】包内另用淳泥固塞仍擗夹车箱两头不透风日中间顺卧树身上以蓆草覆葢预于栽所掘区下粪树到之时昼便下水依法栽培秋栽法平昔栽桑多于春月全树移栽春多大风吹摆加之春雨艰得又天气渐热芽叶难禁故多不活【活亦迟得力】若是斫去元榦再长树身桑闻铁腥愈旺地桑是其验也迤南地分十月埋栽河朔地脉颇寒故宜秋栽【霖雨内为上时】区深一尺之上平地约留树身一二指余者斫去栽罢地须坚筑以土封瘢比及地冻于上约量添粪春暖之后就粪拨为土盆雨则可聚旱则可浇树南春先种比及霖雨以来芽条丛茂就作地桑或削去细条存留旰者一二枝次年便可成树或是就压傍条一树又十余比之全树栽者树树必活桑亦荣茂也十月木迷宜栽埋头桑【截去桑身栽如秋栽】冬月根脉下行乘春并发一年之间长过元树栽二年之上桑谷雨其间但有芽叶不旺者以硬木贴树身去地半指一斧截断快锛更妙糁土封其树瘢树南种黍五七粒十余日始出芽条旱则频浇立夏之后不宜此法【大暑则不能】一嵗之中除大寒时分不能移栽其余月分皆可
　　农桑要防云凡新栽桑斫科采叶须得宜初栽后成科时中心长条上叶勿采其余在傍脚科止捋其叶且勿剸斫葢令枝条繁宻就为藩蔽以防牛畜咬掣摆拖挽之患后中心枝既粗即可剸斫在旁科条木根既盛脂脉尽归中心枝便可长成大树坚久茂盛不生糖心士农必用曰种艺之宜惟在审其时月又合地方之宜使之不失其中栽培所宜春分前后十日十月内并为上时春分前后以及发生也十月号阳月又曰小春木生长之月故宜栽培以养元气
　　又曰桑者易生之物除十一月不生活余月皆可仍须于园内稀种或麻黍为防毎嵗三月三日晴雨卜桑之贵贱
　　养树桑法墙围成园大小随人所欲将园内地耕劚熟方三尺许掘一阬【阬之方泽下粪水与栽地桑法同】将畦内种出荆桑全条连根掘出栽培亦如前法但所筑实土与地平上复用土封身一二尺周围自成环池【无雨则浇】待桑身长至一大人髙割去稍子则横条自长【任令滋长休科去新条当春不宜科科了数年不旺十二月内或次年正月科则不妨】如浇治有功至秋可长大如壮椽十月内或次年春可移为行桑【若不如此于园内养成从小便栽为行桑者多被风而孳畜损壊】野荆桑不成身者移根于园内养之亦同【栽培如地桑法芽出留旺者一条长至如大人髙其科养法如前】
　　务本新书曰压条法寒食之后将二年之上桑全树以兠橛祛定掘地成渠条上已成小枝者出露土上其余条树以土全覆树根周围拨作土盆旱宜频浇如无元树止就桑下脚窠依上掘渠埋压六月不宜全压士农必用曰春气初透时将地桑边傍一条稍头折了三五寸屈倒于地空处【多用栽子多屈防条随人所欲】地上先兠一渠可深五指余卧条于内用钩橛子即钉住【条短则二个长则三个】悬空不令着上其后芽条向上生如细杷齿状横条上约五寸留一芽其余剥去【可饲小蚕】至四五月内晴天己午时间横条两边取热溏土壅横条上成垅横条即为卧根至晚浇其根科【当夜卧根生须】至秋其芽条茁为条身至十月【或次年春分前后】际卧根根头截断取出土随间空处斫断一【拐子様】毎一根为一栽【此法出栽子无穷】
　　务本新书曰栽条法秋暮农隙时分预掘下区借地气经冬藏湿又分减栽时并忙区方深各二尺之上熟粪一二升与土相和纳于区内土宜北髙南下以留冬春雨雪【余区准此】腊月内拣肥长鲁桑条三二枝通连为一窠快斧斫下即将楂头于火内微微烧过毎四五十条与秆草相间作一束卧于向阳阬内【阬深长三四尺当预掘下防冬深地冻难掘】以土厚覆春已分后取出却将元区跑开下水三四升布粟三二十粒将条盘曲以草索系定卧栽区内覆土约厚三四指如或出露条尖三二寸覆土宜厚尺余俱当坚筑仍以虚土另封条尖已后芽生虚土自脱先于区南种地宜隂湿时时浇之若全卧栽者已后逐旋添土芽条长髙斫去傍枝三年可以成树或就作地桑
　　栽桑梢据埋头栽桑斫下桑梢相连三二枝为一窠栽如前法或于萝卜内穿过一枝假借气力更妙掘区坚埋依前法
　　垅种桑条秋耕熟地二月再摆匀东西起约量逺近拨土为区将腊月元埋桑条栽依前法或是单根肥长桑条依上栽之亦可
　　栽种桑条者若旧桑多处可以多斫萌条若是少处又虑斫伐太过次年悮蚕故具种椹压条栽条之法三者择而行之
　　士农必用曰挿条法墙围成园掘阬如地桑法大叶鲁桑条上青眼动时科条长一尺之上截断两头烙过每一阬内微斜挿三二条待芽出封堆虚土三五寸毎一根科止留一条至秋可长数尺次年割条叶饲蚕【止怕当年三伏日浇防不缺无不活者畦内挿亦可】如当处无可采之条预于他处择下大叶鲁桑腊月割条藏于土穴【如藏花果法接头透风则干了】至桑树条上青眼微动时开穴藏条上眼亦动截烙栽培用度如前
　　扈先生曰齐民要术云种椹而后移栽移栽而后布行务本新书云畦种之后即移为行桑无转盘之法二法皆可也
　　士农必用曰园内养成荆鲁桑小树如转盘时于腊月内可去不便枝梢小树近上留三五条椀口以上树留十余条长一尺以上余者皆科去至来春桑眼动时连根掘来于漫地内濶八步一行行内相去四步一树相对栽之【栽培浇灌如前法桑行内种在濶八步牛耕一缴地也行内相去四步一树破地四步已耎可成大树相对则可以横耕故田不废垦桑不致荒】荆棘围防当年横枝上所长条至腊月科令稀匀得所至来年春便可养蚕
　　士农必用曰科斫树桑惟在稀科时斫【依时斫也】使其条叶丰腴而早发不致蚕之穉也【稀则条自丰叶自腴今年科不过时则长条丰美明年之叶自然早发而又腴润也】○又科斫之利【惟在不留中心之枝容立人于其内转身运斧条叶偃落于外比之担负髙凡绕树上下科有心之树者一人可敌数人之功条不可冗冗则费芟科之功叶薄而无味是故科斫为蚕事之先务时人不知预治于农隙之时而徒费功力于蚕忙之日人则倍劳蚕复失所如得其法使树头易得其条条上易得其叶蚕不待食叶以时至又其叶润厚农语曰锄头自有三寸泽斧头自有一倍桑秦中之法名曰剥桑腊月中悉去其冗所存之条甚疎又于所存条根之上仅留四眼余皆去之其所留者明年则为柯其眼中所发青条可长三数尺其叶倍常光润如沃蚕逼老而手采之独留一向外之条滋养及秋其长以至防大腊月复科之如前嵗久则所留之科重繁复従下斫去既周而复始洛阳河东亦同山东河朔则异于是必留明条疑风土所宜然欲一试此剥桑之法而未果也】又斫树法自移栽时【长五七尺髙】便割去梢既不留中心其条自向外长树长大中心可容立一人如长成树者当中有身及枝者亦可斫去也科条法凡可科去者有四等一沥水条【向下垂者】一刺身条【向里生者】一骈指条【相并生者选去其一】一冗脞条【虽顺生却稠冗】腊月为上正月次之【腊月津脉未上又农隙人家春科只圗容易剥皮却损了津液也欲用桑皮将腊月正月科下条向阳土内培了至二月中取之自可剥】
　　士农必用曰接换之妙【荆桑根株接鲁桑条也】惟在时之和融手之审宻封系之固拥包之厚使不至疎浅而寒凝也【春分前十日为上时前后五日为中时然取其条眼衬青为时尤妙此不以地方逺近皆可准也然必待晴暖之日以借其阳和也接不宻则气液难通拥包不固厚则风寒入而害之也果之一生者质小而味恶既一接之则质硕大而味美桑亦如是故接换之】接时取逺处有者预先取下可节气内割取其条【其采取培养之法全如采条桑内所説如取接萌处过逺者可于未曽盛油新防篓中与蒲包穰一处桩了外宻封不透虽行千里不致冻损果木宜三年条其藏及接法亦同】
　　扈先生曰莫如当年条为妙三年之説不然也且接时必待月暗自下至上皆可晦尤妙自上至下皆忌望尤险
　　劈接法先附地平锯去身榦于砧盘傍向下一寸半皮肉上用快刀子尖向上左右斜批豁两道至平面其下尖其上濶一指中间批豁断者剔去【其批豁了处如一鸦嘴様渠子也两壁有斜面无平底其尖浅向上渐深至平面可深至半指许】接头可长五寸其粗细如一指许者于根头一寸半内量留一半将其外一半左右削两刀子成乔麦楞様令头尖口内噙养温暖嵌于砧盘傍所批渠子内极要紧宻须使老树肌肉与接头肌肉相对着于一砧盘上如此接至数个【斟酌砧盘大小】用新牛粪和土成泥封泥其接头周遭又用新桑皮纒缴牢固上又用牛粪土泥封泥了所缴桑皮然后用湿土封堆接头上可厚五寸【大小斟酌其树盘】周围棘刺遮防接头生条芽出土长髙一二尺约量留三二条用依柱如前【扈先生曰渠子浅深量树大小及接头粗细其紧要处只在皮对皮骨对骨耳更紧要处在缝对缝】又曰接大桑宜劈接挿接小桑宜搭接压接附地接者封泥拥培如前半身截成砧盘接者但其缝罅上用纸封又用破蓆片包系如仰盆子様内盛润土培养其接头勿令透风【用无底瓦罐盆子代蓆片亦可】土干则洒水所包土上条芽长出其所包土亦休取去至秋条长成接处长定所包土不用也【如接头都活则斟量横枝多少树之气力留之】压接者可就于横枝上截了留一尺许【然尺寸不可定惟取树势圎也】于接头上眼外方半寸刀尖刻断皮肉至骨欵掲下带眼皮肉一方片【其眼底骨上一小心子如米粒此是一芽生气之根掲时用指甲尖刬起令其小心子带于皮肉之上】口噙少时取出印湿痕于横枝上复噙养之用刀尖依湿痕四围刻断皮肉掲去露骨将接头上靥皮嵌贴上【其眼向上勿令颠倒】上下两头用新细薄桑皮系了【斟酌其紧慢太紧则生气不通太慢则不相附着俱难活也】用牛粪和泥眼四边泥了其所贴之靥多少可量其树之大小又接小芽条【可用搭接法】就畦内将已种出荆桑隔年芽条去地二寸许向土削成马耳状将一般粗细鲁桑接头亦削成马耳状两马耳相搭细桑皮系了牛粪泥封湿土拥培其芽条出土可留一二芽至秋长如一大人髙明年可移入园中养之其法如前【全要大小一般令其缝对缝】取藏接头侧近有接头者土中种之其髙原山田土厚水深之处多掘深阬中种桑柘者随阬深浅或一丈丈五尺直上出阬乃扶踈四散此树条直异于常材十年之后无所不任
　　博闻録曰柘叶多丛生榦疎而直叶丰而厚春蚕食之其丝以冷水缲之谓之冷水丝柘蚕先出先起而先蠒柘叶隔年不采者春再生必毒蚕如不采夏月皆要打落方无毒
