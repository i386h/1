<!-- { "loadSidebar": true } -->
　　牛【图不载】耕牛也易曰黄帝尧舜服牛乘马引重致逺以利天下盖取诸随未有用之耕者山海经曰后稷之孙叔均始作牛耕世以为起于三代愚谓不然牛若常在畎亩武王平定天下胡不归之三农而放之桃林之野乎故周礼祭牛之外以享賔驾车犒师而已未及耕也即在诗有云载芟载柞其耕泽泽千耦其耘徂隰徂畛又曰有略其耜俶载南畆以明竭作于春皆人力也至于获之积之如墉如栉然后杀时犉牡有捄其角以为社稷之报若使果用之耕曾不如迎猫迎虎列于蜡祭乎盖牛之耕起于春秋之间故孔子有犂牛之言而弟子冉耕字伯牛礼记吕氏月令季冬出土牛示农耕早晚前汉赵过又増其制度三犂一牛后世因之生民粒食皆其力也然知资其力而不知养其力力既竭矣曾不审寒暑之异宜疫疠之救药有冬鬻春租冀免刍豆之费壮鞭老杀犹图皮肉之赀今劝农有官牛为农本而不加劝以致生不滋盛价失防平田野小民嵗多租赁以掲目前计其所输已过半直是以贫者愈贫由不恤农之本故也若为民牧者当先知爱重祈报使不敢慢易絶其妄杀悯其羸瘠丰其莱牧洁其栏牢则无不字育蕃息扎瘥不作耕种不失足致丰盈此诚善政务本之意也其可忽诸

　　櫌槌块器说文云櫌摩田器晋灼曰櫌椎块椎也吕氏春秋曰锄櫌白梃櫌椎也管子云一农之事必有一铚一椎然后成为农今田家所制无齿杷首如木椎柄长四尺可以平田畴击块壤又谓木斫即此櫌也

　　耙作爬今作宋魏之间呼为渠拏又谓渠疏陆龟蒙曰凡耕而后有耙今日只知犂深为功不知耙细为全功盖耙徧数惟多为熟熟则上有油土四指可没鸡卵为得耙桯长可五尺濶约四寸两桯相离五寸许其桯上相间各凿方窍以纳木齿齿长六寸许其桯两端木栝长可尺三前梢微昂穿两木梮以系牛挽钩索此方耙也又有人字耙铸铁为齿齐民要术谓之铁齿凡耙田者人立其上入土则深又当于地头不时跂足闪去所拥草木根茇水陆俱必用之



　　耖疏通田泥器也髙可三尺许广可四尺上有横柄下有列以两手按之前用畜力挽行一耖用一人一牛有作连耖二人二牛特用于大田见功又速耕耙而后用此泥壤始熟矣

　　劳无齿耙也但耙梃之间用条木编之以摩田也耕者随耕随劳又看干湿何如但务使田平而土润与耙颇异耙有渠疏之义劳有盖摩之功也齐民要术曰疏春耕寻手劳秋耕待白背劳注云春多风不即劳则致地虚燥秋田防湿速劳则恐致地硬又曰耕欲廉劳欲再今亦名劳曰摩又名盖凡已耕耙欲受种之地非劳不可

　　挞打田篲也用科木缚如埽篲复加匾濶上以土物厌之亦要轻重随宜用以打地长可三四尺广可二尺余古农法云耧种既过后用此挞使垅满土实苗易生也齐民要术曰凡春种欲深宜曳重挞夏种欲浅直置自生注云春气冷生迟不曳挞则根虚虽生转死夏气热而生速曳挞遇雨必致坚垎其春泽多者或亦不须挞必欲挞者须待白背湿挞则令地坚硬故也又用曳打塲面极为平实今人耧种后惟用砘车碾之然执耧种者亦须腰系轻挞曳之使垅土覆种稍深也或耕过田畆土性虚浮亦宜挞之



　　磟碡又作防碡陆龟蒙耒耜经云耙而后有磟碡焉有礰礋焉自爬至礰礋皆有齿磟碡觚棱而咸以木为之坚而重者良余谓磟碡字皆从石恐本用石也然北方多以石南人用木盖水陆异用亦各从其宜也其制长可三尺大小不等或木或石刊木栝之中受簨轴以利旋转又有不觚棱混而圆者谓混轴俱用畜力挽行以人牵傍打田畴上块岱易为破烂及碾捍塲圃间麦禾即脱稃穂水陆通用之
<子部,农家类,农政全书,卷二十一>
　　礰礋又作礋与磟碡之制同但外有列齿独用于水田破块滓溷泥涂也



　　瓠种窍瓠贮种量可斗许乃穿瓠两头以木箄贯之后用手执为柄前用作觜【瓠觜中草莛通之以下其种】泻种于耕垅畔【恐太深则致种于垅畔】随耕随泻务使均匀又犂随掩过遂成沟垅覆土既深虽暴雨不致挞暑夏最为能【与耐同】旱且便于撮锄苗亦鬯茂燕赵及辽以东多有之齐民要术曰两耧重构窍瓠下之以批契维腰曳之此旧制以今较之颇拙于用故从今法寡力之家比耕耙耧砘易为功也
<子部,农家类,农政全书,卷二十一>
　　耧车下种器也通俗文曰覆种曰耧一云耧犂其金似镵而小魏志略曰皇甫隆为炖煌太守民不知耕隆乃教民作耧犂省力过半得谷加五崔寔论曰汉武帝以赵过为捜粟都尉教民耕殖其法三犂共一牛一人将之下种挽耧皆取备焉日种一顷今三辅犹赖其利自注云按三犂共一牛若今三脚耧矣然则耧之制不一有独脚两脚三脚之异若今燕赵齐鲁之间多有两脚耧闗以西有四脚耧但添一牛功又连地夫耧中土皆用之他方或未经见恐难成造其制两柄上弯髙可三尺两足中虚濶合一垅横桄四匝中置耧斗其所盛种粒各下通足窍仍旁挟两辕可容一牛用一人牵傍一人执耧且行且摇种乃自下此耧种之体用今特图録近有剏制下粪耧种于耧斗后另置筛过细粪或拌蚕沙耩时随种而下覆于种上尤巧便也今又名曰种莳曰耩子曰耧犂习俗所呼不同用则一也

　　砘【音屯】车砘石碢也以木轴架碢为轮故名砘车两碢用一牛四碢两牛力也凿石为圆径可尺许窍其中以受机栝畜力挽之随耧种所过防垅碾之使种土相着易为生发然亦看土脉干湿何如用有迟速也古农法云耧种后用挞则垅满土实又有种人足蹑垅底各是一法今砘车转碾沟垅特速此后人所剏尤简当也

　　耕槃驾犂具也耒耜经云横于犂辕之前末曰槃言可转也左右系以樫乎轭也耕槃旧制稍短驾一牛或二牛故与犂相连今各处用犂不同或三牛四牛其槃以直木长可五尺中置钩环耕时旋擐犂首与轭相为本末不与犂为一体故复表出之

　　牛轭字亦作軏服牛具也随牛大小制之以曲木窍其两旁通贯耕索仍下繋鞅板用控牛项轭乃穏顺了无轩侧说文曰轭辕前木也

　　秧马苏文忠公序云余过庐陵见宣徳郎致仕曾君安止出所作禾谱文既温雅事亦详实惜其有所缺不谱农器也予昔游武昌见农夫皆骑秧马以榆棘为腹欲其滑以楸梧为背欲其轻腹如小舟昻其首尾背如覆瓦以便两髀雀跃于泥中系束藁其首以缚秧日行千畦较之伛偻而作者劳逸相絶矣史记禹乘四载泥行乘橇解者曰橇形如箕摘行泥土岂秧马之类乎

　　镢斸田器也尔雅谓之防斫也又云鲁斫说文云欘主以株除物根株也盖农家开辟地土用以斸荒凡田园山野之间用之者又有濶狭大小之分然总名曰镢

　　臿顔师古曰锹也所以开渠者或曰削有所守也唐韵作疀俗作□同作插尔雅曰谓之疀方言云燕之东北朝鲜冽水之间谓之宋魏之间谓之铧或谓之鍏江淮南楚之间谓之臿赵魏之间谓之喿皆谓锹也然多谓之臿盖古谓臿今谓锹一器二名宜通用淮南子曰禹之时天下大水禹执畚臿以为民先前汉沟洫志白渠歌曰举臿为云决渠为雨

　　锋古农器也其金比犂镵小而加锐其柄如耒首如刅锋故名锋取其铦利也地若坚垎锋而后耕牛乃省力又不乏刅古农法云锋地宜深锋苗宜浅齐民要术云速锋之地恒润泽而不硬注曰刈谷之后即锋茇下令突起则润泽易耕又云苗髙一尺则锋之苗生垅平锋而不耩农书云无鐴而耕曰耩既锋矣固不必耩盖锋与耩相类今耩多用岐头若易锋为耩亦可代也近世农家不识此器亦不知名兹特録其功用知为不可废也

　　长镵踏田器也镵比犂镵颇狭制为长柄谓之长镵杜工部同谷歌曰长镵长镵白木柄即谓此也柄长三尺余后偃而曲上有横木如拐以两手按之用足踏其镵柄后跟其锋入土乃捩柄以起墢也在园圃区田皆可代耕此于镢斸省力得土又多古谓之蹠铧今谓之踏犂亦耒耜之遗制也淮南子曰伊尹之兴土工也脩脚者使之蹠【音只】铧注长脚者蹠铧得土多也

　　铁搭四齿或六齿其齿锐而微钩似杷非杷斸土如搭是名铁搭就帯囿銎以受直柄柄长四尺南方农家或乏牛犂举此斸地以代耕垦取其疏利仍就块壤兼有杷镢之效尝见数家为朋工力相传日可斸地数畆江南地少土润多有此等人力犹北方山田镢户也

<子部,农家类,农政全书,卷二十一>
　　锨臿属但其首方濶柄无短拐此与锹臿异也煅铁为首谓之铁锨惟宜土工剡木为首谓之木锨可防谷物又有铁刄木锨裁割田间堘埂以竹为之者淮人谓之竹扬锨与江浙飏【去声】篮少异今皆用之


　　镵犂之金也集韵注锐也吴人云铁犂长尺有四寸广六寸陆龟蒙耒耜经曰冶金而为之者曰犂镵起其墢者也负镵者底底实于镵中工谓之鼈肉底之次曰压镵皆貤然相戴若剜土既多其锋必秃还可铸接贫农利之

　　铧集韵云耕具也释名铧锸类起土也说文铧作防两刅锸也从木象形宋魏作防集韵防作铧或曰削能有所穿也又铧刳地为坎也铧与镵颇异镵狭而厚惟可正用铧阔而薄翻覆可使老农云开垦生地宜用镵翻转熟地宜用铧盖镵开生地着力易铧耕熟地见功多然北方多用铧南方皆用镵虽各习尚不同若取其便则生熟异气当以老农之言为法庶南北互用镵铧不偏废也

　　鐴犂耳也其形不一耕水田曰瓦缴曰髙脚耕陆田曰镜面曰碗口随地所宜制也

　　刬俗又名镑周礼薙氏掌杀草冬日至而耜之郑谓以耜侧冻土而刬之其刄如锄而阔上有深袴插于犂底所置镵处具犂轻小用一牛或人挽行北方幽冀等处遇有下地经冬水涸至春首浮冻稍苏乃用此器刬土而耕草根既断土脉亦通宜春种麰麦凡草莽汚泽之地皆可用之盖地既淤壤肥沃不待深耕仍火其积草而种乃倍收斯因地制器刬土除草故名刬兼体用而言也

　　劐农桑辑要云燕赵之间用之如镵而小中有髙脊长四寸许阔三寸插于耧足背上两窍以绳控于耧之下桄其金入地三寸许耧足随泻种粒其种入土既深田亦加熟劐所过犹小犂一遍如古耦耕之法即一事而两得也

　　农政全书卷二十一
<子部,农家类,农政全书>
　　钦定四库全书
　　农政全书卷二十二
　　明　徐光启　撰
　　农器
　　图谱二
　　王祯曰钱镈古耘器见于声诗者尚矣然制分大小而用有等差揆而求之其锄耨铲荡等皆其属也如耧锄镫锄耘爪之类是其变也至于薅马薅鼓又其辅也倘度而用之则知水陆之耘事有大功利在矣

