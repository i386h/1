<!-- { "loadSidebar": true } -->
　　李【附棠棣】尔雅曰休无实李痤接虑李剥赤李【荆州记曰房陵南郡有名李　风土记曰南郡细李四月先熟　西京杂记曰有朱李黄李紫李绿李青李绮李青房李车下李顔回李合枝李羌李燕李猴李武帝修上林苑羣臣献木李实大而美　麦李麦秀时熟实小有沟肥甜一名座一名椄虑　南居李解核如杏堪入药　季春李冬花春实　御黄李形大而味厚核小而甘香　均亭李紫而肥大味甘如蜜　擘李熟则自裂　餻李一名离李肥粘如餻　中植李麦前熟　赵李无核一名休　御李大如樱桃红黄色先诸李熟　赤驳李其实赤　冬李十月十一月熟　离核李似柰有劈裂　经李一名老李树数年即枯　杏李味小酸似杏　缥青李出房陵　建黄李出河沂　又有黄扁李夏李青皮李赤陵李马肝李牛心李紫粉李小青李水李扁缝李金李鼠精李晚李赤李之类今建寜者甚甘李干皆出焉　李时珍曰李名嘉庆子出东都嘉庆坊今人呼干李为嘉庆子称谓既熟不复知其所自矣梵书名李曰居陵迦琳国玉华李五千歳一熟　员邱红李钟山李大如瓶食之生竒光　天台水晶李】
　　便民图纂曰取根上发起小条移栽别地待长又移栽成行栽宜稀不宜肥地肥则无实宜腊月移栽【扈先生曰李接桃梅易活且耐久亦耐粪】
　　齐民要术曰树下欲锄去草秽而不用耕垦【耕则肥而无衍实树下犂拨即死】桃李大率方两步一根【大槩连隂则子细而味不佳管子曰三沃之土其木宜梅李韩诗外传云简王曰春树桃李夏隂其下秋得食其实春种蒺藜夏不得采其实秋得刺焉家政法曰二曰从梅李也】
　　李性耐久树得三十年老虽枯枝子亦不细嫁李法正月一日或十五日以砖着李树岐中令实繁【又腊月中以杖微打岐间正月晦日复打之亦足子也又以煑醴酪火掭着树枝间亦良树寒实多者故多束之以取火焉】李时珍曰用盐曝糖藏蜜煎为果惟曝干白李有益【其法用夏李色黄便摘取于盐中挼之盐入汁出然后合盐晒令萎手捻之令复晒更捻极褊乃止曝干余酒时以汤洗之漉着蜜中可酒矣】
　　附棠棣如李而小子如樱桃熟食美北方呼之林思又名郁李
　　梅尔雅曰梅柟时英梅【郭璞注曰梅似杏实醋英子雀梅　广志曰蜀名梅为防大如雁子　绿萼梅凡梅花跗蒂皆绛紫色惟此纯绿枝梗亦青实大五月热特为清高　重叶梅花叶数层如小白莲结实多双　消梅实圆松脆多液无滓落地必碎惟可生噉不入煎造　玉蝶梅花甚可爱　冠城梅实甚大五月熟　时梅实大五六月熟　早梅四月熟冬梅实小十月可用不能熟　千叶红梅出湘闽有福州红潭州红邵武红　鹤顶梅实大而红　鸳鸯梅花轻盈叶数层凡双果必并蒂惟此一蒂而结双梅　双头红梅叶重或结并蒂小实不堪啖　杏梅色淡红实扁而斑味似杏　氷梅实吐自叶罅不花色如氷玉无核含之自融如氷　墨梅花黑如墨或云以苦楝树接者　又有千叶黄腊梅侯梅朱梅紫梅同心梅紫蒂梅丽枝梅胭脂梅百叶梅湘梅　梅先众木而花子赤者材坚子白者材脆　接本叶皆如杏实赤于杏而酸亦生噉】
　　便民图纂曰春间取核埋粪地待长三二尺许移栽其树接桃则实脆若移大树则去其枝梢大其根盘沃以沟泥无不活者
　　接法春分后用桃杏体杏更耐久【梅谱云江梅野生者不经栽接花小而香子小而硬】
　　齐民要术曰栽种与桃李同
　　梅实采半黄者笼盛于突上熏干者乌梅【浓烧穰以汤沃之取汁以梅投之使泽乃出烝之则不蠧乌梅入药不任调食】青者以盐渍之日晒夜渍十昼夜为白梅亦可蜜煎糖藏以充果饤【白梅调鼎和虀所在多任】熟者笮汁晒收为梅酱【夏月可调水饮】陆机诗疏云其实酢曝干为脯入羮臛虀中又可含以香口
　　食经曰蜀中取梅极大者剥皮隂干勿令得风经二宿去盐汁内蜜中月许更易蜜经年如新【一糖脆取青梅每百个以刀划成路将熟冷醋浸一宿取出控干别用熟醋调沙糖一斤半浸没入新瓶肉以箬紥口仍覆碗藏地深一二尺用泥上盖过白露节取出换糖浸】
　　杏释名曰甜梅【广志曰有黄杏有李杏　西京杂记曰文杏材有文彩　济南金杏大如梨黄如橘熟最早味最胜一名汉帝杏　荥阳白杏熟时色白或微黄味甘淡而不酢　沙杏甘而多汁世称水杏梅杏黄而带酢邺中柰杏青而带黄　金刚拳赤大而扁肉厚味佳一名肉杏　木杏形扁色青黄味酢不】
　　【堪食　山杏不堪食可收仁用　紫杏蓬莱杏赤杏齐民要术曰梅花早而白杏花晩而红梅实小而酸核有虀文杏实大而甜核无文采世人或不能辨言梅杏为一物失之逺矣　花六出者必双仁有毒千叶者不结实　叶似梅差大色微红圆而有尖花二月开未开色纯红开时色白微带红至落则纯白矣实如弹丸有大如梨者生酢熟甜】
　　便民图纂曰熟杏和肉埋核于粪土中待长四尺许大则移栽不移则实小而苦【凡薄地不生生亦不茂至春生后即换地移栽不移则实小而味苦若种下一年不可种种则肥而不实矣】
　　四时类要曰既移不得更于粪地必致少实而味苦移须含土三步一树穊即味甘服食之家尤宜种之【树大花多实根最浅以长石压根则花盛子牢】
　　种杏宜近人家【树大戒移栽移则不茂正月防树下地通阳气二月除树下草三月离树五步作畦以通水旱则浇灌遇有霜雪则烧烟树下以防花苞】
　　桃树接杏结果红而且大又耐久不枯
　　释名曰杏梅皆可以为油
　　生杏可晒脯作干果食之【杏熟时榨浓汁涂盘中晒干以手摩刮收之可和水调麨食】
　　齐民要术曰杏子仁可以为粥【多收买者可以供纸墨之直也】
　　嵩高山记曰牛山多杏自中国丧乱百姓饥饿皆资此为命人人充饱
　　神仙传曰董奉居庐山为人治病不取钱重病得愈使种杏五株轻病一株数年中杏有十数万株杏熟于林中所在作仓宣语买杏者不须求报但自取之其一器谷便得一器杏奉悉以前所得谷赈救贫乏
　　梨尔雅曰山樆【郭璞注曰即今梨樆一名快果一名果宗一名蜜父一名玉乳　广志曰洛阳北邙张公夏梨海内惟有一树常山真定山阳钜野梁国睢阳齐国临菑钜复并梨上党楟梨小而加甘　广都梨又云钜鹿豪梨重六斤数人分食之　新丰箭谷梨　农京兆及扶风郡界诸谷中梨多供御　阳城秋梨夏梨　三秦记曰汉武东园一名御宿有大梨如斗落地即碎取者以布囊盛之名曰含消梨　荆州风土记曰江陵有石梨　永嘉青田邨民家有一梨树名曰官梨树大一围五寸常以贡献名曰御梨实落地即融释　西京杂记曰上林苑有青玉梨金柯梨缥蔕梨紫条梨紫梨芳梨实小青梨实大大容梨细叶梨　瀚海梨出瀚海地耐寒不枯　本草图经曰乳梨又名雪梨出宣州皮厚而肉实鵞梨出近京州郡及北都皮薄而浆多味差短于乳梨香则过之其余有水梨消梨紫煤梨赤梨甘棠梨御儿梨之类　又有桑梨惟堪煮食今北地有香水梨最为上品　太上之药光梨涂山有梨大如斗紫色】
　　齐民要术曰种者梨熟时全埋之经年至春地释分栽之多着熟粪及水至冬叶落附地刈杀之以炭火烧头二年即结子【若□生及种而不栽者着子迟每梨有十许惟二子生梨余皆生杜】插者弥疾插法用棠杜【棠梨大而细理杜次桑梨大恶枣石榴上插得者为上梨虽治十收得一二也】杜如臂已上皆任插【当先种杜经年后插之至冬俱下亦得然俱下者地死则不生也】杜树大者插五枝小者或二梨叶微动为上时【扈先生曰凡贴法皆于叶微动时无不活者】将欲开莩为下时先作麻纫纒十许匝一锯截杜令去地五六寸斜防竹刺皮木之际令深一寸许折取其美梨枝阳中者隂中枝则实少长五六寸亦斜防之令过心大小长短与籖等以刀梨枝斜防之际剥去黑皮【勿令伤青皮青皮伤即死】拔去竹籖即插梨令至处木还向木皮还近皮插讫以绵裹杜树封熟泥于上以土培覆之勿令坚固百不失一【梨枝甚脆培土时宜慎之勿使掌拨防拨防则折】
　　其十字破杜者十不收一【所以然者木裂皮开虚燥故也】
　　梨既生杜旁有叶出辄去之【不去势分梨长必迟扈先生曰凡树皆然】凡插梨园中者用旁枝庭前者中心【旁枝叶下上易收中心上耸不妨】用根边小枝树形可喜五年方结子鸠脚老枝三年即结子而树丑【呉氏本草曰金剑乳妇不可食梨多食即损人非补益之物产妇蓐中及疾病未愈食梨多者无不致病欬逆气上者尤宜慎之】
　　便民图纂曰梨春间下种待长三尺许移栽或将根上发起小科栽之亦可俟干如酒钟大于来春发芽时取别树生梨嫩条如指大者截作七八寸长名曰梨贴将原干削开两边插入梨贴以稻草缚不可动月余自发芽长大就生梨梨生用箬包裹恐象鼻虫伤损在洞庭山用此法或用身接根接尤妙春分可插
　　栽梨春分前十日取旺梨笋如拐様截其两头火烧鐡器烙定津脉卧栽于地即活
　　齐民要术曰凡远道取梨者下根即烧三四寸可行数百里犹生
　　藏梨法初霜后即收【霜多即不得经夏也】于屋下掘作深隂坑底无令润湿收梨置中不须覆盖便得经夏【摘时必令好接勿令损伤物类相感志云梨与罗卜相间收藏或削梨蒂种于罗卜上藏之皆可经年不烂今北人每于树上包裹过冬乃摘亦妙】
　　凡醋梨易水熟煑则甘美而不损人也
　　太史公曰淮北荥河南济之间千株梨其人与千户侯等【好梨多产于北土南方惟宣城者为胜】
　　魏文帝曰真定郡梨大如拳甘若蜜脆若菱可以解烦热参之神农经中疗病之功亦为不少西路产梨处用刀去皮切作瓣子以火焙干谓之梨花尝充贡献实为佳果上可供于歳贡下可奉于盘珍张敷称百果之宗岂不信乎
　　栗【附榛】尔雅曰栎其实梂【郭璞注曰有棣彚自褁　广志曰关中大栗如鸡子大蔡伯喈曰有胡栗魏志云有东夷韩国山大栗状如梨　三秦记曰汉武帝栗园有栗十五颗一升　王逸曰朔滨之栗　西京杂记曰榛栗块栗峄阳都尉栗都尉曹龙所献其大如拳　栗之大者为板栗中心扁子为栗楔稍小者为山栗山栗之圆而末尖者为锥栗圆小如橡子者为莘栗小如指顶者为芽栗即所谓栭栗也一名栵栗可炒食之　刘恂岭表录云广中无栗惟靳州山中有石栗一年方熟圆如弹子皮厚而味如胡桃　衍义云湖北一种栗顶圆末尖谓之旋栗或云即榛栗也奥栗子圆而细惟江湖有之或云即莘也　陆机疏曰栗五方皆有周秦呉扬特饶渔阳及范阳生者甜美味长　梵书名笃迦　本草图经云兖州宣州者最胜治腰脚之疾　燕山栗小而味最甘树高二三丈花生多刺极类栎四月开花青黄色长条似胡桃花实有房彚大者若拳中子三四小者若桃李中子惟一二】
　　便民图纂曰栗腊月或春初将种埋湿土中待长六尺余移栽二三月间取别树生子大者接之
　　齐民要术曰栗种而不栽【栽者虽生防死矣】要初熟出殻即裹埋着湿土中【埋必须深勿令冻　若路远者以韦囊盛之见风日则不复生矣】至春三月悉芽生出而种之既生数年不用掌近【凡种成之树皆不用掌近栗性尤甚也】三年内每到十月常须草裹至二月乃解【不裹则还死大戴礼夏小正曰八月零而后取之故不言剥之扈先生曰凡裹树俱须三月解之】
