<!-- { "loadSidebar": true } -->
　　二谷山人水利策曰夫滇南水利于天下犹之弹丸黒子也然而滇之人非谷不养谷非农不入农非水利不植闻之曰水利之在天下犹人之有血气一指之搐一足之皲固亦仁人之所隠也请先论古今之所以异者而质以刍荛之虑可乎夫自禹陂九泽以来三代之君葢靡不以农为急而其臣曽莫以水利称者非无其人也诚以神禹其功洒沈澹灾施于后世后世頼之故抑鸿水非徒已昏垫也亦以兴沟洫兴沟洫非徒灌溉也亦以杀流故禹之称曰尽力沟洫而周官稲人亦曰沟以荡水浍以泻水则九州之地何者非谷土土之所渐何者非水利乎自秦开阡陌水利乃兴于是史不绝书以为伟绩章氏俊卿所谓名生于不足者也究而论之非独郑国史起邓晨白居易程上元尔也李氷文翁之于蜀也郑当时白公之扵渭也番系之于汾也庄熊罴之于洛也赵充国之于鲜水也皆其著者也邓艾张闿之于晋也刁雍裴延儁之于魏也云得臣李袭称之于唐也儿寛因于郑国杜诗因于召信臣王景刘义欣因于孙叔敖许景山因于萧何或袭或创或微或钜虽人自为制地自为制而其防导蓄泄之宜夫固三代沟洫之遗也我国家抚有滇土渐之文教镇之重兵兵之屯者什七以耕什三以肄其恩厚矣其虑深矣为兵虑也爰有屯田为田虑也爰有水利法至宻也夫何近年以来政军稍弛什七者耗什三者饥乃有如明问所忧水旱者何欤是有説也夫曲靖之水洱海之旱患之久矣而未闻有治之者不重也今有司所重乃在夫藏府贮积酤盈缩泉布出入徴输缓急之间即自诡以足国裕民之理尽矣而曾不知其本其説在任氏之窖粟也昔者汉楚之际豪杰争居金玉任氏独窖粟已而粟贵则金玉尽归任氏任氏以富豪杰以贫此不知务之患也盖金玉者以权粟而非所以养也今诚有知粟之重者则必相务于穑而水利从此兴矣故曰知务为急也夫国家之于水利重矣秉之以宪臣籍之以専勅并屯田职之以令于有司以彼其权之重且専也以治区区之水而有不治者何也官侵而令不一也葢有司之水利有分职而职宪者不得専其予夺废置则不能以引绳而积之功屯田利孔奸所窟也职宪者司其入而不得司其出则不能以稽售伪而杜之其説在宓子之请书史也昔者宓子令单父请善书者二人书则肘引之丑则怒之书者以告鲁君曰子贱以吾扰单父也命毋徴发而单父治今诚能以治水之官治粟之吏功罪之予夺仓庾之出入悉挈而还之职宪之臣则职不分责不诿以治水而水治矣故曰任职为急也且曲靖之水前未有也葢诸山源水合流南出东则东山西则真峰山束焉中为草场旧称荒海水至以通流水去以牧马既而马废不牧地聴开垦稍稍筑围然未甚也近十嵗间则悉覈而征之于是起围徧于荒海而水之所委无几矣乃始嵗嵗患潦而民之黄粮军之屯粮胥病矣及水之盛则或决围而围田亦病矣夫其所为病如此治而愈之非难也而有不能者葢有二焉官不能捐稍入之利而武弁豪右窟穴其间者倡为成功之説忍而不能去其説在龙介之论决蹯也夫系蹄得虎而虎决蹯非不爱也不以蹯故害其躯奈何其以小利害大事也谓宜博询利害即不尽除犹当先其甚者去之官减其额嵗嵗稍除期以水不为灾而止可矣故曰审计为急也洱海之旱非他也梁王山之水分流而下者故皆有坝蓄之诸甸今略已湮废而青海周官海之流亦罔潴蓄以故一遇恒旸赤地千里而莫之救也夫陂塘蓄泄前人经营以为水计虑者甚悉也其始之稍隳以补苴易矣则废而任之以至于大坏而有司者犹莫以为意其説在医师之论解防也夫解防之为病也脉理纵缓神气不摄无疾痛之急旦暮之虞而甚害于身玩愒者亦然茍以避擅兴之嫌偷恬静之誉需秩满迁次则去之耳后来继今者又复尽然非课之章程厉以诛赏此病不除故曰课功为急也夫知务也任职也审计也课功也四者治水之要也此非愚之言也甞徴之古矣夫九官熙载禹稷为烈何也则以禹治水而稷治粟也郑国在秦则关中沃野遂无防年李氷在蜀亦沃野千里号称陆海彼寜无雨旸天时之虞哉诚以地利胜之也此知务者也史公之歌白公之歌召父杜母之歌葢民心也埭称召伯颂起新丰渠号右史则士誉也兴化之民至乃以范为姓垂之子孙皆何自致之哉此任职者也唐之世富商大贾牟利壅遏郑白渠者一切毁之而宋臣所陈围田湮塞水之道害尤悉马氏所谓徒知湖之可田而不知湖外之田将胥而为水也章氏所谓豪民获丰植之资官私享租输之入日增嵗衍而水利之故地皆为创置之良田曩之仰水利以耕者今不胜旱溢之苦倘公上不利丝毫之赋守令不恤豪右之民毋惑于纷纷之议则何害之不除哉曲靖之水是已此审计者也且禹司空也手足胼胝召伯伯也循行阡陌王尊端坐堤上苏轼自呼营间若是乎其急之也今玩愒之吏徒拥符重茵雍容堂戺曽不闻以时行水按视仓廪而以委小吏何也葢宋时赵尚寛髙赋皆以水利被留再任有功则陞渉无功终不得去如此则人自劝矣此课功者也嗟乎古法之不可复久矣兵农分矣沟洫废矣甞以为古法之仅垂者莫如屯田与水利以其近之也葢成周畎畆之制水之与田分地而处治水之人乃羡于治田一同之地至五万夫非其重且急也先王岂轻弃土谷与耕夫哉而李悝商鞅茍以尽地力而隳经制亦惑矣【李悝商鞅亦未及今所言】然则法先王者法其近焉可也此水利之所以不可不讲也虽然滇之水利非独此也邓川之龙泉势将齧川永昌之叠水河毎患淤塞其他源委当讲者亦多矣
　　扈先生旱田用水防曰谓欲论财计先当辨何者为财唐宋之所谓财者缗钱耳今世之所谓财者银耳是皆财之权也非财也古圣王所谓财者食人之粟衣人之帛故曰生财有大道生之者众也若以银钱为财则银钱多将遂富乎是在一家则可通天下而论甚未然也银钱愈多粟帛将愈贵困乏将愈甚矣故前代数世之后每患财乏者非乏银钱也承平久生聚多人多而又不能多生谷也其不能多生谷者土力不尽也土力不尽者水利不修也能用水不独救旱亦可弭旱灌溉有法瀐润无方此救旱也均水田间水土相得兴云敲雾致雨甚易此弭旱也能用水不独救潦亦可弭潦疏理节宣可蓄可泄此救潦也地气发越不致郁积既有时雨必有时旸此弭潦也不独此也三夏之月大雨时行正农田用水之候若徧地耕垦沟洫纵横播水于中资其灌溉必减大川之水先臣周用曰使天下人人治田则人人治河也是可损决溢之患也故用水一利能违数害调燮隂阳此其大者不然神禹之功仅抑洪水而已抑洪水之事则决九川距海濬畎浍距川而已何以遽曰水火金木土谷惟修正徳利用厚生唯和一举而万事毕乎用水之术不越五法尽此五法加以智者神而明之变而通之田之不得水者寡矣水之不为田用者亦寡矣用水而生谷多谷多而以银钱为之权当今之世银方日增而不减钱可日出而不穷又以宋臣李纲所言节用救弊覈实开阖贸迁诸法设诚而致行之不加赋而国用足岂虚言也谨条例如左
　　一用水之源源者水之本也泉也泉之别为山下出泉为平地仰泉用法有六
　　其一源来处髙于田则沟引之沟引者于上源开沟引水平行令自入于田谚曰水行百丈过墙头源髙之谓也但须测量有法即数里之外当知其髙下尺寸之数不然沟成而水不至为虚费矣
　　其二溪涧傍田而卑于田急则激之缓则车升之激者因水流之湍急用龙骨翻车龙尾车筒车之属以水力转器以器转水升入于田也车升者水流既缓不能转器则以人力畜力风力运转其器以器转水入于田也【图见前】
　　其三源之来甚髙于田则为梯田以逓受之梯田者泉在山上山腰之间有土寻丈以上即治为田节级受水自上而下入于江河也【梯田图见田制】
　　其四溪涧逺田而卑于田缓则开河导水而车升之急者或激水而导引之开河者从溪涧开河引水至其田侧用前车升之法入于田也激水者用前激法起水于岸开沟入田也
　　其五泉在于此用在于彼中有溪涧隔焉则跨涧为槽而引之为槽者自此岸达于彼岸令不入溪涧之中也
　　其六平地仰泉盛则防引而用之微则为池塘于其侧积而用之为池塘而复易竭者筑土椎泥以实之甚则为水库而畜之平地仰泉泉之瀵涌上出者也筑土者杵筑其底椎泥者以椎椎底作孔胶泥实之皆令勿漏也水库者以石砂瓦屑和石灰为剂涂池塘之底及四旁而筑之平之如是者三令涓滴不漏也此蓄水之第一法也【圗见前】
　　一用水之流流者水之枝也川也川之别大者为江为河小者为塘浦泾浜港汊沽之属也用法有七
　　其一江河傍田则车升之逺则疏导而车升之防导者江南之法十里一纵浦五里一横塘纵横脉散勤勤防濬无地无水此井田之遗意宋人有言塘浦欲深濶谓此也
　　其二江河之流自非盈涸无常者为之牐与坝酾而分之为渠防而引之以入于田田髙则车升之其下流复为之牐坝以合于江河欲盈则上开下闭而受之欲减则上闭下开而泄之职所见寜夏之南灵州之北因黄河之水凿为唐来漠延诸渠依此法用之数百里间灌溉之利瀸润无方寜城绝塞城中之人家临流水前贤之遗可騐矣因此推之海内大川仿此为之当享其利济亦孔多也
　　其三塘浦泾浜之属近则车升之逺则防导而车升之
　　其四江河塘浦之水溢入于田则堤岸以卫之提岸之田而积水其中则车升出之隄岸者以御水使不入也大则为黄河之帚小则为江南之圩宋人有言隄岸欲髙厚谓此也车升出之者去水而蓺稲或已萟而去其水使不没也
　　其五江河塘浦源髙而流卑易涸也则于下流之处多为牐以节宣之旱则尽闭以留之潦则尽开以泄之小旱潦则斟酌开阖之为水则以准之水则者为水平之碑置之水中刻识其上知田间深浅之数因知牐门啓闭之宜也浙之寕波绍兴此法为详他山乡所宜则效也
　　其六江河之中洲渚而可田者堤以固之渠以引之牐坝以节宣之
　　其七流水之入于海而迎得潮汐者得淡水迎而用之得咸水牐坝遏之以留上源之淡水职所见迎淡水而用之者江南尽然遏咸而留淡者独寕绍有之也
　　一用水之潴潴者水之积也其名为湖为荡为泽为为海为波为泊也用潴之法有六
　　其一湖荡之傍田者田髙则车升之田低则隄岸以固之有水车升而出之欲得水决堤引之湖荡而逺于田者防导而车升之此数者与用流之法畧相似也
　　其二湖荡有源而易盈易涸可为害可为利者防导以泄之牐坝以节宣之疏导者惧盈而溢也节宣者损益随时资灌溉也宋人有言牐窦欲多广谓此也其三湖荡之上不能来者防而来之下不能去者疏而去之来之者免上流之害去之者免下流之害且资其利也吴之震泽受宣歙之水又从三江百渎注之于海故曰三江既入震泽厎定是也
　　其四湖荡之洲渚可田者隄以固之
　　其五湖荡之潴太广而害于下流者从其上源分之江南五坝分震泽以入江是也
　　其六湖荡之易盈易涸者当其涸时际水而萟之麦萟麦以秋秋必涸也不涸于秋必涸于冬则萟春麦春旱则引水灌之所以然者麦秋以前无大水无大蝗但苦旱耳故用水者必稔也
　　一用水之委委者水之末也海也海之用为潮汐为岛屿为沙洲也用法有四
