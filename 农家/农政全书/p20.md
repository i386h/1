<!-- { "loadSidebar": true } -->
　　一生员入学俱于附近卫府州县总计与考童生二十名进学一名生员五名科举一名科举计二十五名即题准加额中式一名俟本学生员满二百名别立屯学设廪膳十名増广十名四年一贡满三百名各设十五名三年一贡满四百名各设二十名二年一贡廪生止用名目捱贡其廪膳银姑俟成功之日财用充足另与设处贡生举人进士牌坊银两俱照京府事例行文原籍支给
　　一乡场中另立屯字号不论京省每科举二十五名中式一名防塲不必遽加甲科之额防塲脚色要开见在某处屯卫原籍某处硃墨卷要照原籍地方开填南北中字様不得用屯卫地方开写骤侵北土之额后果郷试中式数多聼临期另行题请定夺
　　一若止愿垦田不愿入籍登仕者或于授官入籍额外多垦者皆免其嵗入余米止完本田上粮差
　　一开垦成熟之田不许地方豪右用强夺占用价勒买违者赴合于上司陈告处治其垦田纳米之外获有余米许依时价粜卖各衙门不许指以官价为名减值勒买违者亦聴被害人陈告处治如衙门人役指官抑买者告发计賍论罪
　　一各省直漕粮江南民运白粮耗费最为烦苦自今垦田以后屯卫所官员人等有于近京去处收获余米自出脚力搬运到来白粮于戸部光禄寺等衙门漕粮于戸部仓塲总督等衙门告明即许将合式粮米照例上纳给与印信仓收执照类总移文彼处漕运巡抚等衙门转下所司照数给与应解正耗贴役等米石车水脚等银两免其解运其民户情愿扣除本名及子壻族亲名下应纳银米者聴其尽数扣除有司不得留难抑勒重复徴收违者许被害人径赴合于上司陈告参处在京各衙门仍照军民粮运见行规则刋刷易知单册给与纳户以便交纳扣除
　　一律法有流罪三等乆废不行大率比附军徒引例拟断推原其故当因杖流人犯二三千里之外了无拘管亦无资借势难存立不若军徒既有卫所驿逓官长钤束新军亦有月粮三斗徒犯亦有站银二分少资糊口故流罪废而比附军徒势不得己也今既设立屯卫官员皆在广虚之地若将流罪人犯解赴收管令作佃徒以当差操摆站即得服田食力务本营生以此聚人辟土正合古人徒民之意亦不至牵合比拟使罪不丽法法不当罪矣犯人本身除有血战功级照例升赏外其余垦田虽多终身不得除罪受职其子弟以垦田顷畆入米考试上进者聴
　　一既垦成熟而弃去者如未授职名另募人耕种已授者革职除名遗下田畆亦另募耕种所在有司军卫盐司等衙门不得指以义田贴役养亷草束产盐条鞭等项名目勒作官田以致逆沮人心弃置永利其另募者无开垦之劳本身授职与子弟考试准其半给半给者如耕二千畆原该指挥使子弟八人与考今止授副千户四人与考也若委系邉地危险或兵荒倥偬而能应募补缺者仍准全给

　　农政全书卷九
　　钦定四库全书
　　农政全书卷十
　　明　徐光啓　撰
　　农事
　　授时
　　农桑通诀曰授时之说始于尧典自古有天文之官重黎以上其详不可得闻尧命羲和厯象日月星辰考四方之中星定四时之仲月南方朱鸟七星之中殷仲春则厥民析而东作之事起矣以东方大火房星之中正仲夏则厥民因而南讹之事兴矣以西房虚星之中殷仲秋则厥民夷而西成之事举矣以北方昴星之中正仲冬则厥民隩而朔易之事定矣然所谓厯象之法犹未详也舜在璿玑玉衡以齐七政说者以为天文器后世言天之家如洛下闳鲜于妄人辈述其遗制营之度之而作浑天仪厯家推步无越此器然而未有图也葢二十八宿周天之度十二辰日月之防二十四气之推移七十二之迁变如环之循如轮之转农桑之节以此占之四时各有其务十二月各有其宜先时而种则失之太早而不生后时而蓺则失之太晚而不成故曰虽有智者不能冬种而春收农书天时之宜篇云万物因时受气因气发生时至气至生理因之今人雷同以正月为始春四月为始夏不知隂阳有消长气有盈缩冒昧以作事其克有成者幸而已矣此图之作以交立春节为正月交立夏节为四月交立秋节为七月交立冬节为十月农事早晚各疏于每月之下星辰干支别为圆图使可运转北斗旋于中以为准则每嵗立春斗杓建于寅方日月防于营室东井昏见于牛建星辰正于南由此以徃积十日而为旬积三旬而为月积三月而为时积四时而成嵗一嵗之中月建相次周而复始气推迁与日厯相为体用所以授民时而节农事即谓用天之道也夫授时厯每嵗一新时图常行不易非厯无以起图非图无以行歴表里相参转运而无停浑天之仪粲然具在是矣然按月农时特取天地南北之中气立作标准以示中道非胶柱鼓瑟之谓若夫逺近寒暖之渐殊正开常变之或异又当推测晷度斟酌先后庶几人与天合物乘气至则养之节不至差谬此又图之体用余致也不可不知务农之家当家置一本考厯推图以定种蓺如指诸掌故亦名曰授时指掌活法之图
　　冯应京曰按天地气南北不同也广东福建则冬木不凋而其气常暖如北之宣大则九月服纩而天雪矣乃草木蔬谷自闽而浙自浙而淮则二每差一旬至于徐鲁之间则五月萌芽方茁是则此图当以活法参之葢不可胶议以求效也

<子部,农家类,农政全书,卷十>
　　孟春立春节气首五日东风解冻次五日蛰虫始振后五日鱼上氷次雨水中气初五日獭祭鱼次五日雁北后五日草木萌动次仲春惊蛰节气初五日桃始华次五日仓庚鸣后五日鹰化为鸠次春分中气初五日鸟至次五日雷乃发声后五日始电次季春清明节气初五日桐始华次五日田防化为鴽后五日虹始见次谷雨中气初五日萍始生次五日鸣鸠拂其羽后五日戴胜降于桑凡此六气一十八皆春气正发生之令
　　月令曰孟春之月日在营室昏参中旦尾中其日甲乙其帝太皥其神勾芒其虫鳞其音角律中太簇其数八其味酸其臭羶其祀户祭先脾东风解冻蛰虫始振鱼上氷獭祭鱼鸿雁来是月也天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推反执爵于太寝三公九卿诸侯大夫皆御命曰劳酒是月也天气下降地气上腾天地和同草木萌动王命布农事命田舍东郊皆修封疆审端径术善相丘陵阪险原隰土地所宜五谷所殖以教道民必躬亲之田事既饬先定凖直农乃不惑是月也乃修祭典命祀山林川泽牺牲毋用牝禁止伐木毋覆巢毋杀孩虫胎天飞鸟毋麛毋卵毋聚大众毋置城郭掩骼埋胔若孟春行夏令则雨水不时草木蚤落国时有恐行秋令则其民大疫飚风暴雨总至藜莠蓬蒿并兴行冬令则水潦为败霜雪大挚首种不入
　　元日五更鸡鸣时防火把照桑枣果木等树则无虫以刀斧班驳敲打树身则结实此谓之嫁树　是日用尖刀刮破桃树皮　是月命女工趋织布典馈酿春酒是月十五日贱廪炒令焦和谷种子　是月教牛修农具筑墙园开沟渠修蚕室整屋漏织蚕箔　此月栽树为上时上半月栽者多结子南风不可栽
　　下子　茄　瓜　薏苡　诸般花子　葫芦匏
　　扦挿　杨柳　石榴　栀子
　　栽种　松　桑　榆　柳　枣　防　葵　韭　麻胡桃　榛子　松子　杏子　椒　牛蒡子　　菠菜竹【宜初二日】　杂树木【宜上日】　木绵花　苦荬　　山药冬瓜【宜初十日】　黄瓜　莴苣生菜　四月芥　　种蕈种芋
　　接换　梨子　林檎　枣　柿　栗　桃　梅李　李【以上并雨后】
　　浇培　石榴　梨子　海棠　栗　枣　柿　梅　桃
　　杏　林檎　胡桃【以上并下旬】
　　收藏　无灰腊糟　蒸臈酒　合小豆酱
　　杂事　接诸般花木果树　移诸般花木果树　垅瓜地　修诸色果木　修接桑树　骟诸色树木【骟与嫁同】
　　月令曰仲春之月日在奎昏弧中旦建星中其日甲乙其帝太皥其神勾芒其虫鳞其音角律中夹钟其数八其味酸其臭羶其祀户祭先脾始雨水桃始华仓庚鸣鹰化为鸠是月也日夜分雷乃发声始电蛰虫咸动啓户始出先雷三日奋木铎以令兆民曰雷将发声有不戒其容止者生子不备必有防灾日夜分则同度量钧衡石角斗甬正权概是月也耕者少舎乃修阖扇寝庙毕备毋作大事以妨农之事是月也毋竭川泽毋漉陂池毋焚山林天子乃鲜羔开氷仲春行秋令则其国大水寒气总至宼戎来征行冬令则阳气不胜麦乃不熟民多相掠行夏令则国乃大旱暖气早来虫螟为害齐民要术曰二月顺阳习射以备不虞春分中雷乃发声先后各五日寝别内外蚕事未起命缝人浣冬衣彻复为袷其有嬴帛遂供秋服【凡浣故帛用灰汁则色黄而且肥小豆细末下绢蓰投汤中以洗之洁白而柔韧胜皁荚矣】可粜粟黍大小豆麻麦子等收薪炭【炭聚之下碎末勿令弃之篵煮淅米泔搜之更令熟丸如鸡子曝干以供笼炉种火之用辄得逹曙坚实耐乆愈炭十倍】
　　初二日东作兴俗谓上工日田家雇佣工之人俱此日执役之始故名上工
　　泥蚕室　舂百果木根则子牢　此月雨水中埋诸花树条则活　中旬种稻为上时
　　下子　麻子　红花　山药　白扁豆　桑椹
　　扦挿　蒲桃　石榴
　　栽种　槐　谷楮　粟　松　银杏　枣　皂荚　菊茶　薤　木瓜　桐树　决明　百合　胡麻
　　黄精　木槿　茨菰　甘蔗　杂菜　藕　芋【宜雨多】竹　茄　　苋　枸杞　萱草　苍术　芭蕉莴苣　紫苏　乌豆　豌豆　茱萸　韭　夏萝
　　卜　苕帚　大葫芦　菘菜　大豍豆
　　压条　桑条
　　接换　柑　橘　柿　枣　橙　柚　杏　栗　桃梅　梨　李　胡桃　银杏　杨梅　枇杷　沙柑石榴　紫丁香【以上春分前后皆可】
　　浇培　柑　橘　橙　柚　蒲萄
　　收藏　百合曲　槐牙　皂角　新茶
　　杂事　移诸般花果【并忌南风火日】　理蚕事　春耕宜迟恐阳气未透　挿诸色树木　解树上褁缚　二月二日取枸杞菜煮汤沐浴令人光泽不老不病
　　月令曰季春之月日在胃昏七星中旦牵牛中其日甲乙其帝太皥其神勾芒其虫鳞其音角律中姑洗其数八其味酸其臭羶其祀户祭先脾桐始华田防化为鴽虹始见萍始生天子荐鲔于寝庙乃为麦祈实是月也生气方盛阳气发泄勾者毕出萌者尽达不可以内是月也命司空曰时雨将降下水上腾循行国邑周视原野修利隄防道逹沟凟开通道路毋有障塞田猎罝罘罗网毕翳餧兽之药毋出九门是月也命野虞毋伐桑柘鸣鸠拂其羽戴胜降于桑具曲植籧筐后妃斋戒亲东乡躬桑禁妇女毋观省妇使以劝蚕事既登分茧称丝効功毋有敢惰是月也命工师令百工审五库之量金铁皮革筋角齿羽箭干脂胶丹漆毋或不良百工咸理监工日号毋悖于时毋或作为淫巧以荡上心是月也乃合累牛腾马游牝于牧牺牲驹犊举书其数命国傩九门磔攘以毕春气行冬令则寒气时发草木皆肃国有大恐行夏令则民多疾疫时雨不降山林不收行秋令则天多沉隂淫雨早降兵革并起
