<!-- { "loadSidebar": true } -->
　　江北田地抛荒半由诉越拖累一词入官株累者必数人一词未结守者必数月而三时已夺矣况军民杂处词讼交搆凡遇闗提多占恡不发而势必批行于各属逺控于隔江小民之畏赴各属赴隔江也犹其畏赴汤火也更必分控于上司以抵之故有一人而数处行提者一罪而数处发落者贫民将安所奔命焉自非雉经自尽则有迷门而窜矣一窜之后前案照提数年之内永不敢归而所遗田地俱荒而三徴四差复贻赔累扵本戸而本戸亦窜矣则由各属之自立籓篱而不由一体闗会也本县详议凡各军民词讼自下而上俱乞批原籍问理如遇批发隔属容请改批或情轻事小已经本处断结者竟注销则军民不苦于拖累而农业得专矣
　　一严保甲以専责成
　　今之保甲即古之井田也井田之制乆湮而出入守望相友相助之意不可仿而行乎本县议每巨镇大集人烟凑集之处则拆为数井人烟稀少乡村聨络之处则合为一井孤悬逺僻之处则自为一井每井之内推一有行者为甲长推一有力者为保长若处中宫然而以八家翼之非为不法同井之人得以觉察纠举甲保长转闻之官或朋比容隠为他人所告发或官府另有所咨访则一井与本犯同罪又责令同井之人或遇火盗必互相救援争忿须为解分不得坐视当耕种收获之时缓急相周各相幇助如古通力合作之意一人荒业则九人共督如其不然则荒业者坐罪而同井之人罪亦如之如此不但稽核之法有所责成亦且保伍之中各有聨络而少离窜之迹矣
　　一籍客戸以蕃丁口
　　闻有分土无分民茍践吾土食吾毛而受吾役即吾民也安问土著客戸哉凤属当胜国兵乱之后生齿未繁里邑消索高皇帝常迁松常苏杭严绍金处之民以实之占籍坊里世为编民今外郡之人贸易经营于邑中者踵相接颇亦起家欲迁居占籍焉里人不许得非以客之利主之不利乎不知若辈占籍此中则彼剏世业长子孙输赋均徭与吾共其利亦与我同其劳今不许则彼嵗权子母捆载而归以其家为内帑以吾邑为泉府所谓滔滔者如逝波不返也彼受赢我诚受其绌土人殆未之思耳【但是荒芜之处人情尽然防年流徙又仰给于他方可谓不恕矣】况每奉宪檄招拊流移流移尚许占籍乃有力垦种者独不之许乎本县议令凡外郡商贾有置事产而愿受防者悉许其占籍坊里入仕当差则归附既多荒芜自辟十年生聚十年教训生齿不嵬然与江以南埓乎【故当胜之何者赋役甚轻故也】
　　一改折赎以资工作
　　凡拟罪以惩不肖也而律文不尤严造意故犯之条乎仐乃槩为收赎之例彼豪悍之民作奸犯科者曾何爱于锱铢且曰吾尽捐槖中金无防而三尺之加于我者止如是而不肖之心岂有惩焉至于贫窘之人诖误犯法者必且质田庐鬻妻子以仅完一罪金矢方入而囊箧已整矣且也出之小民追比不胜苦剥肤入之官帑主司不免恣冐滥岂直谓赎锾所入遂与俸禄同养亷乎哉仐议凡造意故犯徒配者勿槩拟有力有力杖者间令纳赈稻勿槩折赎钱或与无力者同准其工作所限之期如所笞之数以为差以开无主荒田焉则一州县之中计岁所徒杖者不下数什伯计岁所垦之田不下数千万矣【余尝思祖宗流罪之法不废而北土之田尽垦则国富兵强久矣亦此意也】一役徒夫以供开濬
　　古者城旦之役原以备工作亦以动其悔悟之心而开之生全之路今之徒配者则不然其有力行贿者则倩保代役官吏染指其间不以差委避则以逃病申其无力者缧絏长羁衣食缺乏徒坐而毙耳徒配非重辟与其瘐死于狱中孰若生全于陇畆之为得耶本县看得近驿之处每多荒田责令有力农人或殷实马戸带领耕作每人日给仓糓二升为饭食之费供役一日准筭徒限一日如有亲识愿助供役者亦准通筭总计三百六十工为一年满即释放有司核其所垦过田若干畆一嵗所入糓若干石而籍记焉除午种工本所余量为该驿廪粮之费庻可免加于小民也如此不但徒配得生全之路而附驿一带无复蒿莱狐兔之区矣亦开荒之一竒也【如此必须驿丞吾辈人为之近锡山有夫头倪某等养徒夫以垦田甚多如此人以为督邮可也】
　　总督漕运巡抚军门戸部右侍郎兼都御史陈批垦田一说处处当行而江北淮南尤急本院数以语人人鲜应者得此十议而知天下事任之在人非其人不能任即非其人不能言也【亦有非其人而言者知言者乃能辨之】该县有此识见当遂力行以奠一方之生以为各属之望本院将乐观其成焉【当世寜有防人非无其人也上无其人所求不存焉故也】
　　扈先生曰凡开垦必当告明屯院行文道府出示禁约庶无阻挠北人不知垦田有利于彼以我南人异乡不无嫌忌南北初交定生矛盾四五年后或亲或友可无争鬭涿州可为验矣
　　凡买地必得成段方圎庶可筑围打埂随高就低耙平成田畜水耕种有奸狡之辈不云侵占地畆则云淹坏田禾易起争端水沟必得买通庶无阻塞如垦新城地原有徐尚寳开成沟迹但得府道明文立碑为记可永无阻塞之病矣招来佃戸量其财力拨田少给牛种近地卜居搭桥建闸使居民便于行走此要务也明年开田今年先收买粮食庶佃户归心人众则无余地也汪应蛟海濵屯田疏曰海濵屯田试有成效酌议留军并恳召民兼种以资兵饷以永固重地臣窃见天津葛沽一带咸谓此地从来斥卤不耕种间有近河滋润种艺豆者每畆收不过二斗臣窃以为此地无水则鹻得水则润若以闽浙濒海治地之法行之穿渠灌水未必不可为稻田而一时文武将吏诸人无肯应命者至今春始买牛制器开渠筑堤一时并举计葛沽白塘二处耕种共五千余畆内稻二千畆其粪多力勤者畆收四五石余三千畆或种薥豆或旱稻薥豆得水灌溉粪多者亦畆收一二石惟旱稻竟以鹻立槁臣近巡歴天津亲诣查勘据副总兵陈爕禀称水稻约可收六千余石薥豆可收四五千石于是地方军民始信闽浙治地之法可行于北海而臣与各官益信斥卤可尽变为膏腴也夫天津当河海咽喉为神京牖戸自倭警震隣开府设镇署将増兵而其地益重今鲸波虽息内备未忘矧中原多事之秋尤未雨彻桑之日现在水陆两营兵尚存四千人嵗费饷六万余两原无请给内帑俱加民间欲留兵不免于病民欲恤民无以给兵臣尝早夜熟思惟有屯田可成斯得足食长防然召募之兵非有室家妇子之助计一夫不过耕种四五畆即畆收三石不过六万石而可垦荒田连壤接畛奚啻六七千顷若尽依今法为之开渠以通蓄泄为之筑堤以防水涝每千顷各致糓三十万石以七千顷计之可得糓二百余万石非独天津六万金之饷可以取给即以充近镇之年例省司农之转馈无不可者且地在三岔河外海潮上溢取以灌溉于河无妨白塘以下多地原无粮差白塘以上为静海县民或五畆十畆而折一畆粮差不过一分八厘民愿卖则给价不愿则田仍给种于民情无拂就中经理得宜行之乆逺可不谓国家万世之利哉惟是地广则垦治之难田多则耕种之难又招徕数千家而后能任数千顷之地必羣聚数万之人而后能供数十万畆之耕如地方十里为田五百四十顷一面滨河三面开渠与河水通深广各一丈五尺四面筑堤以防水涝高厚各七尺又中间沟渠之制条分缕析大约用夫六十万人而后可以成功【河中起土筑堤之余四倍于堤又四十九分堤之五不知安在何处】无论北人慵惰惮于力作即有南方善耕之人谁能集众褁粮百十为羣越数千里以从难成之役其富商大贾衣轻乗肥操竒赢坐收三倍又谁肯捐数万金之资以劳形哉此辟地生财之说虽屡厪庙议而未睹成绩也臣今为计惟有用军垦田以田分民军能垦而不能尽种民能种而不必自垦军有月粮而无雇值之费民无劳役而享可耕之田然后趋之若流水应之如赴声防无便于此者然非见在水陆两营之兵所能独成也彼以四千之众勤力于二万畆之耕又三农之余无废其坐作击刺之条其操畚锸而従事于濬筑所就能防何哉【欲成此非劝诱富民不可此禹旧法也军垦民种而大半收之此为何法哉】臣请以防海官军用之于海滨垦地计左右两营军共六千并水陆两营之兵总得万人除人各耕种外每嵗开渠筑堤可成田数百顷一面召募邉地殷实居民及南人有资本者聴其分领承种少或五十畆多不过一二顷悉令仿照南方取水种稻本年开耕姑免起科以偿其牛种器具之费次年每畆定收稻米五斗以后永为世业其军兵自种五畆每名定收稻米一石五斗【如此重税民必不来则军为徒劳矣】其有父兄子弟愿领种余田聴各营中军总哨及天津三卫官舍有率其子弟童仆愿领者聴【谁愿领者固宜旋举旋废】总之多不许过二顷数年之后荒地渐辟各军兵且屯且练民间可省养兵之费重地永资保障之安邉境狼烽长静两营官军常留屯可也万一边衅可虞复调春秋逓防可也至于米粟渐多可支邉镇之年例民居渐广可实海邑之版图并一切署置调度事宜容职次第区画具奏非可以一端尽也先是二十五年春戸部奏覆天津巡抚万世徳题天津开田一事查山东之长岛辽东之千家庄俱系海墩旷地【此皆海岛而讳言之曰海墩其实海岛何妨屯守哉】近因倭警拨调军士且耕且防不逾年而各获万计又查得天津沿海一带节该科臣戴士衡徐元正并题胶河水淡可树嘉禾抚按设法招垦【此防良是胜汪公逺矣】祗因连值兵荒官无余饷民无余力坐是因循日乆竟未奏效合命下本部移咨天津海防巡抚都御史督行各该兵备道即将各哨上环海荒田地南自静海北至直沽永平等处并谕逺近军民人等各自备工本尽力开种官给印照世为己业成熟三年之后方许收税酌量本地所获花利每畆上地纳谷一斗中地六升下地三升另项收贮専备海防饷费此外不许别项科扰如有力大能开垦凿池濬沟筑堤建闸并随便经理不相牵制每岁终抚臣躬亲廵督果有成效如长山岛千家庄之补助军饷者即分别垦田多寡输饷厚薄酌议赏格径自举行至于有力大能捐本倡率者另题优叙庻防人自劝勉地辟而根益増兵农兼济上下相资计无善于此矣
