<!-- { "loadSidebar": true } -->
　　齐民要术曰三月中候枣叶始生乃种兰香【早种者徒费子耳天寒不生】治畦下水一同葵法及水散子讫水尽蓰熟粪仅得盖子便止【厚则不生弱苗故也】昼日箔盖夜则去之【昼不宜见日色夜须受露气】生即去箔常令足水六月连雨拔栽之【掐心着泥中亦活】作葅及干者九月收【晚即干恶】作干者大晴时薄地刈取布地曝之干乃挼取末瓮中盛须则取用【拔头悬者裛烂又有雀粪尘土之患也】取子者十月收【自余杂香菜不列者种法悉与此同】
　　博物志曰烧马蹄羊角成灰春散着湿地罗勒乃生事类全书云香菜常以洗鱼水浇之则香而茂沟泥水米泔亦佳夏秋采叶可作菜食或切叶以芼诸菜或于素食面粉之类皆可覆食以助香味也
　　俞贞木种树书曰香菜与土龙朏不得用粪浇浇则不香只以沟泥水米泔汁浇之佳
　　蘘荷説文苴也【搜神记作嘉草一名覆苴一名蘘草一名猼苴与芭蕉音相近　潘岳闲居赋云蘘荷依隂　苏颂曰荆襄江湖间多种之北方亦有春初生叶似芭蕉根似姜芽而肥其叶冬枯根堪为葅性好隂在本下生者尤美　史游急就章曰蘘荷冬日藏其来远矣然有赤白二种赤者堪啖　崔豹古今注云似芭蕉而白色　杨慎丹铅录云蘘荷注甘露甘露即芭蕉也　扈先生曰蘘荷絶似芭蕉芭蕉结子此不结子有时开花承甘露故又名为甘露子非蔓生之甘露也今岭北人家所种蕉皆蘘荷耳】齐民要术曰蘘荷宜在树隂下二月种之一种永生亦不须锄微须加粪以土覆其上八月初踏其苗令死【不踏则根不滋润】九月中取旁生根为葅亦可酱中藏之十月终以谷麦种覆之【不覆则冻死】二月扫去之
　　食经藏蘘荷法蘘荷一石洗渍以苦酒六斗盛铜盆中着火上使小沸以蘘荷稍稍投之小萎便出着蓆上令冷下苦酒三斗以二升盐着中干梅三升使蘘荷一盐酢浇上绵覆罂口二十日便可食矣
　　崔豹曰其子花生根中花未败可食久则消烂
　　防宗奭曰八九月间腌贮以备冬月作蔬果
　　甘露子【苗长四五寸许根如累珠味甘而脆故名甘露】
　　王祯曰凡种宜于园圃近隂地春时种之用麦糠为粪地宜沾润为佳至秋乃收
　　务本新书曰白地内区种暑月以麦穅盖之承露滋以是得名
　　又云宜肥地熟锄取子稀种其根皆连珠须耘净方茂又云甘露子生熟可食可用蜜或醤渍之作豉亦得菌尔雅曰中馗菌小者菌【郭璞曰地也似盖今江东名为土菌亦曰馗防可啖之王祯曰菌皆朽株湿气烝浥而生中原呼菌为菌茹乂为莪又一种谓之天花桑树上生者呼为桑莪施之】
　　【素食最佳虽南北异名而其用则一今江南山中松下生者名为松滑菌之种不一名亦如之野如赤菰黄耳皆可食然辨之不精多能毒人虽甘无益也不复具载　扈先生曰北土有羊防菜生天淀中此苇根所为也南土有天仙菜此茅根所为也有竹菇竹根所为也他如天花麻菇鸡踪猴头之属皆草木根腐坏而成者又曰五木耳亦桑槐榆杨楮所生】
　　四时类要曰三月种菌子取烂构木及叶于地埋之常以泔浇令湿三两日即生又法畦中下烂粪取构木可长六七寸截断磓碎如种菜法于畦中匀布土盖水浇长令润如初有小菌子仰杷推之明旦又出亦推之三度后出者甚大即收食之本自构木食之不损人【扈先生曰构树即谷树也一名楮叶有瓣曰楮无瓣曰构见段成式酉阳杂俎】
　　农桑通诀曰取向隂地择其所宜木【风诸栲等树】伐倒用斧碎砍成坎以土覆压之经年树朽以碎剉匀布坎内谓之惊禅雨雪之余天气蒸暖则生矣虽逾年而获以继取及土覆之时用泔浇灌越数时则以槌棒击树其利则甚博采讫遗种在内来歳仍发复相地之宜易歳代种新采趂生煑食香美曝干则为之香今深山穷谷之民以此代耕殆天茁此品以遗其利也

　　农政全书卷二十八
<子部,农家类,农政全书>
　　钦定四库全书
　　农政全书卷二十九
　　明　徐光啓　撰
　　树艺
　　果部上
　　枣尔雅曰壸枣边要枣櫅白枣樲酸枣杨彻齐枣遵羊枣洗大枣煑填枣蹶泄苦枣晳无寔枣还味棯枣【郭璞注曰今江东呼枣大而鋭者为壶壶犹瓠也要细腰今之鹿卢枣櫅即今枣子白熟樲酢　遵实小而圆紫黑色俗呼羊矢枣即羊枣也　今河东猗氏大枣子如鸡卵蹶泄子味苦晳不着子者还味短味也　陆佃埤雅曰大曰枣小曰棘棘酸枣也　河东安邑出御枣今名　落苏　乐氏枣丰肌细核多膏肥美旧传乐毅自燕携来蹙咨枣即大白核小而肥　谷城紫枣长三寸　章邱脆枣实小而圆生食脆美不能久留　西王母枣冬】
　　【夏有叶九月生花十一月乃熟大如李核三子一赤又云名玉文枣其实如瓶　羊角枣亦三子一赤　青城无核枣实小核仅有形食之不觉　窑坊枣味佳出应天府窑坊门　洛阳夏白枣　汲郡墟枣　信都大枣梁国夫人枣　尧山有厯枣　又有三星枣骈曰枣灌枣狗牙枣鸡心枣牛头枣狝猴枣氐枣夕枣木枣桂】
　　【枣棠枣丹枣崎亷枣玉门枣水菱枣説文云梬枣也似柿而小　陶景曰出青州者形大而核细多膏甚甜郁州市者亦好微不及耳　李时珍曰枣本赤心有刺四月生小叶尖觥光泽五月开小花白色微青　本草衍义曰南北皆有之然南枣坚燥不如北枣肥美生于青晋绛者尤佳】
　　齐民要术曰常选好味者留栽之候枣叶始生而移之【枣性硬故主晚栽早者坚格生迟也】三步一树行欲相当【如本年芽未出勿遽删除谚云三年不算死亦有久而复生者】令牛马覆践令净【枣性坚强不以苗椋是以耕荒秽则虫生所以须净地坚鋭故宜践也】正月一日日出时反斧班駮椎之名嫁枣【不椎则花无实子而零落也扈先生曰北方枣木歳歳嫁之结实繁盛而木俱内伤不堪作材】候大蚕入簇以杖击其枝间振落狂花【不打花繁则实不成】全赤即收收法日日撼落之为上人家凡有阜劳之地不任耕稼者厯落种枣则任矣【枣性燥收故任阜劳之地】
　　太史公曰安邑千树枣其人与千户侯等
　　羣芳谱曰枣全赤即收撼而落之为上半赤而收者肉未充满干则色黄而皮皱将赤味亦不佳全赤久不收则皮破复有鸟雀之患一法将才熟枣乘清晨连小枝叶摘下勿损伤通风处晾去露气拣新缸无油酒气者清水刷净火烘干晾冷取净秆草晒干候冷一层草一层枣入缸中封严密可至来歳犹鲜
　　齐民要术曰先治地令净布椽于箔下置枣于箔上以椽聚而复散之一日中二十度乃佳夜仍不聚【得霜露气干速成隂雨之时乃聚而苦之】五六日后别择取红软上高防上曝之【防上者已干虽厚一尺亦不坏】择去胖烂者其未干者曝晒如法
　　食经曰作干枣法须治净地铺菰箔之类承枣日晒夜露择去胖烂曝干收之切而晒干者为枣脯煮熟榨出者为枣膏亦曰枣瓤蒸熟者为胶枣加以糖蜜拌烝则更甜以麻油叶同蒸则色更润泽捣枣胶晒干者为枣油其法取红软干枣入釡以水仅淹平煑沸漉出砂盆研细生布绞取汁涂盘上晒干其形如油以手摩刮为未收之每以一匙投汤盌中酸甜味足即成美浆用和米麨最止饥渴益脾胃也卢谌祭法云春祀用枣油即此
　　冦宗奭曰青州人以枣去皮核焙干为枣脯以为竒果桃尔雅曰旄冬桃褫桃山桃【郭璞注曰旄桃子冬熟山桃实如桃而不解核羣芳谱曰褫桃一名毛桃味恶不堪食其仁充满多脂可入药　邺中记曰石虎苑中有句鼻桃重二斥　洛中昆仑桃一名王母桃一名仙人桃一名冬桃形如葀蒌表裹彻赤得霜始熟味甘美　日月桃一枝二花或红或白　波斯国扁桃形扁肉涩不堪食核状如盆树高五六丈围四五尺叶似桃而濶三月闲白花花落结实如桃彼地名波淡树仁甘美畨人珍之　新罗桃子可食性热　方桃形微方　饼子桃状如香饼味甘　油桃小于众桃有赤斑防光如涂油月令中桃始花即此花多子小不堪防惟取仁出汴中　常山巨核桃霜下始花盛暑方熟汉明帝时献　绯桃俗名苏州桃花如剪绒比诸桃开迟而色可爱　积石桃大如斗斛器　汉武帝上林苑有缃桃紫文桃金城桃　瑞仙桃色深红花最密　绛桃千瓣　二色桃色粉红花开稍迟千瓣极佳　金桃形长色黄如金肉粘核多蛀熟迟用柿接者味甘色黄　银桃形圆色青白肉不粘核六月中熟千叶桃花色淡结实少　美人桃花粉红千叶又名人面桃不实鸳鸯桃千叶深红开最后结实不双　李】
　　【桃花深红形圆色青肉不粘核其实光泽如李一名光桃　十月桃花红形圆色青肉粘核味甘酸十月中成熟一名古冬桃又名雪桃　水蜜桃上海有之其味亚于生荔枝　雷震红每雷雨过辄见一红晕更为难得络丝桃开时垂丝一二尺采之炼以松脂纒织成履甚轻　夀星桃树矮而花能结大桃然不堪食　卢山】
　　【有山桃大如槟榔又有白桃乌桃五月桃秋桃胭脂桃灰桃秋白桃秋赤桃绮带桃合桃　农桑通诀曰早熟者谓之络丝白晚熟者谓之过雁红夏秋咸有食之不匮】
　　齐民要术曰种法熟合肉全埋粪地中【直置凡地则不茂桃惟早实三歳便结子故不求谷也】至春既生移栽实地【若仍粪中则实小而味苦矣】栽法以锹合土掘移之【桃性易种难栽若离本上率多死故须然矣】
　　又法【桃熟时墙南阳中暖处深寛为坑选取好桃数十枚擘取核即内牛粪中头向上取好烂和土厚覆之令厚尺余至春桃始动时徐徐拨去粪土皆因生芽合取桃种之万不失一其味以熟粪粪之则益桃味】桃性皮急四年以上宜以刀竪其皮【不者皮急则死】七八年便老【老则子细】十年则死【是以宜歳歳常种之】
　　便民图纂曰于暖处为坑春间以核埋之蒂子向上尖头向下长二三寸许和土移种其树接杏最大接李红甘
　　种树书曰柿接桃则为金桃李接桃则为李桃梅接桃则为脆桃
　　羣芳谱曰或云种时将桃核刷净令女子艳妆种之他日花艳而子离核
　　凡种桃浅则出深则不生故其根浅不耐旱而易枯近得老圃所传云于初结实次年斫去其树复生又斫又生但觉生虱即斫令复长则其根入地深而盘结固百年犹结实如初
　　桃实太繁则多坠以刀横斫其干数下乃止又社日舂根下土持石压树枝则实不坠桃子蛀者以煑猪首汁冷浇之或以刀疎斫之则穰出而不蛀如生小虫如蚊俗名蚜虫虽桐油洒之不能尽除以多年竹灯檠挂悬树梢间则虫自落甚验
　　李时珍曰生桃切片瀹过曝干可充果食
　　又酢法取桃烂自零者收去内之于瓮中以物盖口七日之后既烂漉去皮核密封闭之三日酢成香美可食三月三日采桃花酒浸服之除百病好顔色
　　又三月三日取桃花隂干为末收至七月七日取乌鸡血和涂面光白润色如玉
