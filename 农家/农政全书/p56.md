<!-- { "loadSidebar": true } -->
　　齐民要术曰胡荽宜黒软青沙良地三徧熟耕【树隂下不得和豆处亦得】春种者用秋耕地开春冻解地起有润泽时急接泽种之种法近市负郭田一亩用子二升故穊种渐锄取卖供生菜也外舍无市之处一亩用子一升疎密正好六七月种一亩用子一升先燥晒欲种时布子于坚地一升子与一掬湿土和之以脚蹉令破作两段【多种者以砖瓦蹉之亦得以木砻之亦得子有两人人各着故不破两段则疎宻水浥而不生着土者令注入殻中则生疾而长速种时欲燥此菜非雨不生所以不求湿下也】于旦暮润时以耧耩作垄以手散子即劳令平【春雨难期必先借泽蹉跎失机则不得矣地正月中冻解者时节既早虽浸芽不生但燥种之不须浸子地若二月始解者歳月稍晚恐泽少不时生失歳计矣便于暖处笼盛胡荽子一日三度以水沃之二三日则芽生于旦暮时投润漫掷之数日悉出矣大体与种麻相似假令十日二十日未出者亦勿怪之防自当出有草方令拔之】菜生二三寸锄去穊者供食及卖十月足霜乃收之取子者仍留根间拔令稀【穊即不生】以草覆上【覆者得供生食又不冻死】又五月子熟拔取曝干【勿使令湿湿则浥郁】格柯打出作蒿盛之冬日亦得入窖夏还出之但不湿亦得五六年停一亩收十石都邑粜贵石堪一疋绢若地柔良不须重加耕垦者于子熟时好子稍有零落者然后拔取直深细锄地一遍劳令平六月连雨时橹生者亦防满地省耕种之劳秋种者五月子熟拔去急耕十余日又一转令好调熟如麻地即于六月中旱时耧耩作垄蹉子令破手散还劳令平一同春法但既是旱种不须耧润此菜早种非连雨不生所以不同春月要求湿下种后未遇连雨虽一月不生亦勿怪麦底地亦宜种止须急耕调虽名秋种防在六月六月中无不霖望连雨生则根强科大七月种者雨多亦得雨少则生不尽但根细科小不同六月种者便十倍失矣大都不用触地湿入中生高数寸锄去穊者供食及卖作葅者十月足霜乃收之一亩两载载直绢三疋若留冬中食者以草覆之尚得竟冬中食其春种小小供食者自可畦种畦种者一如葵法若种者挼生子令中破笼盛一日再度以水沃之令生芽然后种之再宿即生矣【昼用箔盖夜则去之昼不盖热不生夜不去虫耧之】凡种菜子难生者皆水沃令芽生无不即生矣【扈先生曰畦种水浇何必须连雨乎可必乎】
　　王祯曰先将子捍开四月五月七月晦日晩宜种种宜湿地以灰覆之水浇则易长
　　又曰胡荽其子捣细香而微辛食馔中多作香料以助其味于蔬菜子叶皆可用生熟皆可食甚有益于世也齐民要术曰作胡荽葅法汤中渫出之着大瓮中以暖盖经宿水浸之明日汲水净洗出别器中以盐酢浸之香美不苦亦可洗讫作粥津麦防味如防芥葅法亦有一种味作裹葅者亦须渫去苦汁然后乃用之矣博闻录曰胡荽必于月晦日晩下种
　　芸薹服防通俗文曰胡菜【注羌陇氏胡多种此菜能厯霜雪故名或云塞外有地名云台戍始种此菜故名一名油菜　陶景云芸薹乃人间所噉菜也　寇宗奭曰芸薹经冬不死辟蠧　李时珍曰乃今油菜也形色微似白菜冬末春初采心为茹三月则老不可食开小黄花四瓣结荚收子灰赤色炒过榨油然灯甚明近人因有油利种者颇广】
　　齐民要术曰芸薹一亩【用子四升】种法与芜菁同既生亦不锄之
　　又云芸薹足霜乃收【不足霜即涩】
　　又云旱则畦水浇五月熟而收子【芸薹冬天草覆亦得取子种种又得生茹供食】
　　王祯曰芸薹不甚香经冬根不死
　　便民图纂曰油菜八月下种九十月治畦以石杵舂穴分栽用土压其根粪水浇之若水冻不可浇至二月间削草净浇不厌频则茂盛薹长摘去中心则四面丛生子多子可榨油柤可壅田
　　藏菜七月下种寒露前后治畦分栽栽时用水浇之待活以清粪水频浇遇西风则不可浇
　　扈先生曰呉下人种油菜法先于白露前日中锄连泥草根晒干成堆用穰草起火将草根煨过约用浓粪搅和如河泥复堆起顶上作窝如井口秋冬间将浓粪再灌三次此粪灰泥为种菜肥壅也到明年九月耕菜地再三锄令极细作垅并沟广六尺垅上横四科科行相去各一尺五寸用前粪灰泥匀撒土面然后将菜栽移植植之明日粪之地湿者粪三水七干者粪一水九如是三四遍菜栽渐盛渐加真粪冬月再锄垅沟泥锹起加垅上一则培根一则深其沟以备春雨腊月又加浓粪生泥上春月冻解将生泥打碎正二月中视田肥痩燥湿加减加粪壅四次二月中生薹摘取之糟腌听用即复多生薹心花实益繁立夏后拔科收子中农之入亩子二石薪十石薪中用蚕簇也种蔓菁法宜仿此菠菜菠薐一名赤根又名波斯草【刘禹锡云菠薐本西国中种自颇陵国将其子来今呼其名语颇讹耳　博闻录菠菜过月朔乃生须二十七八间种之月初即生种时须以其子砑开易浸胀】
　　农桑辑要云菠薐作畦下种如萝卜法春正月二月皆可种逐旋食用秋社后二十日种于畦下以干马粪培之以备霜雪十月内以水沃之以备冬食
　　农桑通诀曰菠薐七八月间以水浸子殻软捞出控干就地以灰拌撒肥地浇以粪水芽出惟用水浇待长仍用粪水浇之则盛
　　春月出薹至春暮茎叶老时用沸汤掠过晒干以备园枯时食用甚佳实四时可用之菜也
　　苋尔雅曰蒉赤苋【茎叶皆高大易见故从见苋亦多种有马齿苋防齿苋及糠苋此野苋也若夫赤苋白苋紫苋红苋人苋又有五色苋皆可蔬茹人白二苋亦可供药易言苋陆夬夬谓其柔脆也列子言宁生程程生马马生人马者马苋马蓝草之类人者人参人苋之类也】
　　农桑辑要曰人苋但五月种之园枯则食【今人有三四月种者】如欲出种留食不尽者八月收子本草云不可以苋菜与鼈同食则生鼈症试以鼈甲如豆片大者以苋菜封裹之置于土坑以土盖之一宿尽变成鼈也
　　苋菜二月间下种三月下旬移栽于茄畦之旁同浇灌之则茂
　　茼蒿蓬蒿【形气同于蓬蒿故名　王祯曰同蒿者叶绿而细茎稍白味甘脆】
　　农桑通诀曰茼蒿春二月种可为常食秋社前十日种可为秋菜如欲出种春菜食不尽者可为子俱是畦种其叶又可汤泡以配茶茗实菜中之有异味者
　　李时珍曰八九月下种冬春采食四月起薹花浅黄色如单瓣菊花结子近百成毬最易繁茂
　　甜菜【古作菾】释名菾菜【即莙荙也】
　　农桑通诀曰莙荙作畦下种如萝卜法春二月种之夏四月移栽园枯则食如欲出子留食不尽者地冻时出于暖处收藏来年春透可栽收种或作蔬或作羮或作菜干无不可也
　　本草云茎灰淋汁洗衣其白如玉
　　便民图纂曰莙荙八月下种十月治畦分栽频用粪水浇之
　　芹尔雅曰芹楚葵【芹古作蕲一名水英按生江湖陂泽间者水芹也生平地者旱芹也二月生苗其叶对节生　晋书立春日以芹芽为菜盘相馈又有紫芹出太行黄屋可制汞不可食　又一种马芹尔雅曰茭牛蕲叶细鋭可食亦芹类也　别有一种黄花者名毛芹食之杀人蛟龙食之亦病】
　　齐民要术曰芹菜收根畦种之常令足水尤忌沈泔及咸水浇之则死性易繁茂而甜脆胜野生者
　　陶隐居曰二三月芹作英时可作俎及熟爚食之扈先生曰野芹须取嫩白为佳轻盐一二日汤焯过晒须一日干方妙
　　【古苣字】小雅薄言采芑【疏云苦菜也青州谓之芑　説文作苣呉人呼为苣菜茎青白色摘其叶白汁出脆可生食亦可烝为茹按苣有三种白苣苦苣莴苣皆不可烹煑故通曰生菜彭秉曰呙菜自呙国来故名】
　　农桑通诀曰莴苣作畦下种如菠薐法但得生芽先用水种浸一日于湿地上布衬置子于上以盆椀合之候芽渐出即种正二月种之可为常食秋社前一二日种者可为腌菜其茎去皮蔬食又可糟藏谓之莴笋苜蓿尔雅翼曰木粟【言其米可炊饭也　郭璞作牧宿谓其宿根自生可饲牧牛马也汉书西域传曰罽賔有苜蓿大宛马武帝时得其马汉使采苜蓿种归陆机与弟书曰张骞使外国十八年得苜蓿归西京杂记曰乐游苑自生玫瑰树下多苜蓿苜蓿一名怀风时人或谓光风草风在其间萧萧然日照其花有光彩故名怀风茂陵人谓之连枝草　李时珍曰二月生苗一科数十茎叶绿色入夏及秋开细黄花结小荚圆扁旋转有刺内有米如穄米可为饭亦可酿酒】
　　齐民要术曰地宜良熟七月种之畦种水浇一如韭法【扈先生曰苜蓿须先剪一上粪铁杷掘之令起然后下水】早种者重耧耩地使垄深濶窍瓠下子批契曳之每至正月烧去枯叶地液辄耕垄以铁齿楱楱之更以鲁斫斸其科土则滋茂矣【不尔则痩】一年则三刈留子者一刈则止春初既中生噉为羮甚香长宜饲马马尤嗜之此物长生种者一劳永逸都邑负郭所宜种之
　　崔寔曰七月八月可种苜蓿
　　扈先生曰苜蓿七八年后根满地亦不旺宜别种之根亦中为薪
　　紫苏尔雅曰苏桂荏【注曰苏荏类也故名桂荏一名赤苏又有一种白苏　王祯曰苏六畜所不犯类能全身远害者于五谷有外防之功于人有灯油之用　东人呼为鱼以其似苏字但除禾旁故也茎方叶圆而有尖四围有齿肥地者背面皆紫痩地背紫面青面背皆白即白苏也　荏子白者良黄者不美荏即今白苏子也】
　　齐民要术曰荏随宜园畔漫掷便歳歳自生荏子秋末成可收蓬于酱中藏之【蓬荏角也实成则恶】其多种者如种谷法【雀甚嗜之必须近人家种】收子压取油可以煑饼【荏油色绿可爱其气香美煑饼亚胡麻油而胜麻子脂膏麻子脂膏并有腥气然荏油不可为泽焦人发研为羮臛美于麻子远矣又可以为烛良地十石多种博谷则倍收于诸田不同也】为帛煎油弥佳【荏油性淳涂帛胜麻油】扈先生曰二月三月下种或宿子在地自生
　　务本新书凡种五谷如地畔近道者亦可另种苏子以遮六畜伤践收子打油燃灯甚明或熬油以油诸物王祯曰苏子碾之杂末作糜甚肥美下气补益
　　苏采叶茹之或盐或梅卤作葅食甚香夏月作熟汤饮五六月连根收采以火煨其根隂干经久则叶不落蓼尔雅曰蔷虞蓼【郭璞注虞蓼泽蓼也一名水蓼】
　　齐民要术曰三月可种荏蓼荏性甚易生蓼尤宜水畦种也
　　崔寔曰正月可种蓼
　　家政法曰三月可种蓼
　　齐民要术曰蓼作葅者长二寸则剪绢袋盛沈于酱瓮中又长更剪常得嫩者【若待秋子成而落茎既坚硬叶又枯燥也】取子者候实成速取之【性易凋零晩则落尽】五月六月中蓼可为虀以食苋苏恭曰茎赤色水挼食之胜于蓼子
　　冦宗奭曰水蓼造酒取叶以水浸汁和面作麯盖取其辛耳
　　兰香罗勒也【北人避石勒讳改兰香一名瞖子草以其子能入目去瞖也　韦赋叙曰罗勒者生昆仑之丘出西蛮之俗案今世大叶而浥者名朝膊香矣　刘禹锡曰兰香处处有之有三种一种似紫苏叶一种叶大二十步内即闻香一种堪作生菜】
