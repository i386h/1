<!-- { "loadSidebar": true } -->
　　作杬子法纯取雌鸭无令杂雄足其粟豆常令肥饱一鸭便生百卵【俗所谓谷生者此卵既非隂阳合生虽伏亦不成雏宜以供赡】杬木皮【尔雅曰杬鱼毒郭璞注曰杬大本子似粟生南方皮厚汁赤中藏卵黒无杬皮者虎杖根牛并作用尔雅曰荼虎杖郭璞注云似红草粗大有细刺可以染赤】净洗细茎剉煮取汁率二斗及熟下盐一升许和之汁极冷内瓮中【汁熟卵则致败不堪久停】浸鸭子一月任食煮而食之酒食俱用咸彻则卵浮【吴中多作者至十数斛久停弥善亦得经夏也】
　　鸡尔雅曰鸡大者蜀蜀子雓未成鸡徤絶有力奋鸡三尺为鶤【郭璞注曰阳沟巨鶤古之鸡名广志曰鸡有胡发五指金骹反翅之种大者蜀小者荆自鸡金骹者鸣美吴中送长鸣鸡鸡鸣长倍于常鸡异物志曰九真长鸣鸡最长声甚好清朗鸣未必在曙时潮水夜至因之并鸣或名曰伺潮鸡风俗通云俗説朱氏公化而为鸡故呼鸡者皆言朱朱】
　　齐民要术曰鸡种取桑落时生者良【形小浅毛脚细短是也守窠少声则无鸡子】春夏生者则不佳【形大毛羽悦泽脚粗长者是游荡饶声产乳易厌既不守巢则无縁蕃息也】鸡春夏雏二十日内无令出窠饲以燥饭【出窠早不免鸟鸱与湿饭则令脐脓也】鸡栖宜防地为笼内着栈虽鸣声不朗而安穏易肥又免狐狸之患若任之树林一遇风寒大者损瘦小者或死燃栁柴鸡雏小者死大者肓【此亦烧穰杀瓠之流其理难悉】
　　家政法曰养鸡法二月先耕一畆作田秫粥洒之刈生芽覆上自生白虫便买黄雌鸡十只雄一只于地上作屋方广丈五于屋下悬箦令鸡宿上并作鸡笼悬中夏
　　月盛昼鸡【阙】　　　　　园中筑作小屋覆鸡得养子乌不得就　龙鱼河圗曰畜鸡白头食之病人鸡有六指者亦杀人鸡有五色者亦杀人
　　养生论曰鸡肉不可食小儿食令生疣防又令消体瘦防肉味甘无毒令小儿消杀除寒热炙食之良也扈先生曰或设一大园四围筑垣中筑垣分为两所凡两园墙下东西南北各置四大鸡栖以为休息每一旬拨粥于园之左地覆以草二日尽化为虫园右亦然俟左尽即驱之右如此代易则鸡自肥而生卵不絶若遇瘟疫传染即须以蓝盛鸡乂口悬挂或移于楼阁上即免矣
　　养鸡令速肥不杷屋不暴园不畏鸟鸱狐狸法【别筑墙匡开小门作小厰令鸡闭两目雌雄皆斩去六翮无令得飞出围多收桃稗胡之类以养之亦作小槽以贮水荆藩为楼去地一尺数扫去屎凿墙为窠亦去地一尺惟冬天着草不茹则子冻春夏秋三时则不须直置匡上任其产伏留草则昆虫生鸡出则着外许以罩笼之鹌鹑大还内墙匡中其供食者乂别作墙匡蒸小麦饲之三七日便肥大矣】
　　又谷产鸡子供常食法【别取雌鸡勿令与雄相杂其墙匡斩翅荆楼土窠一法惟多与谷令竟冬肥盛自然谷产矣一鸡生百余卵不雏并食之无咎饼炙所须皆宜用此】
　　瀹鸡子法【打破着沸汤中浮出即掠取生熟正得即如盐醋也】
　　炒鸡子法【打破铜铛中搅令黄白相杂细擘葱白下盐米浑防麻油炒之甚香矣】
　　栈鸡易肥法【以油和麺捻成指尖大块日与十数枚食之又以做成硬饭同土硫黄研细每次与五分许同饭拌匀喂数日即肥】
　　养鸡不菢法【母鸡下卵时日逐食内夹以麻子喂之则常生卵不菢】
　　养生鸡法【鸡初来时即以净温水洗其脚自然不走】
　　治鸡病方【凡鸡杂病以真麻油灌之皆立愈若中蜈蚣毒则研茱萸解之】
　　治鬭鸡病方【以雄黄末搜饭饲之可去其胃虫此药性热又可使其力徤】
　　鱼越陶朱公曰治生之法有五水畜第一水畜鱼也以六畆地为池池中有九州求懐子鲤鱼长三尺者二十头牡鲤鱼长三尺者四头以二月上庚日内池中令水无声鱼必生至四月内一神守六月内二神守八月内三神守神守者鳖也内鳖则鱼不复飞去在池中周绕九州无穷自谓游江湖也至来年二月得鱼长一尺者一万五千三尺者五千枚二尺者万枚直五千得钱一百二十五万至明年一尺者十万枚二尺者五万枚三尺者五万枚长四尺者四万枚留长二尺者三千枚作种所余皆卖得钱五百一十万至明年不可胜计所以养鲤鱼者不相食易长不费也
　　农桑通诀曰凡育鱼之所须择泥土肥沃苹藻繁盛为上然必召居人筑舍守之仍多方设法以防獭害凡所居近数畆之湖如依陶朱法畜之可致速富今人但上江贩鱼取种塘内畜之饲以青蔬歳可及尺以供食用亦为便法
　　农圃四书鱼种古法俱求懐子鲤鱼纳之池中但自涵育或在取近江湖薮泽陂泖水际之土数舟布底则二年之内土中自有大鱼宿子得水即生也今之俗惟购鱼秧其秧也渔人泛大江乗潮而布网取之者初也如针锋然乃饲之以鸡鸭之卵黄或大麦之麸屑或炒大豆之末稍大则鬻鱼池养之家闽録云仲春取子于江曰鱼苗畜于小池稍长入塘曰可尺许徙之广池饲以草九月乃取有难长之秧曰艋艘其首黄色曰螺师青以其食螺师也故名尔雅翼曰鳟鱼螺是也其口尖期年而鼻窍始通不得通则死长至尺许乃易大惟鯶鱼为良其口濶而盆首似鲤而身圎谓之草鱼食草而易长尔雅翼曰鲩鱼食草白鲢乃鱼之贵者白露左右始可纳之池中或前一月或后一月皆不育渔人携于舟若煎炙油气触之则目皆瞎京口録云巨首细鳞池塘中多畜之鲻鱼松之人于潮泥地凿仲春潮水中捕盈寸者养之秋而盈尺腹背皆腴为池鱼之最是食泥与百药无忌京口録云头匾而骨软闽志云目赤而身圎口小而鳞黒吴王论鱼以鲻为上也其鱼至冬能牵被而自藏
　　养法凡凿池养鱼必以二有三善焉可以蓄水鬻时可去大而存小可以解泛【此池泛可入彼池】不可以沤麻一日即泛鱼遭鸽粪则泛以圊粪解之鱼之自粪多而返复食之则泛亦以圊粪解之池不宜太深深则水寒而难长鱼食鸡鸭卵之黄则中寒而不子故鱼秧皆不子鱼之行游昼夜不息有洲岛环转则易长池之傍树以芭蕉则露滴而可以解泛树栋木则落子池中可以饱鱼树葡萄架子于上可以免鸟粪种芙蓉岸周可以辟水獭鱼食杨花则病亦以粪解之食蟋蟀嫩草食稗子池之正北后宜塘深鱼必聚焉则三面有日而易长饲之草亦宜此方一日而两畨须有定时鱼小时草必细饲至冬则不食凡鱼啸子必沿水痕虽干涸十年遇水即生其长甚易其啸子也以五月鲤鱼以五月下惟银鱼鲙残鱼啸子于氷氷解三日乃生也饲鱼之草不可撩水草恐有黒鱼鮎鱼等子在草上是能食鱼黒鱼者鳢鱼也夜则仰首而戴斗鮎鱼者鮧鱼也即鳀鱼也大首方口背青黒而无鳞是多涎池中不可着碱水石灰能令鱼泛凡池之防相传一夜生七子太密则鱼皆郁死必去其半乃佳
　　便民圗曰凡鱼遭毒翻白急疏去毒水别引新水入池多取芭蕉叶捣碎置新水来处使吸之则解或以溺浇池面亦佳
　　扈先生曰江西养鱼法掘小池方一丈深八尺底又作小池方五尺深二尺用杵筑实畜水至清明前后出时买鲢鱼鯶鱼苗长一寸上下者每池鲢六百鯶二百每日以水荇带草喂之无草时可用咸蛋殻食之常时积下至时用之冬月尤宜用之令鱼并泥食之不散游至五月五日后五更时用夏布袱于塘近邉钉四桩张布袱其上次以夏布兠捞鱼苗倾袱内选去杂鱼另置一水盆中其鲢鯶入水桶旋送入中池中池方二三丈每池可放七八百池中先栽荇草栽法于二三月邉旧鱼入大塘去水晒半干栽荇草于内栽完放水长草以养新鱼其中池移过大塘之鯶鱼每百日用草二担则中池过塘时鱼重一觔者至十月可得三四觔大塘者大小为鱼多寡水宜深五尺以上每食鱼只于大塘内取之中塘荇草尽再入之或用正本草若大池面方二三十步以上者可放三四斤以上鱼即与老草连根食之刮苎麻取下叶以席葢之勿晒干至晚入池中当夜食尽又冬月大鱼无食有一法常时积旧草荐置僻处使人溺其上久之至冬月剉细以稻泥或黄土和草成碗大团子晒干置池中心深处大鱼则并泥食之中池中鱼剉草宜更细入水二三日和土成团冬月干塘取起鱼寄别池内或入大桶速干水起生泥壅池生泥只取烂泥勿取干者池瘦伤鱼令生虱取过泥速栽荇草放水入鱼鱼虱如小豆大似团鱼凡山中暴雨入池带恶虫秽气亦令鱼生虱则极瘦凡取鱼见鱼瘦宜细检视之有则以松毛遍池中浮之则除凡小池定在大池之旁以便冬月寄鱼小池过小鱼于中中池即栽荇又曰作羊棬于塘岸上安羊每早扫其粪于塘中以饲草鱼而草鱼之粪又可以饲连鱼如是可以损人打草但鱼畧有微滞耳水畜之利须择背山面湖中聚水曲之处起造住宅先置田地山塲凡仆从即便播谷种蔬树植蚕缫以为衣食之源然后筑方围大塘以收水利塘内有九州八谷如同江湖纳虾鳖螺为神守使鱼相忘相若自以为江湖之中日夜游戏而不息矣蜜蜂王桢曰人家多于山野古窑中收取蜜蜂葢小房或编荆囤两头泥封开一二小窍使通出入另开一小门泥封时时开却扫除常净不令他物所侵及于家院扫除蛛网及关防山蜂土蜂不使相伤秋花雕尽留冬月可食蜜脾余者割取作蜜蜡至春三月扫除如前常于蜂窠前置水一器不致渴损　月蜂盛一窠止留一王其余摘之其有蜂王分窠羣蜂飞去用碎土撒而收之别置一窠其蜂即止春夏合蜜及蜡每窠可得大绢一疋有收养生分息数百窠者不必他求而可致富也经世民事曰十月割蜜天气渐寒百花已尽宜开蜂寠后门用艾烧烟微薰其蜂自然飞向前去若怕蜂蛰用薄荷叶嚼细涂在手面其蜂自然不蛰或用纱帛防头及身上截或皮套五指尤妙约量冬至春其蜂食之余者拣大蜜脾用利刀割下却封其寠将蜜绞净不见火者为白沙蜜见火者为紫蜜入寠盛顿将绞下蜜柤入锅内慢火煎熬融化抝出绞柤再熬预先安排锡镟或瓦盆各盛冷水次倾蜡水在内凝定自成黄蜡以柤内蜡尽为度要知其年收蜜多寡则防当年雨水何如若雨水调匀花木茂盛其蜜必多若雨水少花木稀其蜜必少或蜜不敷蜜蜂食用宜以草鸡或一只或二只毛不用肚肠悬挂寠内其蜂自然食之又力倍常至春来二月门开其封止存鸡骨而已
　　扈先生曰冬月割蜜过多则蜂饥饥时可将嫩鸡白煑置房侧令食之

　　农政全书卷四十一
<子部,农家类,农政全书>
　　钦定四库全书
　　农政全书卷四十二
　　明　徐光啓　撰
　　制造
　　食物
　　齐民要术曰凡瓮七月坯为上八月为次余月为下凡瓮无问大小皆须涂治瓮津则造百物皆恶悉不成所以时宜留意新出窑及热脂涂者大良若市买者先宜涂治勿使盛水【未涂遇雨亦恶】涂法掘地为小员坑【傍开两道以引风火】生炭火于坑中合瓮口于坑上而熏之【火盛喜破微则难热务令调适乃佳】数以手摸之热灼人手便下泻热脂于瓮中回转浊流极令周匝脂不复渗乃止【牛羊脂为第一好猪脂亦得俗人用麻子脂者误人耳若脂不浊流直一偏拭之亦不免津俗人釡上蒸瓮者水气亦不佳扈先生曰黄蜡甚佳傧贵用松脂亦可】以热汤数斗着瓮中涤荡疏洗之泻却满盛冷水数日便中用【用时更洗净日曝令干】
