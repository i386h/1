<!-- { "loadSidebar": true } -->
　　种莳直説曰芸苗之法其凡有四第一次曰撮苗第二次曰布第三次曰拥第四次曰复【俗谓添功】一次不至则稂莠之害秕穅之杂入之营州之内以锄营州之东以铲爰有一器出于锄者名曰耧锄撮苗后用一驴带笼觜挽之初用一人撁惯熟不用人止一人轻扶入土二三寸其深痛过锄力三倍所办之田日不啻二十畆今燕赵多用之名曰劐子劐子之制又少异于此【劐子第一遍即成沟子谷根未成不耐旱耧锄刃在土中故不成沟子第二遍加擗土木鴈翅方成沟子其上分壅谷根】擗土【用木厚三寸濶三寸长六寸取成三角样前为尖头空一窍长一寸濶半寸穿于鐡锄柄上压锄刀上】韩氏直説如耧锄过苗间有小豁不到处用锄理拨一遍如种黍粟大小豆等田当用一尺三寸寛脚种莳下种【易使锄耧故也】如种麻麦用狭脚种莳则可
　　农桑通诀粪壤篇曰田有良薄土有肥硗耕农之事粪壤为急粪壤者所以变薄田为良田化硗土为肥土也【扈先生曰田附郭多肥饶以粪多故村落中民居稠宻处亦然凡通水处多肥饶以粪壅便故】古者分田之制上地家百亩嵗一耕之中地家二百亩间嵗耕其半下地家三百亩嵗耕百亩三嵗一周盖以中下之地瘠薄硗确茍不息其地力则禾稼不蕃后世井田之法变强弱多寡不均【非为田不均亦为人不均所以稠宻之地农人多无立锥广虚之野即又务广地而荒之】所有之田嵗嵗种之土敝气衰生物不遂为农者必储粪朽以粪之则地力常新壮而收获不减孟子所谓百亩之粪上农夫食九人也踏粪之法凡人家于秋收场上所有穰等并须收贮一处每日布牛之脚下三寸厚经宿牛以蹂践便溺成粪平旦收聚除置院内堆积之每日亦如前法至春可得粪三十余车至夏月之间即载粪粪地地畆用五车计三十车可粪六畆匀摊耕盖即地肥沃兼可堆粪行又有苗粪草粪火粪泥粪之类苗粪者緑豆为上小豆胡麻次之【蚕豆大麦皆好】悉皆五六月防种七八月犁掩杀之为春谷田则亩收十石其美与蚕矢熟粪同此江淮迤北用为常法草粪者于草木茂盛时芟倒就地内掩罨腐烂也记礼有曰仲夏之月利以杀草可以粪田畴可以美土疆今农夫不知此乃以其耘除之草弃置他处殊不知和泥渥漉深埋禾苗根下沤罨既久则草腐而土肥美也江南三月草长则刈以踏稻田嵗嵗如此地力常盛【江南壅田者如翘荛陵苕皆特种之非野草也恐苜蓿亦可壅稻】农书云种谷必先治田积腐藁败叶刬薙枯朽根荄遍铺而烧之即土暖而爽及初春再三耕耙而以窖罨之肥壤雍之麻籸【舒榛反】谷殻皆可与火粪窖罨谷殻朽腐最宜秧田必先渥漉精熟然后踏粪入泥荡平田面乃可撮种其火粪积上同草木堆叠烧之土熟冷定用碌轴碾细用之江南水地多冷故用火粪种麦种蔬尤佳又凡退下一切禽兽毛羽亲肌之物最为肥泽积之为粪胜于草木【毛羽和挦汤积之久则溃腐如欲速溃置韭菜一握其中明日烂尽矣】下田水冷【不论下田近泉源处即冷】亦有用石灰为粪治则土暖而苗易发【下田水不得冷惟山田泉水未经日色则冷闽广用骨及蚌蛤灰粪田亦因山田水冷故也为山田者宜委曲导水使先经日色然后入田则苗不坏】然粪田之法得其中则可若骤用生粪及布粪过多粪力峻热即烧杀物反为害矣火粪力壮南方治田之家常于田头置塼槛窖熟而后用之【虽熟亦不得过多多用者须腊月下之】其田甚美北方农家亦宜效此利可十倍又有泥粪于沟港内乘船以竹夹取青泥锨拨岸上凝定裁成块子檐去同火粪和用比常粪得力甚多或用小便亦可浇灌但生者立见损坏不可不知土壤气脉其类不一肥沃硗确美恶不同治之各有宜也夫黑壤之地信美矣然肥沃之过不有生土以解之则苗茂而实不坚硗确之土信恶矣然粪壤滋培则苗蕃秀而实坚栗土壤虽异治得其宜皆可种植今田家谓之粪药言用粪犹用药也凡农居之侧必置粪屋低为檐楹以避风雨飘浸屋中必凿深池甃以砖甓凡扫除之草薉烧燃之灰扬之糠秕断藁落叶积而焚之沃以肥液积久乃多凡欲播种筛去瓦石取其细者和匀种子疏把撮之待其苗长又撒以壅之何物不收为圃之家于厨栈下深濶凿一池细甃使不渗泄【细甃有良法宜用水库法造之】每舂米则聚砻簸谷殻及腐草败叶沤渍其中以收涤器肥水与渗漉泔淀沤久自然腐烂一嵗三四次出以粪苎因以肥桑愈久愈茂而无荒废枯摧之患矣又有一法凡农圃之家欲要计置粪壤须用一人一牛或驴驾双轮小车一辆诸处搬运积粪月日既久积少成多施之种艺稼穑倍收桑果愈茂嵗有増羡此肥稼之计也【北土不用粪壤作此甚有益】夫扫除之隈腐朽之物人视之而轻忽田得之为膏润唯务本者知之所谓惜粪如惜金也故能变恶为美种少收多谚云粪田胜如买田信斯言也凡区宇之间善于稼者相其各方地理所宜而用之庶得乎土化渐渍之法沃壤滋生之效俾业擅上农矣
　　农桑通诀灌溉篇曰昔禹决九川距四海濬畎浍距川然后播奏庶艰食烝民乃粒此禹平水土因井田沟洫以去水也后井田之法大备于周周礼所谓遂人匠人之治夫间有遂十夫有沟百夫有洫千夫有浍万夫有川遂注入沟沟注入洫洫注入浍浍注入川故田亩之水有所归焉此去水之法也若夫古之井田沟洫脉络布于田野旱则灌溉潦则泄去故説者曰沟洫之于田野可决而决则无水溢之害可塞而塞则无旱干之患又荀卿曰修隄防通沟洫之水潦安水藏以时决塞则沟洫岂特通水而已哉【水藏即后世之水柜】考之周礼稻人掌稼下地以水泽之地种谷也以潴蓄水以防止水以遂均水以列舍水以浍泻水此又平地之制与遂人匠人异也后世灌溉之利实昉于此至秦废井田而开阡陌于今数千年遂人匠人所营之迹无复可见惟稻人之法低湿水多之地犹祖述而用之天下农田灌溉之利大抵多古人之遗迹如闗西有郑国白公六辅之渠闗外有严熊龙首渠河内有史起十二渠自淮泗及汴通河自河通渭则有漕渠郎州有右史渠南阳有召信臣钳卢陂庐江有孙敖芍陂颍川有鸿隙陂广陵有雷陂浙左有马臻镜湖兴化有萧何堰西蜀有李氷文翁穿江之迹皆能灌溉民田为百世利兴废修坏存乎其人夫言水利者多矣然不必他求别访但能修复故迹足为兴利此歴代之水利下及民事亦各自作陂塘计田多少于上流出水以备旱涸农书云惟南熟于水利官陂官塘处处有之民间所自为溪堨【音曷】水荡难以数计大可灌田数百顷小可溉田数十畆若沟渠陂堨上置水闸以备启闭若塘堰之水必置【音蹇】窦以便通泄此水在上者若田髙而水下则设机械用之如翻车筒轮戽斗桔橰之类挈而上之如地势曲折而水逺则为槽架竹筒隂沟浚渠陂栅之类引而达之此用水之巧者若不灌及平浇之田为最或用车起水者次之或再车三车之田又为次也其髙田旱稻自种至收不过五六月其间或旱不过浇灌四五次此可力致其常稔也傅子曰陆田者命悬于天人力虽修水旱不时则一年功弃【陆田独不可灌乎古井田之法皆为陆田也】水田制之由人人力茍修则地利可尽天时不如地利地利不如人事此水田灌溉之利也方今农政未尽兴土地有遗利夫海内江淮河汉之外复有名水万数枝分别大难悉数内而京师外而列郡至于边境脉络贯通俱可利泽或通为沟渠或蓄为陂塘以资灌溉安有旱暵之忧哉复有围田及圩田之制凡边江近湖地多闲旷霖雨涨潦不时淹没或浅浸弥漫所以不任耕种后因故将征进之暇己戍于此所统兵众分工起土江淮之上连属相望遂广其利亦有各处富有之家度视地形筑土作堤环而不断内地率有千顷旱则通水涝则泄去故名曰围田又有据水筑为堤岸复叠外防或髙至数丈或曲直不等长至弥望每遇霖潦以圩水势故名曰圩田【此等初为人利久而渐多亦或妨于潴水详浙中复镜湖议可见也至如北土淀水至多急而营之此而虑其为镜湖也尚早尚早】内有沟渎以通灌溉其田亦或不下千顷此又水田之善者又如近年怀孟路开浚广济渠广陵复引雷陂庐江重修芍陂似此等处畧见举行其余各处陂渠川泽废而不治不为不多倘能循按故迹或创地利通沟渎蓄陂泽以备水旱使斥卤化而为膏腴汚薮变为沃壤国有余粮民有余利然考之前史后魏裴延隽为幽州刺史范阳有旧督亢渠渔阳燕郡有故戾诸堰皆废延隽营造而就溉田万余顷为利十倍今其地京都所在尤宜疏通达以为亿万衣食之计故秦渠若其畧曰郑国在前白渠起后举插如云决渠为雨且溉且粪长我禾黍衣食京师亿万之口夫举事兴工岂无今日之延隽倘有成效不失本末先后之序庶灌溉之事为农务之大本也
　　农桑通诀劝助篇曰书曰相小人厥父母勤劳稼穑厥子不知稼穑之艰难乃逸盖恶劳好逸者常人之情偷惰茍且者小人之病上之人茍不明示赏罚以劝助之则何以奬其勤劳而率其怠倦欤周礼载师凡宅不毛者有里布谓罚以二里二十五家之泉也田不耕者出屋粟谓罸以三家之税粟也凡民无职事者出夫家之征谓虽闲民犹当出夫税家税也闾师言无职者出夫布不畜者祭无牲不耕者祭无盛不植者无椁不蚕者不帛不绩者不衰先王之于民如此岂为厉农夫哉凡欲振发而饬其蛊使之率作兴事耳是以地无遗利民无趋末田野治而禾稼遂仓廪实而府库充则斯民宁复有饿莩流离之患哉月令孟春之月命田司相土地所宜五谷所殖以敎导民必躬亲之孟夏劳农劝民无或失时其有失时行罪无疑季冬命田官告民出五种命农计耦耕事古人之于农盖未尝一日忘也后世劝助之道不明其民往往去本而趋末故谚曰以贫求富农不如工工不如商刺绣纹不如倚市门此说一兴天下之民勇于弃耒耜而争贩鬻妇人舍机杼而习歌舞惰游末作习以成俗一遇凶饥食不足以充其口腹衣不足以蔽其身体怀金形鹄立以待尽者比比皆是昔成王适于田以其妇子之馌彼南畆攘其左右而尝其防否爱民如此田野安得而不治黍稷安得而不丰文帝所下三十六诏力田之外无他语减租之外无异説逐末之民安得而不务本太仓之粟安得而不红腐此上之人重农如此至于承流宣化之官又在于守令之贤各尽其职勤如劝课务求实效及览古之循吏如黄霸之治颍川劝种树【树谓树艺五谷】龚遂之治渤海课农耕何武行部必问垦田茨充为令益治桑柘召信臣治南阳开沟渎为民利任延治九员易射猎为牛耕张堪守渔阳开稻田皇甫隆治炖煌敎耧犂此先贤劝助之迹载诸史册今天下之民寒而思衣皆知有桑麻之事饥而思食皆知有稼穑之功则男务耕锄女事纺织盖有不待劝而后加勤者况谆谆然谕之恳恳然劳之哉况又加实意行实惠验实事课实功哉如或不然上之人作无益以妨农时敛无度以困民力般乐怠傲不能以身率先于下虽课督之令家至而户説之民亦不知所劝也今长官皆以劝农署衔农作之事已犹未知安能劝人借曰劝农比及命驾出郊先为文移使各社各乡预相告报期防赍敛秪为烦扰耳栁子厚有言虽曰爱之其实害之虽曰忧之其实讐之种树之喻可以为戒庶长民者鉴之更其宿均其惠利但具为敎条使相勉励不期化而民自化矣又何必命驾乡都移文期防欺下诬上而自邀功利然后为定典哉
