<!-- { "loadSidebar": true } -->
　　种树书曰栗采时要得披残明年其枝叶益茂
　　九月霜降乃熟其苞自裂而子坠者乃可久藏苞未裂者易腐也其花作条大如筯头长四五寸可以防灯【扈先生曰古赋云榛栗罅发栗熟自开殻落子】
　　冦宗奭曰栗欲干收莫如曝之欲湿收莫如润沙藏之至夏初尚如新也【藏干栗法取稻灰淋取汁渍栗日出晒令栗肉焦燥不畏虫得至后年春夏藏生栗法着器中细沙可煨以盆覆之至后年二月皆生芽而不虫者也】
　　太史公曰秦饥应侯请发五苑之枣栗由是观之本草所谓栗厚肠胃补肾气令人耐饥殆非虚语
　　附榛周官曰似栗而小【説文曰榛似梓实如小栗卫诗曰山有蓁　陆机诗疏云榛有两种一种大小枝叶皮树皆如栗而子小形如橡子味亦如果枝茎可以为烛诗所谓树之榛栗者也一种高丈余枝叶如水蓼子作胡桃味辽代上党甚多久留亦易油坏】
　　栽种与栗同其枝茎生樵爇烛明而无烟
　　太史公曰燕秦千树栗其人与千户侯等栗之利诚不减于枣矣本草言辽东榛子军行食乏当粮榛之功亦可亚于栗也
　　柰广志曰橏掩蓲柰也【与林檎一类而二种白者为素柰赤者为丹柰又名朱柰青者为绿柰张掖有柰酒泉有赤柰　魏明帝时诸王朝京赐东城柰一区陈思王谢曰柰以夏熟今则冬生物非时为珍恩以须为厚诏曰此柰从凉州来晋官閤簿曰秋有白柰　西京杂记曰紫柰别有素柰朱柰　凉州有冬柰色微碧大如兎头　上林苑紫柰大如升核紫花青汁如漆着衣难浣名脂衣柰树与叶皆似林檎而实稍大味酸带涩梵言谓之频婆】
　　齐民要术曰不种但栽之【种之虽生而味不佳】取栽如压桑法【扈先生曰此果最多虫宜勤勤修治】栽之如桃李法亦可接林檎
　　便民图纂曰花红将根上发起小条腊月移栽其接法与梨同摘实后有蛀处与修治橘树同三月开花结子若八月复开花结子名曰林檎
　　西方多柰家以为脯数十百斛以为蓄积如藏枣栗法谓之频婆粮
　　柰麨【其法拾烂柰内瓮盆合勿令风入六七日许当大烂以酒腌痛拌之令如粥状下水更拌以罗漉去皮子良久澄清泻去汁更下水复拌如初看无臭气乃上泻去汁置布于上以灰饮汁如作米粉法汁尽刀剔大如梳掌于日中曝干研作末便甜酸得所芳香非常也】
　　柰油【其法以柰捣汁涂缯上曝燥取下色如油】
　　李时珍曰今关西人以赤柰取汁涂器中曝干名果单味甘酸可以馈远又曰柰有冬月再实者
　　陶隐居云江东有之而北国最丰皆作脯
　　林擒一名来禽一名文林郎果一名蜜果【此果味甘能来众禽于林故有林禽来禽之名　唐高宗时纪王李谨得五色林檎似朱柰以贡帝大悦赐谨为文林郎人因呼林檎为文林郎果又云其树从河中浮来有文林郎拾得种之因以为名　本草图经曰木似柰实比柰差圆亦有甘酢二种甘者早熟而味脆美酢者差晩须熟烂堪噉陈士良云大长者为柰圆者为林檎夏熟小者味涩为梣又名楸子秋熟　林檎树二月开粉红花六七月熟又有金红水蜜黒五种　李时珍曰其味酢者即楸子也】
　　栽压法与柰同【此果根不浮歳栽故难求是以须压也】又法于树旁数尺许掘坑泄其根头则生栽矣凡树栽者皆然
　　物类相感志云林擒树生毛虫埋蚕蛾于下或以洗鱼水浇之即止
　　林檎麨【林檎亦熟时劈破去子心蒂日晒令干或磨或捣下细绢筛麄者更磨以细尽为限以方寸匕投于椀中即成美浆不去蔕则大苦合子则不度夏留心则大酸若干噉者以林檎麨一升和二麫二升味正适调】
　　冷金丹【林檎百枚蜂蜜浸十日取出别入蜂蜜五斤细丹砂末二两搅拌封泥一月出之隂干饭后酒时食一二枚甚妙】
　　柿【附椑柹君迁子】説文曰柿赤实果也【广志曰小者如小杏王逸曰苑中牛柿　李亢曰鸿柿苦　张衡曰山柿　本草云黄柿出近京州郡红柿南北通有之朱柿出华山似红柿而皮簿更甘珍诸柿食之皆善而益人　衍义曰柿有着盖柿于蔕下别生一重有牛心柿蒸饼柿皆以形得名华州有一等朱柿比诸品最小深红色有一种墖柿又有椑柹生江淮南似杮而青黒潘岳闲居赋云梁侯乌椑之柿是也　酉阳杂俎云柿有七絶一夀二多隂三无鸟巢四无虫五霜叶可爱六嘉实七落叶肥大其树高大四月开花黄白色八九月熟】
　　荒政要览曰三月间秧黑枣备接柿树上户秧五畦中户秧三畦下户秧二畦凡坡陡地内各密栽成行柿成做饼以佐民食
　　齐民要术曰柿有小者栽之无者取枝于防枣根上插之【栭而究反红蓝枣似柿】
　　便民图纂曰冬间下种待长移栽肥地接及三次则全无核接桃枝则成金桃【扈先生曰树无再接之理况三次乎】
　　藏柿【柿熟时取之以灰汁燥再三令汁絶着器中可食】
　　烘柿【生柿置器中自然红熟涩味尽去其甘如蜜】
　　醂柿【水一瓮置柿其中数日即熟但性冷亦有盐藏者有毒】
　　乌柿【火熏干者】
　　柿糕【糯米一斗洗净干柿五十同捣成粉如干煑枣泥和拌之烝食乃佳】
　　柿饼【大杮去皮捻扁日晒夜露至干纳瓮中待生白霜取出一名白杮又名杮花】
　　柿霜【即杮饼所出霜也乃杮中精液】
　　扈先生曰今三晋泽沁之间多柿细民干之以当粮也中州齐鲁亦然
　　附椑柹【一名漆柹一名绿柹一名青柹一名乌柹一名花柹一名赤棠椑椑乃柹之小而卑者故名椑他柹至熟则黄赤惟此虽熟亦青黒色捣碎浸汁谓之柹漆可以染罾扇诸物出宣歙荆襄闽广间大如杏惟堪生啖不可为干也闲居赋所谓梁侯乌椑之杮是也】
　　君迁子【一名防枣又作软枣一名梬枣一名牛奶杮一名丁香柹一名红蓝枣生海南树高丈余子中有汁如乳汁甜美呉都赋平仲君迁是也其木类杮而叶长实亦尤佳美救荒本草以为羊矢枣亦误矣】种软枣法【隂地种之阳中则少实足霜色殷然后乃收之早收者涩不任食之也】
　　安石榴博物志曰张骞出使西域得涂林安石国榴种以归故名安石榴【一名若榴一名丹若一名金罂一名金厐一名天浆有富阳榴实大如碗海榴来自海外树仅二尺栽盆中结实亦大直垂至盆　黄榴色微黄带白花大于常榴结实甚多最易传】
　　【种　河隂榴中间有三十八子　四季榴四时开花秋结实实方绽旋复开花　火石榴其花如火　饼子榴花大不实　畨花榴花大于饼子出山东移他省便不若　邺中记云石虎苑中有安石榴子大如盂碗其味不酸　抱朴子曰积石山有苦榴　庐山记曰香炉峯头有大盘石可坐数百人垂生石榴二月中作花色如石榴而小淡红敷紫萼炜晔可爱　京口记曰龙刚县有石榴　西京杂记曰有甘石榴　酉阳杂俎曰南诏有榴皮薄如纸　农桑通诀曰出河隂者最佳其树不甚高大枝柯附干自地便生五月开花有大红粉红黄白四色实有甜酸苦三种果大如杯皮赤有黒斑皮中如蜂窠有黄膜隔之】
　　齐民要术曰栽石榴法三月初取枝大如手大指者斩令长一尺半八九枝共为一窠烧下头二寸【不烧则漏失矣】掘圆坑深一尺七寸口经尺竪枝于坑畔【环口布枝令匀调也】置枯骨礓石于枝间【骨石此是树性所宜】下土筑之一寸上一重骨石平坎止【其上令没枝头一寸许也】水浇常令润泽既生又以骨石布其根下则科圆滋茂可爱【若孤根独立者虽生亦不佳焉】十月中以藁裹而纒之【不裹则冻死也】二月初解放若不能得多枝取一长条烧头圆屈如牛拘而横埋之亦得然不及上法根强早成其拘中亦安骨石其斸根栽者亦圆布之安骨石于其中也【扈先生曰石榴须于春分前剪去繁枝及树稍则实大】
　　便民图纂曰石榴三月间将嫩枝条插肥土中用水频浇则自生根根边以石压之则多生果又须时常剪去繁枝则力不分【扈先生曰此果最宜多种又宜痛剥】
　　性喜肥浓粪浇之无忌当午浇花更茂盛蚕沙壅之佳不结子者以石块或枯骨安树乂间或根下则结子不落所谓榴得骸而叶茂也
　　农桑通诀曰藏榴之法取其实有棱角者用熟汤微泡置之新甆瓶中久而不损若圆者则不可留留亦坏烂榴房比他果最为多子北齐高延宗纳妃妃母宋氏荐石榴盖取其房中多子之义北人以榴子作汁加蜜为饮浆以代杯茗甘酸之味亦可取焉
　　道家书谓榴为三尸酒言三尸虫得此果则醉也










　　农政全书卷二十九
　　钦定四库全书
　　农政全书卷三十
　　明　徐光啓　撰
　　树艺
　　果部下
　　茘枝上林赋曰离枝蜀都赋曰茘枝【一名丹茘一名饤坐真人其类有三四十种以状元香为最然不如长乐胜肉厚而味甘为种中第一第干之不能如状元香风味　南记曰此木以茘枝为名者以其结实时枝弱而蔕牢不可摘取以刀斧剔去其枝故以为名生岭南巴中泉福漳兴化蜀渝涪二广州郡皆有之其品闽为最蜀川次之岭南为下树形团圆如帷盖叶如冬青华如橘朶如蒲萄核如枇杷殻如红绘膜如紫销肉白如肪花于二三月实于五六月】
　　农桑通诀曰茘枝根浮必须加粪土以培之性不耐寒最难培植才经繁霜枝叶枯死【扈先生曰亦云冬夏不凋】遇春二三月再发新叶初种五六年冬月覆盖之以防霜雪种之四五十年始开花结实其木坚固有经四百余年犹能结实者
　　熟时人未采百虫不敢近人才采摘诸鸟蝙蝠之类羣然伤残故采者必日中而众采之最忌麝香遇之花实尽落【凡果皆然】
　　晒茘【采下即用竹篱朗晒经数日色变核干用火焙之以核十分干硬为度收藏用竹笼箬叶裹之可以致远成朶晒干者名为茘锦其肉生以蜜熬作煎嚼之如糖霜然名为荔煎北方无此种自汉南粤以备方物于是茘枝始通中国】
　　农桑通诀曰汉唐时命驿驰贡洛阳取于岭南长安来于巴蜀虽曰解献传置之速然腐烂之余色香味之存者无几盖此果若离本枝一日色变二日香变三日味变四五日外色香味尽皆去矣非惟中原不尝生茘之味江浙之间亦罕焉今闽中歳首亦晒干者昔李直方第果实或荐茘枝曰当举之首魏文帝诏羣臣曰南方果之珍异者有茘枝龙眼焉今闽中茘枝初着花时商人计林断之以立劵一歳之出不知几千万亿水浮陆转贩鬻南北外而西夏新罗日本琉球大食之属莫不爱好重利以酬之夫以一木之实生于海滨岩险之远而能名彻上京外被四夷重于当世是亦有足贵者龙眼【附山龙眼龙茘】广雅曰益智龙眼也【一名骊珠一名龙目一名比目一名圆眼一名蜜脾一名燕卵一名绣水一名海珠藂一名川弹子一名亚茘枝一名茘枝奴　龙眼花与茘枝同开树亦如茘枝但枝叶稍小殻青黄色形如弹丸核如木梡子而不坚肉白而带浆其甘如蜜熟于八月白露后方可采摘一朶五六十颗作一穂茘枝过即龙眼熟故谓之茘枝奴福州兴化泉州有之比茘枝特罕木性畏寒北方亦无此种今充歳贡焉　扈先生曰干龙眼肉胜茘枝且能补心气大益人鲜食之大不如茘真堪作奴】
　　晒龙眼【采下用梅卤浸一宿取出晒干用火焙之以核干硬为度如茘枝法收藏之成朶干者名龙眼锦】
　　附山龙眼【出广中夏月熟可噉此亦龙眼之野生者】
