<!-- { "loadSidebar": true } -->
　　龙茘【出岭南状如小茘枝而肉味如龙眼其身叶亦似二果故名曰龙茘不可生噉但可熬食】橄榄【附余甘】橄榄一名青果一名忠果一名谏果【生岭南及闽广州郡性畏寒江浙难种树大数围实长寸许形如诃子而无棱瓣其子先生者居下后生者渐高有野生者波斯橄榄生邕州色类相似但核作两瓣蜜渍食之绿榄色青绿核内无仁有亦干小　乌榄色青黒肉烂而甘取肉槌碎干自有霜如白盐谓之榄酱仁最肥大有纹丛叠如海螵蛸色白外有黒皮最甘嫩　方榄出广西两江洞中似橄榄有三角或四角】
　　农桑通诀曰树峻不可梯缘但刻其根方寸许内盐于其中一夕子皆自落蜜藏极甜生噉煮食之并消酒解诸毒人误食鯸鲐【即河鲀】鱼肝迷闷欲死者饮其汁立解以其木作楫拨着鱼皆浮出物之相畏有如此者此果南人尤重之可作茶果其味苦酸而涩食久味方回甘故昔人名为谏果然消酒解毒亦果中之有益于人者【一云以木钉钉之子亦自落】
　　附余甘【惟泉州有之乃深山穷谷自生之物非人家所种其树梢高其子梭形又如梅实两头鋭始嚼味酸涩饮水乃甘九月采比之橄榄酷相似以蜜藏之亦佳】
　　樱桃【附山婴桃】尔雅曰楔荆桃【郭璞注曰今樱桃　广雅曰楔桃大者如弹丸子有长八分者有白色者凡三种　孙炎云大而甘者谓之崖蜜樱桃一名楔一名荆一名英桃一名鸎桃一名含桃一名朱樱一名牛桃一名麦英　西京杂记列樱桃含桃为二种　苏颂曰樱桃处处有之洛中者最胜其实深红者谓之朱樱紫色皮裹有细黄防者谓之紫樱味最珍重又有正黄明者谓之蜡樱小而红者谓之樱珠味皆不及极大者】
　　齐民要术曰二月初山中取栽阳中者还种阳地隂中者还种隂地【若隂阳易地则难生生亦不实此果性生隂地既入园囿便是阳中故多难得生宜坚实之地不可用虚粪也又法二三月间分有根枝栽土中粪浇即活】
　　李时珍曰三月熟时须守防否则鸟食无遗也【其法以二破竹相击鸟闻声自去或以网张其上鸟亦不至熟时以粪置其下则一树齐熟】盐藏蜜煎皆可久食或同蜜捣作餻唐人以酪煎食之【樱桃经雨则虫自内生人莫之见用水浸良久则虫皆出乃可食也试之果然】
　　附山婴桃【本草释名朱桃麦樱英豆李桃　孟诜曰此婴桃俗名李桃又名柰桃前樱桃名樱非桃也　别录曰婴桃实大如□多毛四月采隂干　陶景曰樱桃即今朱樱可煮食者婴桃形相似而实乖异山间时有之　李时珍曰树如朱樱但叶长尖不圆子小而尖生青熟黄赤亦不光泽而味恶不堪食】杨梅博物志云地瘴处多生杨梅【一名朹子生江南岭南山谷间防稽产者为天下冠杨梅种类甚多大叶者最早熟味甚佳次则卞山本出苕溪移植光福山中尤胜又次为青蒂白蒂及大小松子扬州呼白者为圣僧树若茘枝叶细青如龙眼二月开花结实如楮实子肉在核上无皮殻五月熟生青熟则有白红紫三色】
　　便民图纂曰六月间取粪池中浸过核收盫二月锄地种之待长尺许次年三月移栽三四年后取别树生子枝条接之复栽山地其根多留宿土腊月开沟于根旁高处离四五尺许以灰粪壅之不宜着根每遇雨肥水渗下则结子肥大
　　物类相感志云桑树接杨梅则不酸树上生癞以甘草钉钉之则去
　　盐藏蜜渍糖制火酒浸皆佳
　　林邑记云邑有杨梅大如杯盌青时酸熟则如蜜用以酿酒号为梅花酎甚珍重之
　　葡萄【附野葡萄】张骞使大宛取葡萄实于离宫别馆旁尽种之【一名蒲萄一名赐紫樱桃　广志曰有黄白黒三种水晶葡萄晕色带白如着粉形大而长味甘　紫葡萄黒色有大小二种酸甜二味　绿葡萄出蜀中熟时色绿至苦西畨之绿葡萄名兔晴味胜糖蜜无核则异品也　琐琐葡萄出西畨实小如胡椒小儿常食可免生痘又云痘不快食之即出今中国亦有种者一架中间生一二穗云南者大如枣味尤长波斯国所出大如鸡卵可生食可酿酒最难干不干不可收　齐民要术曰蔓延性缘不能自举作架以承之叶密隂厚可以避热】
　　便民图纂曰二三月间截取藤枝插肥地待蔓长引上架根边以煮肉汁或粪水浇之待结子架上剪去繁叶则子得霑雨露肥大冬月将藤收起用草包防以防冻损【其根茎中空相通暮溉其根至朝而水浸其中浇以米泔水最良以麝入其皮则葡萄尽作香气以甘草作针针其根则立死三元延夀书云葡萄架下不可饮酒恐虫屎伤人　扈先生曰须春分便插太迟则有浆出损本】
　　又法宜栽枣树边春间鑚枣树作一窍引葡萄枝从窍中过候葡萄枝长塞满窍子斫去葡萄根托枣以生其实如枣【十月中去根一步许掘作坑收卷葡萄悉埋之近枝茎薄安黍穰弥佳无穰直安土亦得不宜湿湿则氷冻二月中还出舒而上架性不奈寒不埋即死其歳久根茎粗大者宜远根作坑勿令茎折其坑外处亦掘土并穰陪覆之　扈先生曰北方必须舒卷年远亦难南方竟以穰草褁根可也】
　　正月末取嫩枝长四五尺者卷为小圏先治地令松沃之以肥种时止留二节在外春气萌动发芽尽萃于出土二节不一年成大棚实大而多液生子时去其繁叶遮露则子尤大忌浇人粪
　　齐民要术曰摘葡萄法【逐熟者一一零叠一作摘取从本至末悉皆无遗世人全房折杀者】
　　作干葡萄法【极熟者一一零压摘取刀子切去蔕勿令汁出蜜两分和内葡萄中煮四五沸漉出隂干便成矣滋味倍胜又夏月不败】
　　藏葡萄法【极熟时全房折取于屋下作廕坑坑内近地凿壁为孔插枝于孔中选筑孔使坚屋子置土覆之经冬不异也】
　　扈先生曰葡萄作酒极有利益然非西种不可亦可作醋作糖今山西亦作酒然不真也
　　附野葡萄【一名蘡藇一名山葡萄蔓生苗叶花实与葡萄相似但实小而圆色不甚紫堪为酒】银杏一名白果一名鸭脚子【银杏以白得名鸭脚取其叶之似其木多厯嵗年其大或至连抱可作栋梁多生江南以宣城者为胜二月开花成簇青白色二更开花随即卸落人罕见之一枝结子百十状如楝子经霜乃熟烂去肉取核为果】
　　便民图纂曰春初种于肥地候长成小树来春和土移栽以生子树枝接之则实茂
　　农桑通诀曰春分前后移栽先掘深坑水搅成稀泥然后下栽子掘取时连土封用草要或麻绳纒束则不致碎破土封其子至秋而熟初收时小儿不宜食食则昏霍惟炮煮作粿食为美以澣油甚良颗如缘李积而腐之惟取其核即银杏也
　　其木有雌雄之意雄者不结实雌者结实其实亦有雌雄雌者二棱雄者三棱须雌雄同种其树相望乃结实或雌树临水照影或凿一孔纳雄木一块泥之亦结采摘【熟时以竹篾篐树本击篾则银杏自落】
　　枇杷上林赋曰卢橘【枇杷易种叶微似栗冬夏不凋冬花春实夏熟大者如鸡子小者如龙眼白者为上黄者次之无核者名焦子出广州　李时珍曰枇杷非卢橘也】
　　便民图纂曰以核种之即出待春移栽三月宜接橘【附柑柚佛手柑金橘金豆】禹贡曰厥包橘柚锡贡【注云大曰柚小曰橘然自是两种橘有数种有绿橘有红橘有蜜橘有金橘而洞庭橘为胜今充土贡　又有黄橘扁小多香雾为上品　芳塌橘状大而扁外绿心红巨瓣多液春熟甚美　包橘外薄内盈隔皮可数　绵橘微小极软美可爱不多结冻橘八月花开冬结春采　穿心橘实大皮光心虚可穿　又有沙橘　早黄橘　朱橘　茘枝橘　乳橘油橘橘之下品　生南山川谷及江浙荆襄皆有之木高可丈许刺出于茎间夏初生白花至冬实黄逾淮】
　　【则化为枳　闽中柑橘以漳州为最福州次之树多接成惟种成者气味尤胜】
　　便民图纂曰正月间取核撒地上冬月搭棚春和撤去待长二三尺许二月移栽浇忌猪粪既生橘摘后又浇有虫则凿开蛀处以铁线钩取【一説以杉木塞其孔则虫自死取虫讫以疏黄和土塞其窍】
　　农桑通诀曰种植之法种子及栽皆可以枳树截接或掇栽尤易成宜于肥地种之冬收实后须以火粪培壅则明年花实俱茂干旱时以米泔灌溉则实不损落扈先生曰此树极畏寒宜于西北种竹以蔽寒风又须常年搭棚以防霜雪霜降搭棚谷雨卸却树大不可搭棚可用砻糠衬根柴草裹其榦或用芦蓆寛裹根榦砻糠实之
　　须记南枝掘深坑粪河泥实底方下树下松土满半坑筑实又下粪河泥方下土平坑又下粪河泥又加筑实则旺凡树耐肥者皆用此法
　　以死鼠浸坑中浮起取埋根中极肥
　　种树书曰南方柑橘虽多然亦畏霜不甚收惟洞庭霜虽多无所损橘最佳嵗收不耗正谓此焉以死鼠浸溺缸内候鼠浮取埋橘树根下次年必盛湼槃经云如橘得鼠其果子多【橘见尸则多实】
　　扈先生曰冬寒无损正因种者多且培植有方耳惟闽广地暖即无损耗而实甚佳胜浙者十倍
　　橘柚橙柑等须于腊月根边寛作盘连粪三次不宜着根遇春旱以水浇之雨则不必花实并茂橘之种不一惟扁橘蜜罐甜瓶为佳湘橘耐久
　　最忌猪粪以茅灰及羊粪壅之多生实
　　农桑辑要曰西川唐邓多有栽种成就怀州亦有旧日橘树北地不见此种若于附近面访学栽植甚得济用【畏寒多死北地非宜】
　　述异记曰越多橘柚园越人歳出橘税
　　收藏【十月后将金橘安锡器内或芝蔴杂之经久不坏藏菉荳中尤妙近米即烂】
　　又法铺干松毛藏于不近酒处多不坏
　　农桑通诀曰惟皮与核堪入药用皮之陈者最良又宜作食料其肉味甘酸食之多痰不益人以蜜煎之为煎则佳食货志云蜀汉江陵千树橘其人与千户侯等夫橘南方之珍果味则可口皮核愈疾近升盘俎远备方物而种植之获利又倍焉其利世益人故非可与他果同日语也
　　柑一名木奴一名瑞金奴【农桑通诀曰柑甘也橘之甘者也茎叶无异于橘但无刺为异耳生江汉唐邓间而泥山者名乳柑地不弥一里所其柑大倍常皮薄味珍脉不粘瓣食不留滓一颗之核才一二间有全无者然又有生柑有郛柑有海红柑有衢柑虽品不同而温台之柑最良歳充土贡焉江浙之间种之甚广利亦殊博　又有山柑　洞庭柑岀洞庭皮细味美熟最早　甜柑每颗八瓣未霜先黄　馒头柑　生枝柑　平蒂柑大如升出成都　朱柑　大柑　黄柑　白柑　沙柑　江南岭南为盛蜀次之实似橘而圆大未经霜犹酸霜后始熟柑树犹畏氷雪】
　　栽种与橘同
　　种树书曰柑树为虫所食取螘窠于其上则虫自去柑之大者擘破气如霜雾
　　李衡于武陵龙阳洲上种柑千树谓其子曰吾州里有千头木奴不责汝衣食歳止一疋亦足用矣及柑成歳输绢数千疋故史游急就篇注云木奴子无凶年盖言可以市易谷帛也
　　柚尔雅曰柚条又曰櫠椵【郭璞曰柚属也似橙而实酢大于橘橘皮薄味辛苦柚皮厚而肥甘其肉有甘有酸酸者名胡柑一名条一名櫾一名壶柑一名臭橙广雅谓之铛实有大小二种小者如柑如橙俗呼为蜜防大者如升如俗呼为朱栾有□及尺余者俗呼香栾闽中岭外江南皆有之南人种其核云长成以接柑橘甚良吕氏春秋曰果之美者有云梦之柚】
　　佛手柑【木似朱栾而叶尖长枝间有刺植之近水乃生其实如人手有指有长尺余者皮皱而光泽味不甚佳而清香袭人置衣笥中虽形干而香不歇可糖煎蜜煎作果甚佳捣蒜罨其蒂香更充溢浸汁洗葛纻絶胜酸浆】
