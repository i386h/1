<!-- { "loadSidebar": true } -->
　　王不留行　又名剪金草一名禁宫花一名剪金花生太山山谷今祥符沙堈间亦有之苗髙一尺余其茎对节生乂叶似石竹子叶而寛短抪茎对生脚叶似槐叶而狭长开粉红花结蒴如松子大似罂粟殻样极小有子如葶苈子大而黒色味苦甘性平无毒
　　救饥　采嫩叶煠熟换水淘去苦味油盐调食子可
　　捣为麪食

　　白薇　一名白幕一名薇草一名春草一名骨美生平原川谷并陜西诸郡及滁州今钧州密县山野中亦有之苗髙一二尺茎叶俱青颇类柳叶而濶短又似女娄脚叶而长硬毛澁开花红色又云紫花结角似地稍而大中有白瓤根状如牛膝根而短黄白色味苦咸性平大寒无毒恶黄茋大黄大防干姜干漆山茱萸大枣救饥　采嫩叶煠熟水淘净油盐调食并取嫩角煠
　　熟亦可食

　　蓬子菜　生田野中所在处处有之其苗嫩时茎有红紫线楞叶似鹻蓬叶微细苗老结子叶则生出乂刺其子如独扫子大苗叶味甜
　　救饥　采嫩苗叶煠熟水浸淘净油盐调食晒干煠食尤佳及采子捣米青色或煑粥或磨麪作饼蒸食皆可

　　胡枝子　俗亦名随军茶生平泽中有二种叶形有大小大叶者类黒豆叶小叶者茎类蓍草叶似苜蓿叶而长大花色有紫白结子如粟粒大气味与槐相类性温救饥　采子微舂即成米先用冷水淘净复以滚水汤三五次去水下锅或作粥或作炊饭皆可食如野菉豆味尤佳及采嫩叶蒸晒为茶煑饮亦可

　　米布袋　生田野中苗搨地生叶似泽漆叶而窄其叶顺茎排生稍头攅结三四角中有子如黍粒大微匾味甜
　　救饥　采角取子水淘洗净下锅煑食其嫩苗叶煠
　　熟油盐调食亦可

　　天茄苗儿　生田野中苗髙二尺许茎有线楞叶似姑娘草叶而大又似和尚菜叶却小开五瓣小白花结子似野葡萄大紫黒色味甜
　　救饥　采嫩叶煠熟水浸去邪味淘净油盐调食其
　　子熟时亦可摘食
　　治病　今人传説采叶傅贴肿毒金疮拔毒

　　苦马豆　生延津县郊野中在处有之苗髙二尺许茎似黄茋苗茎上有细毛叶似胡豆叶防小又似蒺防叶却大枝叶间开红紫花结殻如拇指顶大半顶间多虚俗呼为羊尿胞内有子如檾子大茶褐色子叶俱味苦救饥　采叶煠熟换水浸去苦味淘净油盐调食及取子水浸淘去苦味晒干或磨或捣为麪作烧饼蒸食皆可

　　猪尾把苗　一名狗脚菜生荒野中苗长尺余叶似甘露儿叶而甚短小其头颇齐茎叶皆有细毛每叶间顺条开小白花结小蒴儿中有子小如粟粒黒色苗叶味甜
　　救饥　采嫩叶煠熟换水浸淘净油盐调食子可捣
　　为麪食

　　农政全书卷五十二
<子部,农家类,农政全书>
　　钦定四库全书
　　农政全书卷五十三
　　明　徐光启　撰
　　荒政【救荒本草】

　　草三柰　生密县梁家冲山谷中苗高一尺许叶似蓑草而狭长开小淡红花根似鸡爪形而麄亦香其味甘微辛
　　救饥　采根换水煑食近根嫩白新叶亦可煠食

　　黄精苗　俗名笔管菜一名重楼一名莵竹一名鸡格一名救穷一名鹿竹一名萎蕤一名仙人余粮一名垂珠一名马箭一名白及生山谷南北皆有之嵩山茅山者佳根生肥地者大如拳薄地者犹如拇指叶似竹叶或二叶或三叶或四五叶俱皆对节而生味甘性平无毒又云茎光滑者谓之太阳之草名曰黄精食之可以长生其叶不对节茎叶毛钩子者谓之太隂之草名曰钩吻食之入口立死又云茎不紫花不黄为异
　　救饥　采嫩叶煠熟换水浸去苦味淘净油盐调食山中人采根九蒸九暴食甚甘美其蒸暴用瓮去底安釡上装满黄精密葢蒸之令气溜即暴之如此九蒸九暴令极熟不熟则刺人喉咽久食长生辟谷其生者若初服只可一寸半渐渐増之十日不食他食能长服之食止三尺服三百日后尽见鬼神饵必升天又云花实可食罕见难得
　　扈先生曰甞过根本胜药苗亦恒蔬

　　地黄苗　俗名婆婆嬭一名地髓一名芐一名芑生咸阳川泽今处处有之苗初搨地生叶如山白菜叶而毛澁叶面深青色又似芥菜叶而不花乂北芥菜叶颇厚叶中撺茎上有细毛茎稍开筒子花红黄色北人谓之牛嬭子花结实如小麦粒根长四五寸细如手指皮赤黄色味甘苦性寒无毒恶贝母畏无荑得麦门冬清酒良忌铁器
　　救饥　采叶煑羮食或捣绞根汁捜麪作防饦及冷淘食之或取根浸洗净九蒸九暴任意服食或煎以为煎食久服轻身不老变白延年



　　牛旁子　本草名恶实未去萼名防粘子俗名夜乂头根谓之牛菜生鲁平山泽今处处有之苗高二三尺叶如芋叶长大而澁花淡紫色实似葡卜而褐色外殻如粟梂而小多刺防过之则缀惹不可脱故名殻中有子如半粒麦而匾小根长尺余麄如拇指其色灰黪味辛性平一云味甘无毒
　　救饥　采叶煠熟水浸去邪气淘洗净油盐调食及取根洗净煑熟食之久食甚益人身轻耐老

　　逺志　一名棘菀一名葽绕一名细草生太山及寃句川谷河陜商齐泗州亦有俗传夷门逺志最佳今密县梁家冲山谷间多有之苗名小草叶似石竹子叶又极细开小紫花亦有开小红白花者根黄色形如蒿根长及一尺许亦有根黑色者根叶俱味苦性温无毒得茯苓冬葵子龙骨食杀天雄附子毒畏珍珠藜芦蜚蠊齐蛤蛴螬
　　救饥　采嫩苗叶煠熟换水浸去苦味淘净油盐调食及掘取根换水煑浸淘去苦味去心再换水煑极熟食之不去心令人心闷



　　杏叶沙参　一名白麪根生密县山野中苗高一二尺茎色青白叶似杏叶而小边有乂牙又似小小菜叶微尖而背白稍间开五瓣白碗子花根形如野胡萝卜颇肥皮色灰黪中间白色味甜性微寒本草有沙参苗叶根茎其说与此形状皆不同未敢并入条下乃另开于此其杏叶沙参又有开碧色花者
　　救饥　采苗叶煠熟水浸淘净油盐调食掘根换水
　　煑食亦佳

　　藤长苗　又名旋菜生密县山坡中拖蔓而生苗长三四尺余茎有细毛叶似滴滴金叶而窄小头颇齐开五瓣粉红大花根似打碗花根根叶皆味甜
　　救饥　采嫩苗叶煠熟水浸淘净油盐调食掘根换
　　水煑熟亦可食

　　牛皮消　生密县野中拖蔓而生藤蔓长四五尺叶似马兠铃叶寛大面薄又似何首乌叶亦寛大开白花结小角儿根类葛根而细小皮黒肉白味苦
　　救饥　采叶煠熟水浸去苦味油盐调食及取根去黑皮切作片换水煑去苦味淘洗净再以水煑极熟食之

　　菹草【上音鲊】　即水藻也生陂塘及水泊中茎如麄线长三四尺叶形似柳叶面狭长故名柳叶菹又有叶似蓬子叶者根麄如股而色白味微咸性微寒
　　救饥　捞取叶连嫩根拣择洗淘洁浄剉碎煠熟油
　　盐调食或加少米煑粥食尤佳

　　水豆儿　一名葳菜生陂塘水泽中其茎叶比菹草又细状类细线连绵不絶根如股而色白根下有豆如退皮菉豆瓣味甘
　　救饥　采秧及根豆择沈洁净煑食生腌食亦可

　　水葱　生水边及浅水中科苗彷佛类家葱而极细长稍头结蓇葖彷佛类葱蓇葖而小开黪白花其根类葱根皮色紫黑根苗俱味甘微咸
　　救饥　采嫩苗连根拣择洗浄煠熟水浸淘浄油盐
　　调食

　　蒲笋　本草名其苗为香蒲即甘蒲也一名睢一名醮俚俗名此蒲为香蒲谓菖蒲为蒲其香蒲水边处处有之根比菖蒲根极肥大而少节其叶初未出水时叶茎红白色采以为笋后撺梗于丛叶中花抱梗端如武士棒杵故俚俗谓蒲棒蒲黄即花中蘂屑也细若金粉当欲开时有便取之市防间亦采以蜜搜作果食货卖甚益小儿味甘性平无毒
　　救饥　采近根白笋楝剥洗浄煠熟油盐调食蒸食亦可采根刮去麄皴晒干磨麪打饼蒸食皆可



　　芦笋　其苗名苇子草本草有芦根尔雅谓之葭菙生下隰陂泽中其状都似竹但差小而叶抱茎生无枝又花白作穗如茅花根如竹根亦差小而节疎露出浮水者不堪用味甘一云辛性寒
　　救饥　采嫩笋煠熟油盐调食其根甘甜亦可生咂
　　食之
　　扈先生曰尝过根本胜药北方亦作果食其笋则北方者可食南产不可食

　　茅芽根　本草名茅根一名兰根一名茹根一名地菅一名地筋一名兼杜又名白茅菅其芽一名茅针生楚地山谷今田野处处有之春初生苗布地如针夏生白花茸茸然至秋而枯其根至洁白亦甚甘美根性寒茅针性平花性温俱味甘无毒
　　救饥　采嫩芽剥取嫩穰食甚益小儿及取根咂食
　　甜味久服利人服食此可断谷
　　扈先生曰尝过

　　葛根　一名鸡齐根一名鹿藿一名黄斤生汶山川谷及成州海州浙江并澧鼎之间今处处有之苗引藤蔓长二三丈茎淡紫色叶颇似楸叶而小色青开花似豌豆花粉紫色结实如皂荚而小根形如手臂味甘性平无毒一云性冷杀野葛巴豆百药毒
　　救饥　掘取根入土深者水浸洗浄蒸食之或以水中揉出粉澄滤成块蒸煑皆可食及采花晒干煠食亦可
　　扈先生曰尝过



　　何首乌　一名野苗一名交藤一名夜合一名地精一名陈知白又名桃柳藤亦名九真藤出顺州南河县其岭外江南诸州及防州皆有以西洛嵩山归德柘城县者为胜今钧州密县山谷中亦有之蔓延而生茎蔓紫色叶似山药叶而不光嫩叶间开黄白花葛勒花结子有棱似荞麦而极细小如粟粒大根大者如拳各有五楞瓣状似甜様中有花纹形如鸟兽山岳之状者极珍有赤白二种赤者雄白者雌又云雄者苗叶黄白雌者赤黄色一云雄苗赤生必相对逺不过三四尺夜则苗蔓相交或隐化不见凡修合药须雌雄相合服有验宜偶日服二四六八日是也其药本无名因何首乌见藤夜交采服有功因以采人为名耳又云仙草其为五十年者如拳大号山奴服之一年髭髪乌黑百年如碗大号山哥服之一年顔色红悦百五十年如盆大号山伯服之一年齿落重生二百年如斗栲栳大号山翁服之一年顔如童子行及奔马三百年如三斗栲栳大号山精服之一年延龄纯阳之体久服成地仙又云其头九数者服之乃仙味苦澁性微温无毒一云味甘茯苓为之使酒下最良忌铁器猪羊血及猪肉无鳞鱼与萝卜相恶若并食令人髭鬓早白肠风多热
　　救饥　掘根洗去泥土以苦竹刀切作片米泔浸经宿换水煑去苦味再以水淘洗浄或蒸或煑食之花亦可煠食
　　扈先生曰尝过根本胜药不必救荒

