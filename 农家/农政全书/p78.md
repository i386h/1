<!-- { "loadSidebar": true } -->
　　汪机本草彚编曰虫白蜡与蜜蜡之白者不同乃小虫所作其虫食冬青树汁久而化为白脂粘敷树枝人谓虫矢着树而然非也至秋刮取以水煮溶滤置冷水中则凝聚成块矣碎之文理如白石膏而莹澈人以和油浇烛大胜蜜蜡也【扈先生曰虫白蜡纯用作烛胜他烛十倍若以和他油不过百分之一其烛亦不淋故为用颇广多植无害】
　　宋氏杂部曰冬青子可种堪入酒至长盛时五月养以蜡子七月收蜡不宜尽采留迨来年四月又得生子取养蜡晒干以越布防于甑口置蜡布上置器甑中釜内水沸蜡遂镕下入器凝则坚白而为烛材其滓盛之以绢囊复投于热油中则蜡尽油遂可为烛凡养蜡子经三年停亦三年
　　又曰巴蜀撷其子渍淅米水中十余日捣去【阙】种之蜡生则近跗伐去发肄再养蜡养一年停一年采蜡必伐木无老榦
　　扈先生曰女贞收蜡有二种有自生者有寄子者自生者初时不知虫何来忽遍树生白花【枝上生脂如霜雪人谓之花】取用炼蜡明年复生虫子向后恒自传生若不晓寄放树枯则已若解放者传寄无穷也寄子者取他树之子寄此树之上也其法或连年或停年或就树或伐条若树盛者连年就树寄之俟有衰顿即斟酌停年以休其力培壅滋茂仍复寄放即宋氏杂部所谓养一年停一年者也伐条者取树栽径寸以上者种之俟盛长寄子生蜡即离根三四尺截去枝榦收蜡随手下壅冬月再壅明年旁长新枝芽蘖以后恒择去繁冗令直达又明年亦复修理恒加培壅第三年可放蜡子四年再放五年复放迨收蜡仍剪去枝如是更代无穷此所谓经三年停三年者也凡寄子皆于立夏前三日内从树上连枝剪下去余枝独留寸许令子抱木或三四颗乃至十余颗作一簇或单颗亦连枝剪之剪讫用稻谷浸水半日许洒取水剥下虫颗浸水中一刻许取起用竹箬虚包之大者三四颗小者六七颗作一苞韧草束之置洁净瓮中若隂雨顿瓮中可数日天热其子多迸出宜速寄之寄法取箬包剪去角作孔如小豆大仍用草系之树枝间其子多少视枝小大斟酌之枝大如指者可寄枝太细榦太粗者勿寄也寄后数日间鸟来啄箬苞攫取子勤驱之天渐暖虫渐出苞先缘树上下行若树根有草即附草不复上矣故树下须芟刈极净也次行至叶底栖止更数日复下至枝条啮皮入咂食其脂液因作花约畧虫出尽即取下苞视有余子并作苞别寄他树秋分后检看花老嫩若太嫩不成蜡太老不成蜡太老不可剥矣剥时或就树或剪枝俱先洒水润之则易落乘雨后或侵晨带露华采之尤便次取蜡花投沸汤中镕化稍冷取起水面蜡再煎再取滓沉锅底勺去之若蜡未净再依前法煎澄之旣净乘热投入绳套子冷牵绳起之成蜡堵也
　　又曰浸谷水渍蜡子剥下苞之此是婺州法吴兴人但于立夏后剪子到小满前三日连旧枝作苞寄之亦生蜡檇李及吾邑有自生之子不烦寄放亦生蜡可见传生之物气足为上若吾乡传有土子不论节气但俟其气足欲迸时速剪下寄之可也
　　又曰立夏前二日剪子此是常法但浙东气暖从他方鬻子还恐虫迸出故以此为期若吴兴在北吾邑又在吴兴北则吾乡往吴兴及浙东买子者宜立夏后剪小满前后寄也若浙东从吾乡鬻子仍须立夏前剪去耳吾乡以北愈寒寄宜愈迟依此消息之
　　又曰蜡子若本地所无传贸他方者可行千里如浙中独金华业此最盛而鬻子于绍兴台州湖州川中独南部西充嘉定最盛而鬻子于潼川其间相去各数百里葢蜡子在立夏前气已足可剪小满前虽未出可寄耳亦须疾行迟则虫先期出不及寄拆损多矣谚云走马贩蜡谓此若依前法先作苞置器中虫出不离箬苞中尚可迟二三日寄也
　　又曰金华之于湖州也嘉定之于潼川也岁鬻子以去而不传子明年又鬻之叩之则云金华嘉定但生花不生子故然金华尚有土子其价以半嘉定絶无之鬻子之价十倍潼川此理殊不可晓尝臆度之大都树少多生花树老多生子树卑多生花树髙多生子一树之中寄子多则生花寄子少则生子又北种贩至南多生花南种贩至北多生子如湖州子贩至金华尽生花金华子贩至闽中又生花故金华子多入闽而转贩于吴兴若金华种贩至湖州又生子矣吴兴在北金华在南闽又在金华南也又如潼川贩至嘉定尽生花若嘉定种贩至潼川又生子矣潼川在北嘉定在南也葢花性意暖子性能寒其以老少异以髙下异以南北异理则一耳
　　又曰或云树生花即无子生子即无花此间有之不尽然也大槩多花子并生者但欲留种不宜早收花絶不可见至春中方着枝如螺靥入夏顿长则花与子不相见耳子盛长时有膏如蜜去之即子枯
　　附冬青【陈藏器曰冬青木肌白有文作象齿笏其叶堪染绯　李时珍曰冻青亦女贞别种也山中时有之但以叶微团而子赤者为冻青叶长而子黒者为女贞　扈先生曰女贞吴下称冬青产蜡处皆称蜡树此冬青吴下称水冬青或称细叶冬青】
　　宋氏杂部曰水冬青叶细利于养蜡子
　　扈先生曰冬青树凋枯以猪粪壅之即茂或云以猪溺灌之
　　附水槿【扈先生曰木槿叶似女贞而边有锯齿五叶攅生不花李所谓水蜡树必此也蜀中又有一种插蜡叶似菊尤易生插之一年便可寄子三四年大如酒杯口即衰坏须更插矣此与水种异种水槿虽扦插易生却难大又蜀中蜡子生女贞树上少生插蜡树上者多故当以蜀种为胜】
　　李时珍曰有水蜡树叶微似榆亦可放虫生蜡
　　宋氏杂部曰水槿细叶小黄花又名水椐腊月斩其条而插之易成大木材可为器宜养蜡子以取蜡
　　附槠山海经曰前山有木其名白槠【郭璞注曰槠子似柞子可食冬月采之木作屋柱棺材难腐也　汪颖食物本草曰槠子生江南皮树如栗冬月不凋子小于橡子槠子有苦甜二种治作粉食餻食褐色甚佳　李时珍曰槠子处处山谷有之其木大者数抱髙二三丈叶长大如栗叶梢尖而厚坚光泽锯齿峭小凌冬不凋三四月开白花成穗如桑花结实大如槲子外有小苞冬时苞裂于内子圆褐而有尖大如菩提子内仁如杏但生食苦涩煮炒乃带甘亦可磨粉甜槠子粒小木文细白俗名面槠苦槠子粒大木粗赤文俗名血槠其色黑者名铁槠】
　　李时珍曰甜槠子亦可产蜡
　　扈先生曰余所闻树可放蜡者数种以意度之当不止此即如饲蚕之树世人皆知有桑柘矣而东莱人育山茧者于树无所不用独杨树否耳诸树中独椒茧最上桑柘次之椿次之樗为下由此言之事理无穷闻见之外遗佚甚多坐井自拘何为哉
　　乌臼中记曰荆阳有乌臼【乌臼树髙数仭叶似梨杏花黄白紫黑色极易生长】扈先生曰乌臼树收子取油甚为民利他果实总佳论济人实用无胜此者江浙人种者极多树大或收子二三石子外白穰压取臼油造蜡烛子中仁压取清油然灯极明涂发变黑又可入漆可造纸用每收子一石可得白油十斤清油二十斤彼中一畆之宫但有树数株者生平足用不复市膏油也临安郡中每田十数畆田畔必种臼数株其田主岁收臼子便可完粮如是者租额亦轻佃戸乐于承种谓之熟田若无此树要当于田收完粮租额必重谓之生田两省之人旣食其利凡髙山大道溪边宅畔无不种之亦有全用熟田种者用油之外其渣仍可壅田可燎爨可宿火其叶可染皂其木可刻书及雕造器物且树久不壊至合抱以上收子逾多故一种即为子孙数世之利吾三吴人家凡有隙地即种杨柳余逢人即劝令人拔杨种臼则有难色凡所利于杨者岁取枝条作薪耳取臼子者须连枝条剥之亦何尝不得薪也凡他方美利不能相通者其故有二种植力本人罕出途路江湖客游人无意种植若夫殊方异种偶尔流传遂成土利未有不从客游人携来者余生财赋之地感慨人穷且少小游学经行万里随事咨询颇有本末若力作人能相凭信无论丰凶必或补于生计耳
　　又曰臼不须种野生者甚多若收子即佳种种出者亦不中用必须接博乃可未接者江浙人呼为草臼种草臼榦如酒杯口大便可接大至一两围亦可接但树小低接树大髙接耳接须春分后数日接法与杂果同其种之佳者有二曰葡萄臼穗聚子大而穰厚曰鹰爪臼穗散而殻薄又闻山中老圃云臼树不须接博但于春间将树枝一一捩转碎其心无伤其肤即生子与接博者同余试之良然若地逺无从取佳贴者宜用此法此法农书未载农家未闻恐他树木亦然宜逐一试之又曰采臼子在中冬但以熟为采须连枝条剥之但留取指大以上枝其小者总无子亦宜剥去则明年枝实俱繁盛其剥刀长三四寸广半寸形如却月钩刅在钩内以竹木竿为柄刀着柄端令刅向上剥时向上镵之不伤枝榦剥下枝仍充燎爨拣取浮子晒干入臼舂落外白穰筛出之蒸熟作饼下榨取油如常法即成白油如蜡以制烛若穰少不满一榨者即作饼入他油饼杂榨之榨下盛油缾中置一草帚油出冷定臼油即凝附草帚不杂他油矣其筛出黑子用石磨麤礲碎簸去殻存下核中仁复磨或碾细蒸熟榨油如常法即成清油凡制烛每臼油十斤加白蜡三钱则不淋蜡多更佳常时肆中卖者白油十斤杂清油十斤白蜡不过一二钱其烛则淋
　　又曰养鱼池边勿种臼落叶入水变黑色令鱼病又曰种乌臼取白油清油种女贞树取白蜡其利济人百倍他树古来遂无人晓此北魏贾思勰撰齐民要术旣不着女贞独有乌臼一则乃杂入殊方异物中陈藏器唐人也日华子五代人也各言乌臼油可染发亦止是清油不及白油藏器説女贞亦言木防在叶中卷叶如子羽化为防亦不知防之为蜡至元人开局撰农桑辑要王祯着农书二书是千年以来农家之褎然者亦絶不及二物又何望近代俗书也白蜡之利今世最盛于蜀其次浙乌臼最盛于江浙岂元人修书详于北产闻见所限未及逺征吴蜀耶抑迩年始食其利前此未着耶若吴蜀旧有为元人所遗可见他方嘉种亟宜迁贸若宋元未有近代始食其利可见生财无尽亟宜讲求恒农土著安知顷畞之外必求利物活人者其责不在冥冥之民也
　　又曰乌臼楂之属但取膏油似不入救荒品中但膏油不可阙而民间所用多取诸麻菽荏菜麻菽非谷耶荏菜非谷也艺荏菜者非谷田耶乌臼之属比诸麻菽荏菜有十倍之收且取诸荒山隙地以供膏油而省麻菽以充粮省荏菜之田以种谷其益于积贮不为少矣漆秦风曰山有漆【説文云木汁可以防物一作桼如水滴而下生汉中山谷梁益陜襄皆有金州者最善广州者性急易燥今广浙中出一种漆六月取汁漆物黄泽如金即唐书所谓黄漆也广南漆作饴糖气沾沾无力树似榎而大髙二三丈身如杮皮白叶似椿花似槐子似牛李子木心黄六七月刻取滋汁】春分前移栽易成有利一云腊月种
　　取用者以竹筒钉入木中取汁或以刚斧斫其皮开以竹管承之滴汁则为漆也凡取时须荏油解破故淳者难得可重重别制拭之色黑如瑿若铁石者为上等黄嫩若蜂窠者不佳【凡騐漆惟稀者以物醮起细而不断断而复收更又涂于干竹上防之速干者并佳试诀有云微扇光如镜悬丝急似钩撼成琥珀色打着有浮沤】
