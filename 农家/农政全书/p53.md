<!-- { "loadSidebar": true } -->
　　又曰或问藷本南产而子言可以移植不知京师南北以及诸边皆可种之以助人食无令军民枵腹否余遽应之曰可也藷春种秋收与诸谷不异京边之地不废种谷何独不宜藷耶今北方种藷未若闽广者徒以三冬氷冻留种为难耳欲避氷冻莫如窖藏吾乡窖藏又忌水湿若北方地髙掘土丈余未受水湿但入地窖即免氷冻仍得发生故今京师窖藏菜果三冬之月不异春夏亦有用法煨爇令冬月开花结蓏者其收藏藷种当更易于江南耳则此种传流决可令天下无饿人也又曰呉下种吉贝吾海上及练川尤多颇得其利但此种甚畏风潮每至秋间才生花实一遇风雨便受其损若大风之后更遇还风则根拨实落大不入矣若将吉贝地种藷十之一二虽风潮不损此种扑地成蔓风无所施其威也【还风者一日东南一日西北之类也】
　　又曰昔人云蔓菁有六利又云柿有七絶余续之以甘藷十三胜一亩收数十石一也色白味甘于诸土种中特为夐絶二也益人与薯蓣同功三也遍地传生剪茎作种今嵗一茎次年便可种数百亩四也枝叶附地随节作根风雨不能侵损五也可当米谷凶嵗不能灾六也可充笾实七也可以酿酒八也干久收藏屑之旋作饼饵胜用蜜九也生熟皆可食十也用地少而利多易于灌溉十一也春夏下种初冬收入枝叶极盛草薉不容其间但须壅土勿用耘锄无妨农功十二也根在深土食苗至尽尚能复生虫蝗无所奈何十三也又曰闽广人收藷以当粮自十月至四月麦熟而止东坡云海南以藷为粮几米之十六今海北亦尔矣经春风易烂坏须先晒干藏之
　　又曰甘藷所在居人便足半年之粮民间渐次广种米价谅可不至腾踊矣但虑丰年谷贱公家折色银输纳甚艰民间急宜多种桑株育蚕拟纳折银可也
　　造酒法藷根不拘多少寸截断晒晾半干上甑炊熟取出揉烂入瓶中用酒药研细搜和按实中间作小坎候浆到看老嫩如法下水用绢袋漉过或生或烝熟任用其入缸寒暖酒药分两下水升斗或用麯蘖或加药物香料悉与米酒同法若造烧酒或即用藷酒入锅葢以锡兜鍪烝煑滴槽成头子烧酒或用藷糟依法造成常用烧酒亦与米酒米糟造烧酒同法
　　萝卜尔雅葖芦萉【注云紫花菘也】一名莱菔一名雹突一名土酥【王祯曰芦萉俗呼萝卜在在有之北方者极脆食之无查中原有迭秤者其质白其味辛甘尤宜生啖能解麪毒子可入药四时皆可种然不如末伏秋初为善破甲以后便可供食老圃云萝卜一种而四名春曰破地锥夏曰夏生秋曰萝卜冬曰土酥故黄山谷云金城土酥净如练以其洁也　苏颂曰有大小二种大者肉坚宜烝食小者白脆河朔有极大者信阳有重过二三十斤者一时种莳之力也】
　　齐民要术曰种芦菔法与蔓菁同【芦菔根实粗大其角及根叶并可生食非芜菁比也】
　　四时类要种法宜沙糯地五月犂五六遍六月六日种锄不厌多稠即小闲拔令稀至十月收窖之又新添种萝卜先深斸成畦耙平每畦可长一丈二尺阔四尺用细熟粪一担匀布畦内再斫一遍即起覆土再耧平浇水满畦候水渗尽撒种于上用木锨匀撒覆土苗出两叶旱则浇之每子一升可种二十畦水萝卜正月二月种六十日根叶皆可食夏四月亦可种大萝卜初伏种之水萝葡末伏种皆候霜降或淹或藏皆得用如要来年出种深窖内埋藏中安透气草一把至春透芽生取出作垅或畦下粪栽之旱则浇令得所夏至后收子可为秋种　萝卜三月下种四月可食五月下种六月可食七月下种八月可食地宜肥土宜松浇宜频种宜稀密则芟之肥大
　　农桑通诀曰种同蔓菁法每子一升可种二十畦【畦可长一丈二尺阔四尺】择地宜生耕地宜熟【地生则不蠧耕熟则草少】凡种先用熟粪匀布畦内仍用火粪和子令匀撒种之俟苗出成叶视稀稠去留之其去之者亦可供食以疎为良【疎则根大而美密则反是】尺地约可二三窠厚加培壅其利自倍欲收种子宜用九月十月收者择其良去须带叶移栽之浇灌得所至春二月收子可备时种【宿根在地不经移种者为斜子种之疥而不肥】按蔬茹之中惟蔓菁与萝卜可广种成功速而为利倍然蔓菁北方多获其利而南方罕有之芦菔南方所通美者生熟皆可食淹藏腊豉以助时馔凶年亦可济饥功用甚广【扈先生曰萝卜尅气耗血不如蔓菁十倍】
　　王省曾曰胡萝卜伏内畦种或壮地漫种频浇灌则自然肥大







　　农政全书卷二十七
<子部,农家类,农政全书>
　　钦定四库全书
　　农政全书卷二十八
　　明　徐光啓　撰
　　树艺
　　蔬部
　　葵广雅曰蘬丘葵也説文葵菜也【按尔雅翼云葵揆也葵叶倾日不使照其足因知足以揆之　公仪休相食葵而美拔之不与民争利古人采葵必待露解故一名露葵　陶景曰葵子出少室山以秋种覆养经冬至春作子者谓之冬葵正月种者为春葵一名卫足一名滑菜言其性也　贾思勰曰有紫茎白茎二种种别有大小之殊又有鸭脚葵　天有十日葵与终始故葵从癸癸阳草也其性易生不拘肥瘠地皆有之　王祯曰葵为百菜之主备四时之馔本丰而耐旱味甘而无毒供食之余可为葅腊枯□之遗可为搒簇子若根则能疗疾咸无弃材诚蔬茹之上品民生之资助也　另有蜀葵菟葵龙葵蔠葵附后】
　　齐民要术种法临种时必燥曝葵子【葵子虽经岁不浥然湿种者疥而不肥也扈先生曰凡种皆然不独葵也】地不厌良故墟弥善薄即粪之不宜妄种春必畦种水浇【春多风旱非畦不得且畦者省地而菜多一畦供一口】畦长两步广一步【大则水难均又不用人足入】深掘以熟粪对半和土覆其上令厚一寸铁齿杷耧之令熟足蹋使坚平下水彻泽水尽下葵子又以熟粪和土覆其上令厚一寸余葵生三叶然后浇之【浇用晨夕日中便止】每一搯辄杷耧地令起下水加粪三搯更种一歳之中凡得三辈【凡畦种之物治畦皆如种葵法不复条列烦文】早种者必秋耕十月末地将冻散子劳之【一亩三升正月末散子亦得】人足践踏之乃佳【践者菜肥】地释即生锄不厌数五月初更种之【春者既老秋叶落未生故种此相接】六月一日种白茎秋葵【白茎者宜干紫茎者干即黒而涩】秋葵堪食仍留五月种者取子【春葵子熟不均故须留中辈】于此时附地剪却春葵冷根上枿生者柔輭至好仍供常食美于秋菜搯秋菜必留五六叶【不搯则茎孤留叶多则科大】凡搯必待露解【谚曰触露不掐葵日中不剪韭】八月半剪去【留其岐多者则去地一二寸独茎者亦可去地四五寸】枿生肥嫩比至收时高与人膝等茎叶皆美科虽不高菜实倍多【其不剪早生者虽高数尺柯叶坚硬全不中食所可用者惟有叶心附叶黄涩至恶煑亦不美防虽似多其实倍少】收待霜降【伤早黄烂伤晚黒涩】榜簇皆须隂中【见日亦涩】其碎者割讫即地中防手糺之【待萎而糺者必烂】
　　又种冬葵法九月收菜后即耕至十月半令得三遍每耕即劳以铁齿杷耧去陈根使地极熟令如麻地于中逐常穿井十口【井必相当邪角则妨地地形狭长者井必作一行地形正方者作两三行亦不嫌也】井别作桔橰辘轳【井深用辘轳井浅用桔橰】栁鑵令受一石【鑵小用则功费】十月末地将冻漫散子惟穊为佳【亩用子六升】散讫即再劳有雪勿令从风飞去【劳雪令地保泽叶又不虫】每雪辄一劳之若令冬无雪腊月中汲井水普劳浇悉令彻泽【有雪则不荒扈先生曰无草木不待雪无雪悉宜浇凡草木冬植者皆以干不以寒也】正月地释驱踏破地皮【不踏即枯涸皮破即香涸】春暖草生葵亦俱生三月初叶大如钱逐穊处拔者卖生【十手拔乃禁取儿女子七歳已上皆得充事也】一升葵还得一升米日日常投看稀稠得所乃止有草拔却不得用锄自四月八日以后则日日剪卖其剪处防以手拌斫斸地令其起水浇粪覆之【四月亢旱不浇则不长有雨则不须四月以前虽旱亦不须浇地实保泽雪势未尽故也】比及剪遍初者还复周而复始日日无穷至八月社日上留作秋菜九月指地卖收讫即急耕依去年法三十亩胜作十顷谷田止须一乘车牛专供此园【耕劳辇粪卖菜终歳不闲】若粪不可得者五六月中穊种菉豆至七月八月犂掩杀之如以粪粪田则良美与粪不殊又省功力【其井间之田犂不及者可畦以种诸菜】
　　崔寔曰正月可作种瓠葵芥防大小葱蒜苜蓿及杂蒜亦种此二物皆不如秋六月六日可种葵中伏后可种冬葵九月作葵葅干葵
　　家政法曰正月种葵
　　农桑通诀曰春宜畦种种宜散种然夏秋皆可种也诗曰七月烹葵此种之早者俗呼为秋葵迟者为冬葵又曰六月六日种葵中伏以后可种冬葵时有先后为之在人宿根在地春生嫩叶亦可采食前金人以韭蓼汁并鸡肉和食谓之冷羮最为上馔
　　茎叶丛茂时方可刈嫩惟采撷之耳杜诗云刈葵莫放手放手伤葵根盖伤根则不生
　　葵花干入炭墼内引火耐烧　葵叶可染纸所谓葵笺也
　　蜀葵尔雅曰菺戎葵也【郭璞注云今蜀葵也　尔雅翼云蜀葵即呉葵　夏小正云四月小满后五日呉葵华陶景云呉葵即此也又有一种小者名锦葵即荆葵也尔雅谓之荍　又有黄蜀葵别是一种即秋葵也】
　　种法春初种子冬月宿根亦自生苗过小满后长茎高五六尺花似木槿而大
　　李时珍曰叶嫩时亦可茹食其稭剥皮可缉布作绳龙葵释名曰苦葵【一名苦菜一名天泡草一名鸦眼睛一名酸浆草　陶景云益州有苦菜乃是苦法即龙葵也　苏颂曰叶如茄子叶故一名天茄子】
　　苏恭曰龙葵所在有之俗名苦菜然非荼也叶圆花白子若牛李子生青熟黒但堪煑食不任生噉
　　李时珍曰龙葵龙珠一类二种也处处有之四月生嫩苗时可食柔滑渐高二三尺茎大如筯似灯笼草而无毛五月后开小白花结子味酸亦可食
　　蔠葵【即紫草子】尔雅曰蔠葵繁露也【其叶最能承露其子埀埀如缀露故名又一名藤菜一名天葵一名御菜一名燕脂菜一名落葵落字疑蔠字相传之讹】
　　陶景曰落葵人家多种之叶可鲊食甚滑
　　李时珍曰落葵三月种之嫩苗可食五月蔓延其叶肥厚软滑可作蔬和肉食子紫黒色揉取汁可染布物谓之胡燕脂但久则色易变
　　蔓菁尔雅曰蕦葑苁【説文曰葑芜菁也一名九英菘一名诸葛菜一曰薞芜一名荛一名芥　广志曰芜菁有紫花者有白花者　刘禹锡云诸葛亮所止令兵士皆种蔓菁者取其才出甲可生啖一也叶舒可煑食二也久居则随以滋长三也弃不令惜四也回则易防而采五也冬有根可食六也　溪蛮藂话云猫獠猺狫所产马王菜味涩多刺即诸葛菜也相传马以所遗故云　苏颂曰南北皆有北土尤多河东太原所出其根极大　陈藏器本草曰芜菁南北之通称也今并汾河朔间烧食其根呼为芜根塞北种者名九英蔓菁根大并将为军粮】
