<!-- { "loadSidebar": true } -->
　　长一千八百二十四尺濶六百十二尺自之得积一百一十一万六千二百八十八尺共三百十畆七厘九毫三六
　　若以两濶加沟畛两长加遂径计之
　　长一千八百一十六尺濶六百十二尺自之得积一百一十万九千七百八十二尺共三百零八畆三分七厘三毫一二



　　司马法屋三为井
　　井方一里九夫
　　遂人十夫有沟沟上有畛
　　考工记匠人为沟洫九夫为井井间广四尺深四尺谓之沟
　　畛广四尺
　　一井之田面方一千八百尺加沟畛遂迳方一千八百二十四尺自之得积三百三十二万六千九百七十六尺
　　内九夫积三百二十四万尺为田九百畆
　　沟畛积五万七千八百五十六尺
　　遂迳积二万九千一百二十尺二积共二十四畆一分六厘

　　小司徒四井为邑
　　邑方二里三十六夫
　　一邑之田面方三千六百尺加沟畛遂径面方三千六百四十尺自之得一千三百二十四万九千六百尺
　　内田积一千二百九十六万尺为田三千六百畆沟畛遂迳积二十八万九千六百尺得八十畆四分四厘四毫一六

　　小司徒四邑为丘
　　丘方四里十六百百四十四夫
　　一丘之田面方七千二百尺加沟畛遂迳七十二尺其面方七千二百七十二尺自之得积五千二百八十八万一千九百八十四尺
　　内田积五千一百八十四万尺得一万四千四百畆沟畛遂迳积一百零四万一千九百八十四尺得二百八十九畆四分四厘

　　小司徒四丘为甸
　　司马法井十为成
　　遂人百夫有洫洫上有涂
　　匠人方十里为成成间八尺深八尺谓之洫
　　成方十里成中容一甸甸方八里出田税沿边一里治洫四井为邑四登于甸甸方八里旁加一里故方十里甸之八里开方计之八八六十四井五百七十六夫出税旁加一里通亷隅三十六井三百二十四夫治洫
　　涂亦广八尺
　　一成之田面方一万八千尺加洫涂沟畛遂迳一百八十四尺共一万八千一百八十四尺自之得积三亿三千零六十五万七千八百五十六尺内积三亿二千四百万尺为田九万畆余积六百六十五万七千八百五十六尺得洫涂沟畛遂迳共一千八百四十九畆四分四毫一六
　　一甸之田面方一万四千四百尺自之得积二亿零七百三十六万尺为田五万七千六百畆亷隅积一亿一千六百六十四万尺为田三万二千四百畆共得出税田九万畆

　　小司徒四甸为县
　　县方二十里四百井三千六百夫
　　一县之田面方三万六千尺加洫涂沟畛遂迳三百五十二尺共面方三万六千三百五十二尺自之得积一十三亿二千二百四十六万七千九百零四尺内积一十二亿九千六百万尺为田三十六万畆余积二千六百四十六万七千九百零四尺得洫涂沟畛遂迳共七千三百五十二畆一分九厘五毫二

　　小司徒四县为都
　　都方四十里一千六百井一万四千四百夫
　　面方四十里为都一都之田面方七万二千尺加洫涂沟畛遂迳六百八十八尺共面方七万二千六百八十八尺自之得积五十二亿八千三百五十四万五千三百四十四尺内积五十一亿八千四百万尺为田一百四十四万畆余积九千九百五十四万五千三百四十四尺得洫涂沟畛遂迳共二万七千六百五十一畆四分八厘四毫一六



　　遂人千夫有浍浍上有道
　　匠人方里为同同间广二防深二仞谓之浍专达于川同方百里同中容四都方八十里岀田税沿边十里治浍四甸为县四登于同同方八十里旁加十里故方百里同之八十里开方计之八八六十四成六千四百井五万七千六百夫出税旁加十里通亷隅三十六成三千六百井三万二千四百夫治浍
　　浍达于川川者大水通流非人力所治
　　道广二防
　　井田之制备于一同
　　一同之田面方一十八万尺加浍道六十四尺洫涂一百四十四尺沟畛七百二十尺遂迳八百尺共得面方一千七百二十八尺六而一得三万零二百八十八歩自之得积九亿一千七百三十六万二千九百四十四歩以畆法积百歩而一得九百一十七万三千六百二十九畆四分四厘内六十四成积五亿七千六百万歩为田五百七十六万畆亷隅三十六成积三亿二千四百万歩为田三百二十四万畆共得出税田九百万畆浍道洫涂沟畛遂迳共一十七万三千六百二十九畆四分四厘
　　若以面方一十八万一千七百二十八尺自之得积尺三百三十亿零二千五百零六万五千九百八十四尺以畆法三千六百尺而一得田数与前术同今时浙尺八寸当古一尺六尺为歩二百四十歩为畆筭得田二百四十四万六千三百零一畆一分八厘四毫牙尺六寸四分当古一尺五尺为歩二百四十歩为畆算得田二百二十五万四千五百一十一畆一分七厘一毫一丝七忽
　　古之九百万
　　今浙尺二百四十万畆
　　今牙尺二百二十一万一千八百四十畆
　　古之浍道等十七万三千六百二十九畆四分四厘今浙尺四万六千三百零一畆一分八厘四毫今牙尺四万二千六百七十一畆一分七厘一毫一丝七忽

　　农政全书卷四
　　钦定四库全书
　　农政全书卷五
　　明　徐光啓　撰
　　田制
　　农桑诀田制篇
　　王祯曰器非农不作田非器不成周礼遂人凡治野以土宜敎甿稼穑而后以时器劝甿命篇之义遵所自也夫禹别九州其田壤之法固多不同而稷敎五谷则树艺之方亦随以异故皆以人力器用所成者书之各有科等用列诸篇之右

　　王祯曰按旧説区田地一畆阔一十五歩每歩五尺计七十五尺每一行占地一尺五寸该分五十行长一十六歩计八十尺每行一尺五寸该分五十四行长阔相乗通二千七百区空一行种于所种行内隔一区种一区除隔空外可种六百七十五区每区深一尺用熟粪一升与区土相和布谷匀覆以手按实令土种相着苗出看稀稠存留锄不厌频旱则浇灌结子时锄土深壅其根以防大风揺摆古人依此布种每区收谷一斗每畆可收六十六石今人学种可减半计【扈先生曰当攷古今度量】又叅攷汜胜之书及务本书谓汤有七年之旱伊尹作为区田敎民粪种负水浇稼诸山陵倾阪及田丘城上皆可为之其区当于闲时旋旋掘下正月种春大麦二三月种山药芋子三四月种粟及大小豆八月种二麦豌豆节次为之不可贪多夫俭丰不常天之道也故君子贵思患而预防之如向年壬辰戊戌饥歉之际但依此法种之皆免饥殍此已试之明效也窃谓古人区种之法本为御旱济时如山郡地土高仰岁岁如此种蓻则可常熟惟近家濒水为上其种不必牛犂但鍫镢垦斸又便贫难大率一家五口可种一畆已自足食家口多者随数増加男子兼作妇人童稚量力分工定为课业各务精勤若粪治得法沃灌以时人力既到则地利自饶虽遇灾不能损耗用省而功倍田少而收多全家岁计指期可必实救贫之防法备荒之要务也诗云昔闻伊尹相汤日救旱有方由圣智限将一畆作田规计区六百六十二星分碁布满方畴参错有条相列次耕畬元不用牛犂短锸长镵皆佃器粪腴灌溉但从宜庾坂穷原俱美地举家计口各输力男女添工到童稚坎余种耨非重劳日课同趋等娱戏菽粟藷芋杂数品办作储粮接充饵岁余五口尽无饥倍种兼收仍不啻久知丰歉岁不常大扺古今同一致
　　贾思勰曰区田以粪气为美非必须良田也诸山陵近邑高危倾阪及丘城上皆可为区田区田不耕旁地庶尽地力凡区种不先治地便荒地为之以畆为率今一畆之地长十八丈广四丈八尺当横分十八丈作十五町町间分为十四道以通人行道广一尺五寸町皆广一尺五寸长四丈八尺尺直横鍳町作沟沟一尺深亦一尺积穰于沟间相去亦一尺尝悉以一尺地积穰不相受令作二尺地以积穰种禾黍于沟间夹沟为两行去沟两边各二寸半中央相去五寸旁行相去亦五寸一沟容四十四株一畆合万五千七百五十株种禾黍令上有一寸土不可令过一寸亦不可令减一寸凡区种麦令相去二寸一行一沟容五十二株一畆凡四万五千五百五十株麦上土令厚二寸凡区种大豆令相去一尺二寸一沟容九株一畆凡六千四百八十株【禾一斗有五万一千余粒黍亦少此少许大豆一斗一万五千余粒】区种荏令相去三尺胡麻相去一尺区种天旱常溉之一畆常收百斛上农夫区方深各六寸间相去九寸一畆三千七百区一日作千区区种粟二十粒美粪一升合土和之畆用种二升秋收区别三升粟畆收百斛丁男长女治十畆十畆收千石岁食三十六石支二十六年中农夫区方九寸深六寸相去二尺一畆千二十七区用种一升收粟五十一石一日作三百区下农夫区方九寸深六寸相去二尺一畆五百六十七区用种六升收二十八石一日作二百区【谚曰顷不比畆善谓多恶不如少善也】区中草生拔之区间草以刬刬之若以锄锄苗长不能耘之者以防比地刈其草薉
　　又曰兖州刺史刘仁之昔在洛阳于宅田以七十歩之地域为区田收粟三十六石然则一畆之收有过百石矣少地之家所宜遵用也
　　扈先生曰区收一斗畆六十六石即区田一畆可食二十许人矣葢古今斗斛絶异周礼食一豆肉饮一豆酒中人之食也孔明每食不过数升而仲达以为食少事烦若如今斗则中人岂能顿尽孔明数升已自不少而亷颇五斗得无太多计如今之畆若斗则每畆可收数石可食两人以下耳见文学张言有粪壅法即今常种稻田亦可得谷畆二十许斛也近年中州抚院督民凿井灌田窃意远水之地自应种旱谷若凿井以为水田此令民终岁也若云救旱谷则炎天燥土一井所灌其润几何必须敎民为区田家各二三畆以上一家粪肥多在其中遇旱则汲井溉之此外田畆听人自种旱谷则丰年可以两全即遇大旱而区田所得亦足免于饥窘比于广种无收效相远矣

　　圃田种蔬果之田也周礼以埸圃任园地注曰圃树果蓏之属其田缭以垣墙或限以篱堑负郭之间但得十畆足赡数口若稍远城市可倍添田数至半顷而止结庐于上外周以桑课之蚕利内皆种蔬先作长生韭一二百畦时新菜二三十种惟务多取粪壤以为膏腴之本虑有天旱临水为上否则量地凿井以备灌溉地若稍广又可兼种麻苎果谷等物比之常田岁利数倍此园夫之业可以代耕至于养素之士亦可托为隐所因得供赡又可宦游之家若无别墅就可栖身驻迹如汉隂之独力灌畦河阳之闲居鬻蔬亦何害于助道哉

<子部,农家类,农政全书,卷五>
