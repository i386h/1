<!-- { "loadSidebar": true } -->
　　又曰棉田沟侧勿种豆疑虑伤灾利其防获者是下农夫也畦中尺寸空余少俟即枝条森接补豆一簇并害傍苗十数尤痴絶赤豆害棉更甚
　　又曰凡种植以旱为良吾吴濵海多患风潮若比常时先种十许日到八月潮信有旁根成实数颗即小収矣但早种遇寒苗出多死今得一法于旧冬或新春初耕后亩下大麦种数升临种棉转耕并麦苗防覆之麦根在土棉根遇之即不畏寒麦兼四气之和性故能寒也用此法可先他田半月十日种
　　又曰今人种麦杂棉者多苦迟亦有一法预于旧冬耕熟地穴种麦来春就于麦陇中穴种棉但能穴种麦即漫种棉亦可刈麦
　　又曰吉贝遇大水淹没七日以下水退尚能发生若淹过八九日水退必须翻种矣遇大旱戽水润之但戽水后一两日得雨后损苗须较量隂晴方可车戽若能稀种行根深逺即车后得雨亦无妨也
　　陶九成南村辍耕録曰松江府东去五十里许曰乌泥泾其地土田硗瘠民食不给因谋树艺以资生业遂觅木棉之种初无踏车椎弓之制率用手剖去子线竹弧置案间振掉成剂厥功甚艰国初时有妪黄婆者自崖州来乃教以作造杆弹纺织之具至于错纱配色综线挈花各有其法以故织成被褥带帨其上折枝团鳯棋局字様粲然若写人既受教竞相作为转货他郡家既就殷未几妪卒莫不感恩洒泣而共之又为立像祠焉越三十年祠毁乡人赵愚轩重立
　　丘濬大学衍义补曰按自古中国布缕之征惟丝枲二者而已今世则又加以木棉焉唐人调法民丁嵗输绢绫絁及绵输布及麻是时未有木棉也宋林勲作政本书匹妇之贡亦惟绢与绵非蚕乡则贡布麻元史种植之制丁嵗种桑枣杂果亦不及木棉则是元以前未始以为贡赋也考之禹贡扬州岛夷卉服注以为吉贝则虞时已有之岛夷时或以充贡中国未有也故周礼以九职任民嫔妇惟治蚕枲而无木棉焉中国有之其在宋元之世乎葢自古中国所以为衣者丝麻葛褐四者而已汉唐之世逺夷虽以木棉入贡中国未有其种民未以为服官未以为调宋元之间始传其种入中国关陜闽广首得其利葢此物出外夷闽广海通舶商关陜壤接西域故也然是时犹未以为征赋故宋元史食货志皆不载至我国朝其种乃徧布于天下地无南北皆宜之人无贫富皆頼之其利视丝枲葢百倍焉故表出之使天下后世知卉服之利始盛于今代【扈先生曰陶宗仪称松江以黄妪故有棉布之利而仲深先生亦云其利视丝枲百倍此言信然然具利今不在民矣尝攷宋绍兴中松郡税粮十八万石耳今平米九十七万石防计加编徴収耗剩起解铺垫诸色役费当复称是是十倍宋也壤地广袤不过百里而遥农亩之入非能有加于他郡邑也所繇共百万之赋三百年而尚存视息者全赖此一机一杼而已非独松也蘓杭常镇之币帛枲纻嘉湖之丝纩皆恃此女红末业以上共赋税下给俯仰若求诸田亩之収则必不可办故论事者多言东南之民勤力以事上比于孝子顺孙不虚耳松江志又言绫布二物衣被天下原此中之布实不如西洋之丽宻曽见浙中一种细布亦此中所未见者徒以家纺户织逺近通流遂以为壤奠为利源也第事势推移无数百年不变者元人称关陜而外诸郡土地不冝吉贝识者非之今之艺吉贝者所在而是焉何树艺之独然而织絍之独不然也耶安能禁他郡邑之人不为黄妪邪今北土之吉贝贱而布贵南方反是吉贝则泛舟而鬻诸南布则泛舟而鬻诸北此皆事之不可解者若以北之棉斆南之织岂不反贱为贵反贵为贱余居恒谓北方之人必有从事者若彼土风髙不能抽引此语诚然顾岂无善巧之法而总料其不然亦未免为悠悠之论故常揣度后此数十年松之布当无所泄无所泄即无以上共赋税下给俯仰宜当早为计者人情多未以为然也而数年来肃寜一邑所出布疋足当吾松十分之一矣初犹莽莽今之细宻几与松之中品埒矣其值仅当十之六七则向所云吉贝贱故也夫以一邑渐及之他邑何难既能其一进之其十何难由下品而中由中品而上何难吾欲利而能谓人已邪北土既尔他方复然则后此数十年松之布竟何所泄哉至于此即当事者必有轻重经通之策第吾侪自朝谋夕窃谓冝及今兼事蚕桑以济布疋之穷或者又复以土地不冝为言呜呼虑始之难甚哉昔人有言未事豫言固常为虚及其已至又无所及余唯幸余言之不騐也夫即余言之不騐而以数十日之功収蚕桑之利余日以事纺织亦安所不便乎】
　　扈先生曰近来北方多吉贝而不便纺织者以北土风气髙燥绵毳断续不得成缕纵能作布亦虚疎不堪用耳南人寓都下者多朝夕就露下纺日中隂雨亦纺不则徙业矣南方卑湿故作缕细布亦坚实今肃寜人乃多穿地窖深数尺作屋其土檐髙于平地仅二尺许作窻櫺以通日光人居其中就湿气纺织便得实与南土不异若隂雨时窖中湿烝太甚又不妨移就平地也剏始何人殊有意致但南中用糊有二法其一先将绵繀作绞糊盆度过复于拨车转轮作繀次用经车萦回成絍吴语谓之浆纱其一先将绵繀入经车成絍次入糊盆度过竹木作架两端用繂急维竹帚痛刷干上机吴语谓之刷纱南布之佳者皆刷纱也今肃寜尚未作此亦縁风土髙燥尘沙坌起故耳法当如前作窖令长二三十丈广三四丈冒以长廊循檐作窻櫺开阖以避就风日于中经刷或轻隂无风纤尘不起亦不妨移向平地若作如此方便其成布当盛吴下第功力颇费当如农桑辑要所云义桑之法聚众力成之若有力者作此计日赁用亦大収僦直也农桑通诀所载搅车用两人今止用一人纺车用三繀今吴下犹用之间有容四繀者江西乐安至容五繀往见乐安人于冯可大所道之因托可大转索其器未得更不知五繀向一手间何处安置也聊举一二其他善巧所在有之且智巧日穷不尽后之制作若能虚访勤求即吴宫机絶尚有进乎技者何况其他嗟乎又岂直杼轴之间蕞尔细事已哉
　　孟祺农桑辑要言一歩留两苗又言旁枝长尺半亦打去心此为每科相去皆三尺古法也便民圗纂言每一尺作一穴此为每科相去皆一尺近法也今或相去二三寸一二寸乃至三五成族是谓无法自取薄収耳祺又言苗长二尺打去冲天心此亦古法须三伏者方盛长时令旁生枝也吾乡人知去心者百中有二三然非早种稀留肥壅亦自无由髙大去心何益北土用熟粪者堆积干粪罨覆逾时热烝已过然后用之势缓而力厚虽多无害南土无之大都用水粪豆饼草薉生泥四物水粪积过半年以上与熟粪同此既难得旋用新粪亩不能过十石过则青酣一为粪性热一为花科宻也豆饼亦热亩不能过十饼过者与粪多同病若能稀种科间一尺此二物者可加一倍间二尺可加三倍间三尺可加五倍也更能于冬春下壅后耕葢之可加至十倍既不伤苗二三年后尚有余力矣草壅甚热过于粪饼粪因水解饼亦匀细草壅难匀当其多处峻热伤苗故有时倍収有时耗损用此一物特宜详慎生泥者或开挑沟底或罱取草泥罨蒸去热此种最良凡先下粪饼草薉用此覆之大能缓其势益其力姚江法全用草壅加以生泥科间二尺方之吾乡亩収数倍也盖生泥中具有水土草薉和合淳熟其水土能制草薉之热草薉能调水土之寒故良农重之有国老之称矣余劝人稀种棉本疏中言之详矣余法须苗间三尺或未信宜先一尺二尺试之今更有一论推明必然之理吾乡种棉花极稔时间有一二大株俗称为花王者于榦上结实旁枝甚多实亦多人以为神异赛祭祈祷或罄其所入此至愚也余谓下一花子便当得一花王其不花王者皆夭阏不遂者耳意此中花种久受屈抑少全气之核种之又迟又宻又瘦故皆不获遂其本性万一中有丰满之核种复早又偶值稀疎之虞偶遇肥饶之地偶当丰稔之时此四五事皆相得则花王矣然安能一一凑合若此所为万万中有一而花王絶少也若依吾法嵗嵗择种取其髙大繁实者特留作种淘汰择取精核又早种科间三尺科用粪数升而遇丰年岂不遍地花王哉即歉嵗亦数倍恒时矣若不信此言请详花王何物试言其理花合有王他卉木不合有王乎他卉木能遂其性者多矣独花木也必予地三尺而后可按柱史所疏种花法异吾土者略有三指一曰稀二曰肥三曰早稀之为利稀则耐肥而能为利余既备论之今特论所云早者按吾乡北极出地三十度山东济南三十六度相去六度寒暖甚悬絶柱史言其邑阳信俱于清明种木棉无过谷雨者则吾乡当在清明前无疑但此时霜信未絶苗出土经霜则萎今定于清明前五日为上时后五日为中时谷雨为下时决不宜过谷雨矣如此早种即早实早収纵遇风潮之年亦有近根之实不至全荒也吾乡向称早种者在立夏前迟或至小满后询其縁由皆不获已其一为惜麦北方地寛絶无麦底花得早种吾乡间种麦杂花者不得不迟今请无惜麦必用荒田底即种麦亦空穴种可得早种花后収麦旋以厚壅起之也其一为力不办翻耕北土坚强兼少梅雨故早种无耗损裁及夏至已得结桃南土虚浮湿烝翻耕首年十全无患三年以后土仍虚浮复生地蚕早种者或遇梅雨濯露其根遂多萎坏或遇地蚕断根食叶一虫之害赤地歩武今请数翻耕即不办亦宜冬灌春耕以实其田杀其虫又不办亦宜穴种花令根深不至濯露可无死虑虫伤者耕地讫将种再耕之劳之杀其虫既被虫食者检杀其虫移栽补之但今人不知择种即秕者半不秕之中羸者半凡遇梅雨辄死或梅中草盛辄死皆羸种而咎早种乎此物即不死亦少成少实凡宻种者其地力人力粪力半为此物所耗岂不可惜故择种要矣又孟祺言穊则移栽棉花带土移栽一体成实人言茶与棉移栽不生皆妄也移栽不生亦羸种稠生故耳不移栽旋下子补种又晚矣大抵棉花早种必是晚种必非吾辈宜据理商求以图成早种之是勿执辞推诿以曲葢晚种之非明此义者视世间万事尽然何独蓺棉而已乎
