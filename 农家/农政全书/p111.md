<!-- { "loadSidebar": true } -->





　　灰菜　生田野中处处有之苗髙二三尺茎有紫红线楞叶有灰【音勃】结青子成穗者甘散穗者微苦性暖生墙下树下者不可用
　　救饥　采苗叶煠熟水浸淘浄去灰气油盐调食晒干煠食尤佳穗成熟时采子捣为米磨麪作饼蒸食皆可










　　丁香茄苗　亦名天茄儿延蔓而生人家园篱边多种茎紫多刺藤长丈余叶似牵牛业甚大而无花叉又似初生嫩檾叶却小开粉紫边紫色心筒子花状如牵牛花様结小茄如丁香様而大有子如白牵牛子亦大味防苦
　　救饥　采茄儿煠食或腌作菜食嫩叶亦可煠熟油
　　盐调食
　　扈先生曰尝过恒蔬亦作蜜煎








　　菜部【根及实皆可食】
　　山药　本草名薯蓣一名山芋一名诸薯一名脩脆一名儿草秦楚名玉延郑越名土藷【音诸】出明州除州生嵩山山谷今处处有之春生苗蔓延篱援茎紫色叶青有三尖角似千叶狗儿秧叶而光泽开白花结实如皂荚子大其根皮色黪黄中则白色人家园圃种者肥大如手臂味美懐孟间产者入药最佳味甘性温平无毒紫芝为之使恶甘遂
　　救饥　掘取根蒸食甚美或火烧熟食或煮食皆可
　　其实亦可煮食
　　扈先生曰嘉蓏不必救荒












　　农政全书卷五十九
<子部,农家类,农政全书>
　　钦定四库全书
　　农政全书卷六十
　　明　徐光启　撰
　　荒政
　　野菜谱
　　王磐野菜谱序曰糓不熟曰饥菜不熟曰馑饥馑之年尧汤所不能免惟在有以济之耳正徳间江淮迭经水旱饥民枕藉道路有司虽有赈发不能遍济率皆采摘野菜以充食頼之活者甚众但其间形类相似美恶不同误食之或至伤生此野菜谱所不可无也予虽不为世用济物之心未甞忘田居朝夕歴览详询前后仅得六十余种取其象而图之俾人人易识不至误食而伤生且因其名而为咏庶乎因是以流传非特于吾民有所补济抑亦可以备观风者之采择焉此野人之本意也同志者因其未备而广之则又幸矣
　　张綖跋曰昔陶隠居注本草谓误注之害甚于注周易之误其言虽过要之有补于世也吾西楼着野菜谱观其自叙亦隠居之意欤较又防矣虽然无逸豳风其言稼穑艰难至矣自井田废王政缺民生之艰尤有不忍言者斯谱备述闾阎小民艰食之情仁人君子观之当怃然而感恻然而伤由是而讲孟子之王道备周官之荒政思艰图易使怨咨者获乃宁之愿不特多识庶草之名而已故曰可以备观风者之采择意正在此欤然则斯谱也孰谓其微哉孰谓其微哉
















　　白皷钉
　　白皷钉白皷钉丰年赛社皷不停凶年罢社皷絶声皷絶声社公恼白皷钉化为草
　　救饥　一名蒲公英四时皆有惟极寒天小而可用
　　采之熟食











　　猪殃殃
　　猪殃殃胡不祥猪不食遗道傍我拾之充糇粮救饥　春采熟食猪食之则病故名













　　丝荞荞
　　丝荞荞如丝缕昔为养蚕人今作挑菜侣养蚕衣整齐挑菜衣褴褛张家姑李家女陇头相见泪如雨救饥　二三月采熟食四月结角不用












　　牛塘利
　　牛塘利牛得济种草有余青蓄水有余味年来水草枯忽变为荒荠采采疗人饥更得牛塘利
　　救饥　二三月采熟食亦可作虀












　　浮蔷
　　采采浮蔷涉彼沧浪无根可托有茎可尝野风浩浩野水茫茫飘荡不返若我流亡
　　救饥　入夏生水中六七月采生熟皆可食












　　水菜
　　水菜生水中水深不可得挈筥绕堤行日暮风波息水清忽照人面色如菜色
　　救饥　秋生水田状类白菜熟食












　　看麦娘
　　看麦娘来何早麦未登人未饱何当与尔还厥家共咽糟糠暂相保
　　救饥　随麦生陇上因名春采熟食












　　狗脚迹
　　狗脚迹何处防狡兎乱走妖狐吟北风扬沙一尺深狗脚迹何处防
　　救饥　生霜降时采之熟食叶如狗印故名












　　破破衲
　　破破衲不堪补寒且饥聊作脯饱暖时不忘汝救饥　腊月便生正二月采熟食三月老不堪食













　　斜蒿
　　斜蒿复斜蒿采采临春郊终日不盈把怅望登东臯欲进不能进风日寒潇潇
　　救饥　三四月生小者一科俱可用大者摘嫩头于汤中畧过晒干再用汤泡油盐拌食白食亦可










　　江荠
　　江荠青青江水緑江边挑菜女儿哭爷娘新死兄趂熟止存我与妺看屋
　　救饥　生熟皆可用花时不可食但可作虀腊月生












　　燕子不来香
　　燕子不来香燕子来时便不香我愿今年燕不来常与吾民充糇粮
　　救饥　早春采可熟食燕来时则腥臭不堪食故名












　　猢狲脚迹
　　猢狲脚迹宜尔泉石胡不自安犯我田宅遭彼侵陵畎畆萧瑟获而烹之偿我稼穑
　　救饥　三月采之熟食












　　眼子菜
　　眼子菜如张目年年盻春怀布糓犹向秋来望时熟何事频年倦不开愁看四野波漂屋
　　救饥　采之熟食六七月采生水泽中青叶背紫色
　　茎柔滑而细长可数尺











　　猫耳朶
　　猫耳朶听我歌今年水患伤田禾仓廪空虚防弃窠猫兮猫兮将奈何
　　救饥　正二月采捣烂和粉麪作饼蒸食












　　地踏菜
　　地踏菜生雨中晴日一照郊原空庄前阿婆呼阿翁相擕儿女去匆匆须防采得青满笼还家饱食忘歳凶东家懒妇睡正浓
　　救饥　一名地耳状如木耳春夏生雨中雨后采熟
　　食见日即枯没










　　窝螺荠
　　窝螺荠如螺髻生水边照华丽去年郎家田不收挑菜女儿不上头出门忽见窝螺羞
　　救饥　正月二月采之熟食












　　乌蓝担
　　乌蓝担担不动去时腹中饥归来肩上重肩上重行路迟日暮还家方早炊
　　救饥　此菜但可熟食乌大也村人呼大为乌












　　蒲儿根
　　蒲儿根生水曲年年砍蒲千万束水乡人家衣食足今年水深渰絶蒲食尽蒲根生意无
　　救饥　即蒲草嫩根也生熟皆可食












　　马拦头
　　马拦头拦路生我为拔之容马行只恐救荒人出城骑马直到破柴荆
　　救饥　二三月丛生熟食又可作虀












　　青蒿儿
　　青蒿儿才发颖二月二日春犹冷家家竞作茵陈饼茵陈疗病还疗饥借问采蒿知不知
　　救饥　即茵陈蒿春月采之炊食时俗二月二日和
　　粉麪作饼者是也











　　藩篱头
　　藩篱头延蔓草傍篱生青袅袅今年薪贵糓不収拆藩篱煮藩篱头
　　救饥　腊月采熟食入春不用












　　马齿苋
　　马齿苋马齿苋风俗相传食元旦何事年来采更频终朝赖尔供飡饭
　　救饥　入夏采沸汤防过曝干冬用旋食亦可楚俗
　　元旦食之











　　鴈肠子
　　鴈肠子遗沟壑应是今年絶饮啄两翼低垂去不前苦遭饿鹘相擒搏嗟哉鴈兮有羽翰何况人生行路难
　　救饥　二月生如豆芽菜熟食之生亦可食











　　野落篱
　　野落篱旧遮防昔为里正家今作逃亡戸春来荒荠满堦生挑菜人穿屋里行
　　救饥　正二月采头汤过可食












　　茭儿菜
　　茭儿菜生水底若芦芽胜菰米我欲充饥采不能满眼风波泪如洗
　　救饥　入夏生水泽中即茭芽也生熟皆用












　　倒灌荠
　　倒灌荠生旱田上无雨露下有泉抱瓮不来还自鲜造物防防觧倒悬
　　救饥　采之熟食亦可作虀












　　灰条【北藋也叶间有勃故称灰焉北方藋条同音】
　　灰条复灰条采采何辞劳野人当年饱藜藿凶歳得此为佳殽东家鼎食滋味饶彻却少牢羮太牢救饥　此菜二种一种叶大而赤即藜藿一种叶小
　　而青即今所采者汤过油盐拌食











　　乌英
　　乌英花乌英菜菜可茹兮花可爱连朝摘菜不聊生岂有心情摘花戴
　　救饥　一名乌英花入夏生水泽中生熟皆食六月
　　不可用











　　抱娘蒿
　　抱娘蒿结根牢觧不散如漆胶君不见昨朝儿卖商船上儿抱娘啼不肯放
　　救饥　二三月采熟食丛生故名












　　枸杞头
　　枸杞头生髙丘实为药饵来甘州二载淮南糓不収采春采夏还采秋饥人饱食如珍馐
　　救饥　村人采为甜菜头春夏采嫩头熟食秋采实
　　即枸杞子冬采根即地骨皮











　　苦蔴薹
　　苦蔴薹带苦尝虽逆口胜空肠但愿収租了官府不辞吃尽田家苦
　　救饥　三月采用叶捣和麪作饼生亦可食












　　羊耳秃
　　羊耳秃短簇簇穿籓篱如抵触饥来进退无如何前村后村荆棘多
　　救饥　二三月采熟食












　　剪刀股
　　剪刀股剪何益剪得今年地皮赤东家罗绮西家绫今年不闻剪刀声
　　救饥　春采生食兼可作虀












　　水马齿
　　水马齿何时落食玉粒衔金嚼我民饿殍盈沟壑惟皇震怒剔厥腭化为野草充藜藿
　　救饥　采之熟食生水中与旱马齿菜相类












　　野苋菜
　　野苋菜生何少尽日采来充一饱城中赤苋美且肥一钱一束贱如草
　　救饥　夏采熟食类家苋












　　黄花儿
　　黄花儿郊外草不爱尔花爱尔充我饱洛阳姚家深院深一年一赏费千金
　　救饥　正二月采熟食












　　野荸荠
　　野荸荠生稻畦苦薅不尽心力疲造物有意防民饥年来水患絶五糓尔独结实何累累
　　救饥　四时采生熟皆食












　　蒿柴荠
　　蒿柴荠我独怜叶可食稭可燃连朝风雪拦村路饥寒不能出门去
　　救饥　正二三月采熟食又可作虀












　　野菉豆
　　野菉豆匪耕耨不种而生不萁而秀摘之无穷食之无臭百糓不登尔何独茂
　　救饥　生熟皆可食茎叶似菉豆而小生野田多藤
　　蔓











　　油灼灼
　　油灼灼光错落生岸边照沟壑沟壑朝来饿殍填骨肉未冷攅乌鸢
　　救饥　生熟皆食又可作干菜生水边叶光泽












　　雷声菌
　　雷声菌如卷耳恐是蛰龙儿雷声呼辄起休夸瑞草生莫叹灵芝死如此凶年糓不登纵有祯祥安足倚救饥　夏秋雷雨后生茂草中如蔴菇味亦相似












　　蒌蒿
