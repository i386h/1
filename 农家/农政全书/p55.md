<!-- { "loadSidebar": true } -->
　　齐民要术曰收葱子必薄布隂干勿令浥郁【此葱性热多喜浥郁浥郁则不生】其拟种之地必须春种菉豆五月防杀之比至七月耕数遍一亩用子四五升【良田五升薄田四升】炒谷拌和之【葱子性涩不以谷和下不均调不炒谷则草秽生】雨耧重耩窍瓠下之以批契继腰曵之七月纳种至四月始锄锄遍乃剪剪与地平【高留则无菜深剪则伤根】剪欲旦起避热时良地三剪薄地再剪八月止【不剪则不茂剪过则根跳若八月不止则葱无袍而损白】十二月尽扫去枯叶枯袍【不去枯叶春初则不茂】二月三月出之【良地二月出薄地三月出】收子者别留之葱中亦种胡荽防手供食乃至孟冬为葅亦不妨
　　崔寔曰二月别小葱六月别大葱七月可种大小葱【夏葱曰小冬葱曰大】
　　四时类要种葱炒谷搅匀塞搂一眼于一眼中种之他月葱出取其塞楼一眼之地中土培之路密恰好又不劳移
　　王祯曰种法先以子畦种移栽却作沟垄粪而壅俱成大葱皆高尺许白亦如之宿根在地来春并得作种移栽之
　　又曰葱种不拘时先去冗须微晒疎行密排种之宜粪培壅猪粪鸡鸭粪和粗糠壅之
　　韭礼记曰丰本尔雅曰藿山韭【説文曰韭子象叶出地上形一种而久生故谓之韭一名草中乳言其温补也一名起阳草一名嬾人菜以其不须歳种也　苏颂曰韭一歳三四割其根不伤至冬壅培之先春复生茎名韭白根名韭黄花名韭菁韭之美在白在黄黄乃未出土者　罗愿云物久必变故老韭为苋　郑曰久道得利隂变为阳故葱变为韭　金幼孜北征录曰云台戍地有野韭人皆采食即许慎所谓截也　王祯曰诗七月献羔祭韭　周礼醢人其实韭俎　礼王制庶人春荐韭以夘　杜诗夜雨剪春韭　乐天诗秋韭花初白　扈先生曰种树诗云深其畦为容粪也】
　　齐民要术曰收韭子如葱子法【若市上买韭子宜试之以铜铛盛水加于火上防煮韭子须臾芽生者好芽不生者是浥郁矣】治畦下水粪覆悉与葵同然畦欲极深【韭一剪一加粪又根性上跳故须深也】二月七月种种法以升盏合地为处布子于围内【韭性内生不向外畏围种令科盛】令常净【韭性多秽数为良】高数寸剪之【初种时止一剪】至正月扫去畦中陈叶冻解以铁杷耧起下水加熟粪韭高三寸便剪之剪如葱法一歳之中不过五剪【每剪杷耧下水加粪悉如初】收子者一剪则留之若旱种者但无畦与水耳耙粪悉同一种永生崔寔曰正月扫除韭畦中枯叶七月藏韭菁【菁韭耙出菁韭花也】王祯曰凡近城郭园圃之家可种三十余畦一月可割两次所易之物足供家费积而计之一歳可割十次秋后可采韭花以供蔬馔之用谓之长生韭至冬移根藏于地屋防中培以马粪暖而即长高可尺许不见风日其叶黄嫩谓之韭黄比常韭易利数倍北方甚珍之又有就旧畦内冬月以马粪覆之于迎阳处随畦以薥黍篱障之用遮北风至春蔬其芽早出长可三二寸则割而易之以为尝新韭
　　韭二月下旬撒子九月分栽十月将稻草灰盖三寸许又以薄土盖之则灰不被风吹立春后芽生灰内则可取食天若晴暖二月中芽长成菜以次割取旧根常留分栽更不须撒子矣
　　四时类要九月收韭子种韭不如栽作行令通锄割一遍以杷耧之令根不相接为佳如此当叶濶如薤博闻录韭畦若用鸡粪尤好
　　薤【音械古文作防】尔雅曰薤鸿荟【一名莜子一名火葱一名藠子一名菜芝薤韭之大者也收种宜火熏故名火葱又一种山薤生山中茎叶与薤相类而差长大即尔雅所谓葝也亦可供食但不多有王祯曰薤本出鲁山平泽今处处有之叶似韭而濶本丰而白深本草云虽辛不荤五脏学道人长饵之以】
　　【其能温中通神安魂魄续筋力尔汉北海太守龚遂劝农家种薤百本民获其利】
　　齐民要术曰种薤宜曰软良地三转乃佳二月三月种【秋种亦得但春未生】率七八支为一本【谚曰葱三薤四移葱者三支为一本种薤者四攴为十科然支多者科圆大故以七八为率】薤子三月叶青便出之【未青而出者肉未满令薤痩】燥曝挼去莩余切却姜根【留姜根而湿者即痩细不得肥也】先重耧耩地垄燥培而种之【垄燥则薤肥耧重则白长】率一尺一本叶生即锄锄不厌数【薤性多稼荒则嬴恶】五月锋八月初耩【不耩则白短】叶不用剪【剪则损白供常食者别种】九月十月出卖【经久不出也】拟种子至春地释即曝之
　　农桑通诀曰杜甫诗云束比青刍色圆齐玉筋头或取其白芼酒尤佳乐天诗云酥暖薤白酒又内则曰切葱薤实诸醯以柔之碎录云豚脂用葱膏用薤然则酒也醯也膏也无施不可种法与韭同
　　姜鲁论不撤姜食【説文御温之菜也　吕览春秋曰和之美者有杨仆之姜注杨仆蜀地名史记曰种千畦姜与千户侯等　春秋运斗枢云璇星散而为姜　苏颂曰姜以汉温池州者为佳苗高二】
　　【三尺叶似箭竹叶而长两两相对姜性畏日而恶湿故秋热则无姜初生嫩者其尖防紫名曰紫姜或作子姜宿根谓之母姜】
　　齐民要术曰姜宜白沙地少与粪和熟耕如麻地不厌熟纵横七徧尤善三月种之先种耧耩防垄下姜一尺一科令上土厚三寸数锄之六月作苇屋覆之【不耐寒热故】九月掘出置屋中中国土不宜姜仅可存活势不滋息【扈先生曰今北土种之甚滋息奚云不宜也】
　　崔寔曰三月清明节后十日封生姜至四月立夏后蚕大食芽生可种之九月藏茈姜蘘荷其歳若温皆待十月【生姜谓之茈姜茈音紫】
　　四时类要种姜濶一步作畦长短任地形横作垅相去一尺余深五六寸垅中一尺一科带牙大如三指濶盖土厚三寸以蚕沙盖之粪亦得牙出后有草即耘渐渐加土已后垅中郤高垅外即深不得并上土锄不厌频农桑通诀曰凡种宜用沙地熟耕或用锹深掘为善三月畦种之畦濶一步长短任地横作垄深可五七寸垅中一尺一科以土上覆厚三寸许仍以粪培之益以蚕粪尤佳芽出生草勤锄之垄中渐渐加土培壅一法用蓆草覆之勿令他草生使姜芽自迸出覆其上六月用枝叶作棚以防日曝【姜性不耐寒热故尔或只用带叶枯枝扦插】四月竹箄爬开根土取姜母货之不亏元本秋社前新芽顿长分采之即紫姜芽色微紫故名最宜糟食亦可代蔬刘屏山诗云恰似匀妆指柔尖带浅红似之矣白露后则带丝渐老为老姜味极辛可以和烹饪盖愈老而愈辣者也曝干则为干姜医师资之今北方用之颇广九月中掘出置屋中宜作窖谷秆合埋之今南方地暖不用窖至小雪前以不经霜为上拔去日就土晒过用篛篰盛贮架起下用火熏三日夜令湿气出尽却掩篰口仍高架起下用火熏令常暖勿令冻损至春择其芽之深者如前法种之为効速而利益倍谚云养羊种姜子利相当
　　王祯曰姜宜耕熟肥地三月种之以蚕沙或腐草灰粪覆盖每垅濶三尺便于浇水待芽发后又揠去老姜上作矮棚蔽日八月收取九十月宜掘深窖以穅秕合埋暖处免致冻损以为来年之种置火阁亦可
　　又云按姜辛而不荤去邪辟羶防茹中之拂士也日用不可阙
　　芥本草云芥稙名水苏【陶景曰芥似菘而有毛味辣可生食一名劳耝一名辣菜一名腊菜　王祯曰芥字从介取其气辛而有刚介之性其种不一有青芥紫芥白芥南芥荆芥旋芥马芥石芥皱叶芥芸薹芥蜀芥即胡芥也　刘恂岭南异物志曰南土芥高五六尺子大如鸡子芥极多心嫩者为芥蓝又有一种花芥叶多刻缺如萝卜英冬月食者俗呼腊菜春月食者俗呼春菜】
　　齐民要术曰种芥子及蜀芥芸薹取子者皆二三月好雨泽时种【三物性而耐寒经冬则死故须春种】
　　又曰蜀芥芸薹芥取叶者皆七月半种地欲粪熟蜀芥一亩【用子一升】
　　崔寔曰六月大暑中伏后可收芥子七月八月可种芥务本新书芥菜宜秋前种大槩虽不及蔓菁余亦颇同子作芥花芥末如近郭芥菜宜多种芸薹芥子种同蜀芥每亩用子四升足霜始收辛不甚香经三冬以草覆之不死至春复可供食
　　王祯曰今江南农家所种如种葵法俟成苗必移栽之【早者七月半后种迟者八月种】厚加倍壅草即锄之旱即灌之冬芥经春长心中为咸淡二俎亦任为盐菜
　　又云十月收芜菁讫时收蜀芥
　　又云如即收子者即不摘心夫芥之为物心多而耐久味辣而性温可捣取汁以供庖馔
　　务本新书曰芥蓝二月畦种苗高剥叶食之剥而复生刀割则不长加火煮之以水淘浸或炒爁或拌食或包馂馅或卷饼生食颇有辛味五月园枯此菜独茂故又曰主园菜食至冬月以草覆其根四月终结子可收作末根又生叶又食一年陜西多食此菜若中人之家但能自种三两畦蓝菜并一二畦韭周歳之中甚省菜钱扈先生曰芥菜八月撒种九月治畦分栽粪水频灌冬月淹藏家家用度晒干于无烟雨处架起三年亦可食
　　蒝荽説文葰【注可以香口其茎柔叶细而根多须绥绥然也一名胡妥张骞使西域始得种归故名一名香荽并汾之间避石勒讳胡也俗呼为蒝荽蒝乃茎叶布散之貌俗作莞非　又有一种名石葫荽亦名鵞不食草载在本草堪入药却非此种】
