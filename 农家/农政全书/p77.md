<!-- { "loadSidebar": true } -->
　　又曰江东江南之地惟桐树黄栗之利易得乃将旁近山场尽行锄转种芝蔴收毕仍以火焚之使地熟而沃首种三年桐其种桐之法要在二人并耦可顺而不可逆一人持桐油一瓶持种一箩一人持小锄一把将地防起即以油少许滴土中随以种置之次年苗出仍要耘耔一遍此桐三年乃生首一年犹未盛第二年则盛矣生五六年亦衰即以栗櫼剥之一二年其栗便生且最大但其味畧滞耳首种三年桐为利近速图久逺之利仍要树千年桐法亦如前种黄栗之法候秋季落子多收择髙厚之处掘地为坑下用砻糠铺底将种放下上用稻草葢定以土覆之俟来年春气盛时治地成畦约一尺二寸成行分种空地之中仍要种豆使之二物争长又可使直而不曲待长一二尺即将山场依前法烧锄过约阔五尺成行移苗栽之次年耘耔
　　椒尔雅曰檓大椒椒榝【帅】丑莍【郭璞注曰今椒树丛生实大者名为檓　范子计然曰蜀椒出五都秦椒出天水　案今青州有蜀椒种本商人居椒为业见椒中黑实乃遂生意种之凡种数千株有一根生数岁之后更结子实芳香形色与蜀椒不殊气势微弱耳遂分布种移畧通州境也　陆机诗疏云椒树似茱茰有针刺叶坚而滑泽味辛香蜀人作茶吴人作茗皆以其叶合煮为香今成臯诸山有竹叶椒其木亦如蜀椒小毒热不中合药可入饮食中及蒸鸡豚东海诸岛上亦有椒枝叶皆相似子长而不圆甚香其味似橘皮岛上麞鹿食其叶其肉自然作椒橘香今南北所生一种椒其实大于蜀椒与陶氏及郭陆之説正相合当以实大者为秦椒即花椒也　崖椒俗名野椒不甚香而子灰色野人用炒鸡鸭食出施州彼土四季采皮入药　蔓椒蔓生气臭如狗彘生云中山谷及丘冢间采茎根煮酿酒　地椒出北地如蔓椒之小者煮羊肉香美　胡椒出摩伽陁国呼为昧履支今南番诸国及交趾滇南海南诸地皆有之已遍中国为日用之物矣　番椒亦名秦椒白花子如秃笔头色红鲜可观味甚辣　椒树最易繁衍四月生花五月结实生青熟红】
　　齐民要术曰熟时收取黑子【俗名椒日不用人手数近促之则不生也】四月初畦种之【治畦下水如种葵法】方三寸一子筛土覆之令厚寸许复筛熟粪以葢土上旱辄浇之常令润泽生髙数寸夏连雨时可移之移法先作小坑圆深三寸以刀子圆椒栽合土移之于坑中万不失一【若拔而移者率多死】若移大栽者二月三月中移之先作熟穰泥掘出即封根合泥埋之【行百余里犹得生之】此物性不耐寒阳中之树冬须草裹【不裹即死】其生小隂中者少禀寒气则不用裹【所谓习以性成一木之性寒暑易容若朱蓝之染能不易质故观邻识士见友知人也】实口开便速收之天时晴摘下薄布曝之令一日即干色赤椒好【若隂时收者色黑失味】其叶及青摘取可以为菹干而末之亦足充事
　　务本新书曰三乡椒种秋深熟时拣粒秋深摘下防干将椒子包裹掘地深埋春暖取出向阳掘畦种之二年后春月移栽树小时冬月以粪覆根地寒处以草裹缚次年结子椒不歇条一年繁胜一年
　　扈先生曰中伏后晴天带露收摘忌手捻隂一日晒三日则红而裂遇雨薄摊当风处频翻若防则黑不香若收作种用干土拌和埋于避雨水地内深一尺勿令水浸生芽其自开口者杀人
　　又曰椒子为油亦可食微辛甘晋中人多以炷灯也造油如小油法
　　谷小雅曰其下惟谷【说文曰谷楮也有二种一种皮有斑花文谓之谷今人用为冠者一种皮白无花枝叶相类或云斑者是楮白者是谷　陆机诗疏云构幽州谓之谷桑或曰林桑荆杨交广谓之谷　酉阳杂俎云谷田久废必生构叶有瓣曰楮无曰构　李时珍曰楮木作柠其皮可积为纻故也】齐民要术曰宜涧谷间种之地欲极良秋上楮子熟时多收净淘曝令燥耕地令熟二月耧耩之和麻子漫散之即劳秋冬仍留麻勿刈为楮作暖【若不和麻子种卒多冻死】明年正月初附地芟杀放火烧之一岁即没人【不烧者瘦而长亦迟】三年便中斫【未满三年者皮薄不任用】斫法十二月为上四月次之【非此两月而斫者则多枯死也】每岁正月常放火烧【自有干叶在地足得火然不烧则不滋茂也】二月中间斫去恶根【斸者地熟楮科亦以留润泽也】移栽者二月莳之亦三年一斫【三年不斫者徒失钱无益也】楮地卖者省功而利少煮剥卖皮者虽劳而大【其柴足以供然】自能造纸其利又多种三十畆者岁斫十畆三年一徧岁收绢百疋
　　陶景曰南人呼谷纸亦为楮纸武陵人作谷皮衣甚坚好
　　陆氏诗疏云食其嫩芽可当菜茹
　　李时珍曰谷有雌雄雄者不结实歉岁人采花食之雌者实如杨梅半熟时水澡去子蜜煎作果食
　　广州记云蛮夷取谷皮熟捶为揭裹布以拟氊甚暖也其木腐后生菌耳味甚佳
　　农桑通诀曰南方乡人以谷皮作衾甚坚好鬻之实为贫家之利焉
　　槐尔雅曰櫰槐大叶而黑守宫槐叶昼聂宵炕又曰槐棘丑乔【郭璞注曰槐叶大色黑者名櫰叶昼聂合而夜炕布者名守宫槐槐有青黄白黒数色黑者为楮屎槐材不堪用花可染黄槐之生也季春五日而兔目十日而鼠耳更旬而始规二旬而叶成诸槐功用大畧相等有极髙大者材实重可作器物】
　　齐民要术曰槐子熟时多收擘取数曝勿令虫生五月夏至前十余日以水浸之【如浸麻子法也】六七日当芽生好雨种麻时和麻子撒之当年之中即与麻齐麻熟刈去独留槐槐旣细长不能自立根别树木以绳栏之【冬天多风雨绳栏宜以茅裹不则伤皮成痕瘢也】明年斸地令熟还于下种麻【胁槐令长】三年正月移而植之亭亭条直千百若一【所谓蓬生麻中不扶自直】若随宜取栽匪直长迟树亦曲恶【宜于园中割地种之若园好未移之间妨废耕垦也】
　　扈先生曰收取花可染黄并可入药
　　又曰初生嫩芽煠熟水泡去苦味可姜醋拌食晒干亦可代茶饮也
　　杨柳尔雅曰楥柜柳柽河柳旄泽柳杨蒲柳又曰桑柳丑条【郭璞注云柽今河旁赤茎小杨旄生泽中者杨可以为箭　说文曰柳小杨易生之木也柳一名雨师一名赤柽一名人柳一名三眠柳一名观音柳一名长寿仙人柳性柔脆北土最多枝条长软至春晚叶长成花中结细子上带白絮如绒名柳絮又名柳绒随风飞舞着毛衣即生虫入池沼隔宿化为浮萍】杨有二种白杨青杨【白杨一名髙飞一名独阙微带白色髙者十余丈青杨又有二种一种梧桐青杨身耸直髙大一种身矮多岐枝不堪用杨与柳自是二物柳枝长脆叶狭长杨枝短硬叶圆阔】齐民要术曰种柳正月二月中取弱柳枝大如臂长一尺半烧下头二三寸埋之令没常足水以浇之必数条俱生留一根茂者【余皆斫去】别竖一柱以为依生每一尺以长绳柱栏之【若不栏必为风所摧不能自立】一年中即髙一丈余其旁生枝叶即搯去令直耸上髙下人任取足便搯去正心即四散下垂婀娜可爱【若不搯心则枝不四散或斜或曲生亦不佳也】六七月中取春生少枝种则长倍疾【少枝叶青无壮故长疾也】下田停水之处不得五谷者可以种柳八九月中水尽燥湿得所时急耕则钃楱之至明年四月又耕熟勿令有块即作场垅一畆三垅一垅之中逆顺各一到场中寛狭正似葱垄从五月初尽七月末毎天雨时即触雨折取春生少枝长疾三岁成椽比于余木虽微脆亦足堪事一畆二千六百六十根三十畆六万四千八百根根直八钱合收钱五十一万八千四百文百树得柴一载合柴六百四十八载直钱一百文柴合收钱六万四千八百文都合收钱五十八万三千二百文岁种三十畆三年种九十畆岁卖三十畆终岁无穷
　　陶朱公术曰种柳千树则足柴十年以后髠一树得一载岁髠二百树五年一周
　　凭柳可以为楯车辋杂材及椀
　　种箕柳法山涧河旁及下田不得五谷之处水尽干时熟耕数遍至春冻释于山陂河坎之旁刈取其柳三寸絶之漫散即劳劳讫引水停之至秋任为簸箕五条一钱岁收万钱【山柳赤而脆河柳白而韧】
　　便民图曰种杞柳二月间先将田用粪壅灌戽水耕平以柳须断作三寸许每人一握随田广狭并力一日齐种频以浓粪浇之有草即用小刀剜出田勿令干八月斫起刮去柳皮晒干为器根旁败叶扫净则不蛀至腊月间将重长小条复斫去长者亦可为器旧根常留齐民要术曰种白杨秋耕地熟至正月二月中以犁作垄一垄之中以犁逆顺各一到场中寛狭正似作葱垄作讫又以锹掘底一坑作小堑所取白杨枝大如指长三尺者屈着垄中以土压上令两头出土向上直竖二尺一株明年正月中剥去恶枝一畆三垄一垄七百二十株一株两根一畆四千三百二十株三年中为蚕擿【都反】五年任为屋椽十年堪为栋梁以蚕擿为率一根五钱一畆岁收二万一千六百文【柴又作梁埽住在外】岁种三十畆三年九十畆一年卖三十畆得钱六十四万八千文周而复始永世无穷比之农夫劳逸万倍去山逺者实宜多种千根以上所求必备
　　白杨性甚劲直堪为屋材折则折矣终不曲挠【榆性软久无不曲比之白杨不如逺矣直木性多曲次之挠为下也】
　　博闻录曰杨柳根下先埋大蒜一枚不生虫
　　种树书曰种水杨须先用木桩钉穴方入杨庻不损皮易长腊月二十四日种杨树不生虫
　　女贞山海经曰贞木【李时珍曰女贞木凌冬青翠有贞守之操故以贞女状之东人因女贞茂盛亦呼为冬青与冬青同名异物葢一类二种也二种皆因子自生最易长其叶厚而柔长绿色面青背淡女贞叶长者四五寸子黑色冬青叶微圆子红色为异其花皆繁子并累累满树近时以放蜡虫故俱呼为蜡树唐宋以前浇烛所用白蜡皆蜜蜡也此虫白蜡自元以来人始知之今则为日用物矣四川湖广滇南闽岭吴越东南诸郡有之以川滇衡永产者为胜】
　　便民图曰腊月下种来春发芽次年三月移栽长七尺许可放蜡虫栽女贞畧如栽桑法纵横相去一丈上下则树大力厚须粪壅极肥岁耕地一再过有草便锄之令枝条壮盛即多蜡也
　　李时珍曰蜡虫大如虮虱芒种后延缘树枝食汁吐涎粘于嫩茎化为白脂乃结成蜡状如凝霜处暑后剥取谓之蜡渣过白露则粘住难刮矣其渣炼化滤净或甑中蒸化沥下器中待凝成块即为蜡也其虫微时白色作蜡及老则赤黑色乃结苞于树枝初若黍米大入春渐长大如鸡头子紫赤色累累抱枝宛若树之结实也葢虫将遗卵作房正如雀瓮螵蛸之类尔俗呼为蜡种亦曰蜡子子内皆白卵如细虮一包数百次年立夏日摘下以箬叶包之分系各树芒种后苞拆卵化虫乃延出叶底复上树作蜡也树下要洁净防蚁食其虫【扈先生曰女贞之为白蜡胜国以前畧无纪载今则遍东南诸省皆有之向尝疑焉以为古人著书未暇逺征遐僻耳非果昔无今有也然见婺州人言彼中放蜡不过二十年吴兴人言不过十许年即余邑五年前亦无人知此自余庚戌营先陇始树女贞数百本拟作蜡近年来村中亦多自生蜡虫顷寄子半用吴兴子半用土子土人言土子为胜则昔无今有理亦有之事固非目前所见遽可悬断也】
