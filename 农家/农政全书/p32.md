<!-- { "loadSidebar": true } -->
　　号叚定矣宕认夫集矣催督有人矣然众力难齐众心难一不有以约之则勤者何所劝而惰者无以惩将使勤而为惰矣今定一河工比簿每十日亲查一次是为一限假如本河自水靣而下应开深五尺则第一限要见工二尺为浮泥易做也二限黄泥难做要见工一尺五寸三限通完深濶如式工大者亦以此法寛立期限凡比工每百长管百夫就以十夫为一分千长管十百长就以一百长为一分又立一赏功单如依限如式开完者即给一功单日后遇有过犯许赍单赎罪以示劝其有奸顽惰功者即查千百长该管十分中一分不及限者责各小夫二分不及限者并责百长三分不及限者并责千长以示惩庶章程既立赏罚明而民自鼔舞莫敢躭延矣
　　附比簿式
　　都
　　领夫　　　田
　　恊夫　　　田
　　共实熟田
　　筭　　　　　　夫　　应开土方
　　今　字　　　　号归见　尺　寸　分工筭该开河　　　丈
　　初限　　日开深　尺开濶　尺堆土离河　丈　尺月　　日起至　　日止
　　二限　　日开深　尺开濶　尺堆土离河　丈　尺月　　日起至　　日止
　　三限　　日开深　尺开濶　尺堆土离河　丈　尺月　　日起至　　日止

　　一干河甫毕刻期齐濬枝河
　　凡田附干河者少而附枝河者多葢河有枝干譬之树焉千百枝皆附一干而生是干为重矣然敷叶开花结子功在于枝不可忽也彼枝河切近坵圩灌溉之益所闗匪细若濬干河而不濬枝河则枝河反髙水势难以逆上而干河両旁所及有限枝河所经之多田反成荒弃即干河之水又焉用之法当于干河半工之时即耑官料理枝河责令各枝河得利业戸但照田论工一齐并举仍责令该枝河千百长催督务要先期料理停妥俟干河工完之日先放各枝河水放毕随于各枝河口筑一小坝俟小坝成然后决大坝而放湖水其工之次第如此葢濬干河时凡干河水悉放之枝河而后大工可就濬枝河时凡枝河之水悉归之干河而后众小工易成况枝河髙干河低不过一决之力若先放湖水则方浚之初水势必大此时枝河不能直入必假车戽劳费钜矣濬河者往往于干河告成之后心懈力疲置枝河于不问为民者亦曰姑俟异日也而前工荒矣盖机不可失而劳不可辞其工之始终又如此干河之大者量给官银枝河则专用民力焉
　　筑岸法【凡五条】
　　一围岸分难易三等及子岸同脚异顶法
　　老农之言曰种田先做岸葢低田患水以围岸为存亡也【低乡如此】矧本县东南一帯极目汪洋十年九涝故有田无岸与无田同岸不髙厚与无岸同岸髙厚而无子岸与不髙厚同今考修围之法难易略有三等一等难修系水中突起无基而成又两水相夹易扵浸倒须用木桩甚则用竹笆又甚则石礟方可成功桩笆黄石宜佐官帑难委民力民力酌量出工工大繁者并佐以官帑二等次难系平地筑基较前稍易不用桩笆三等易修系原有古岸而后稍頽塌者止费修补之力筑法水涨则専増其里水涸则兼补其外此二等岸専用民力三等岸脚濶皆九尺顶濶皆六尺髙以一丈为率又须相度田形以为髙卑大抵极低之田务筑极髙之岸虽大潦之年而围无恙田必登乃为筑岸有功耳广询父老详稽水势能比往昔大潦之水髙出一尺则永无患矣其田之稍髙者岸亦不妨稍卑惟田有髙卑而岸能平齐则水利大成矣子岸者围岸之辅也较围岸又卑一二尺盖虑外围水浸易壊故内作此以固其防筑法与围岸同脚而异顶如围岸顶濶六尺子岸须顶濶八尺方为坚固其脚基总濶二丈须一齐筑起为妙围岸一名圩岸又名正岸子岸一名副岸又俗名防塌总之一岸也
　　一戗岸岸外开沟难易亦分三等
　　围田无论大小中间必有稍髙稍低之别若不分别彼此各立戗岸将一隙受水遍围汪洋将彼此推诿势必难救稍髙者曰吾祸未甚也将观望而不之戽稍低者曰吾者奈此浩浩何将畏难而不敢戽如此则围岸虽筑亦属无用法于围内细加区分某髙某低某稍髙某稍低某太高某太低随其形势截断另筑小岸以防之葢大围如城垣小戗如院落二者不可缺一万一水溃外围才及一戗可以力戽即多及数戗亦可以众力戽乃家自为守人自为战之法筑时要于堤田外邉开沟取土内邉筑岸内岸既成外沟亦就外沟以受髙田之水使不内浸内岸以卫低田之稼俾免外入又为髙低两便之法此岸大略亦有三等一等难修系地势洼下从水筑起者虽不似围岸之难工力亦颇称钜二等次难系稍低之地岸亦稍卑且平地筑起较前称易三等稍髙之地其岸亦髙三等岸俱脚濶五尺顶濶三尺髙卑随地形为之俱民力自筑
　　一围外依形连搭筑岸围内随势一体开河
　　宋臣范仲淹言于朝曰江南围田每一围方数十里中有河渠外有门闸旱则开闸引江水之利涝则闭闸拒江水之害旱涝不及为农美利我朝吴嵓之疏有曰治农之官督令田主佃戸各将围岸取土修筑髙濶坚固旱则车水以入涝则车水以出夫车水出入以救旱涝常熟之田亦多有之但此能御小小旱涝而不能御大旱大涝须建闸开渠如文正之言乃尽水田之制而得水利之实今查各圩疆界多系犬牙交错势难逐圩分筑况又不必于分筑者惟看地形四邉有河即随河做岸连搭成围大者合数十圩数千百畆共筑一围小者即一圩数十畆自筑一围亦可但外筑圏岸内筑戗岸务合规式不得卤莾其大小围内除原有河渠水势通利及虽无河渠而田形平稔者照旧外不然者必须相度地势割田若干畆而开河渠葢土之不平而水之弗便或四靣髙中心下如仰盂形者或中心髙四靣下如覆盂形者或半髙半下或髙下宛转诸不等形者外岸既成其何以救腹里之旱涝故须因形制宜或开十字河或丁字一字月様弓様等河小者一道大者数道于河口要处建闸一座或数座旱涝有救髙下俱熟乃称美田又不但为旱涝髙下之用而已柴粪草饼水通船便可无难于搬运云
　　一筑岸务实及取土法
　　凡筑岸先实其底下脚不实则上身不坚务要十倍工夫坚筑下脚渐次累髙加土一层又筑一层杵捣其靣棍鞭其旁必锥之不入然后为实筑也法如岸髙一丈其下五尺分作一次加土每加五寸筑一次上五尺乃作五次加土每加一尺筑一次如此用工何患不实一劳永逸法当如是但低乡水区不患无坚筑之人而患无可用之土合无先按圩中形势果有仰盂覆盂髙下不等宜开十字丁字一字月様弓様等河渠者查议的确申明开凿取土以筑其岸髙下旱涝均属有救计无便于此者田价众戸均出遗粮申入缓徴项下有陞科抵补不然者即查附近有何浜溇淤浅可濬者斩坝戽水就其中取土筑岸岸既得髙而河又得深计亦无便于此者然潭塘任阳唐市五瞿湖南毕泽诸极低之乡往往田浮水靣四邉纯是塘泾又圩段延袤大者千顷小者五六十顷中间包络水荡数十百处河渠既多而浜溇又深无撮土可取也本县再四思维此等处须查本地有老板荒田其粮已入缓征项下年久无人告垦者查明坵段丈尺出示聼民采土筑岸又不然者须查有新荒田与夫九荒一熟究且必有板荒者与夫年逺废基遗址不便耕种者查议的确粮入缓徴项下俱聼民采土筑岸又不然者须查本地有茭芦塲之介居水次止收草利止徴荡税者申免其税聴民采土筑岸但茭芦塲俱占于大姓纳百一之税享十倍之利人所不敢诘官所不能问处之为难然兴大利者无恤小言本县筹已熟矣又不然者令民于岸里二丈以外开沟取土其沟寜广无深深不过二尺违者有刑夫就岸取土岸髙沟深内外水浸岸旋为土法之所深忌也但离岸逺则岸址寛而沟水未能即侵沟身浅则受水少而填塞后易为力但所取之沟谕令佃人匀摊田靣之土兼防外河之泥一年内务填平满无令损岸始得又查本县低乡土脉有三色不堪用者有乌山土有灰萝土有竪门土乌山土性坚硬而质腴种禾茂且多实但凑理防而透水以之筑岸易髙以之障水不宻灰萝土即乌山之根入田一二尺其色如灰握之不成浸之则漫漶无论障水不能即杵之亦不必坚矣竪门土其性不横而直其脉自于水底贯穿围岸虽固水却从田底溢出欲围而救之无益也此三者筑法必从岸脚先掘成沟深三尺或用潮泥或取别境白土实之然后以本土筑岸其上方为有用此等处俱属一等难工宜佐以官帑
　　附鱼鳞取土法
　　田靣上四散挑土俗呼为抽田肋髙乡以此法换土挿田挑田肋置于岸邉防河泥盖于田靣而田益熟矣其法方一尺取一锹四散掘之如鱼鳞相似此法亦可取土筑岸但用力多见功少
　　一业戸出本佃戸出力自佃穷民官为出本
　　常熟之岸塍何其多壊而不修耶询诸父老其故有五小民困于工力难继则茍且目前而不修大戸之田与小民之田错壤而处一寸之瑕并累其百丈之瑜即大户亦徘徊四顾而不修又有小民而佃大戸之田者佃者原非已业业者苐取其租则彼此躭误而亦不修或业戸肯出本矣而佃戸者心虞其岸成而或为他人更佃也竟虚应故事而不实修或工费浩大望助于官官又以钱粮无处厚责于民则公私相吝因循茍且而不修无怪乎田圩日壊也除一等难修之岸另行查议外其二三等易修者即令业戸各于秋成之后出给工本俾佃戸出力修筑官为省视髙厚坚实务如规式若穷戸自佃己田者查果贫难官给工本开河工本仿此附佃戸对支业戸工食票

　　附守岸法
　　正岸六尺通人行子岸八尺间而无用宜种植其上法惟种蓝为最上葢蓝之为物必増土以培其根愈培愈髙种蓝三年岸髙尺许其有土名乌山不宜于蓝者或种麻豆或种菜茄亦得葢利之所出民必惜之但禁锄时勿损其岸可也若正岸外址令民莳葑或种菱其上葢菱与葑其苗皆可御浪使岸不受齧况菱实可啖葑苖可薪又其下皆可蔵鱼利之所出民必惜之岸不期守自无虞矣
　　附建闸法
　　宋臣范仲淹有言修围濬河置闸三者如鼎足缺一不可郏侨亦云汉唐遗法自松江而东至于海遵海而北至于杨子江沿江而西至于江隂界一浦一港大者皆有闸小者皆有堰以外控江海而内防旱涝也夫所谓遵海沿江而至于江隂界者半系常熟地方自今考之惟白茆港口福山港口七浦之斜堰仅有闸迹其他更不多见何也葢有闸必有守闸者寇盗豪强不利于大闸者十九而江海口地多旷廓守之为难况波涛冲蚀水道又有迁徙之患势必难存者此等闸工费动逾千金销毁不逾数月置而不论可也至于围田之上流泾浜之要口小闸小堰外抵横流内泄涨溢闗系旱涝不小且工费亦不多如之何其不为之所用工费騐田均如某区某图应建闸若干座合用物料银若干两得利某圩某字号田若干畆騐法每畆该银五厘以下者民力自为之一分者官助二厘坝堰法同此
　　附水利用湖不用江为第一良法
