<!-- { "loadSidebar": true } -->
　　种法正月留种种取大而正者待芽生埋泥缸内二三月间复移水田中至茂盛于小暑前分种每科离五尺许冬至前后起之耘荡与种稻同豆饼或粪皆可壅之【扈先生曰破草鞋壅甚盛】
　　李时珍曰肥田栽者麄近葱蒲髙二三尺三月下种霜后苗枯冬春掘收为果生食煑食皆良
　　董炳曰地栗能毁销兼能辟虫传闻下蛊之家知有此物便不敢下
　　寇宗奭曰荒嵗多采可以为粮
　　慈姑一名借姑【一根嵗生十二子如慈姑之乳诸子故名】一名河鳬茈一名白地栗一名水萍苗名剪刀草又名箭搭草槎丫草【陶景曰借姑生水田中叶有桠状如泽泻其根黄似芋而小煑之可啖　苏恭曰叶如剪刀茎似嫩蒲开小白花蕋深黄色五六月采叶正二月采根福州别有一种小异三月开花四时采根功亦相似又有山慈姑名同实异】
　　种法预于腊月间折取嫩芽揷于水田来年四五月如揷秧法种之每科离尺四五许田最宜肥
　　陶景曰借姑三月三日采根暴干可疗饥
　　李时珍曰慈姑三月生苗青茎中空霜后叶枯根乃綀结冬及春初掘以为果须灰汤煑熟去皮不致麻澁防咽也嫩茎亦可煠食又取汁可制粉霜雄黄
　　菰【即俗名茭白也】尔雅曰蘧蔬【菰也】又曰筠茭【郭璞曰江东呼藕绍绪如指空中可啖者为茭江南人呼菰为茭以其根交结也】一名蒋草一名茭笋一名菰菜一名茭粑【韩保升曰菰根生水田中叶如蔗荻久则根盘而厚三年者中心生白薹如小儿臂中有黑脉堪啖者名菰首也　陈藏器曰菰首擘之内有黑灰如墨者名乌郁人亦食之晋张翰思菰即此也苏颂曰茭白生熟皆可啖其中心小儿臂者名菰手作菰首者谬其根亦如芦根二浙下泽处最多彼人谓之菰葑削去其叶便可耕莳　又有一种中有一粒可食所谓菰米者是也】
　　种法宜水边深栽逐年移动则心不黑多用河泥壅根则色白
　　李时珍曰葑田其苗有茎硬者谓之菰嵗饥掘以当粮寇宗奭曰菰根江湖陂泽中皆有之生水田中叶如蒲苇刈以秣马甚肥
　　山药山海经曰其草多藷藇【音同薯蓣　本草衍义曰薯犯英庙讳蓣犯唐代宗名故改为山药　呉氏本草曰薯蓣一名藷薯齐越名山芋一名修脆一名儿草一名土藷一名玉延或生临朐钟山始生赤茎细蔓五月华白七月实青黄八月熟落根种曰皮黄类芋　异苑曰薯蓣若欲掘取嘿然则获唱名便不可得人有植之者随所种之物而像之也扈先生曰山药出处见山海经凡四本草复云出嵩山北京四明东山南江永康滁州眉州大率处处有之今齐鲁之间尤多有二种其一黄山药形圆长细而甘过夏月不坏一种形如手指者大而淡春月易烂择种宜取皮薄光润者若根毛粗劲种多不佳　又曰山药各处所出不一大都形类壮大者不免虚疎入药尤无力闽中有一种形细如指新安一种形扁而细性坚实味胜】
　　地利经曰大者折二寸为根种当年便得子收子后一冬埋之二月初取出便种忌人粪如旱放水浇又不宜苦湿须是牛粪和土种则易成【扈先生曰山药用子作种生絶细有用宿根头者亦须根大方可用不若迳用大薯断作种为便】
　　务本新书曰种山药宜寒食前后沙白地区长丈余深濶各二尺少加烂牛粪与土相和平匀厚一尺拣肥长山药上有芒刺者每段折长三四寸鳞次相挨卧于区内复以粪匀覆五寸许旱则浇之亦不可太湿忌大粪苗长以髙稍扶架霜降后比及地冻出之外将芦头另窨来春种之勿令冻损
　　山居要术云择取白色根如白米粒成者先收子作三五所阬长一丈阔三尺深五尺下密布甎四面亦侧布甎防别入傍土中根即细也作阬子讫填粪土排行下子种之填阬满待苗着架经年已后根甚麄一阬可支一年食种者截长一寸下种【扈先生曰山东种薯法沙地深耕之起土坑深二尺用大粪干者和土各半填入坑深一尺次加浮土一尺足践实正月中畦种薯苗上又加土壅厚二寸候苗长一尺常用水灌数日一次苗长架起春夏长苗秋深即长根根下行遇坚土即大若土太实即不长浮土太深即长而细　又曰今江南种薯法亦用沙地正月尽耕深二尺每一步灌大粪一石候干转耕耙细作埒每埓相去一尺余其种须极大者竹刀切作一二寸断用铁刀切易烂埓中布种每相去五六寸横卧之入土只二寸不宜太深种后用水粪各半灌之每亩用大粪四十石苗长用苇或细竹作架三以为簇有草数耕之早数浇之八九月掘取根向畦一头先掘一沟深二尺渐削去土取之　又曰藏种法于南檐下向日避风处掘土窖深二尺下用砻糠铺二三寸次下种仍以砻糠葢之次下土葢之临种时起用　又曰或云山药下种时勿用手以锹镢下之则易大每年易人而种之】
　　甘藷【即俗名红山药也】异物志曰甘藷似芋亦有巨魁剥去皮防肉正白如脂肪南人専食以当米谷嵇含南方草木状曰甘藷味甘甜经久得风乃澹泊【稗史彚编曰甘藷或曰芋之类根叶亦如芋大如拳有大如瓯者皮紫而肉白烝食味如薯蓣性冷生于朱厓之地海中之人皆不业耕稼惟掘地种甘藷秋熟收之烝晒切如米粒作饭食之贮之以充饥是名藷粮北方人至者或盛牛具豕脍炙诸味以甘藷荐之若稉粟然海中之人夀百余嵗者由食甘藷故耳　图经云江湖闽中出甘藷根如姜芋之类而皮紫极有大者一枚可重斤榦刮去皮煎煑食之俱美　扈先生曰藷有二种其一名山藷闽广故有之其一名畨藷则土人传云近年有人在海外得此种海外人亦禁不令出境此人取藷藤绞入汲水绳中遂得渡海因此分种移植略通闽广之境也两种茎叶多相类但山藷植援附树乃生畨藷蔓地生山藷形魁垒畨藷形圆而长其味则畨藷甚甘山藷为劣耳葢中土诸书所言藷者皆山藷也今畨藷扑地传生枝叶极盛若于髙仰沙土深耕厚壅大旱则汲水灌之无患不熟闽广人赖以救饥其利甚大　又曰薯蓣与山藷显是二种与畨藷为三种皆絶不相类】
　　扈先生曰种藷法种须沙地仍要极肥臈月耕地以大粪壅之至春分后下种先用灰及剉草或牛马粪和土中使土脉散缓可以行根重耕地二尺深次将藷种截断每长三二寸种之以土覆深半寸许大略如种薯蓣法每株相去数尺俟蔓生盛长剪其茎另揷他处即生与原种不异至秋冬掘起生熟烝煑任用其藏种有二法其一卵于九十月间掘藷卵拣近根先生者勿令伤损用软草苞之挂通风处隂干至春分后依前法种一藤八月中拣近根老藤剪取长七八寸每七八条作一小束耕地作埓将藤束栽种如畦韭法过一月余即每条下生小卵如蒜头状冬月畏寒稍用草器葢至来春分种若原卵在土中者冬至后无不坏烂也又曰藷根极柔脆居土中甚易烂风干收藏不宜入土又不耐氷冻也余从闽中市种北来秋时用藤法造一木桶栽藤种于中至春全桶携来过岭分种必活春间携种即择根者持来有时藤或烂坏不坏者生发亦迟惟带根者力厚易活生卵甚早也
　　又曰藏种三法其一以霜降前择于屋之东南无西风有东日处以稻草叠基方广丈余髙二尺许其上更叠四围髙二尺而虚其中方广二尺许用稻穏衬之置种焉复用穏覆之缚竹为架笼罩其上以支上覆也上用稻草髙垜覆之度令不受风气雨雪乃已
　　又一法稻穏衬底一尺余上加草灰盈尺置种其中复以灰秽厚覆之上用稻草斜苫之令极厚三法藤卵俱合并安置俱得不坏而卵较胜又以磁盆于八月中移栽至霜降如前二法藏之亦活其窖藏者仍坏烂也又曰藏种之难一惧湿一惧冻入土不冻而湿不入土不湿而冻向二法令必不受湿与冻故得全也若北土风气髙寒即厚草苫葢恐不免氷冻而地窖中湿气反少以是下方仍着窖藏之法冀因愚説消息用之又曰藏种必于霜降前下种必于清明后更宜留一半于谷雨后种之恐清明左右尚有薄凌微霜也
　　又曰闽中藏种藤卵俱晒七八分干收之向后南北收藏俱宜用干者或半用不干者杂试之
　　又曰复有一闽人説留种法于霜降前剪取老藤作种先用大坛洗净晒干或烘干次剪藤晒至七八分干用干稻草殻衬坛将藤蟠曲置稻草中次用稻草殻塞口先掘地作坎量湿气浅深令不受湿深或二尺许浅或平地先用稻草殻或砻糠铺底厚二三寸将坛倒卓其上次实土满坎仍填髙令坛底土髙四五寸至来年清明后取起即坛中已发芽矣是説疑诸方具可用并识之
　　又曰诸每二三寸作一节节居土上即生枝节居土下即生根种法待延蔓时须以土密壅其节每节可得三五枚不得土即尽成枝叶层叠其上徒多无益也今拟种法每株居亩中横相去二三尺纵相去七八尺以便延蔓壅节即遍地得卵矣若枝节已遍待生游藤者宜剪去之犹中饲牛羊
　　又曰吾东南边海髙乡多有横塘纵浦潮沙淤塞嵗有开濬所开之土积于两崖一遇霖雨复归河身淤积更易若城濠之上积土成邱是未见敌而代筑距堙也此等髙地既不堪种稻若种吉贝亦久旱生虫种豆则利薄种蓝则本重若将冈脊摊入下塍又嫌损坏花稻熟田惟用种藷则每年耕地一遍斸根一遍皆能将髙仰之土翻入平田平田不堪种稻并用种藷亦胜稻田十倍是不数年间邱阜将化为平畴也况新起之土皆是潮沙土性虚浮于藷最宜特异常土此亦任土生财之一端耳
　　又曰剪茎分种法待苗盛枝繁枝长三尺以上者剪下去其嫩头数寸两端埋入土各三四寸中以土拨压之数日延蔓矣
　　又曰藷苗延蔓用土壅节后约各节生根即从其连缀处剪断之令各成根苗不致分力此最要法
　　又曰藷苗二三月至七八月俱可种但卵有大小耳卵八九月始生便可掘食或卖若未须者勿顿掘居土中日渐大南土到冬至北土到霜降须尽掘之不则烂败矣其种宜髙地遇旱灾可导河汲井灌溉之在低下水乡亦有宅地园圃髙仰之处平时作场种蔬者悉将种藷亦可救水灾也若旱年得水涝年水退在七月中气后其田遂不及蓺五谷荞麦可种又寡收而无益于人计惟剪藤种藷易生而多收至于蝗蝻为害草木无遗种种灾伤此为最酷乃其来如风雨食尽即去惟有藷根在地荐食不及纵令茎叶皆尽尚能发生不妨收入若蝗信到时能多并人力益发土遍壅其根节枝榦蝗去之后滋生更易是虫蝗亦不能为害矣故农人之家不可一嵗不种此实杂植中第一品亦救荒第一义也又曰凡藷二三月种者其占地也每科方二步有半而卵徧焉四五月种者地方二步而卵徧焉六月种者地方一步有半七月种者地方一步而卵皆徧焉八月种者地方三尺以内得卵细小矣种之疎密略以此准之方二步者畆六十科也方一步有半者畆一百六科有竒也方一步者亩一百四十科也方三尺者亩九百六十科也九月畦种卵生其下如箸如枣拟作种早种而密者谨视之去其交藤
　　又曰人家凡有隙地悉可种藷若地非沙土可多用柴草灰杂入凡土其虚浮与沙土同矣即市井湫隘但有数尺地仰见天日者便可种得石许其法用粪和土曝干杂以柴草灰入竹笼中如法种之
