<!-- { "loadSidebar": true } -->
　　又曰区种瓠法收种子须大者若先受一斗者得收一石受一石者得收十石先掘地作坑方圆深各三尺用蚕沙与土相和令中半【若无蚕沙生牛粪亦得】着坑中足蹑令坚以水沃之候水尽即下瓠子十颗复以前粪覆之既生长二尺余便总聚十茎一处以布纒之五寸许复用泥泥之不过数日纒处便合为一茎留强者余悉搯去引蔓结子子外之条亦搯去之勿令蔓延留子法初生二三子不佳去之取第四五六区留二子即足旱时须浇之坑畔周匝小渠子深四五寸以水停之令其遥润不得坑中下水【扈先生曰不论草木本凡根株大者俱宜遥肥遥润】
　　崔寔曰正月可种瓠六月可蓄瓠八月可断瓠作菑瓠家政法曰二月可种
　　农桑通诀曰凡种瓠如法蔓长则作架引之
　　四时类要云种大葫芦二月初掘地作坑方四五尺深亦如之实填油麻菉豆防及烂草等一重粪土一重草如此四五重向上尺余着粪土种十来颗子待生后拣取四茎肥好者每两茎肥好者相贴着相贴处以竹刀子刮去半皮以刮处相贴用麻皮纒缚定黄泥封褁一如接树之法待相着活后各除一头又取所活两茎准前刮去皮相着一如前法待活后唯留一茎四茎合为一本待着子拣取两个周正好大者余者旋旋除去食之如此一斗种可变为盛一石
　　又曰凡收种于九月黄熟时摘取擘开水淘洗去浮者曝干至春二月种如葵法常浇润之旱即干死俟着四五叶髙可五寸许带土移栽之
　　芋前汉书曰岷山之下沃野有蹲鸱【顔师古注曰芋也一名土芝齐人曰莒蜀汉为最　説文曰芋大叶实根骇人者故谓之芋广雅曰渠芋其叶谓之□借姑水芋也亦曰乌芋广志曰蜀汉既繁芋民以为资凡十四等有君子芋大如斗魁如杵有草谷芋有锯子芋有劳巨芋有青浥芋此四芋多子有淡善芋魁大如瓶少子叶如散葢绀色紫茎长丈余易熟长味芋之最善者也茎可作羮臛肥澁得饮乃下有蔓芋缘枝生大者次二三升有鸡子芋色黄有百果芋魁大子繁多亩收百斛种一百亩以养彘有早芋七月熟有九面芋大而不美有象空芋大而弱使人易饥有青芋有素芋子皆不可食茎可为植凡此诸芋皆可干又可藏至夏食之又百子芋出叶俞县有魁芋无旁子生永昌县有大芋二升出范阳新郑风土记曰博士芋蔓生根如鹅鸭卵　王祯曰芋叶如荷长而不圆茎微紫干之亦中食根白亦有紫者其】
　　【大如斗食之味甘旁生子甚伙拔之则连茹而起宜蒸食亦中为羮臛东坡所谓玉糁羮者此也煮法宜先用盐微渗之则不糢糊】
　　汜胜之书曰种芋区方深皆三尺取豆萁内区中足践之厚尺五寸取区上湿土与粪和之内区中萁上令厚尺二寸以水浇之足践令保泽取五芋子皆长三尺一区收三石
　　又种芋法宜择肥缓土近水处和柔粪之二月注雨可种芋率二尺下一本芋生根欲深斸其旁以缓其土旱则浇之有草锄之不厌数多治芋如此其收常倍又列仙传曰酒客为梁令蒸民益种芋后三年当大饥卒如其言梁民不死【案芋可以救饥馑度凶年今中国多不以此为意后生中有耳目所不闻见者及水旱风露霜雹之灾便能饿死满道白骨交横知而不种坐致泯灭悲夫人君者安可不督课之也哉】崔寔曰正月可葅芋
　　家政法曰二月可种芋也
　　务本新书曰芋宜沙白地地宜深耕二月种为上时相去六七寸下一芋芋羞三月众人来往眼目多见并闻刷锅声处多不滋比火炎热苗髙则旺频锄其旁秋生子叶以土壅其根芋可以救饥馑虫蝗不能伤霜后收之冬月食不发病其余月分不可多食霜后芋子上芋白擘下以液浆水煠过防干冬月炒食味胜蒲笋区芋区长丈余深濶各一尺区行相间一步寛则透风滋
　　便民图纂曰芋之种须拣圆长尖白者就屋南檐下掘坑以砻糠铺底将种放下稻草葢之至三月间取出埋肥地待苗发三四叶于五月间择近水肥地移栽其科行与种稻同或用河泥或用灰粪烂草壅培旱则浇之有草则锄之若种旱芋亦宜肥地
　　齐民要术曰芋种宜软白沙地近水为善【芋畏旱故宜近水】区深可三尺许区行欲寛寛则过风芋本欲深深则根大【率二尺一根渐渐加土壅之】春宜种秋宜壅【立夏种不生卵秋失壅而瘦不肥】霜降捩其叶使收液以美其实则芋愈大而愈肥
　　汜胜之书云区方深各三尺下实豆萁尺有五寸以粪着萁上深如其萁一区种五本复以粪土上覆之【旁四本中一本渐渐培之】芋成萁烂皆长三尺此亦良法今之农不然但于浅土秧子俟苗成移就区种故其利亦薄其可不知此法夫五谷之种或丰或歉天时使然芋则系之人力若种艺有法培壅及时无不获利以之度凶年济饥馑助谷食之不及
　　扈先生曰芋有三种一曰鸡窠芋一曰香沙芋一曰头芋香沙芋味美根株小子少头芋根株大髙可四五尺魁大子少惟鸡窠芋魁大子多清明前十日下种三月中多用浓粪灌之四月细耘之种芋宜在稻田近墙近屋近树之处雨露不及种稻则不秀惟芋则收五六月中起之壅根每科作小堥敦更浇浓粪二次七八月收每科并魁子可二斤二尺一本一亩得二千一百六十本为芋四千二百二十斤秋月禾苗未收斯续乏之大用欤芋榦剥去皮干之亦蔬茹中上品
　　备荒论曰蝗之所至凡草木叶无有遗者独不食芋桑与水中菱芡宜广种之
　　谱曰锄芋宜晨露未干及雨后令根旁空虚则芋大子多若日中耘则大热热则蔫
　　附香芋【形如土豆味甘美】土芋【一名土豆一名黄独蔓生叶如豆根圆如鸡卵肉白皮黄可灰汁煮食亦可烝食　又煑芋汁洗腻衣洁白如玉】
　　莲尔雅曰荷芙蕖其茎茄其叶蕸其本蔤其华菡蓞其实莲其根藕其中菂菂中薏【邢昺注云芙蕖总名也郭璞云蔤乃茎下白蒻在泥中者莲乃房也菂乃子也薏乃心中苦薏也莲一名水芝一名泽芝一名水旦一名水花叶圆如葢色青翠六月开花有数色花心有黄蘂长寸余花褪莲房成菂菂在房如蜂子在窠六七月采嫩者生食至秋房枯子黑其坚如石谓之石莲子其花随晨昏为阖辟凡物先花后实独此花实齐生其种有重台　并头　一品四面　洒金　锦边　华山顶池产千叶莲　滇池产衣鉢莲　儋州清水池产四季莲臈月尤盛　九疑山有黄莲　金池有金莲华洲人研之如泥以之彩绘焕烂无异真金　南海有睡莲昼开夜入水底次日复出分香莲一歳再结每实子十只　分枝莲一名底光荷一枝四叶状如骈葢日照则叶底防根若葵之衞足】
　　【实如珠可以饰佩　又有佛座莲金镶玉印莲斗大紫莲碧莲金边莲瓣周围一线色微黄　苏州府学前有百子莲及黄莲名佳都碧台莲花白而瓣上恒滴一翠防房之上复抽緑叶似花非花　百丈山有草花如莲名山莲　旱莲出终南山服之延夀　茄莲叶似莲根似萝菔味甘脆　西畨莲花雅澹自春至秋花相继不絶　铁线莲花叶俱似西畨花心黑如铁线　木莲产白鸥山佛殿前其叶坚厚如桂夏作花状似芙蓉每花坼时声如破竹　藕月生一节遇闰多一节有孔有丝大者如臂可作粉烝煑食补五脏实下焦与蜜同食令人腹臓肥不生虫亦可休粮　叶及房主破血胎衣不下酒煎服叶蒂味苦主安胎去滞养血】农桑通诀曰莲子八九月中收坚黑者于瓦上磨莲子头令薄取墐土作熟泥封之如三指大长二寸使蔕头平重磨处尖鋭泥干时掷于泥中重头沈下自然周正皮薄易生不时即出其不磨者皮既坚厚仓卒不能生也种藕法春初掘藕根接头着鱼池泥中种之当年即有莲花莲子可磨为饭轻身益气令人强健藕止渇散血常食之不可池藕二月间取带泥小藕栽池塘浅水中不宜深水待茂盛深亦不妨或粪或豆饼壅之则益盛【扈先生曰深池中种藕用今种盆荷法横种炭篓内以防放下水底三呉人用大藕于下田中种之最盛】
　　春分前栽则花出叶上凡种时藕壮大三节无损者顺铺在上头向南芽朝上用硫黄研碎纸撚簪把麄纒藕节一二道当年有花
　　管子曰五沃之土生莲故栽宜壮土然不可多加壮粪反致发热坏藕
　　种莲子法用鸡子一枚开一小孔去青黄将莲子填满纸糊孔三四层令鸡抱之鸡出取放暖处不拘时用天门冬末硫黄同肥泥或酒坛泥安盆底栽之仍用酒和水浇开花如钱
　　莲子磨薄尖头浸靛缸中明年清明所种子开青莲花凡莲畏桐油宜忌之
　　菱周礼曰加笾之实防芡防脯【蔆陵也】尔雅谓之厥【音眉按国语屈到嗜芰芰即菱也　许氏説文曰楚谓之芰秦谓之薢茩一名水栗一名沙角　武陵记三角四】
　　【角者为芰两角者为菱俗呼菱角其色有青紫之殊陶景曰菱实庐江间最多皆取火燔以为米充粮今多烝食之　苏颂曰菱处处有之叶浮水上花黄白色花落实生渐向水中乃熟　李时珍曰菱湖泺处则有之菱落泥中最易生发有野菱家菱皆三月生蔓延引叶扁而有尖光面如镜叶下之茎有股如鰕一茎一叶两两相差如蝶翅状花背日而生昼合宵炕随月转移】
　　农桑通诀曰秋上子黑熟时收取散着池中自生种法重阳后收老菱角用篮盛浸河水内待二三月发芽随水浅深长约三四尺许用竹一根削作火通口様箝住老菱揷入水底若浇粪用大竹打通节注之王祯曰生食性冷煑熟为佳烝作粉蜜和食之尤美江淮及山东曝其食以为米可以当粮犹以橡为资也李时珍曰嫩时剥食老则曝干刴米为饭为粥为餻为果皆可代粮其茎亦可暴收和米作饭以度荒歉葢泽农有利之物也
　　扈先生曰茎之嫩者亦可为菜茹
　　芡本草云芡实一名鸡头【庄子名鸡雍　管子名卯蔆古今注名鴈头亦曰鴈喙淮南子曰鸡头已瘘注曰芡也　扬雄方言云南楚谓之鸡头青徐淮泗谓之芡子其茎谓之蒍亦曰防】
　　【陶景曰茎上花似鸡冠故名　苏颂曰其苞形类鸡鴈头故云　王祯曰芡苗生水中叶大如荷皱而有刺花开向日花下结实故菱寒而芡暖　李时珍曰可济俭歉故谓之芡芡三月生叶面青背紫茎叶皆有刺其茎长丈余有孔有丝花开结苞内有斑驳软肉里子累累如珠内白米状如鱼目韩退之名芡为鸿头山谷诗云剖蚌煑鸿头是也】
　　种法秋间熟时收取老子以蒲包包之浸水中三月间撒浅水内待叶浮水面移栽深水每科离五尺许先以麻饼或豆饼拌匀河泥种时以芦揷记根处十余日后每科用河泥三四碗壅之
　　王祯曰八月采芡擘破取子散着池中自生
　　又曰鸡头作粉食之甚妙河北沿溏泺居人采之舂去皮捣为粉烝渫作饼可以代粮龚遂守渤海劝民秋冬益蓄菱芡葢谓其能充饥也
　　又曰芡茎之嫩者名为菆人采以为菜茹
　　李时珍曰秋深老时泽农广收芡子藏至囷石以备荒歉其根状如三菱煑食如芋
　　乌芋【即俗名荸脐也】尔雅曰鳬茈【鳬喜食之故曰后人讹以为荸脐音相似也】郑樵通志以为地栗一名黑三棱一名芍【旧名乌芋者以其形似芋而鳬燕食之也　寇宗奭曰皮厚色黑肉硬而白者为猪荸脐皮薄泽色淡紫肉软而脆者为羊荸脐　李时珍曰鳬茈生浅水田中其苗三四月出土一茎直上无枝叶其根白蒻秋后结颗大如山查栗子而脐有聚芽累累下生入泥底野生者黑而小食之多滓种出者紫而大食之多毛】
