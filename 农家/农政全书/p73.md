<!-- { "loadSidebar": true } -->
　　汜胜之书曰种麻预调和田二月下旬三月上旬傍雨种之麻生布叶锄之率九尺一树树髙一尺以蚕矢粪之树三升无蚕矢以溷中熟粪粪之亦善树一升天旱以流水浇之树五升无流水曝井水杀其寒气以浇之雨泽适时勿浇浇不欲数养麻如此美田则畆五十石及百石薄田尚三十石获麻之法霜下实成速斫之其树大者以锯锯之崔实曰二三月可种苴麻【麻之有实者为苴】扈先生曰苎初种用子一种之后宿根自生数年之后根多紏结即须分栽耳今安庆建宁诸处亦多掘根分栽无种子者亦如压条栽桑趣易成速效而已然无根处取逺致为难即宜用种子之法凡苖长数寸即用粪和半水浇之割后旋浇浇必以夜或隂天日下浇苎有锈瘢又最忌猪粪
　　又曰今年压条来年成苎或云月月可栽
　　又凡种大麻用白麻子【白麻子为雄麻顔色虽白齧破枯焦无膏润者秕子也亦不中种市籴者口含令少时顔色如旧者佳如变黒者裛崔实曰牡麻青白无实两头鋭而轻浮】麻欲得良田不用故墟【故墟亦良有防叶夭折之患不任作布也】地薄者粪之【粪宜熟无熟粪者用小豆底亦得崔实曰正月粪畴畴麻田也】耕不厌熟【纵横七徧以上则麻无叶也】田欲歳易【抛子种则节髙】良田一畆用子三升薄田二升【穊则细而不长稀则粗而皮恶】夏至前十日为上时至日为中时至后十日为下时【麦黄种麻麻黄种麦亦良候也谚曰夏至后不没狗或答曰但雨多湿櫜驼又谚曰五月及泽父子不相借言及泽也夏至后者匪惟浅短皮亦轻薄此亦趋时不可失也】泽多者先渍麻子令芽生【取雨水浸之生芽疾用井水则生迟浸法着水中如炊两石米顷出着席上布令厚三四寸数搅之令均得地气一宿则芽出水若滂沛十日亦不生】待地白背耧耩漫掷子空泄劳【截雨脚即种者地湿麻生痩待白背者麻生肥】泽少者暂浸即出不得待芽生耧头中下之【不劳曳挞】麻生数日中常驱雀布叶而锄勃如灰便刈【刈防各随乡法禾勃者生收皮不成放勃不收即骊】栞欲小欲薄【栞吉典反小束也普胡反为其易】一宿辄翻之【得霜露则皮壊也】获欲浄【有叶者易烂】沤欲清水生熟合宜【浊水则麻黒水少则麻脆生则难剥大烂则不任暖泉不冰冻冬日沤者即为柔明也】卫诗曰蓺麻如之何衡从其畆汜胜之书曰种枲太早则刚坚厚皮多节晩则不坚寜失于早不失于迟收麻之法穗勃勃如灰防之夏至后二十日沤枲枲和如丝崔实曰夏至先后五日可种牡麻种大麻法曰十耕萝卜九耕麻地宜肥熟须残年开垦俟冻过则土酥来春锄成行垅正月半前后下种种子取班黒者为上撒后以灰葢之宻则细疎则粗布叶后以水粪浇灌恐叶焦死亦不可立行垅上恐踏实不长七月间收子麻布包之悬挂则易出
　　种茼麻法地宜肥湿早者四月种迟者六月亦可繁宻处芟去则长
　　苏恭曰荥麻宜九十月采隂干为佳
　　农桑通诀曰与黄麻同时熟刈作小束池内沤之烂去青皮取其麻片洁白如雪耐水烂可织为毯被及作汲绠牛索或作牛衣雨衣草覆等具农家歳歳不可无者
　　附葛
　　葛诗葛之覃兮【按葛一名黄斤　一名鹿藿　一名鸡齐有野生有家种春长苖引藤蔓延治之可作布根外紫内白大如臂长者五六尺叶有三尖如枫叶七月着花累累成穗荚如小黄豆宜七八月采之】
　　采葛法夏月葛成嫩而短者留之一丈上下者连根取谓之头葛如太长看近根有白防者不堪用无白防者可截七八尺谓之二葛
　　练葛法采后即挽成网火煮烂熟指甲剥看麻白不粘青即剥下长流水边捶洗浄风干露一宿尤白安隂处忌日色纺之以织
　　葛根端阳日采破之晒干敷虫蛇伤平时采之亦可蒸及作粉食
　　葛花采之晒干煠食
　　洗葛衣法清水揉梅叶洗前夏不脆或用梅树叶捣碎泡汤入磁盆内洗之忌用木器则黒
　　王祯麻苎图谱叙曰麻苎之有用具南北不无异同民俗岂能通变如南人不解刈麻北人不解治苎及有沤浸审生熟之节车纺分大小之工凡絺绤绳绠皆其所出今并所附类一一条列庶使南北互相为法云扈先生曰苎性畏寒不宜北土北方地气所絶无如之何然纻衣沤纻即又北方自古有之宜试种为得

　　刈刀获麻刃也或作两刃但用鎌柌旋挿其刃俯身控刈取其平稳便易北方种麻颇多或至连顷另有刀工各具其器割刈根茎劖削稍叶甚有速效南东惟用防取颇费工力故録此篇首着其便也

　　沤池沤浸渍也池犹也凡艺麻之乡如无水处则当掘地成池或甃以砖石蓄水于内用作沤所大凡北方治麻刈倒即栞之卧置池内水要寒暖得宜麻亦生熟有节须人体测得法则麻皮洁白柔韧可绩细布南方但连根防麻遇用则旋浸旋剥其麻片黄皮粗厚不任细绩虽南北习尚不同然北方随刈即沤于池可为上法又问之南方造苎者谓苎性本难輭与沤麻不同必先绩苎已纺成纑乃用干石灰拌和累日【夏天三日冬天五日春秋约中】既必抖去别用石灰煮熟待冷于清水中濯净然后用芦帘平铺水面【如水逺则用大盆盛水铺帘或卓摊纑浸曝毎日换水亦可】摊纑于上半浸半晒遇夜收起沥干次日如前候纑极白方可起布此治苎池沤之法须假水浴日曝而成北人未之省也今书之冀南北通用【至有理可推广其意别用之也】

　　苎刮刀刮苎皮刃也煆铁为之长三寸许卷成小槽内挿短柄两刃向上以为用仰置乎中将所剥苎皮横覆刃上以大指就按刮之苎肤即脱农桑辑要云苎刈倒时用手剥下皮以刀刮之其浮皴自去宜制为两刃铁刃尤便于用

　　绩盛麻绩器也绩集韵云辑也説文曰笼也又姑篓也字从竹或以条茎编之用则一也大小深浅随其所宜制之麻苎蕉葛等为之絺绤皆本于此有日用生财之道也

<子部,农家类,农政全书,卷三十六>
<子部,农家类,农政全书,卷三十六>
　　小纺车此车之制凡麻苎之乡在在有之前图具陈兹不复述隋书郑善果母清河崔氏恒自纺绩善果曰母何自勤如是耶荅曰纺绩妇人之务上自王后下至大夫妻各有所制若惰业者是为骄逸吾虽不知礼其可自败名乎今士大夫妻妾衣被美曽不知纺绩之事闻此郑母之言当自悟也
　　大纺车其制长余二丈阔约五尺先造地拊木相四角立柱各髙五尺中穿横桄上架枋木其枋木两头山口卧受卷纑长軖铁轴次于前地拊上立长木座座上列臼以承底铁簨【夫用木车成筩子长一尺二寸围一尺二寸计三十二枚内受绩纒】上俱用杖头铁环以拘轴又于额枋前排置小铁叉分勒绩条转上长軖仍就左右别架车轮两座通络皮下经列上拶转軖旋鼓或人或畜转动左边大轮随轮转众机皆动上下相应缓急相宜遂使绩条成纒于軖上昼夜纺绩百斤或众家绩多乃集于车下秤绩分纑不劳可毕中原麻布之乡皆用之又新置丝线纺车一如上法但差小耳比之露地术架合线特为省易因附于此



　　蟠车纒纑具也又谓之拨车南人谓拨拊又云车柎南北人皆惯用习见已图于前兹不必述

　　纑刷疏布缕器也束草根为之通柄长可尺许围可尺余其纑缕杼轴既毕架以叉木下用重物掣之纑缕已均布者以手执此就加浆糊顺下刷之即増光泽可授机织此造布之内虽曰细具然不可阙

<子部,农家类,农政全书,卷三十六>
　　布机释名曰布列诸缕淮南子曰伯余之初作布也【伯余黄帝臣也】緂麻索缕手经指挂后世为之机杼幅疋广长疎宻之制存焉农家春秋绩织是为要具
　　行台监察御史詹云卿造布之法曰拣一色白苎麻水润分成缕粗细任意旋缉旋搓本俗于腿上搓作纑逗成铺不必车纺亦勿熟沤只经生纑论帖穿苎如常法以发过稀糊调细豆麫刷过更用油水刷之于天气湿润时不透风处或地窨子中洒地令润经织为佳若风日髙燥则纑缕干脆难织毎织必先以油水润苎及润纑经织成生布于好灰水中浸蘸晒干再蘸再晒如此二日不得揉搓再蘸湿了于干灰内周徧渗浥两时乆纳于热灰水内浸湿于甑中蒸之文武火养二三日频频飜觑要识灰性及火候慢次用净水澣濯天晴再三带水搭晒如前不计次数惟以洁白为度灰须上等白者落梨桑柴豆稭等灰入少许炭灰妙【北方古有此法今独肃寜用之】
　　铁勒布法将拣下杂色苎麻水润分缕随缉随搓织皆如前法水煮过便是先将生苎麻折作二尺五寸长不断晒干蒸过带湿剥下去粗皮如常法水润缉搓如前
　　麻铁黎布法将杂色老火麻带湿曲折作二尺五寸长晒干收之欲用时旋于木甑中蒸过趂湿剥下晒干以木椑子两个夹麻顺歴数次至麻性颇软堪缉为度水润缉绩纺作纑生织成布水煮便是
　　王祯曰此布妙处惟在不搓揉了麻之骨力好灰水蘸晒布子洁白而已虽曰蘸晒颇烦而省纒萦熟纑等工亦多比之南布或有价髙数倍者真良法也镂板印布与世之治生君子共之

<子部,农家类,农政全书,卷三十六>
　　绳车绞合防作绳也其车之制先立簨虡一座植木止之簨上加置横板一片长可五尺阔可四寸横板中间排凿八窍或六窍各窍内置掉枝或铁或木皆弯如牛角又作横木一茎列窍穿其掉枝复别作一车亦如上法两车相对约量逺近将所成防各结于两车掉枝之足车首各一人将掉枝所穿横木俱各搅转候防股匀却将三股或四股撮而为一各结于掉枝一足计成二绳然后将另制木置于所合防之首复搅其掉枝使防成绳木自行绳尽乃止凡农事中用绳颇多故田家习制此具遂列于农谱之内
　　防车续豚臬防具也造作簨虡髙二尺上穿横轴长可二尺余贯以軖毂左手引麻牵軖既转右手续接麻皮成纵纒上軖防缕既盈乃脱軖付之绳车或作别用

　　纫车繟绳器也通俗文曰单繟曰细揉木作卷中贯轴柄长可尺余以卷之上角用繟麻皮右手执柄转之左手续麻股既成则纒于卷上或随绳车用之以助糺绞防又农家用作经织麻履牛衣帘箔等物此纫车复有大小之分也

　　旋椎掉麻紴具也截木长可六寸头径三寸许两间斫细様如腰鼓中作小窍挿一钧簨长可四寸用繋麻皮于下以左手悬之右手拨旋麻既成就纒椎上余麻挽于钩内复续之如前所成经纬可作粗布亦可织履农隙时老稚皆能作此虽繋琐细之具然于贫民不为无补故繋于此

　　农政全书卷三十六
　　钦定四库全书
　　农政全书卷三十七
　　明　徐光啓　撰
　　种植
　　种法
