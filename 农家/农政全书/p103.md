<!-- { "loadSidebar": true } -->
　　小防儿卧单　一名鉄线草生田野中苗搨地生叶似星宿叶而极小又似鸡眼草叶亦小其茎色红开小红花苗味甜
　　救饥　采苗叶煠熟水浸淘净油盐调食

　　儿尾苗　生田野中苗髙一二尺叶似水葓叶而短其目大其叶味酸
　　救饥　采嫩苗叶煠熟水浸淘净油盐调食

　　地锦苗　生田野中小科苗髙五七寸茎叶似园荽【音虽】叶间开紫花结小角儿苗叶味苦
　　救饥　采苗叶煠熟水浸淘净油盐调食

　　野西苗　俗名秃汉头生田野中苗髙一尺许叶似家西叶而小颇硬叶间生蔕开五瓣银褐花紫心黄蘂花罢作蒴蒴内结实如栋子大苗叶味微苦
　　救饥　采嫩苗叶煠熟水浸去邪味淘过油盐调食治病　今人传说采苗捣傅疮肿拔毒

　　香茶菜　生田野中茎方窊【五化切】面四楞叶似薄荷叶微大抪茎稍头出穗开粉紫花结蒴【音朔】如荞麦蒴而微小叶味苦
　　救饥　采叶煠熟水浸去苦味淘洗净油盐调食

　　透骨草　一名天芝麻生中牟荒野中苗高三四尺茎方窊面四楞其茎脚紫对节分生茎又叶似防蒿叶而多花义叶皆对生茎节间攅开粉红花结子似胡麻子叶味苦
　　救饥　采嫩苗叶煠熟水浸去苦味淘净油盐调食治病　今人传説采苗捣傅肿毒

　　毛女儿菜　生南阳府马鞍山中苗髙一尺许叶似绵系菜叶而微尖又似儿尾叶而小茎叶皆有白毛稍间开淡黄花如大黍粒数十颗攅成一穗味甘酸救饥　采苗叶煠熟水浸淘净油盐调食或拌米面
　　蒸食亦可

　　牛儿苗【音厐】又名鬭牛儿苗生田野中就地拖秧而生茎蔓细弱其茎红紫色叶似蒝荽叶瘦细而稀疎开五瓣小紫花结青蓇葖【音骨突】儿上有一嘴【即委切】甚尖锐【音芮】如细锥【音追】子状小儿取以为鬭戏叶味微苦
　　救饥　采叶煠熟水浸去苦味淘净油盐调食

　　铁扫箒　生荒野中就地丛生一本二三十茎苗髙三四尺叶似苜蓿叶而细长又似细叶胡枝子叶亦短小开小白花其叶味苦
　　救饥　采嫩苗叶煠熟换水浸去苦味油盐调食

　　山小菜　生密县山野中科苗髙二尺余就地丛生叶似酸浆子叶而窄小面有细纹脉边有锯齿色深緑又似桔梗叶颇长味苦
　　救饥　采叶煠熟水浸淘去苦味油盐调食

　　羊角菜　又名羊妳科亦名合鉢儿俗名婆婆针扎儿又名细丝藤一名过路黄生田野下湿地中拖藤蔓而生茎色青白叶似马兠铃叶而长大又似山药叶亦长大面青背颇白皆两叶相对生茎叶折之俱有白汁出叶间出蒴开五瓣小白花结角似羊角状中有白穰其叶味甘微苦
　　救饥　采嫩叶煠熟换水浸去苦味邪气淘净油盐
　　调食

　　耧斗菜　生辉县太行山山野中小科苗就地丛生苗髙一尺许茎梗细弱叶似牡丹叶而小其头颇团味甜救饥　采叶煠熟水浸淘净油盐调食

　　瓯菜　生辉县山野中就地作小科苗生茎方叶似山见菜叶而有锯齿又似山小菜叶其锯齿比之却小味甜
　　救饥　采嫩苗叶煠熟水浸淘净油盐调食

　　变豆菜　生辉县太行山山野中其苗叶初作地摊科生叶似地牡丹叶极大五花叉锯齿尖其后叶中分生茎叉稍叶颇小上开白花其叶味甘
　　救饥　采叶煠熟作成黄色换水淘净油盐调食

　　和尚菜　田野处处有之初生搨地布叶叶似野天茄儿叶而大背微红紫色后撺苗高二三尺叶似莙荙叶短小而尖又似红落藜叶而色不红结子如灰菜子叶味辛酸微醎
　　救饥　采嫩叶煠熟换水浸去邪味淘净油盐调食或晒干煠食亦可或云不可多食久食令人面肿
　　农政全书卷五十
　　钦定四库全书
　　农政全书卷五十一
　　明　徐光啓　撰
　　荒政【救荒本草】

　　沙参　一名知母一名苦心一名志取一名虎须一名白参一名识美一名文希生河内川谷及寃句般阳续山并淄齐潞随归州而江淮荆湖州郡皆有今辉县太行山边亦有之苗长一二尺丛生崖坡间叶似枸杞叶微长而有乂牙锯齿开紫花根如葵根赤黄色中正白实者佳味微苦性微寒无毒恶防已反防芦又有杏叶沙参及细叶沙参气味与此相类但图经内不曾该载此二种叶苗形容未敢并入本条今皆另条开载救饥　掘根浸洗极净换水煮去苦味再以水煮极
　　熟食之



　　百合　一名重箱一名摩罗一名中逢花一名强瞿生荆州山谷今处处有之苗髙数尺干麄如箭面有叶如鸡距又似大栁叶而寛青色稀疎叶近茎微紫茎端碧白开淡黄白花如石榴嘴而大四垂向下覆长蘂花心有檀色每一颗须五六花子色圆如梧桐子生于枝叶间每叶一子不在花中此又异也根色白形如松子殻四向攒生中间出苗又如葫蒜重叠生二三十瓣味甘辛平无毒一云有小毒又有一种开红花名山丹不堪用
　　救饥　采根煮熟食之甚益人气又云蒸过与蜜食
　　之或为粉尤佳
　　扈先生曰尝过根本嘉蔬不必救荒


　　萎防　本草一名女萎一名荧一名玉竹一名患薫生太山山谷及舒州滁州均州今南阳府马鞍山亦有苗高一二尺茎斑叶似竹叶濶短而肥厚叶尖处有黄防又似百合叶却颇窄小叶下结青子如椒粒大其根似黄精而小异节上有顔味甘性平无毒
　　救饥　采根换水煮极熟食之

　　天门冬　俗名万嵗藤又名娑罗树本草一名颠勒或名地门冬或名筵门冬或名巅棘或名淫羊食或名管松生奉高山谷及建州汉州今处处有之春生藤蔓大如股长至丈余延附草木上叶如茴香极尖细而疎滑有逆刺亦有澁而无刺者其叶如丝杉而细散皆名天门冬夏生白花亦有黄花及紫花者秋结黑子在其根枝傍入伏后无花暗结子其根白或黄紫色大如手指长二三寸大者为胜其生髙地根短味甜气香者上其生水侧下地者叶细似蕴而微黄根长而味多苦气臭者下亦可服味苦甘性平大寒无毒垣衣地黄及贝母为之使畏曾青服天门冬误食鲤鱼中毒萍解之救饥　采根换水浸去邪味去心煮食或晒干煮熟
　　入蜜食

　　章栁根　本草一名商陆一名防根一名夜呼一名白昌一名当陆一名章陆尔雅则谓之蓫广雅则谓之马尾亦谓之苋陆生咸阳川谷今处处有之苗髙三四尺麄似鸡冠花微有线楞色微紫赤叶青如牛舌微濶而长根如人形者有神亦有赤白二种花赤根亦赤花白根亦白赤者不堪服食伤人乃至痢血不已白者堪服食亦有一种名赤昌苗叶絶相类不可用须细辨之商陆味辛酸一云味苦性平有毒一云性冷得大蒜良
　　救饥　取白色根切作片子煠熟换水浸洗净淡食得大蒜良凡制薄切以东流水浸二宿捞出与豆叶隔间入甑蒸従午至亥如无叶用豆依法蒸之亦可花白者年多仙人采之作脯可为下酒

　　麦门冬　本草云秦名羊韭齐名爱韭楚名马韭越名羊蓍一名禹葭一名禹余粮生随州陆州及函谷堤坂肥土石间久废处有之今辉县山野中亦有叶似韭叶而长冬夏长生根如穬麦而白色出江宁者小润出新安者大白大者苗如鹿葱小者如韭味甘性平微寒无毒地黄车前为之使恶欵冬苦瓠苦芙畏木耳苦参青蘘
　　救饥　采根换水浸去邪味淘洗净蒸熟去心食

　　苎根　旧云闽蜀江浙多有之今许州人家田园中亦有种者苗髙七八尺一科十数茎叶如楮叶而不花叉面青背白上有短毛又似苏子叶其叶间出细穗花如白杨而长每一朶凡十数穗花青白色子熟茶褐色其根黄白色如手指麄宿根地中至春自生不须藏种根味甘性寒
　　救饥　采根刮洗去皮煮极熟食之甜美

　　苍术　一名山蓟一名山姜一名山连一名山精生由汉中山谷今近郡山谷亦有嵩山茅山者佳苗淡青色髙二三尺茎作蒿叶抪茎而生稍叶似棠叶脚叶有三五乂皆有锯齿小刺开花深碧色亦似刺蓟花或有黄白花者根长如指大而肥实皮黒茶褐色味苦甘一云味甘辛性温无毒防风地榆为之使
　　救饥　采根去黒皮薄切浸二三宿去苦味煮熟食
　　亦作煎

　　菖蒲　一名尧韭一名昌阳生上洛池泽及蜀郡严道戎卫衡州并嵩岳石碛上今池泽处处有之叶似蒲而匾有脊一如劒刅其根盘屈有节状如马鞭大根傍引三四小根一寸九节者良节尤密者佳亦有十二节者露根者不可用又一种名兰荪又谓溪荪根形气色极似石上菖蒲叶正如蒲无脊俗谓菖蒲生于水次失水则枯其菖蒲味辛性温无毒秦皮秦芃为之使恶地胆麻黄不可犯铁令人吐逆
　　救饥　采根肥大节稀水浸去邪味制造作果食之扈先生曰难食



　　葍子根　俗名打碗花一名儿苗一名狗儿秧幽蓟间谓之燕葍根千叶者呼为纒枝牡丹亦名穰花生平泽中今处处有之延蔓而生叶似山药叶而狭小开花状似牵牛花微短而圆粉红色其根甚多大者如小筯麄长一二尺色白味甘性温
　　救饥　采根洗净蒸食之或晒干杵碎炊饭食亦好或磨作麫作烧饼蒸食皆可久食则头晕破腹间食则宜
　　扈先生曰尝过吴人呼秧子根弃地宜移植备荒



　　防防根　俗名麫碌碡【音禄轴】生水边下湿地其叶就地丛生叶似蒲叶而肥短叶背如劒脊様叶丛中间撺葶上开淡粉红花俱皆六瓣花头攒开如葢状结子如韭花蓇葖其根如鹰爪黄连様色如墐泥色味甘救饥　采根揩去皴及毛用水淘净蒸熟食或晒干
　　炒熟食或磨作麫蒸食皆可

　　野胡萝卜　生荒野中苗叶似家胡萝卜俱细小叶间撺生茎乂稍头开小白花众花攒开如伞葢状比蛇床子花头又大结子比蛇床子亦大其根比家胡萝卜尤细小味甘
　　救饥　采根洗净去皮生食亦可

　　绵枣儿　一名石枣儿出密县山谷中生石间苗髙三五寸叶似韭叶而濶瓦陇様叶中撺葶出穗似鸡冠苋穗而细小开淡红花微带紫色结小蒴儿其子似大蓝子而小黒色根类独颗蒜又似枣形而白味甜性寒救饥　采取根添水久煮极熟食之不换水煮食后
　　腹中鸣有下气

　　土圞儿　一名地栗子出新郑山野中细茎延蔓而生叶似菉豆叶微尖苺三叶攒生一处根似土儿根微团味甜
　　救饥　采根煮熟食之

　　野山药　生辉县太行山山野中妥藤而生其藤似葡萄条稍细藤颇紫色其叶似家山药叶而大微尖根比家山药极细瘦甚硬皮色微赤味微甜温平无毒救饥　采根煮熟食之

