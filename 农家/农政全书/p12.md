<!-- { "loadSidebar": true } -->
　　围田筑土作围以绕田也葢江淮之间地多薮泽或濒水不时渰没妨于耕种其有力之家度视地形筑土作堤环而不断内容顷畆千百皆为稼地后值诸将屯戍因令兵众分工起土亦仿此制故官民异属复有圩田谓叠为圩岸捍防外水与此相类虽有水旱皆可救御凡一熟余不惟本境足食又可瞻及邻郡实近古之上法将来之永利诗云度地置围田相兼水陆全万夫兴力役千顷入周旋俯纳环城地穹悬覆幕天中藏仙洞秘外绕月宫圆蟠亘防淮甸纡囘际海壖官民皆纪号逺近不相缘守望将同井寛平却类川隰桑宜叶沃堤柳要根骈交往无多迳高居各一防偶因成土著元不畏民编生业团乡社嚣尘隔市廛沟渠通灌溉堘埂互连延俱乐耕耘便犹防水旱偏翻车能沃稿瀽穴可抽泉拥绿秧锄后均黄刈获前总治新税籍素表屡丰年黍稌及亿秭仓箱累万千折偿依市直输纳带逋悬岁计仍余羡牙商许懋迁补添他郡食贩入外江船课最司农绩治优都水权























　　架田架犹筏也亦名葑田集韵云葑菰草也葑亦作湗江东有葑田又淮东二广皆有之东坡请开杭之西湖状谓水涸草生渐成葑田【扈曰东坡所云与此异】考之农书云若深水薮泽则有葑田以木缚为田坵浮系水面以葑泥附木架上而种萟之其木架田坵随水高下浮泛自不渰浸周礼所谓泽草所生种之芒种是也芒种有二义郑谓有芒之种若今黄穋谷是也一谓待芒种节过乃种今人占夏至小满至芒种节则大水已过然后以黄穋谷种之于湖田然则有芒之种与芒种节二义可并用也黄穋谷自初种以至收刈不过六十七日亦以避水溢之患窃谓架田附葑泥而种既无旱暵之灾复有速收之效得置田之活法水乡无地者宜效之




















　　柜田筑土防田似围而小面俱置瀽穴如此形制顺置田段便于耕莳若遇水荒田制既小坚筑高峻外水难入内水则车之易涸浅浸处宜种黄穋稻【周礼谓泽草生种之芒种穋黄稻是也黄穋稻自种至收不过六十日则熟以避水溢之患】如水过泽草自生糁稗可收高涸处亦宜陆种诸物皆可济饥此救水荒之上法一名坝水溉田亦曰坝田与此名同而实异诗曰江边有田以柜称四起封围皆力成有时卷地风涛生外御冲荡如严城大至连顷或百畆内少堘埂殊寛平牛犂展用易为力不妨陆耕及水耕























　　梯田谓梯山为田也夫山多地少之处除磊石及峭壁例同不毛其余所在土山下自横麓上至危颠一体之间裁作重磴即可种萟如土石相半则必叠石相次包土成田又有山势峻极不可展足播殖之际人则伛偻蚁沿而上耨土而种蹑坎而耘此山田不等自下登陟俱若梯磴故总曰梯田上有水源则可种秔如止陆种亦宜粟麦葢田尽而地地尽而山山乡细民必求垦佃犹胜禾稼其人力所致雨露所养不无少获然力田至此未免囏食又复租税随之良可悯也诗云世间田制多等夷有田世外谁名题非水非陆何所兮危巅峻麓无田蹊层磴横削高为梯举手扪之足始跻伛偻前向防颠挤佃作有具仍兼携随宜垦斸或东西知时种早无噬脐穉苗亟耨同高低十九畏旱思云霓凌冒风日面且黧四体臞瘁肌若刲冀有薄获胜稗荑力田至此嗟彼啼田家贫富如云泥贫无锥置富望迷古称井地今可稽一夫百畆容可栖余夫田数犹半圭我今岂独非黔黎可无片壤充耕犂















　　涂田书云淮海惟扬州厥土惟涂泥夫低水种皆须涂泥然濒海之地复有此等田法其潮水所泥沙泥积于岛屿或垫溺盘曲其顷亩多少不等上有咸草丛生有潮来渐惹涂泥初种水稗斥卤既尽可为稼田所谓泻斥卤兮生稻粮盈边海岸筑壁或树立桩橛以抵潮泛田边开沟以注雨潦旱则灌溉谓之甜水沟其稼收比常田利可十倍民多以为永业又中土大河之侧及淮湾水滙之地与所在陂泽之曲凡潢污洄互壅积泥滓退皆成淤滩亦可种萟秋后泥干地裂布扫麦种于上其所收比淤田之效也夫涂田淤田各因潮涨而成以地法观之虽若不同其收获之利则无异也诗云书称淮海惟扬州厥土涂泥来已久今云海峤作涂田外拒潮来古无有霖潦渗漉斥卤尽沆已丰三载后又有河淤水退余禾麦一收仓廪阜昔闻汉世有民歌泾水一石泥数斗且溉且粪长禾黍衣食京师亿万口稔知燕地多陂渠【后魏裴延隽为幽州刺史修复燕地故戾陵诸碣及范阳督亢渠溉田万余顷为利十倍】粪溉膏腴倍常亩若云是地可涂田先愿滋培根本厚阙政今知水利先【昔司马温公言今阙政水利居其一】天下岂无霖雨手【扈先生曰温公亦解此但令王介甫为之便不是东坡辈又附会而排笮之何哉】





<子部,农家类,农政全书,卷五>
　　沙田南方江淮间沙淤之田也或濵大江或峙中州四围芦苇骈密以防堤岸其地常润泽可保丰熟普为塍埂可种稻林间为聚落可萟桑麻或中贯湖沟旱则平溉或傍绕大港涝则泄水所以无水旱之忧故胜他田也旧所谓坍江之田废复不常故亩无常数税无定额正谓此也宋乾道年间近习梁俊彦请税沙田以助军饷既施行矣时相叶颙奏曰沙田者乃江濵出没之地水激于东则沙涨于西水激于西则沙复涨于东百姓随沙涨之东西而田焉是未可以为常也且比年兵兴两淮之田租并复至今未征况沙田乎其事遂寝时论是之今吾国家平定江南以江淮旧为用兵之地最加优恤租税甚轻至于沙田听民耕垦自便今为乐土愚尝客居江淮目击其事辄为之賛云江上有田总名曰沙中开畎亩外绕蒹葭耐经水旱逺际云霞耕同陆土横亘水涯内备农具傍泊鱼杈易胜畦埂肥渍菭华普宜稻可殖桑麻种则杂错收则倍加潮生上溉水夹分叉涝须浚港旱或戽车地为永业姓随某家三时力穑多稼逾秅公私彼此横纵迩遐租赋不常丰稔惟嘉扈先生曰肥积菭华此四字弗轻诵过是粪壤法也今濵湖人漉取苔华以当粪壅甚肥不可不知王君既作賛而粪壤篇又不尽着其法此为不精矣余读农书谓王君之诗学胜农学其农学絶不及苗好谦畅师文辈也
　　又曰苔华壅田惟濵湖之北者乃可夏月苔乗风则聚于北岸故也






　　农政全书卷五
<子部,农家类,农政全书>
　　钦定四库全书
　　农政全书卷六
　　明　徐光启　撰
　　农事
　　营治上
　　齐民要术曰凡人家营田须量己力宁可少好不可多恶假如一防牛总营得小亩三顷据齐地大亩一顷三十五亩也每年一易必须频种其杂田地即是来年谷资欲善其事先利其器悦以使人人忘其劳且须调习器械务令快利秣饲牛畜常须肥健抚恤其人常须欢悦观其地势干湿得所凡秋收了先耕荞麦地次耕余地务遣深细不得趂多看干湿随时盖磨着切见世人耕了仰着土块并待孟春盖若冬乏水雪连夏亢阳徒道秋耕不堪下种无问耕得多少皆须旋盖磨如法如一防牛两个月秋耕计得小亩三顷经冬加料餧至十二月内即须排比农具使足一入正月初未开阳气上即更盖所耕得地一遍凡田地中有良有薄者即须加粪粪之其踏粪法凡人家秋收后治粮塲上所有穰谷等并须收贮一处每日布牛脚下三寸厚每平旦收聚堆积之还依前布之经宿即堆聚计经冬一具牛踏成三十车粪【扈先生曰不止牛也凡猪羊皆仿此作而以灰及杂草薉布之】至十二月正月之间即载粪粪地计小亩亩别用五车计粪得六亩匀摊耕盖着未须转起自地亢后但所耕地随向盖之待一段总转了即横盖一遍计正月二月两个月又转一遍然后看地宜纳粟先种黑地微带下地即种糙种然后种髙壤白地其白地寒食后榆荚盛时纳种以次种大豆油麻等田然后转所粪得所耕五六遍每耕一遍盖两遍最后盖三遍还纵横盖之昏房心中下黍种无问谷小亩一升下子则稀概得所黍粟苗未与垅齐即锄一遍黍经五日更报锄第二遍未蚕老毕报锄第三遍如无力即止如有余力秀后更锄第四遍油麻大豆并锄两遍止亦不厌旱锄谷第一遍耕科定每科只留两茎更不得留多每科相去一尺【扈先生曰古一尺大约今一尺三寸有余后齐民要术中尺寸仿此】两垅头空务要深细第一遍锄未可全深第二遍唯深是求第三遍较浅于第二遍第四遍较浅
