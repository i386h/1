<!-- { "loadSidebar": true } -->
　　【目曰木棉有草木二种交广木绵树大如抱其枝似桐其叶大如胡桃叶入秋开花红似山茶花黄蕋花片极厚为房甚繁短侧相比结实大如拳实中有白绵绵中有子今人谓之斑枝花讹为攀枝花江南淮北所种木棉四月下种茎弱如蔓髙者四五尺叶有尖如枫叶入秋开花黄色如葵花而小亦有红紫者结实大如桃中有白绵绵中有子大如梧子亦有紫绵者八月采梂谓之绵花然则张勃所谓木棉葢指似木之木棉也李延夀沈怀逺所谓木棉则指似草之木棉也此种出南畨宋末始入江南今则徧及江北与中州矣不蚕而绵不麻而布利被天下其益大哉　又南越志言南诏诸蛮不养蚕惟収娑罗木子中白絮纫为丝织为幅名娑罗笼段祝穆方舆志言平缅出娑罗树大者髙三五丈结子有纫绵织为白氊名兠罗绵此亦斑枝花之类各方称呼不同耳　扈先生曰吉贝之名独昉于南史相传至今不知其义意是海外方言也小说家所谓木棉其所谓布曰城曰文缛曰乌驎曰斑布曰白防白緤曰屈眴者皆此故是草本而吴录称木棉者南中地暖一种后开花结实以数嵗计颇似木芙蓉不若中土之嵗一下种也故曰十余年不换明非木本矣吉贝之称木即禹贡之言卉取别于蚕绵耳闽广不称木棉者彼中称攀枝花为木棉也攀枝花中作裀褥虽柔滑而不韧絶不能牵引岂堪作布或疑木棉是此谓可为布而其法不传非也吴録所言木棉亦即是吉贝或疑其云树髙丈当是攀枝不知攀枝髙十数丈南方吉贝数年不凋其髙丈许亦不足怪葢南史所谓林邑吉贝吴録所谓永昌木棉皆指草本之木棉可为布意即娑罗木然与攀枝花絶不类又中土所织棉布及西洋布精麄不等絶无光泽而余见曹溪释惠能所传衣曰屈眴布即白防布云是西域木棉心所织者其色泽如蚕丝岂即娑罗笼段邪抑西土吉贝尚有他种耶又尝疑洋布之细非此中吉贝可作及见榜葛刺吉贝其核絶细绵亦絶软与中国种大不类乃知向来所传亦非其佳者又曰中国所传木棉亦有多种江花出楚中棉不甚重二十而得五性强北花出畿辅山东柔细中纺织棉稍轻二十而得四或得五浙花出余姚中纺织棉稍重二十而得四天下种大都类此更有数种稍异者一曰黄蔕穰核细黄色如粟米大棉重一曰青核核青色细于他种棉重一曰黒核核亦细纯黒色棉重一曰寛大衣核白而穰浮棉重此四者皆二十而得九黄蔕稍强余皆柔细中纺织堪为种又一种曰紫花浮细而核大棉轻二十而得四其布以制衣颇朴雅市中遂染色以售不如本色者良堪为种　又曰余见农人言吉贝者即劝令择种须用青核等三四品棉重倍入矣或云凡种植必用本地种他方者土不宜种亦随地变易余深非之乃择种者竟获棉重之利三五年来农家解此者十九矣呜呼即如彼言吉贝自南海外物耳吾乡安得而有之而今且奄有下土衣被九有哉　又曰嘉种移植间有渐变者如吉贝子色黒者渐白棉重者渐轻也然在近地不妨嵗购种稍逺者不妨数嵗一购其所由变者大半因种法不合间因天时水旱其縁地方而变者十有一二耳】
　　孟祺农桑辑要曰栽木棉法择两和不下湿肥地于正月地气透时深耕三遍摆葢调熟然后作成畦畛毎畦长八歩阔一歩内半歩作畦靣半歩作畦背不斸二遍用杷耧平起出覆土于畦背上堆积至谷雨前后拣好天气日下种先一日将已成畦畛连浇三次用水淘过子粒堆于湿地上瓦盆覆一夜次日取出用小灰搓得伶利看稀稠撒于浇过畦内将元起出覆土覆厚一指再勿浇待六七日苖出齐时旱则浇溉锄治常要洁浄穊则移栽稀则不须毎歩只留两苗稠则不结实苗长髙二尺之上打去冲天心旁条长尺半亦打去心叶叶不空开花结实直待绵欲落时为熟旋熟旋摘随即摊于箔上日曝夜露待子粒干取下用铁杖一条长二尺麄如指两端渐细如赶饼杖様用梨木板长三尺阔五寸厚二寸做成床子逐旋取绵子置于板上用铁杖回旋赶出子粒即为浄绵撚织毛丝或绵装衣服特为轻暖
　　王祯农桑通诀曰木棉谷雨前后种之立秋时随获随収其花黄如葵其根独而直其树不贵乎髙长其枝榦贵乎繁衍不由宿根而出以子撒种而生所种之子初収者未实近霜者又不可用惟中间时月収者为上须经日晒燥带绵収贮临种时再晒旋碾即下【扈先生曰此虑冬月碾子収藏风日所侵恐致油浥若受水湿仍当郁烂故也余闻老农云棉种必于冬月碾取谓碾必须晒秋冬生气収敛于时晒曝不伤萌芽春间生意茁发不宜大晒也二说皆有理余意谓春碾者秋収时简取种棉曝极干置髙燥处临种时略晒即碾当无害秋碾者碾下种用草裹置髙燥处不受风日水湿可无郁浥惟春时旋买棉花碾作种即不可恐是陈棉或尝受湿烝故若旋买棉核作种尤不可恐是陈核或经火焙故今意创一法不论冬碾春碾収藏旋买但临种时用水浥湿过半刻淘汰之其秕者逺年者火焙者油者郁者皆浮其坚实不损者必沉沉者可种也又曰木棉核果当年者亦须淘汰择取浮者秕种也其羸种亦沉取其沉者防撚之羸者殻软而仁不满其坚实者乃佳或疑导择损功此不足虑也若依世俗宻种亩用子数升诚难果如法科间三尺撮种之亩用子一升以外足矣】其种本南海诸国所产后福建诸县皆有近江东陜右亦多种滋茂繁盛与本土无异种之则深荷其利悠悠之论率以风土不宜为说按农桑辑要云虽托之风土种艺不谨者有之种艺虽谨不得其法者有之信哉言也【扈先生曰农桑辑要作于元初当时便云木棉种陜右行之其他州郡多以土地不宜为解独孟祺苗好谦畅师文王祯之属能排贬其说抑不知当时之人果以数子为是耶否耶至于今率土仰其利始信数君子非欺我者呜呼岂独木棉哉后之视今犹今之视昔也】便民图纂曰棉花谷雨前后先将种子用水浸片时漉出以灰拌匀芽生于粪地上每一尺作一穴种五七粒待苗出时宻者芟去止留旺者二三科频锄时常搯去苗尖勿令长太髙若髙则不结子至八月间収花【扈先生曰木棉一歩留两苗三尺一株此相传古法依此则能雨耐旱肥而多収圗纂作于近代云一尺一穴者太宻此迩来稠种少収之滥觞也又曰吴人云千防万防不如宻花此言最害事稀不如宻者就极瘠下田言之所谓瘠田欲稠也田之肥瘠在粪多寡在人勤惰耳已则瘠之而稠之自令薄収非最下惰农当作此语邪若田肥自不得密宻则青酣不实实亦生虫故稀种则能肥肥则实繁而多収今肥田宻种者既无行次稍即强弱相害苗愈长愈不忍痛芟之栉比而生不交逺风虽望之郁葱而有叶无枝有花无实矣既虑其然则瘠其苗非从事之下邪棉之干长数尺枝间数尺子百颗亩収二三石其本性也今人宻种少収皆其夭阏不遂者耳齐鲁人种棉者既壅田下种率三尺留一科苗长后笼干粪视苗之瘠者辄壅之亩収二三百斤以为常余姚海堧之人种棉极勤亦二三尺一科长枝布叶科百余子収极早亦亩得二三百斤其为畦广丈许中髙旁下畦间有沟深广各二三尺秋叶落积沟中烂坏冬则就沟中起生泥壅田嵗种蚕豆至春翻罨作壅即地虚行根极易又极深则能久雨能久旱能大风此皆稀种故能肥能肥故多収若如吾乡之宻种而又用齐鲁之粪肥余姚之草肥安得不青酣不虫蠧耶但虑酣之为患不知稀之得力又虑稀之少収不知肥之得力人情之习于故常如此哉彼两方人闻吾乡之宻种薄収也每大笑之】
　　张五典种法曰种之时在清明谷雨节以霜气既止也种之力或生地用粪耕葢后种或花苗到锄三遍髙耸每根苗边用熟粪半升培植锄非六七遍尽去草茸不可种之疎宻苖初顶两叶时止刬去草颗宜宻留以备死伤再锄尚宜稍宻三锄则定苗颗宜疎不宜宻大约每花苗一颗相拒八九寸逺断不可两颗连并苗之去叶心在伏中晴日三伏各一次有苗未长大者随时去之花性忌燥燥则湿烝而桃易脱落花忌苗并并则直起而无旁枝中下少桃种不宜晩晚则秋寒早则桃多不成实即成亦不甚大而花软无绒去心不宜于雨暗日雨暗去心则灌聋而多空榦此北方种花法也北方地髙寒尚宜若此况此中地湿燥何可不以北法行之【按张山东信阳人万厯乙卯按吴行部至海上时六月初察视田间花苗多穉弱恨其三五为族即根以上尺许无蓓蕾恨其宻也曰江左赋繁役重全赖田収而树蓺无法嵗得半入此伤农之大者极论其理甚详悉手书此则刻而传之海上官民军灶垦田几二百万亩大半种棉当不止百万亩若此言必行亩益棉三十斤足供赋额五十斤足繇役丰歉获収家户殷给悉仁言之利矣】
　　扈先生曰棉花宻种者有四害苗长不作蓓蕾花开不作子一也开花结子雨后郁烝一时堕落二也行根浅近不能风与旱三也结子暗蛀四也
　　又曰总种棉不熟之故有四病一秕二宻三瘠四芜秕者种不实宻者苗不孤瘠者粪不多芜者锄不数又曰凡田来年拟种稻者可种麦拟棉者勿种也谚曰歇田当一熟言息地力即古代田之义若人稠地狭万不得已可种大麦或稞麦仍以粪壅力补之决不可种小麦凡髙仰田可棉可稻者种棉二年翻稻一年即草根溃烂土气肥厚虫螟不生多不得过三年过则生虫三年而无力种稻者収棉后周田作岸积水过冬入春冻解放水干耕锄如法可种棉虫亦不生
　　又曰棉田秋耕为良获稻后即用人耕又不冝耙细须大墢岸起令其凝沍来年冻释土脉细润正月初转耕或用牛转二月初再转此二转必捞葢令细清明前作畦畛土欲絶细畦欲阔沟欲深既作畦便于白地上锄三四次雨后锄为良则土细而草除锄白一当锄青二去草自其芽蘖故
　　又曰凡棉田于清明前先下壅或粪或灰或豆饼或生泥多寡量田肥瘠剉豆饼勿委地仍分定畦畛均布之吾乡宻种者不得过十饼以上粪不过十石以上惧太肥虚长不实实亦生虫若依古法苗间三尺不妨一再倍也有种晚棉用黄花苕饶草底壅者田拟种棉秋则种草来年刈草壅稻留草根田中耕转之若草不甚盛加别壅欲厚壅即并草防覆之或种大麦蚕豆等并防覆之皆草壅法也草壅之収有倍他壅者惟生泥棉所最急不论何物壅必须之故姚江之畦间有沟最良法凡水土气过寒粪力盛峻热生泥能解水土之寒能解粪力之热使实繁而不蠧谚曰生泥好棉花甘国老但下粪须在壅泥前泥上加粪并泥无力
　　又曰种棉有漫种者易种难锄穴种者反之漫种者下种宜宻锄时简别而痛芟之令絶疎穴种者穴四五核锄时简别去留之留不得过二留二者髙五六寸则以块亚其中而平分之使根榦相去靣靣生枝终不如孤生者良简别之法老农云一二次锄去大叶者此大核少棉种也三锄后去小叶者此秕不实种也或实而油浥病种也第此为杂种言耳若纯用黒核等佳种精择之自无大核杂种即全去小者
　　又曰棉子用腊雪水浸过不蛀亦能旱或云鳗鱼汁浸之凡种皆然种棉须土实漫种者既覆土用木碌碡实之穴种者覆土后以足践之
　　又曰苗髙二尺打去冲天心者令旁生枝则子繁也旁枝尺半亦打去心者勿令交枝相揉伤花实也摘时视苗迟早早者大暑前后摘迟者立秋摘秋后势定勿摘矣摘亦不复生枝
　　又曰锄棉须七次以上又须及夏至前多锄为佳谚曰锄花要趁黄梅信锄头落地长三寸
　　又曰锄棉者功须极细宻昔有人佣力锄者宻埋钱于苗根锄者贪觅钱深细爬梳棉则大熟
