<!-- { "loadSidebar": true } -->
　　农桑通诀收获篇曰孔氏书传云种曰稼敛曰穑种敛者嵗事之终始也食货志云力耕数耘收获如盗贼之至盖谓收之欲速也故物理论曰稼农之本穑农之末本轻而末重前缓而后急稼欲熟收欲速此良农之务也记曰种而不耨耨而不获讥其不能图功收终也是知收获者农事之终为农者可不趋时致力以成其终而自废其前功乎月令仲秋之月命有司趣民收敛季秋之月农事备收孟冬之月循行积聚无有不敛至于仲冬农有不收藏积聚者取之不诘皆所以督民收敛使无失时也禹贡曰二百里纳铚三百里纳秸服盖纳铚者截禾穗而纳之纳秸者去穗而刈其藁纳之也诗言刈获之事最多臣工诗曰命我众人庤乃钱鏄奄观铚艾【铚艾二器见农器谱】七月诗云九月筑场圃十月纳禾稼言农功之备也载芟之诗云载获济济有实其积万亿及秭良耜之诗云获之秷秷积之栗栗其崇如墉其比如栉以开百室皆言收获之富也凡农家所种宿麦早熟最宜早收故韩氏直説云五六月麦熟带青收一半合熟收一半若齐熟恐被暴风急雨所摧必致抛费每日至晚即便载麦上场堆积用苫宻覆以防雨作如搬载不及即于地内苫积天晴乘夜载上场即摊一二车薄则易干碾过一遍翻过又碾一遍起楷下场扬子收起虽未净直待所收麦都碾尽然后将未净楷稗再碾如此可一日一场比至麦收尽已碾讫三之一矣大抵农家忙并无似蚕麦古语云收麦如救火若少迟慢一值隂雨即为灾伤迁延过时秋苗亦误锄治今北方收多肝钐【杉去声】用麦绰钐麦覆于腰后笼内笼满则载而积于场一日可收十余亩较之南方以鎌刈者其速十倍【南方梅天多雨雨时连秸刈竪着屋下干若只钐取穗积之必腐】凡北方种粟秋熟当速刈之齐民要术云收谷而熟速刈干速积【刈早则鎌伤刈晚则穗折遇风则收减湿积则藁烂积晚则耗损连雨则生耳】南方收粟用粟鉴摘穗北方收粟用鎌并藁刈之田家刈毕稇而束之以十束积而为然后车载上场为大积积之视农功稍隙解束以旋旋镵穗挞之南方水地多种稻秫早禾则宜早收六月七月则收早禾其余则至八月九月诗云十月获稻齐民要术曰稻至霜降获之此皆言晚禾大稻也故稻有早晩大小之别然江南地下多雨上霖下潦劖刈之际则必须假之乔杄多则置之笼架待晴干曝之可无耗损之失齐民要术云收禾之法熟过半断之刈穄欲早刈黍欲晚皆即湿践穄践讫即蒸而浥之黍宜晒之令燥凡麻有则刈刈毕则沤之刈菽欲晩叶落尽然后刈脂麻欲小束以五六束为一丛斜倚之俟口开乗车诣田抖擞还丛之三日一打四五遍乃尽耳梁秫收刈欲晚早刈损实大抵北方禾黍其收颇晩而稻熟亦或宜早南方稻秫其收多迟而陆禾亦或宜早通变之道宜审行之
　　农桑通诀蓄积篇曰古者三年耕必有一年之食九年耕必有三年之食虽有旱干水溢民无菜色岂非节用预备之效欤冡宰眡年之丰凶以制国用量入以为出祭用数之仂而又以九贡九赋九式均节之取之有制用之有度此理财之法有常而国家之蓄积所以无阙也国无九年之蓄曰不足无六年之蓄曰急无三年之蓄曰国非其国矣蓄积者岂非有国之先务乎周礼仓人掌粟入之藏以待邦用若不足则止余法用有余则藏之以待凶而颁之遗人掌邦之委积以待施惠乡里之委积以恤民之囏阨闗市之委积以养老孤郊里之委积以待賔客野鄙之委积以待羇旅县都之委积以待凶饥以此见先王蓄积皆为民计非徒曰藏富于国也彼有损下以自益剥民以自丰如商王钜桥之粟隋人洛口之仓所积虽多岂先王预备忧民之意哉大抵无事而为有事之备丰嵗而为歉嵗之忧是故国有国之蓄积民有民之蓄积当粒米狼戾之年计一嵗一家之用余多者仓箱之富余少者儋石之储莫不各节其用以济凶乏此固知尧之时有九年之水汤之时有七年之旱而国亡捐瘠所谓蓄积多而备先具者岂皆藏于国哉盖必有藏于民者矣今之为农者见小近而不虑久逺一年丰稔沛然自足侈费妄用以快一时之适所收谷粟耗竭无余一遇小歉则举贷出息于兼并之家秋成备称而偿之嵗以为常不能振防其间有收刈甫毕无以糊口者其能给终嵗之用乎尝闻山西汾晋之俗居常积谷俭以足用虽间有饥歉之嵗庶免夫流离之患也传曰收敛蓄藏节用御欲则天不能使之贫信斯言也近世利民之法如汉之常平仓谷贱则増价籴之不至于伤农谷贵则减价而粜之不使之伤民唐之义仓计垦田顷亩多寡丰年纳谷而藏之凶年出谷以赒贫乏官为主之务使均平是皆敛其余以济不足虽遇俭嵗而不忧饥殍也然尝考之汉史贾生言于文帝曰汉之为汉几四十年公私之积犹可哀痛彼一时也自文帝躬行节俭以化天下至景帝末年太仓之粟陈陈相因而民亦富庶人徒见古之蓄积常有余后之蓄积常不足岂天之生物不如古之多人之谋事不如古之智盖古之费给有限而后之费给无穷无怪乎有余不足之不同也









　　农政全书卷七
<子部,农家类,农政全书>
　　钦定四库全书
　　农政全书卷八
　　明　徐光启　撰
　　农事
　　开垦
　　诸葛升【选贡夀昌人定逺知县】垦田十议曰江淮偏瘠已乆流离触目可虞谨陈开荒十议以尽地力以厚民生事【两淮古昔与两江两浙等何以至是】照得卑职受事此中三阅嵗于兹熟计利其有民生最利时事最急者则无如垦田一议垦田在西北为利而在凤阳一属尤利之利者也窃见凤属频年以来旱涝为祟螟螣再罹疫疠流行道殣相继小民萧条满目则微乡土之思生计无聊则寡性命之乐以故慓悍轻生离乡逺窜者十之七而廹穷为盗偷延喘息者十之三斯时也彼已不自用其命而督之以科条威之以棰楚又将安用之则有操之以法度莫如养之以膏泽膏泽者垦田是也田垦则民自聚民聚则财自丰膏泽行而法度有所恃矣此无他货利者此中之不足而陇畆者此中之有余因其有余而开之则于势易更从其有余而收之则为功倍也以此谨摭垦田十议以备采择施行
　　一筑塘坝以通水利
　　古者画井而田甽达于沟沟达于洫洫达于浍逆壅顺泄而皆取利于水今淮以南田无宿水靠雨为秋而陂塘坝堰之利修筑不时疏通无法以致雨骤则狂澜四溢助河为虐稍干则扬尘涧底赤地如焚而旱涝皆以为民害岂直地势使然哉卑职莅任三稔皆遇旱预计水利为筑陶家堰楚汉泉等坝十数处凡近坝之田得水灌溉俱获全熟及秋后滛霖支流就壑而亦无冲决之虞是筑堤明騐也【为其事无其功者未尝覩之也】苐州县有簿书之繁修筑有工食之费廵行阡陌动经旬日一处不督理而小民之偷惰者如故矣合无责治农一官专司水利遍歴郊圻寻徃昔旧迹如池塘之阏塞者开濬之沟浍之壅滞者疏导之湾涧间视地之高下为堰之浅深而隄之闸之髙则开渠卑则筑围急则激取缓则疏引水由地中行无枯竭亦无泛滥而荒土皆沃壤矣【凤阳之水无可激取者不过用孺东两成语耳】
　　一设庐舍以复流移
　　江淮歳罹灾祲贫民糊口四方逃窜境外郊野防为一空间有招集拊循稍稍复业者陇畆虽荒故土犹在惟是庐舍数椽原系草土筑成初无栋宇完固歳月既乆风雨摧淋遂成圮壊修筑限于无资食息苦于无地徬徨四顾宁无转徙之他哉议量于荒田最多之处或乡落寥廓之塲量动无碍修理官银为盖草房每处约百十余间使受防之众襁褓而来者咸得栖身而托足焉则徃来行旅无戒于途犬吠鸡鸣相闻于境生齿渐至庻蕃而草莱可以渐辟矣
　　一借耔种以时播挿
　　照得频年蝗旱二釜不登民间担石之储方罄出以供枵腹岂复留余为播挿计乎及无种下田始借贷于有力之家倍其息犹靳弗与者贫民计所收不足偿所贷而且苦于无贷则有舍已之田代人耕作及去而之他者比比然矣本县每春夏之交借种四五千石至六月中犹有借晚种而布者虽得升合如获珠玑诚籽粒之艰也合无预设种子一仓大州县约十处小州县约五六处每仓约稻一千石岁祲赈济不与焉専以待开荒者给借之法则酌戸内人口之多寡及所垦田畆之广狭以为差实有田如干畆始给种如干石而收成之际一视嵗之荒歉为息之厚薄大丰则三息之次丰则二息之仅丰则一息之不丰不歉则收其本而蠲其息如或大歉则并其本而蠲之至于杜冐滥稽真伪则责成于乡约保甲长官惟为综核焉借种之大畧备是矣一蕃树畜以厚生殖
　　王者之政不过制田里教树畜而已况议树畜于江北较江南尤易江南寸土无闲一羊一牧一豕一圏喂牛马之家鬻刍豆而饲焉江北则林多丰草泽尽菹洳纵马放牛可以无人牧圉使仿养伍字之法而牲畜不遍野乎江南园地最贵民间莳葱薤于盆盎之中植竹木于宅舍之侧在郊桑麻在水菱藕而利薮共争谁能余隙地江北则废圃荒畦鞠为茂草深陂广泽一望惟蓼苹耳使尽开百糓之利而一蔬一菓皆民食也民有自然之利相安于媮惰而不兴地有不尽之力竟同于稿壤而莫取比饥寒切身流离逺去始覔草根木实以延旦夕之喘何不早计乎议于数口之家必畜鸡豚牛羊之利开荒而外每种蔬菓花麻各一畦有隙地者仍襍种梨枣桑栁等木保甲长一一籍记乡约彚送州县稽查行之不十年而江淮皆乐土矣【此吾太祖之令甲有司之嵗事也后稍凌夷当朝觐造册则虚揑报数今都不省视并纸上栽桑云云人间亦不知为何语】
　　一总军屯以覈规避
　　江北荒田民荒者十之三军荒者十之七民荒者州县督焉军荒者有司过而不敢问揆厥所繇曰此田系某伍下积负徴粮而逃者也领其田必且偿其负而民不敢佃又曰此摊荒已乆开垦必大费诛锄之力比方成熟而本军还夺焉而民不敢佃所以一望膏腴之地坐视为黄茅红蓼之区则已耳然亦有本军召佃而贻累更多本军糊口所急先期执券收兊二粮以供枵腹及旗甲徴收屯官勒比而上纳不前则又借口为某某百姓所占本官不察谬呈仓屯督储等衙门批行所在官司株连蔓引罄产重输小民无收获之利而先受赔累之苦不有视军屯为陷穽者乎合无自今伊始凡有佃屯认粮者取其合同文券陈告管屯衙门准给印信执照仍置印信文簿登记查攷民以所给印信文约投本县挂号亦置文簿登记叅核防民得安心开垦尽力耕种收熟之时照所佃粮额竟赴管屯衙门当官完纳请给印信实收随以实收赴县挂号额粮外每畆量出钱若干文以为屯造幇撡之费亦于交纳时交付本军附载印信实收之后此外不得重科以滋烦扰开垦之后须佃种十年方许更易不得因成熟有利而遽夺之庻公私兼足军民两利矣【北方土地虽旷莽然弃置不耕者独凤阳为多皆军屯也此条良是要其根本尤在子粒额重故在军累军在民累民天下军皆然也必庙堂主计者知开垦胜于抛荒大有更张则屯政乃可问矣】
　　一禁越告以専农业
