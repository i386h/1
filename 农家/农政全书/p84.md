<!-- { "loadSidebar": true } -->
　　治马患喉痹欲死方【纒刀子露锋刅一寸刺咽喉令溃破即愈不治必死也】治马黒汗方【取燥马屎置瓦上以人头乱发覆之火烧马屎及髪令烟出着马鼻下熏之使烟入马鼻中须臾即瘥也】
　　又方【取猪脊引脂雄黄乱发凡三物着马鼻下烧之使烟入马鼻中须臾即瘥】
　　治马中热方【煮大豆及热饭噉马三度愈也】
　　治马汗凌方【取美豉一升好酒一升夏着日中冬则温热浸豉使液以手搦之绞去滓以斗灌口汗出则愈矣】
　　治马疥方【用雄黄头发二物以腊月猪脂煎之发消以楷抟疥令赤及热涂之即愈也】又方【汤洗疥拭令干煮麺糊热涂之即愈也】
　　又方【烧栢脂涂之良】
　　又方【研芥子涂之差六畜疥悉愈然栢厯芥子并是燥药其徧体患疥者直厯落班驳以渐涂之待差更涂余处一日之中顿涂徧体则无不死】
　　治马中水方【取盐着两鼻中各如鸡子黄许大捉鼻令马眼中泪出乃止良也】
　　治马中谷方【手捉甲上长发向上提之令皮离肉如此数过以铍刀子刺空中皮令突过以手当刺孔则有如风吹人手则是谷气耳令人溺上又以盐涂使人立乗数十步即愈耳】
　　又方【取饧如鸡子大打碎和草饲马甚佳也】
　　又方【取麦蘖末三升和谷饲马亦良】
　　治马脚生附骨不治者入膝节令马长跛方【取芥子熟捣如鸡子黄许取巴豆三枚去皮留齐三枚亦捣熟以水和令相着和时用刀子不尔跛人手当附骨上拔去毛骨外融蜜蜡周而拥之不尔恐药燥疮大着蜡罢以药敷骨上取生布割两头作三道急裹之骨小者一宿便尽大者不过再宿然须要数防恐骨尽便伤好处防附骨尽取冷水净洗疮上刮取车轴头脂作饼子着疮主速以净布急裹之三四日解去即生毛而无瘢此法甚良大胜炙者然疮未瘥不得辄乗若疮中出血便成大病也此方可治趼】
　　治马被刺脚方【用穬麦和小儿哺涂即愈】
　　治马炙疮【未瘥不用令汗疮白痂时慎风得瘥后从意骑耳】
　　治马瘙蹄方【以刀刺马踠丛毛中使出血愈】
　　又方【融羊脂涂疮上以布裹之】
　　又方【取咸土两石许以水淋取一石五斗釜中煎取三二斗剪去毛以泔清净洗干以咸汁洗之三度即愈】
　　又方【以汤洗净燥拭之嚼芥子涂之以布帛裹三度愈若不断用谷涂五六度即愈】
　　又方【剪去毛以盐汤净洗去加燥拭于破瓦中煮人屎令沸热涂之即愈】
　　又方【以锯子割所患蹄头前正当中斜割之令上狭下濶如锯齿形去之如剪箭括向深一寸许刀子摘令血出色心黒出五升许解放即愈】
　　又方【先以酸泔清洗净然后烂煮猪蹄取汁及热洗之瘥】
　　又方【取炊釡底汤净洗以布拭水令尽取黍米一升作稠粥以故布广三四寸长七八寸以粥糊布上厚裹蹄上疮处以散麻纒之三日去之即当瘥也】
　　又方【耕地中拾取禾茇东倒西倒者若东西横地取南倒北倒者一垄取七科三垄凡取二十一科净洗釡中煮取汁色黒乃止剪却毛泔净洗去痂以禾茇汁热涂之一上即愈】
　　又方【尿清羊粪令液取屋四角草就上浇令灰入鉢中研令热用泔洗蹄以粪涂之再三愈】又方【煮酸枣根取汁净洗讫水和酒糟毛袋盛渍蹄没疮处数度即瘥也】
　　又方【净洗了捣杏仁和猪脂涂四五上即当愈】
　　治马大小便不通眠起欲死须急治之不治一日即死【以脂涂人手探谷道中去结屎以盐纳溺道中须臾得溺便当瘥也】
　　治马卒腹胀眠卧欲死方【用冷水五升盐二觔研盐令消以灌口中必愈】治马发黄方【用黄栢雄黄木鼈子仁等分为未醋调涂疮上纸贴之初见黄肿处便用针遍即涂药】
　　治马疥痨方【马疥痨及防痒用川芎大黄防风全蝎各一两荆芥穗五两为末分作五服白汤调冷灌之】
　　治马梁脊破方【成疮不能骑坐如未破将马脚下湿稀泥涂上干即再易湿者三五次自消或只用沟中青臭泥亦可已破成疮者用黄丹枯白矾生姜烧存性人天灵葢烧存性各等分为末入麝香少许疮干用麻油调若疮湿有脓用浆水同葱白煎汤洗净传之立效】
　　治马中结方【川山甲炒黄色大黄郁李仁各一两风化石灰一合如无灰以朴硝代之共为末作一服用麻油四两酽醋一升调匀灌之立效如灌药不通用猪牙皂角为细末同麻油各四两和匀填粪门中再灌前药一服即愈】
　　常啖马药方【郁金大黄甘草贝母山栀子白药黄药欵花黄栢黄连知母桔梗各等分为末每服二两以油蜜和灌之若驹则随其大小量为加减啖后不得饮水至渴喂饲】
　　治马诸病方【用白凤仙花连根叶熬成膏抺于马眼角上汗出即愈】
　　治马诸疮方【夜合花叶黄丹干姜槟榔五倍子为末先以盐水洗疮后用麻油加轻粉调敷】治马伤料方【用生萝卜三五个切作片子啖之效】
　　治马伤水方【用葱盐油相和搓作团纳鼻中以手掩其鼻令气不通良久使泪出即愈】治马错水方【缘驰骤喘息未定即与水饮须臾两耳并鼻息皆冷或流冷涕即此证也先烧人乱髪熏两鼻后用川乌草乌白芷猪牙皂角胡椒各等分麝香少许为细末用竹筒盛药一字吹入鼻中立效又法葱一握盐一两同杵为泥罨两鼻内须臾打通清水流出是其效也】
　　治马患眼方【用青盐黄连马牙硝防仁各等分同研为末用蜜煎入磁瓶内盛贮防时旋取多少以井水浸化防】
　　治马颊骨胀方【用羊蹄根草四十九个烧灰熨骨上冷即换之如无羊蹄根以杨栁枝如指头大者炙热熨之】
　　治马喉肿方【螺青川芎知母川郁金牛蒡炒薄荷贝母同为末每服二两蜜二两用水煎沸温调灌之】
　　又方【取干马粪置瓶中以头发覆葢烧烟熏其两鼻】
　　治马舌硬方【用欵冬花瞿麦山栀子地仙草青黛硼砂朴硝油烟墨等分为细末每用五钱许涂舌上立瘥】
　　治马伤脾方【川厚朴去麄皮为末同姜枣煎灌一应脾胃有伤不食水草褰唇似笑鼻中气短宜速与此药治之】
　　治马心热方【甘草芒硝黄栢大黄山栀子蒌为末水调灌一应心肺壅热口鼻流血跳踯烦燥宜急与此药治之】
　　治马肺毒方【天门冬知母贝母紫苏芒硝黄岑甘草薄荷叶同为末饭汤入少许醋调灌疗肺毒热极鼻中喷水】
　　治马肝壅方【朴硝黄连为末男子头发烧灰存性浆水调灌一应邪气冲肝眼昏似睡忽然倒此方主治】
　　治马卒热肚胀方【用蓝汁二升井花水二升或冷水和灌之立効】
　　治马流沫方【当归菖蒲白术泽防赤石脂枳殻厚朴加甘草为末每服一两半酒一升葱白三握水煎温灌之】
　　治马气喘方【参葶厯升麻牛蒡兠苓黄耆知母贝母同为末每服二两浆水调草后灌之一应喘皆治】
　　治马啌喘毛焦方【用大麻子拣净一升喂之大效】
　　治马结粪方【皂角烧灰存性大黄枳殻麻子仁黄连厚朴为末清米泔调灌若肠突加蔓荆子末同调】
　　治马伤蹄方【大黄五灵脂木鼈子去油海桐皮甘草土黄芸薹子白芥菜子为末黄米粥调药摊帛上裹之】
　　治疗马结热起卧战不食水草方【黄连二两杵末白鲜皮一两杵末油五合猪脂四两细切右以温水一升半和药调停灌下牵行抛粪即愈】
　　治新生小驹子防肚方【藁本末三钱七大麻子研汁调灌下咽喉便效次以黄连末大麻汁解之】
　　治马气药方【青橘皮当归桂心大黄芍药木通郁李仁瞿麦白芷牵牛子右件一十味各等分同捣罗为末用温酒调灌每疋马药末半两】
　　治马急起卧方【取壁上多年石灰细杵罗用油酒调二两用水灌之立効】
　　治马食槽内草结方【好白矾末一两分为二服每贴和饮水后啖之不过三两度即内消却此法神验】
　　治马肾搐方【乌药芍药当归参山茵蔯白芷山药杏仁秦芁毎服一两酒一大升同煎温灌隔日再灌】
　　治马尿血方【黄耆乌药芍药山茵蔯地黄兠苓枇杷为末浆水煎沸冷调灌应卒热尿血皆主疗之】
　　治马结尿方【滑石朴硝木通车前子为末每服一两温水调灌隔时再服结时甚则加山栀子赤芍药同末】
　　治马隔痛方【羗活白药甜子当归没药芍药为末春夏浆水加蜜秋冬小便调疗膈痛低头鸡不食草】
　　附驴大都类马驴覆马生羸则准常以马覆驴所生骡者形容壮大弥复胜马然选七八嵗草驴骨口正大者母长则受驹父大则子壮草驴不产产无不死养草驴常须防勿令离羣也
　　治驴漏蹄方【凿厚砖石令容驴蹄深二寸许热烧砖令热赤削驴蹄令出漏孔以蹄顿着砖孔中倾盐酒醋令沸浸之牢捉勿令脚动待砖冷然后放之即愈入水逺行悉不发】
　　治驴打磨破溃方【马齿菜石灰一处捣为团晒干后复捣罗为末先口含盐浆水洗净用药末贴之验】
　　牛尔雅曰犘牛犦牛犤牛犩牛犣牛犝牛牛角一俯一仰觭皆觢黒唇犉黒眦牰黒耳犚黒腹牧黒脚犈其子犊体长牬絶有力欣犌
　　农桑通诀曰牛之为物切于农用善畜养者勿犯寒暑勿使太劳固之以劳捷顺之以凉燠时其饥饱以适其性情节其作息以养其血气若然则皮毛润泽肌体肥腯力有余而老不衰其何困若羸瘠之有于春之初必去牢栏中积滞蓐粪自此以后但旬日一除免秽气蒸郁为患且浸渍蹄甲易以生疾又当以时袚除不祥净爽乃善方旧草凋朽新草未生之时宜取洁净藁草细剉之和以麦麸谷糠碎豆之属使之微湿槽盛而饱饲之春秋草茂放牧饮水然后与草则腹不胀至冬月天气积隂风雪严凛即宜处之暖燠之地煑糜粥以啖之又当预收豆楮之叶舂碎而贮积之以米泔利剉草糠麸以饲之【扈先生曰冬月以棉饼饲之】古人有卧牛衣而待旦则知牛之寒葢有衣矣饭牛而牛肥则知牛之馁葢啖以菽粟矣衣以荐饭以菽粟古人岂重畜如此哉以此为衣食之本故耳此所谓时其饥饱以适性情者也每遇耕作之月除已牧放夜复饱饲至五更初乗日未出天气凉而用之则力倍于常半日可胜一日之功日髙热喘便令休息勿竭其力以致困乏此南方昼耕之法也若夫北方陆地平逺牛皆夜耕以避昼热夜半仍饲以刍豆以助其力至明耕毕则放去此所谓节其作息以养其血气也且古者分田之制必有莱牧之地称田为等差故养牧得宜而无疾苦观宣王考牧之诗可见矣今夫藁秸不足以充其饮水浆不足以济其渴冻之曝之困之瘠之役之劳之又从而鞭棰之则牛之毙者过半矣饥欲得饮渴欲得食物之情也至于役使困乏气喘汗流耕者急于就食或放之山或逐之水牛困得水动辄移时毛窍空疎因而乏食以致疾病生焉放之髙山筋力疲乏颠蹶而僵仆者徃徃相借也利其力而伤其生乌识其为爱养之道哉失之为病不一其用药与人相似但大为剂以饮之无不愈者便溺有血伤于热也以致便血之药治之冷结则鼻干而不喘以发散药投之热结即鼻汗而喘以解利药投之其或天行疫疠率多薫蒸相染其气然也爱之则当离避他所拔除沴气而救药或可偷生传曰养备动时则天下能使之病然有病而治犹愈于不治若夫医治之宜则亦有説周礼兽医掌疗兽病凡疗兽病灌而行之以发其恶则药之其来尚矣
