<!-- { "loadSidebar": true } -->
　　王祯蚕神序曰蚕神天驷也天文辰为龙蚕辰生又与马同气谓天驷即蚕神也淮南王蚕经云黄帝元妃西陵氏始蚕至汉祀宛窳妇人寓氏公主蜀有蚕女马头娘此歴代所祭不同然天驷为蚕精元妃西陵氏为先蚕实为要典若夫汉祭宛窳妇人寓氏公主蜀有蚕女马头娘又有谓三娘为蚕母者此皆后世之溢典也然古今所传立像而祭不可遗阙故附之稽之古制后妃祭先蚕坛壝牲币如中祠此古后妃亲蚕祭神礼也蚕书云卧种之日诘旦升香割鸡设醴以祷先蚕此庶人之祭也自天子后妃至于庶人之妇事神之礼虽有不同而敬奉之心一是谅为知所本矣乃作祈报之辞曰【祈】惟蚕之神伊驷有星惟蚕之神伊昔著名气钟于此孕卵而生既桑而育既眠而兴神之福汝有箔皆盈尚冀终惠用彰厥灵簇老献瑞茧盆效成敬获吉卜愿契心盟神宜享之祈祀惟馨【报】龙精一气功被多方继当是岁神降于桑载生载育来福来祥锡我茧丝制此衣裳室家之庆闾里之光敬帅长防诘旦升香设殽于俎奠醴于觞工祝致告神德弥彰【有图不载】
　　郭子章蚕论曰木各有所宜土惟桑亡不宜桑亡不宜故蚕无不可事风之诗曰女执懿筐遵彼微行爰求柔桑则可蚕将仲子之诗曰无折我树桑则郑可蚕车粼之诗曰阪有桑隰有杨则秦可蚕氓之诗曰桑之未落其叶沃若桑之落矣其黄而陨桑中之诗曰期我乎桑中则卫可蚕皇矣之诗曰攘之剔之其檿其柘桑柔之诗曰菀彼桑柔其下侯旬则周可蚕禹贡兖州桑土既蚕厥篚织文则鲁可蚕青州厥篚檿丝管子亦曰五粟之土其檿其桑则齐可蚕荆州厥篚纁则楚可蚕孟子告梁惠王曰五畆之宅树之以桑十畆之诗曰十畆之间桑者闲闲则梁可蚕蚕丛都蜀衣青衣教民蚕桑则蜀可蚕犹之农夫之于五谷非龙堆狐塞极寒之区犹可耕且获也今天下蚕事疎濶矣东南之机三吴越闽最伙取给于湖茧西北之机潞最工取给于阆茧予道湖阆女桑姨桑参差墙下未尝不羡二郡女红之厪而病四逺之惰也夫一女不绩天下必有受其寒者而况乎半天下女不绩也岂苐五十之老帛无所出不绩则逸逸则滛滛则男子为所蠧蚀而风俗日以頽坏今天下门内之德不甚质贞每嵗奏牍奸滛十五毋亦蚕教不兴使然与公父文伯母曰王后亲织紞公侯夫人加之以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女効绩愆则有辟古之制也彼大夫之家而主犹绩奈何今天下女习于逸以趋慆淫乎国家蚕桑载在令甲凡民田五畆至十畆者栽桑麻木棉各半畆十畆以上者倍之田多者以是为差特废不举耳故月令躬蚕之礼鲁毋绩愆之辟与令甲桑麻之数此三者不可谓迂而不讲也
　　养蚕法
　　永嘉记曰永嘉有八辈蚕蚖珍蚕【三月绩】柘蚕【四月初绩】蚖蚕【四月初绩】爱珍【五月绩】爱蚕【六月末绩】寒珍【七月末绩】四出蚕【九月初绩】寒蚕【十月绩】凡蚕再熟者前辈皆谓之珍养珍者少养之爱蚕者故蚖蚕种也蚖珍三月既绩出蛾取卵七八日便剖卵蚕生多养之是为蚖蚕欲作爱者取蚖珍之卵藏内甖中随器大小亦可拾纸葢覆器口安硎泉冷水中使冷气折其出势得三七日然后剖生养之谓之爱珍亦呼爱子绩成茧出蛾卵卵七日又剖成蚕多养之此则爱蚕也藏卵时勿令见人应用二七赤豆安器厎腊月桑柴二七枝以麻卵纸当令水髙下与种相齐若外水髙则卵死不复出若外水下卵则冷气少不能折其出势不能折其出势则不得三七日不得三七日虽出不成也不成者谓徒绩成茧出蛾生卵七日不复剖生至明年方生耳欲得阴树下亦有泥器三七日亦有成者杂五行书曰二月上壬取土泥屋四角宜蚕吉【案今世有三卧一生蚕四卧再生蚕白头蚕颉石蚕楚蚕黒蚕有一生再生之异灰儿蚕秋母蚕秋中蚕老秋儿蚕秋末老獬儿蚕锦儿蚕同茧蚕或二蚕三蚕共为一茧凡三卧四卧皆有丝绵之别凡蚕从小与大者乃至大入簇得饲荆鲁二桑小食则桑中与鲁桑荆有裂腹之患也】
　　齐民要术曰收取种茧必取居簇中者【近上则丝薄近下则子不生也】屋欲四面开牕纸糊厚为篱屋内四着火【火若在一处则冷热不均】初生以毛扫【用荻扫则伤蚕扈先生曰毛扫亦伤蚕用桑叶葢覆即自生矣】调火令冷热得所【热则焦燥冷则长迟】比至在眠常须三箔中箔上安蚕上下空置【下箔障土气上箔防尘埃】小时采桑着怀中令暖然后切之【蚕小不用见露气得人体则众恶除】每饲蚕卷牕帏饲讫还下【蚕见明则食食多则生长】老时值雨者则坏茧宜于屋里簇之薄布薪于箔上散蚕讫又薄以薪覆之一槌得安十箔
　　又法以大蓬蒿为薪散蚕令遍悬之于栋梁椽柱或垂绳钩戈鸮爪龙牙上下数重所在皆得悬讫薪下微生炭火以暖之得暖则作速稍寒则作迟令人候看热则去火蒿蓬生凉无郁浥之忧死蚕旋坠无汚茧之患沙不住无瘢痕之疵郁浥则难练茧汚则丝散瘢痕则无用蓬蒿簇亦良【扈先生曰胜今簇逺甚而人不用之何故】其外簇者晩遇天寒则全不作茧用火易练而丝明日曝死者虽白而漕脆膁练长衣着几将倍矣甚者虚实失岁功坚脆悬絶资生要理安可不知哉
　　崔寔曰三月清明节令蚕妾治蚕室除隙穴具槌持箔笼
　　王祯曰育蚕之法始于择种收茧取簇之中向阳明浄厚实者蛾出第一日者名苗蛾末后出者名末蛾皆不可用次日以后出者取之铺连于槌箔雄雌相配至暮抛去雄蛾将母蛾于连上匀布所生子环堆者皆不用【黄省曽曰放子必覆而暗之见光则其子游散连必桑皮纸出于南浔】生子数足更就连上令覆养三五日【黄省曾曰覆三五日则气乃固】挂时须蚕子向外恐有风磨损其子【黄省曾曰贯连须用桑皮忌苎麻之线悬子凉处忌烟薰日炙之所】冬节及腊八日浴时无令水极冻浸二日取出复挂年节后瓮内竖连须使玲珑每十数日日髙时一出每阴雨止即便晒暴【黄省曽日腊月十二浸之于盐卤至二十四而出则利于缲丝或日腊八日以桑柴灰或草灰淋汁以蚕连浸焉一日而出继以雪水浸之悬干或悬桑木之上以冒雨雪三宿而收之则耐养二月十二浴清明之晓则绵纸褁之藏于厨内俟桑芽如茶匙大则绵絮裹之暮也覆以所服之暖衣晨也覆以所盖之暖被既出也温以火未出也禁以火焙其浸也用桑条之灰湿其连而后掺之折而浸之于卤中即盐化之水有分两恐其浮也以磁器压之其至二十四出也用河水涤去其灰或置之扁中而沃而后凉之挂之则至春生否者阴不至于费叶至二月十二浴以菜花野菜花韭花桃花白豆花揉之水中而浴之蛾之放子也一夜而止否则生蚁不齐】蚕子变色要在迟速由己勿致损自变桑叶已生自辰巳间将瓮内取出舒卷提掇亦无度数但要第一日变三分第二日变七分却用子密糊封了还瓮内收藏至第三日午时又出连舒卷须要变至十分其蚕屋火仓蚕箔并须预备蚕屋宜髙广牕户虚明易辨眠起仍上于行撁各置照牕每临早暮以助髙明下就附地列置风窦令可啓闭以除湿郁若新泥湿壁用热火薰干牕上用浄白纸新糊门牕各挂苇帘藁荐下蚁之时勿用鸡翎等物扫拂惟在详款稀匀不至惊伤稠叠生齐取叶着怀中令暖用利刀切极细筛于器内蓐纸上匀薄将连合于叶上蚁闻叶香自下或过时不下连及縁上连背者并弃养蚕蚁时先辟东间一间四角挫垒空龛状如三暑以均火谓屋小则易收火气也停眠前后则彻去择日安捶每捶上下闲铺三箔上承尘埃下隔湿润铺砌碎杆草于上中箔以备分擡用细切捣软秆草匀铺为蓐又揉浄纸粘成一片铺蓐上安蚕初生色黒渐渐加食三日后渐变白则向食宜少加厚变青则正食宜益加厚复变白则慢食宜少减变黄则短食宜愈减纯黄则停食谓之正眠眠起自黄而白自白而青自青复白自白而黄又一眠也每眠例如此之以加减食凡叶不可带雨露及风日所干或浥臭者食之令生诸病常收三日叶以备霖雨则蚕常不食湿叶且不失饥采叶归必疎爽于室中待热气退乃与食蚕时昼夜之间大槩亦分四时朝暮类春秋正昼如夏夜深如冬寒暄不一虽有熟火各合斟量多少不宜一例自初生至两眠正要温暖蚕母须着单衣以为体测自觉身寒则蚕必寒便添熟火自身觉热蚕亦必热约量去火一眠之后但天气晴明巳午之间时暂掲起牕间帘荐以通风日南风则卷北牕北风则卷南牕放入倒溜风气则不伤蚕大眠起后饲罢三顿翦开牕纸透风日必不顿惊生病大眠之后卷帘荐去牕纸天气炎热门口置瓮旋添新水以生凉气如遇风雨夜凉却当将帘荐放下其间自小至老蚕滋长则分之沙燠厚则擡之失分则稠叠失擡则蒸湿蚕柔软之物不禁揉触小而分擡人知爱防大而分擡或懒倦而不知顾惜久堆乱积逺掷髙抛损伤生疾多由于此蚕自大眠后十五六顿即老得丝多少全在此数北蚕多是三眠南蚕俱是四眠日见有老者量分数减饲侯十蚕九老方可入簇值雨则坏茧南方例皆屋簇北方例皆外簇然南簇在屋以其蚕少易办多则不任北方蚕多露簇率多损压壅阏南北簇法俱未得中今有善蚕者一説南北之间蚕少疎开牕户屋簇之则可蚕多选于院内搆长春草厦内制蚕簇周以木架平铺蒿梢布蚕于上用蓆泊围防自无簇病实良策也【蚕簇见图谱】又有夏蚕秋蚕夏蚕自蚁至老俱宜凉惟忌蚊蝇虫秋蚕初宜凉渐渐宜暖亦因天时渐凉故也簇与缲丝法同春蚕南方夏蚕不中缲丝惟堪线纩而已凡茧宜并于忙择凉处薄摊蛾自迟出免使抽缲相逼恐有不及则有瓮浥笼蒸之法士农必用云缲丝之诀惟在细圆匀使无褊慢节核麄恶不匀也缲丝有热釜冷盆之异然皆必有缲车丝軠然后可用热釜要大置于釜上接一杯甑添水至甑中八分满甑中用一板栏断可容二人对缲也水须当热旋旋下茧多下则缲不及煑损此可缲麄丝单缴者双缴者亦可但不如冷盆所缲洁浄光莹也冷盆要大先泥其外用时添水八九分水宜温暖长匀无令乍寒乍热可缲全缴细丝中等茧可缲双缴比热釜者有精神而又坚韧也南北蚕缲之事摘其精妙笔之于书以为必效之法业蚕者取其要诀歳嵗必得庶上以广府库之货资下以备生民之纩帛开利之源莫此为大
　　元孟祺农桑辑要论蚕性曰蚕之性在连则宜极寒成蚁则宜极暖停眠起宜温大眠后宜凉临老宜渐暖入簇则宜极暖【黄省曽曰蚕之性喜静而恶喧故宜静室喜暖而恶湿故宜板室室静可以避人声之喧閙室密可以避南风之袭吹室板可以辟地气之蒸郁】
