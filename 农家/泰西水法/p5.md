<!-- { "loadSidebar": true } -->
　　温泉可以疗病者何也凡治病之药皆以其味四元行皆无味故真水不能为药以水为药必藉他味焉温泉出于硫黄硫黄为药多所主治而过于酷烈医方谓其效虽紧其患更速难可服饵温泉本水而得硫之精气故为胜之又温泉疗病用之熏浴者什九用之汤饮者什一熏沐者其热毒不致入于肠胃而性力却能达于腠理则利多而害少焉第同一温泉性味各异其所主治亦悉不同西国一大郡其山间所出温泉数十道每道各有主治昔有国主征集名医辨其性理又多用罪囚患诸对症者累试累验然后定为方术是何泉水本何性味主何疾病作何熏蒸或是沐浴或是汤饮用何药物以为佐助设立熏蒸器具沐浴盆池刋刻石碑详着方法树之本所凡染病者依方疗治多得差焉今温泉所在有之亦有沐浴而得愈疾者若更讲求试验如前所云所拯救疲癃当复不少也
　　第二药露
　　凡诸药系草木果蓏谷菜诸部具有水性者皆用新鲜物料依法蒸馏得水名之为露今所用蔷薇露则以蔷薇花作之其它药所作皆此类也凡此诸露以之为药胜诸药物何者诸药既干既久或失本性如用陈米作酒酒多无力小西洋用葡萄干作酒味亦薄焉若以诸药煎为汤饮味故不全间有因煎失其本性者若作丸散并其查滓下之亦恐未善凡人饮食盖有三化一曰火化烹煮熟烂二曰口化细嚼缓咽三曰胃化蒸变传送二化得力不劳于胃故食生食冷大嚼急咽则胃受伤也胃化既毕乃传于脾传脾之物悉成乳糜次乃分散达于周身其上妙者化气归筋其次妙者化血归脉用能滋益精髓长养肌体调和荣卫所云妙者饮食之精华也故能宣越流通无处不到所存糟粕乃下于大肠焉今用丸散皆干药合成精华已耗又须受变于胃传送于脾所沁入宣布能有几何其余悉成糟粕下坠而已病人脾胃有如老弱秖应坐享见成饮食而乃令操臼执爨责以化治乎今用诸水皆诸药之精华不待胃化脾传已成微妙裁下于咽即能流通宣越沁入筋脉禆益弘多又蒸馏所得既于诸物体中最为上分复得初力则气厚势大焉不见烧酒之味醲于他酒乎西国市肆中所鬻药物大半是诸露水每味用器盛置医官止主立方持方诣肆和药付之然且有不堪陈久者国主及郡邑长吏岁时遣官巡视诸肆令取过时之药是水料者即倾弃之是干料者即杂烧之盖虑陈久之药无益于疾或反致损也其制法先造铜锅平底直口下稍广上稍敛不论大小皆高四五寸次造锡兠牟用铅或银尤胜也制如兠牟上为提梁下口适合铜锅之口罩在其外锡口内去口一寸许周遭作一锡槽槽底欲平无令积水锡口外去口一寸许安一锡管管通于槽其势斜下管之底平于槽之底宁下无高以利水之出也次造灶与常灶同法安锅之处用大砖盖之四旁以砖甃成一窝涂之黏土以铜锅底为模铜锅底入于灶窝深二寸窝底大砖并泥厚二寸欲作诸露以物料治净长大者剉碎之花则去蒂与心置铜锅中不须按实按实气不上行也置铜锅入灶窝内兠牟盖之文火烧之砖热则锅底热热气升于兠牟即化为水沿兠牟而下入于沟出于管以器承之兠牟之上以布盖之恒用冷水湿之气升遇冷即化水物料既干而易之所得之水以银石甆器贮之日晒之令减其半则水气尽能久不壊玻瓈尤胜透日易耗故也他凡为香以其花草作之如蔷薇木樨茉莉梅莲之属凡为味以其花草作之如薄荷茶茴香紫苏之属诸香与味用其水皆胜其物若药肆多作诸药露者则为大灶高数层每层置数器凡数十器或平作大灶置数十器皆爇火一处数十器悉得水焉其薪火人力俱省数倍矣
　　注曰如本图之甲壬癸子铜锅也乙庚辛兠牟也戌提梁也庚辛锡口也戊己槽也丙丁管也丑卯辰灶也丑寅灶面也申酉窝也申酉与壬癸相入甲子与庚辛相入也午未灶门也亥角亢大灶也氐房心尾平灶也

　　此外测量水地度形势高下用以决排江河蓄泄湖淀开浚沟渠疆理田亩捍大患兴大利者别为一法
　　或于江湖河海之中欲作桥梁欲作城垣欲作宫室楼台令千万年不致圯壊别为一法
　　或于山泉溪涧去城郭数里或数十里乃至百里疏引原泉伏流灌注入于国城或至大内或至官府或至园囿或至人家分枝析脉任意取用别为一法
　　已上三法别有备论兹者专言取水未暇多及

　　泰西水法卷四

　　●钦定四库全书

　　泰西水法卷五

　　（明）熊三拔 撰

　　水法或问

　　既作水器诸公见之每辱奬叹时及水理有所酬对序而录之第四行论辨更仆未悉垂问所至则举一二若丝抽蔓引为绪又长故每从截说非能连贯也
　　或问海为水之本所何谓也曰造物之初浑沦剖判四行之物各有本所火之体质最为轻妙居最上矣气轻于水居火之次水之体质稍轻于土附地居焉惟地形质独为至重凝结水下万形万质莫不就之水既在地地有崇卑海之为处于地甚卑故百川会焉汇为巨壑也
　　问地居水下即水之下全为顽土乎曰不然四行之中惟火至纯不受余物而能入于余物其外三行皆能相容相受矣水受三行如海水夜明烧酒能爇有火分也水体同重为酒则轻有气分也积雪消之沙土下凝有土分也气受三行如云气上升激成雷电有火分也阴霾昼晦黄雾四塞有土分也雨露雪霜虚升实降有水分也地体虽重于重之中又分虚实地中最重盖在其心自心而外渐有虚所虚所之内三行得入试观山下洞穴宛转相通大地空所亦同斯类矣空虚之中是气本所气与水火皆相接无际而能相化地既空虚空虚之所无不是气故地中有气也气与水接水随气到即水所不到而土情本冷气遇其冷亦化为水故地中有水也日为大光万光之主光彻于地则生温热温热入地积成燥干燥干之极乘气为火积火所然土石为烬复乗气出共成炎上隔于云雨郁为雷霆升于晶明上成彗孛此二物者火之精微别有洞穴上通全体俱出则为西国大山蜀中火井若遇石气滋液发生则成硫黄泉源经之即为温泉火道所经镇压不出则为火石故地中有火也气水在地皆因空虚虽居洞穴终是地上实亦未尝离其本所火在地中非从本所而降盖由热生以成济万物因缘上升仍归本所遂其本性焉
　　问海水必咸何也曰咸者生于火也火然薪木既已成灰用水淋灌即成灰卤燥干之极遇水即咸此其验也地中得火既多燥干燥干遇水即成咸味咸者之性尤多下坠试观五味辛甘酸苦皆寄草木独是咸味寄于海水足征四味浮轻咸性沉重矣今蜀道盐井先凿得泉悉是淡水以筩隔之更凿数丈乃得卤焉又盐池雨多水味必淡作为斗门泄其淡水下乃卤焉咸重淡轻亦其证也海于地中为最卑下诸咸就之积咸既多淡入亦化非独水也海中山岳或悉是盐故咸重归海海水为盐也
　　问咸既因火火因于日日遍大地大地之下悉有盐乎曰岂不然乎蜀道盐井三晋盐池西国有海名曰地中实不通海而是咸水西戎北狄多有盐泽彼以咸故悉名为海足征大地之下无不有盐矣
　　问盐既下坠蜀井可征则凡盐所出宜悉在下乃今盐池盐泽去地非遥不如蜀中之井深数十丈何也曰咸生于火火浅咸浅火深咸深平原泽国火不地见盐不地出惟是高山峻岭上多亢阳下多洞穴地中有火即成咸焉今蜀中凿井求盐或得火井井中之火覆盖则灭然火投之随而上焉是则井火在下与水同深遇水成卤不遇成火矣晋中河曲乃有火石火石恒热大行河西亦产硫黄可见晋中火浅故晋有盐池亦在浅土又有小盐刮地作之畧加硝鹻也西地中海其水亦卤周数千里在其侧近遂有火山高数千丈其上火穴径千余步厥火炎上古今不絶足征盐之与火相切则成亦复相视以为浅深也
　　问水遇于火既得成咸云何不热温泉乃热既由于火云何不咸曰卤水不热向言之矣火热所炎既成灰烬水经其烬因而得咸云何有热今火烬成灰漉灰得卤无有热也然而海水不冰亦具有热性矣火在地中助于土气发生万物五金八石及诸珍宝皆由于火陶炼而成自余诸物不可数计诸物之中最近火性者无如硫黄硫黄所在水从过之则成温泉故温泉沐浴所能疗者冷气虚痹与硫同治然火能成硫硫即非火水因硫温隔越于火如铛煮水火为铛隔水不遇灰不成卤矣今温泉嗅之多作硫气亦有不作硫气者是水来之处复与硫隔如重汤煮物但得其热不染其味也或云不作硫气者本之朱砂礜石无是理焉
　　问咸既火生何不随火炎上顾令下坠火所在上何以抑遏使居地中造物之主岂有意乎曰岂无意乎咸能固物使之不腐却能敛物使之不生火在地中藉其温暖多所变化傥居地上任其焚烧有何不灭若火与咸俱令在地动植之物悉皆泯矣故日光生热因热生火旋用水土壅阏恒使在下助生万物有时有处间一发见即归本所不得一时游行地上偶一游行目为灾异也因火生咸亦令性重恒居在下归藏于海为人作味不令侵出地上以为物害也且海益于人不止作味咸水生物美于淡水故海中之鱼旨于江河之鱼咸水厚重载物则强故入江河而沈者或入海而浮也此皆用海为人利益故咸水恒重因重归海也
　　问海水潮汐者何也曰察物审时穷理极数即应月之说无可疑焉月为阴精与水同物凡寰宇之内湿润阴寒皆月主之既其同物势当相就月为湿本湿能下施故方诸对月而得水焉月既下济水亦上行欲就于月故月轮所至水为之长而成潮汐也当潮长时江河溪涧以及盆盎无处不长长则气入水为之轻潮降气出水复故重今人以缾盛水每日权之轻重不等则潮升时轻潮降时重耳独小水之处升降甚微人所不觉海水既大灌注江河升降盈涸事理显然故独称海潮也不独水矣凡水族之物月望气盈晦即气缩故月虚而鱼脑减月满而蚌蛤实也又不独水族矣草木百昌茍资湿润以为生气无不应月亏盈月满气滋月虚气燥故上弦以后下弦以前不宜伐竹与木以为材用是者易蠧生气在中也下弦以后上弦以前伐而为材即不作蠧为少脂润空质而已亦犹春夏气滋秋冬气敛斧斤时入之意也由此而言月为水主月轮所在诸水上升海潮应月斯着明矣
　　问江河之水则能灭火海水入大火如益膏油既不能灭而反炽盛何也曰海水之咸本从热干而生由烬灰而出即自具有热干之性亦且挟有烬灰之体凡物热干多易生火硝硫之类是也灰水作咸本从火出人溺亦咸盖由身中具有火行畜溺亦咸犬马火畜积溺所成絶似硝鹻故鹻者火情也卤不减火而反炽盛以此故焉
　　问海水浮物强于江河之水尝见海舟载物未増入于江河验其水痕顿深尺许又见海滨煎户以石莲试卤卤未成时投莲必沈及至卤成莲悉浮矣三入三浮乃登牢盆以见咸性愈重载物愈强此为何故曰海水由火而生今用沐浴肤皆赤色或至皴裂燥热之效亦已明矣燥热之情本自坚劲加有咸味中挟烬灰微妙之分比之凡水稠而密理故载物独强也
　　问卤水之燥因于烬灰信其然矣今以干灰一升别置水一升挹水入灰水尽不溢灰亦如故既是寒灰岂能损水水既不损灰岂无质二升并一絶不加多其故何也曰灰虽有形而质器已尽多是虚体体中无处不虚故水皆渗入其质存者亦有微分缘其燥情畧能损水水损微分与灰存质适足相当故二升并一不加多也
