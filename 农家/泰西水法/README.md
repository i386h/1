<!-- { "loadSidebar": true } -->
钦定四库全书

　　子部四

　　泰西水法

　　农家类

　　提要

　　（臣）等谨案泰西水法六卷明万厯壬子西洋熊三拔撰是书皆记取水蓄水之法一卷曰龙尾车用挈江河之水二卷曰玉衡车附以専筩车曰恒水车附以双升车用挈井泉之水三卷曰水库记用蓄雨雪之水四卷曰水法附余皆寻泉作井之法而附以疗病之水五卷曰水法或问备言水性六卷则诸器之图式也西洋之学以测量步算为第一而竒器次之竒器之中水法尤切于民用视他器之徒矜工巧为耳目之玩者又殊固讲水利者所必资也四卷之末有附记云此外测量水地度形势髙下以决排江河蓄泄湖淀别为一法或于江湖河海之中欲作桥梁城垣宫室永不圯坏别为一法或于百里之逺疏引源泉附流灌注入于国城分枝析脉任意取用别为一法皆别有备论兹者専言取水未暇多及云云则其法尚有全书今未之见也

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　泰西水法卷一

　　（明）熊三拔 撰

　　用江河之水　为器一种

　　龙尾车记
　　龙尾车者河滨挈水之器也治田之法旱则挈江河之水入焉潦则挈田间之水出焉治水之法浅涸则挈水而入方舟焉疏浚则挈水而出畚锸焉不有水之器不得水之用三代而上仅有桔槔东汉以来盛资龙骨龙骨之制日灌水田二十亩以四二人之力旱岁倍焉高地倍焉驾马牛则功倍费亦倍焉溪涧长流而用水大泽平旷而用风此不劳人力自转矣枝栉一蓌全车悉败焉然而南土水田支分栉比国计民生于焉是赖即兹器所在不为无功已独其人终岁勤动尚忧衣食乃至北土旱灾赤地千里欲拯斯患且有进焉今作龙尾车物省而不烦用力少而得水多其大者一器所出若决渠焉累接而上可使在山是不忧高田筑为堤塍而出之计日可尽是不忧潦岁与下田去大川数里数十里凿渠引之无论水稻若诸水生之种可以必济即黍稷菽麦木棉蔬菜之属悉可灌溉是不忧旱浚治之功出水当五分之一今省十九焉是不忧疏凿龙蟠之斗旱熯之年上源枯竭穿渠旁引多用此器下流之水可令复上是不忧漕也盖水车之属其费力也以重水车之重也以障水以帆风以运旋本身龙尾者入水不障水出水不帆风其本身无铢两之重且交纒相发可以一力转二轮递互连机可以一力转数轮故用一人之力常得数人之功又向所言风与水能败龙尾之车也在鹤膝斗板龙尾者无鹤膝无斗板器居水中环转而已湍水疾风弥増其利故用风水之力而常得人之功若有水之地悉皆用之窃计人力可以半省天灾可以半免岁入可以倍多财计可以倍足方于龙骨之类大畧胜之然而千虑之一以当起予可也智士用之曲尽其变不尽方来或者无烦覼缕焉
　　龙尾者水象也象水之宛委而上升也龙尾之物有六一曰轴轴者转之主也水所由以下而为上也二曰墙墙者以束水也水所由上也三曰围围者外体也所以为固抱也四曰枢枢者所以为利转也五曰轮轮者所以受转也六曰架架者所以制高下也承枢而转轮也六物者具斯成器矣或人焉或水焉风马牛焉巧者运之不可胜用也
　　一曰轴
　　圜木为轴长短无定度视水之浅深斟酌焉而为之度二十五分其轴之长以其二为之径木之圜必中规而上下等以八绳附臬之法八平分其轴之周直绳而施之墨轴之两端因直绳之两端而施之墨八绳之交得轴之心也以八平分之一分为度以度八绳之墨皆平行相等而为之界以句股求弦之法两界斜相望而墨为之弦弦之竟轴而得一螺旋之墨因螺旋之墨而立之墙为螺墙墙之间而得螺旋之沟为螺沟螺沟者水道也轴得一墨焉则得一墙焉一沟焉水得一道焉或二之或三之四之以上同于是多则均一则専惟所为之既墙而围之既建而迤之而转之水则自螺旋之孔入也水之入于螺旋之孔也水自以为已下也而不自知其已上也故曰轴者转之主也水所由以下而为上也
　　注曰圜与圆同量水浅深者下文言句四股三弦五则岸高九尺者轴之长当一丈五尺也凡作轴皆度岸高以三五之法准之二十五分之二者如轴长一丈则径八寸如本篇第一轴立面图己丁长一丈则丁丙之径八寸也此畧言轴欲大耳若径至三寸以上不嫌长丈八寸以上不嫌长二丈也轴过小则水为之不升八绳附臬者周礼树八尺之臬县八绳下垂皆附于臬今轴身作线大畧似之也八平分者如轴两端图甲乙丙丁戊圏为轴之周所分甲乙乙丙等八分者平分度也轴之两端卧其轴各作己甲过心线依法分之即上下合也次于轴两端之边依所分各界两两相对各作平行直线八线附木皆平直是为八平分轴之周如立面图己丁庚丙诸线是也次于两端各作甲己丁丙诸线则得轴两端之各庚心也以八平分之一为度者谓以甲乙为度从庚至辛作庚辛辛壬等短界线至丙而止八线皆如之各线之短界线皆平行皆相等也墨为之弦者从庚向癸依句股法作庚癸斜弦线内纒之至子外纒之至丑至寅至卯至辰斜纒轴面竟轴而止则得一螺旋线也单线则为单墙单沟也若欲为双沟者则平分庚丑线得午从午外上向巳内下向未亦依法作螺旋线也若作四槽者又平分庚午于壬依法作之欲作三槽六槽九槽者先分轴为九平分欲作五槽十槽先分轴为十平分依法作之
　　二曰墙
　　轴之上因各螺旋之绳而立之墙墙之法或编之或累之皆涂之墙之两端不至于轴之两端其至也无定度惟所为之以枢之短长称之八分其轴长以其一为墙之高可减也不可加也墙其累之也欲坚而无堕也其编之也欲密而平也其涂之也欲均而无罅也两墙之间谓之沟沟水道也水行沟中而墙制之使无下行也故曰墙者所以束水也水所由上也
　　注曰编墙之法削竹为柱依螺旋之线而立之每立一柱即与轴面之八平分长线为直角如立柱于本篇一图之午即柱为垂线与庚丙长线为直角也而又与轴两端之丙丁为一直线也若本篇二图之癸丙是也削柱欲均安柱欲正列柱欲顺立柱欲齐既毕则以绳编之畧如织箔之势绳以麻或纻或菅或布或篾惟所为之既毕以沥青和蜡或和熟桐油融而涂之或以生桐油和石灰瓦灰涂之或以生漆和石灰瓦灰涂之凡沥青加蜡与桐油取和泽而止石灰瓦灰相半桐油或漆和之取燥湿得宜而止累墙之法取柔木之皮如桑槿之属剥取皮裁令广狭相等以沥青和蜡依螺旋之线层层涂而积之累毕如前法涂之既毕而两墙之间成螺旋之沟水从沟行而墙不漏者是墙之善也八分之一者如轴长八尺则墙高一尺此亦畧言高之所至也一以下任意作之故曰可减不可増一法若欲为长轴则墙之高与轴之径等
　　三曰围
　　墙之外削版而围之版欲无厚墙之两端顺墙柱之势穿轴而立四柱焉依墙之高而束之环围板之端入于环围之外以铁为环而约之长者中分围之长以铁环约之又长者三分其长以两环约之围之版其相合也与其合于墙之上也皆合之以涂墙之齐围之外皆涂之以受雨露也围其合也欲无罅围之合于墙也欲无罅有围故水入螺旋之孔而不絶无罅故水行于螺旋之沟而不泄则水旋而上也故曰围者外体也所以为固抱也
　　注曰围之板量围径之大小与其长酌全体之重轻而制厚薄焉其长竟墙其广一寸以上视围径之小大増损之太广而合之则角见也其内面稍刳之以就墙之圆外面者围既合而削之当墙之尽穿轴为四柱者所以居环而受围也如本篇三图之卯寅辰午等是也环以坚韧之木为四弧弧各加于环柱之上合之成环焉环之下方或为沟焉居中以受围板之端或居外或居内为刻而受之如为沟于未此居中也为刻于申此居外也于酉居内也铁环之束在两端者与木环相抵卯午也戌亢也或中分约之者心斗是也若两中环者则在尾与箕也或不用铁环以绳约之而涂之齐与剂同合以涂墙之剂者沥青和蜡或油灰或漆灰也若涂围之周者则漆灰为上油灰次之沥青和蜡者恐不耐暑日也为下而欲速成则用之欲解而时修则用之是者暑日架之则以苫盖之水入于螺旋之孔者孔在环之内轴之外四柱之中戌亥角亢之间是也虽下向必入者以迤故水趋于围也既其出则在卯寅辰午之间矣一法墙之两端以二圆版盖之开围板之下端而水入之开上端之圆版而出之其效同焉
　　四曰枢
　　轴之两端铁为之枢当心而立之枢之用在圜轮在围若在轴者皆圜之轮在上枢方其上枢之上轮在下枢方其下枢之下方之者以居轮立枢欲正欲直不正不直者轻重不伦也既正既直轻重均转之如将自转焉则虽大而无重也故曰枢者所以为利转也
　　注曰当心者本篇一图之庚心也枢之大小长短无定度量全体之轻重制大小焉量轮之所在与地之所宜制短长焉轮所在者有七下方详之也方则止故可以居轮正者当庚之心直者与轴端圆面为直角与轴上八平分线俱为一直线也求正尚有轴端诸线可凭求直稍难焉今立一试法视一图轴两端诸分线以规一抵轴端边之乙一抵枢之顶心为度次去乙抵戊量之又去戊抵己量之皆至于枢之顶心者即枢直也如将自转者戚速之甚也
　　五曰轮
　　轮有七置轮有三式七置者当围之中焉围之两端焉轴之两端焉两枢焉在围者夹其围而设之辐辐之末周之以辋焉辋树之齿焉在轴与枢者方其处而入之毂毂树之齿焉凡轮皆以他轮之齿发之其疾徐之数视轮与他轮之大小焉其齿之多寡焉故轮欲密附而少为之齿轮附而齿少他轮大而齿多则其出水也必疾矣故曰轮者所以为受转也
