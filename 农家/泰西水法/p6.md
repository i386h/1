<!-- { "loadSidebar": true } -->
　　问人溺作咸人汗亦咸其故何也曰人饮水浆茶酒之属其中精粹是为上分上分者因于真火宣越流通化为四液【畧见四元行论】筋脉受之髓骨肌肉赖其长养此如水气成云离于燥咸矣其中粗浊是为下分下分者重坠沈垫燥咸在焉筋脉不受入于膀胱由下窍出故溺味恒咸也若暑月炎酷或作务烦劳中外皆热真火所炼去其上分所存下分挟有燥咸不入筋脉未下膀胱因于热煎横溢而出则成汗矣汗亦溺类故夏月汗多则溺少冬月汗少则溺多也譬于大地咸之本所故是大海热干所化宜流于海火盛煎逼溢地而出盐池盐井汗之属乎膀胱水海义亦相类矣
　　问人热而汗于理允矣人病亦汗此为何因病中之汗又分冷热久病汗冷新病汗热又何故也曰人身水饮上分为液下分为溲畧言之矣若恣饮无节过其度量或本无过度而脾胃虚弱二者皆不及运化运化所余上不成液下不成溲因而留滞是名剩液剩液者液之不良分也此物留滞客于脾胃实惟真火可以消之若节啬珍养真火力盛渐次消尽安隠无疾若有积无消而致溢出必化为汗积液过多真火又微不能胜之其汗则冷冷汗多淡为火微故积液既少真火能胜汗乘火出亦热亦咸液尽疾瘳也医家或以吐下当汗皆求去其剩液而已
　　问海为水所水性就下归于海矣江河之地视海为高江河之水反从高出何自来乎曰江河者生于海者也何以知之曰江河终古入海而海不溢故知海水之下地脉潜通复为江河也海水既咸复为江河其味则淡何也曰水为元行元行无味咸非水体从外合焉凡可合者即复可离海水入地经砂石土滋液渗漉去其咸味又水性在下不可得上其从下而上得为江河者或受日温随气上腾或受月摄因时而长当其上时皆如蒸馏今用鹻卤之水如法蒸之所得馏水其味悉淡海中之水蒸气成云海云作雨雨亦淡焉足征咸性就下不随淡升矣有此二端故江河复淡也亦有山下出泉积聚成川沿流会合成其深广今人疑江河之水悉本山泉不知江河之底以及平地随处出泉开河凿井足为征验不尽由山也若雨雪之水山阜田原悉归江河以注于海此理甚着无劳诠说
　　问山下出泉者何也曰凡物之情皆欲化异类为己同类也两物相切弱者受变两强相切少者受变故四行俱能相变焉凡山皆以石为体自非石体昔当胚浑之际不成山也因其石体下有洞穴洞穴之内纯得土性其处最寒矣天地之间悉无空际凡有空处气悉满焉洞穴既空为气所入气情本暖暖气遇寒变成水体积久而泄寻求石罅乘气出焉亦有洞穴深长潜引地脉海水相通因而摄受不须气化积渐而成者故曰山泽通气山下出泉也
　　问掘井得泉何也曰凡地之中必有水伏流焉其源也或本于海或本于泉其委也或入于河或入于海皆有条理宛如人身脉络砂土之脉其行散漫俗称沟水沟水之来广或寻丈深一二寸山石之脉其流专一俗称泉眼泉眼所出或经寸许乃至数寸故掘井者惟下地泽国所在得泉不论脉理其它山乡高亢必寻水脉不得水脉终不及泉寻脉之法畧见上方矣有工于井者辨视石色即知泉眼所在如玊人辨璞也既知泉眼即留取不凿迨下方工毕凿石出泉用力既省积水甚多
　　问近海出卤而掘地得泉有卤有甘何也曰地中之脉有万不齐掘井得水视所由来若此泉脉由河入海则是甘泉由海入河即卤泉也
　　问井中之水夏寒冬热何也曰三夏之月日暴于地地上数尺其热欲焦冬月气寒加以飘风夏热在土为寒所逼下入于地井水成暖三冬之月积寒于地迨夏暑热冬寒在土复为热逼下入成寒非冬暖夏寒各从下上也暖情为火气火气无时不上升焉寒情为水土水土无时不下降焉
　　问雨者何也曰日光照地既成温热温热薄于水土蒸为湿气气情本暖暖者欲升复得日温郁隆腾起是有火行火所燔爇飘扬如烟复挟土体相辅上行气行三际【畧见四元行论】中际甚冷气升离地渐近冷际因于水土本情是冷是湿结而成云是一云体中具有四行也凡物体具四行及将变化胜者为主云至冷际冉冉将化本多湿情湿情若胜即化为水水既成质必复于地地为大质万质所归有质之物无缘离地可得顿置也正如蒸水因热上升腾腾作气云之属也上及于盖盖是冷际就化为水既已成水便复下坠云为行雨即此类焉若水土湿气既清且微日中上升即为风日所干迨至夜时升至冷际乃凝为露夜半以后去昨已逺寒气微深亦如一岁之寒盛于日至之后也当其寒时气升稍重故晨露尤繁夜有烈风亦受风损故风盛即露微矣若长夏大旱了无湿气则夜中并无露焉
　　问云生必为雨乎有密云不雨者有旱云益旱者何也曰气升不等所具四行各有偏胜故或为霾雾或为雷霆彗孛也岂必气升皆雨乎风之为物亦是热干与雷霆彗孛一本所生但不得直升横骛地上此为异耳云虽湿热上升遇冷凝结所成变化为雨是其常分但旱暵之时气行大体多是燥干云起于地孤行独上虽至中际无有湿性与相协助尚未化雨濡滞之间或遇大风飘向他方成他方之雨或本体之中湿情既微风性燥烈遂泯其湿徒存燥干上为奔星耳所以晴日云高而反不雨大旱之年山云屹峙行复散失徒见流光有嘒其明也若气行大体湿性既多云起于地遇其冷湿不能直上遽化为水故云近于地反得雨焉每有高山之上俯瞰云雨皆在其下下视震雷如水发沤也
　　问雨水胜于地上之水何也曰日照于地水土之气蒸而成云是水之精华如烧酒药露皆以清升征其粹美也其中有火土气之情既化为水各相分背矣凡水畧经挠动即清升浊降雨之为物上腾下降挠动已极全得其清故雨水为良也地上之水美恶不等地中所有以及所生水一过之即为染着受其气味盖地上元行真水百无一二比之雨水故为劣焉
　　问雪者何也曰雪者与雨同理故将雪之日必先微温不温气不上升也惟冬之月冷际甚冷气至其际变为雪焉露之为霜其理畧同也
　　问雪花六出何也曰凡物方体相等聚成大方必以八围一圆体相等聚成大圆必以六围一此定理中之定数也凡水居空中在气行体内气不容水急切围抱不令四散水则聚而自保自保之极必成圆体此定理中之定势也气升成云云遇冷际变而成雨因在气中一一皆圆初圆甚微以渐归并成为点滴雨既水体既并复圆未至地时悉皆圆点冬时气升成为同云遇冷而变亦成圆体既受冷侵一一凝冱悉是散圆及至下零欲求归并却因凝冱不可得合聊相依附求作大圆以六围一即成花矣曰既因依附求成圆体就不相合亦宜抟聚云何成片而复六出平辏即合直辏即离其故何也曰地体不动天行左旋日行一周火在气上亦随天运气体近地依地不动上近火者随火旋焉冷际亦动动势神速难可思惟有物遇之如锯出屑雪既凝结受其摩荡平中辏合尚得自由直处逢迎势不可得正如湿米磨粉易令作片难以成抟也
　　问雨水与雪水熟胜曰雨水胜何故曰水为元行不杂他味方为真水雨从云出云从气升气非日蒸不致上腾当其上腾挟有火情火情热干热干炎上其势壮猛土之精者亦随而上故兴气成云一云之中具有四行但时有偏胜水胜时多耳间或火土合气水情絶少力势既盛土之次分亦随而上上遇冷际力势稍微土之次分复归于地则成霾雾若火土自升水云复盛火土上行阻于阴云难归本所阴云逼迫既不相容火土之势上下不得亦无就灭之理则奋迅决发激为雷霆是其破裂之声电是火光火迸上腾土经火炼凝聚成质质降于地是为劈厯之楔矣就其阴云之中亦有火土二体上遇冷际为水所胜气变成水火情挟土能在气中与之俱上是则土之上妙者也热燥轻微与火为体火性炎上初随气升气既变水水将就下火土二体不复从之如蒸水成气气至甑盖化而为水仍归釡中若其热性自能透甑而出不复就下矣既与雨分火土相挟决起而上亦有火土自升不遇阴云不成雷电凌空直突者此二等物至于火际火自归火挟上之土轻微热干畧似炱煤乘势直冲遇火便烧状如药引今夏月奔星是也其土势太盛者有声有迹下及于地或成落星之石与霹厯同理焉若更精更厚结聚不散附于火际即成彗孛附丽既久势尽力衰渐乃微灭矣是则雨从云降分于火土亦无有气故雨为元行真水其味特胜也若雪天之云与雨云等亦具四行独是冬月冷际甚冷火至其处势亦稍杀土虽轻微其势不能挈与俱上一时云气骤凝为雪土亦与焉火虽独归其所雪中之土仍与同性畧如灰烬炱煤之属故大雪时试取纯雪融化为水下有微细沙土所融雪水仍作燥干之味不然雪遍大地尘土被压所取净雪不杂地上之土融水得沙自何而来故雪水不如雨水中有火土二情也若融化既久淀去沙土离于二情亦成元行真水与雨水同焉又气方上升未尽化水遽凝为雪有气杂揉雪体轻虚职由于此矣
　　问冬云成雪既由冷际极冷春秋成雨当由冷势稍减乎即三夏之月愈宜减矣乃夏月之雹有絶大者伤及人畜压损田苗比于冬雪十百倍之敢问雹由冷乎热乎若由冷也冬何不雹若由热也热反凝冰此理何由请闻其说曰气有三际中际为冷即此冷际下近地温上近火热极冷之处乃在冷际之中自下而上渐冷渐极二时之雨三冬之雪盖至冷之初际即已变化下零矣不必至于极冷之际也所以然者冬月气升其力甚缓非大地兴云不能相扶以成其势故云足甚广云生甚迟必同云累日徐徐而起渐至冷际渐亦凝冱因而结体甚微细也自余二时凡云足广阔云生迟缓即雨势舒徐雨滴微细亦皆变于冷之初际矣独是夏月郁积浓厚决起上腾力专势鋭故云足促侠隔塍分垄而晴雨顿异云起坌涌肤寸暂合而沟浍旋盈盖因其专鋭故能径至于冷之深际若升气愈厚即腾上愈速入冷愈深变合愈骤结体愈大矣若其浓厚专鋭之极遽升遽入抵于极冷极冷之处比于冬之初际殆有甚焉以此骤凝为雹雹体小大又因入冷深浅为其等差愈速愈深当愈大也是以雹灾所至自有畦畛因其专狭雹云上升与雨云异因其迅猛善审观者见云生有异知当是雹可得亟避矣雹兴夏月火土之体加雪数倍雹因骤凝土随在焉故雹中沙土更多于雪因其骤结并气包焉故雹体中虚虚者是气惟雪与雹皆体具四行未相分背与雨水特异也
　　问器中贮水曽无漏渫贮以冰雪外成湿润何也曰水土而上气行充塞凡器之外悉皆气也冰雪甚寒气暖在外暖因寒逼渐变成水云至冷际而变为雨气入地中而变为泉是其类焉
　　问灌溉草木不论用河用井皆须早晚而避午中何也曰灌溉草木多在夏月正午炎歊于时用水如以热汤则伤其根故灌必早暮或作池畜水乘夜发之如是说者旱种则然若水种者惟惧过寒是生食节之虫故不避日中而忌夜灌积雨太冷宜泄去之山泉初出汇以塘池既受日旸而后灌之或作池畜水昼日发之
