<!-- { "loadSidebar": true } -->
　　池有二曰家池曰野池家以共家野以共野共家者饮馔焉澡涤焉共野者畜牧焉溉灌焉为家池计众溜而曲聚之承而锺之为野池计冈阜原田水道之委而聚之而锺之为家池必二以上代积焉代用焉为野池专可也随积而用之皆计岁用之数而为之容积二年以上者递倍之或倍其容或倍其处为家池平其底中底而为之坎坎深二尺以渟其垢三分其底之径以其一为坎之径墙方则称圜则固大者圜之小者方之大者圜而方者小则不畏深也墙之周或壁立或下侈而上弇之侈弇之数无定度虽为之土蘘之口可也若上侈而下弇则寡容也中侈而上下弇则难为墙也无所取之或为之复池限之以墙中墙而为之窦以通之小者槷之大者闸之互输写之可抒清而去浊也代积而代用也若山麓原田陂陁之地则为壶漏之池高下相承互输写之为野池利浅以羣饮六畜以溉田方其墙迤其一面以为涂欲为深者迤其底渐深之无坎为野池择硗确之地不宜稼而水辏焉者可也是化无用为有用也
　　注曰共与供同溜檐沟也容者通高下广狭所容受多寡之数也度池尺寸计容多寡用盘量仓窖术在九章算之粟米篇专独也递倍者二年则二倍三年则三倍也倍容者倍其大倍处者倍其多也倍大法亦用立方立圆术酌量作之在九章算之少广篇方则称者或称其室或称其庭两方相称也方墙而大惧或堕焉圆如井周相恃为固上弇不堕亦此理也侈广弇敛也如本篇一图之甲乙丙丁方池也辛壬癸子圆池也二形之外或有为长方者方之属也有六角八角以上诸角形者圆之属也惟所为之未暇详也戊己丑寅底坎也乙庚辛壬壁立之墙也卯辰午未戌房氐亢上弇之池也卯未戌角土蘘之口也复池两池并也墙之窦多寡大小高下任意作之槷木杙也凡闸与槷或旁渫者附之以煗木之皮而塞之壶漏之池者从上而下位置如刻漏之壶其开窦输写亦若漏水相承也如本篇二图之甲乙复池也丙丁限墙也午壬申窦也戊己庚辛壶漏之复池也壬其窦也癸子丑寅卯辰壶漏之三复池也酉与戌皆其窦也三以上任意作之其连接之处如庚至己丑至子浅深高下亦任意作之迤之以为涂令人畜皆逦迤而下恒及水际也凡冈阜之下山陵之麓其地沥脂故不宜稼其势建瓴水则辏之牲降于阿取饮既便掣以灌田趋下易达也
　　四曰筑
　　筑有二下筑底旁筑墙筑底者既作池平其底则以木杵杵之或以石碪碪之杵之碪之欲其坚也依池之周而为之墙或方石焉或瓴甋焉甃之以甃齐之灰甃必乘其界墙量池之小大浅深而为之厚不厌厚若复池则为共池而中甃其限墙仍甃为行水之窦壶漏之复池则各为池而穿行水之窦也墙毕以鹅卵之石或小石垫之其底厚五寸以上不厌厚既垫之复杵之或碪之不厌坚无惜其力亦欲其平也既坚既平以筑齐之灰灌之又灌之满焉实焉平焉浮于石而止复杵之或碪之有隙焉复灌之满实平而止中底之坎亦杵之亦墙之亦垫之而灌之如法作之凡底与墙之交碪杵或不及焉则以边杵筑之其垫与灌必谨察之而加功焉壶漏之窦居水之冲必谨察之而加功焉凡墙皆以方长之石为之缘若遇大石焉而凿之池以石为之底与墙与缘径涂之有阙焉而为之缝亦杵之而墙之而缘之而垫之而灌之如法作之野池或土或石皆如之
　　注曰乘界俗言骑缝也缘池面压口也缝补也本篇三图之甲乙丙木杵也丁边杵也戊石碪也巳辛已庚甃墙也庚辛石垫也本篇二图之甲乙即其池也以意度之江海之滨平原易野土疏善壊必以甃墙处于山者如秦如晋厥土骍刚陶复陶穴壁立不堕若斯之处掘地为池虽无甃墙而径涂之不亦可乎同志者请尝试之
　　五曰涂
　　筑毕候池之底既干其十之八扫除之过干则水沃之而后涂之涂之先以初齐厚五分池大者加二分之一池之底及周连涂之连涂之则周与底之交无罅也涂毕以木击击之欲其平以实也次日又击之有罅焉以铁槩槩之干则以水沃而槩之无罅而止三日以后皆如之俟其干十分之六而涂之中齐中齐之厚减其初二分之一亦击之槩之次日以后皆如之候其干十分之六而涂之末齐末齐之厚减其次二分之一亦击之槩之次日以后皆如之候其干十分之五以铁槩摩之有罅焉以水沃而摩之周与底中坎之周与底复池之水窦皆同之凡周与底之交若窦必谨察之而加功焉凡涂瓴甋之墙或燥而不眤以石灰之水遍洒之作垩色干而后涂之则眤凡涂石池与土池野池与家池皆同法凡击欲其坚如石也摩欲其密如脂也欲其莹如镜也坚密以莹更千万年不渫也
　　注曰本篇四图之甲木击也乙铁槩也凡三和之灰无所不可用欲厚则四涂之五涂之任意加之四涂者初一中二末一五涂者初一中三末一末涂以饰宫室之墙欲令光润者以鸡子清或桐油和之如法击摩之欲设色以所用色代瓦屑而和之石色为上草木为下
　　六曰盖
　　家池之盖有二曰平之曰穹之平有二曰石版曰木版皆平而羃之为之孔以出入水穹有三曰券穹曰斗穹曰盖穹方池皆券穹正方者或为斗穹圜池之属皆盖穹劵穹者形覆券也又如截竹析其半而覆之两和为之立墙斗穹者形覆斗也方其隅而四墙之趋其顶也皆以圜盖穹者其形盖也中高而旁周皆下垂凡穹之空皆半规皆去缘尺而甃之甃之法皆架木以为模缘而成之甃以石则治之以趋规若瓴甋亦以趋规之模造之无之则以甃齐加损而合之穹之下为之窦以出入水在野者或穹之不则苫之或露之
　　注曰平盖出入之孔有二一居中当底坎之上以挹其渟汗也一近池之缘注水入之挈水出之大小皆无定度也本篇四图之丙丁戊己庚券穹也丁戊戊己方池两缘也丁丙戊和墙也丙庚穹背也辛壬癸子丑斗穹也辛壬癸丑方池缘也子穹顶也依丑辛直线为墙渐狭而上以趋子其丑子辛子皆圆线余三同之而结于子也寅卯辰午未盖穹也寅卯未辰圆池缘也午穹顶也旁周趋上皆为圆线其全空正如立圆之半也空皆半规者谓丁丙戊丑子壬未午寅皆半圜形也如是则固去缘尺者池口为道将跨池以居梁也趋规之势今工人谓之橘房形也
　　七曰注
　　凡家池以竹木为承溜展转达之其将入于池也为之露池迎辐辏之水蹔积焉以渟其滓既淀而后输之露池之缘为窦焉以入于池露池之底为窦焉而他渫之皆以闸或以槷而节宣之凡雨之初零也必有滓也长夏之雨也必有酷热之气也则启其下窦而池渫焉度可入也则塞之启其上窦而输之若水之来与地平不能为下窦者则淀其滓以时出之为新池候干极而注之新注之水不食也既浃月更注之而后食之为二池者岁食经年之水为三池者岁食三年之水是恒得陈水焉水陈者良若为复池者既注之澄而后启中墙之窦而输之空池复注之如是更积之是恒得澄水焉凡池既盈而闭之则畜之金鱼数头是食水虫或鲫鱼是食水垢野池注之山原之水遂以畜诸鱼可也鱼之性有与牛羊相长者也
　　注曰淀下凝也露池不羃也如本篇五图之甲乙丙露池也丁上窦也戊下窦也新注不食灰气入焉味恶也鱼与牛羊相长者如鯶食羊豕之恶而肥鲢食鯶之恶而肥也
　　八曰挹
　　家池之水深其挈之则以龙尾之车更深者为之玊衡之车恒升之车无立其足则以大石为坠闗巨木而置之无夹其筩则跨池为梁而置之既出而为槽以达之若挈瓶施繘焉亦从其梁中底之坎既淀焉为噏筩以去其淀噏筩者截竹而通其节或卷铜锡焉两端塞之中底而为之孔孔之径当底三分之一上端之旁为之孔无过三分一指可揜也揜其上孔而入之水至于底而启之则自下孔入者皆淀也既盈揜而出之而倾之如是数入焉淀尽而止凡施筩亦从其梁野池之灌畦若田也亦以三车挈之置车亦如之池大者无跨其梁则跨之隅
　　注曰足谓龙尾之下枢也玊衡之双筩恒升之筩底也筩者玊衡之中筩恒升之筩上端也繘汲井绳也本篇五图之己庚辛石闗巨木也壬癸梁也子丑噏筩也寅噏筩之底孔也卯旁孔也未申梁跨其隅也
　　九曰修
　　池无新故或渫焉修之则用细润之石舂之簁之与灰同体亦与同量煮水百沸而投之和之日干之复舂之簁之煮水投之如是四焉舂而簁之牛乳汁和之以涂其隙或以生漆和而涂之
　　注曰同体等细也同量等分也

　　泰西水法卷三

　　●钦定四库全书

　　泰西水法卷四

　　（明）熊三拔 撰

　　水法附余

　　高地作井未审泉源所在其求之法有四
　　第一气试
　　当夜水气恒上腾日出即止今欲知此地水脉安在宜掘一地窖于天明辨色时人入窖以目切地望地面有气如烟腾腾上出者水气也气所出处水脉在其下
　　第二盘试
　　望气之法旷野则可城邑之中室居之侧气不可见宜掘地深三尺广长任意用铜锡盘一具清油微微遍擦之窖底用木高一二寸以搘盘偃置之盘上干草盖之草上土盖之越一日开视盘底有水欲滴者其下则泉也
　　第三缶试
　　又法近陶家之处取瓶缶坯子一具如前铜盘法用之有水气沁入瓶缶者其下泉也无陶之处以土甓代之或用羊绒代之羊绒者不受湿得水气必足见也
　　第四火试
　　又法掘地如前篝火其底烟气上升蜿蜒曲折者是水气所滞其下则泉也直上者否

　　凿井之法有五
　　第一择地
　　凿井之处山麓为上蒙泉所出阴阳适宜园林室屋所在向阳之地次之旷野又次之山腰者居阳则太热居阴则太寒凿井者察泉水之有无斟酌避就之
　　第二量浅深
　　井与江河地脉通贯其水浅深尺度必等今问凿井应深几何宜度天时旱涝河水所至酌量加深几何而为之度去江河逺者不论
　　第三避震气
　　地中之脉条理相通有气伏行焉强而密理中人者九窍俱塞迷闷而死凡山乡高亢之地多有之泽国鲜焉此地震之所由也故曰震气凡凿井遇此觉有气飒飒侵人急起避之俟泄尽更下凿之欲候知气尽者缒灯火下视之火不灭是气尽也
　　第四察泉脉
　　凡掘井及泉视水所从来而辨其土色若赤埴土其水味恶赤埴黏土也中为甓为瓦者是若散沙土水味稍淡若黑坟土其水良黑坟者色黑稍黏也若沙中带细石子者其水最良
　　第五澄水
　　作井底用木为下砖次之石次之铅为上既作底更加细石子厚一二尺能令水清而味美若井大者于中置金鱼或鲫鱼数头能令水味美鱼食水虫及土垢故

　　试水美恶辨水高下其法有五【凡江河井泉雨雪之水试法并同】
　　第一煮试
　　取清水置浄器煮熟倾入白磁器中候澄清下有沙土者此水质恶也水之良者无滓又水之良者以煮物则易熟
　　第二日试
　　清水置白磁器中向日下令日光正射水视日光中若有尘埃絪缊如游气者此水质恶也水之良者其澄澈底
　　第三味试
　　水元行也元行无味无味者真水凡味皆从外合之故试水以淡为主味佳者次之味恶为下
　　第四称试
　　有各种水欲辨美恶以一器更酌而称之轻者为上
　　第五纸帛试
　　又法用纸或绢帛之类色莹白者以水蘸而干之无迹者为上也

　　以水疗病其法有二
　　第一温泉
