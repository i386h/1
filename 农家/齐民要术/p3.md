<!-- { "loadSidebar": true } -->
    《氾胜之术》曰：“牵马令就谷堆食数口，以马践过为种，无虸蚄，厌虸蚄虫也。”
    《周官》曰：“草人，掌土化之法，以物地相其宜而为之种。[郑玄注曰：“土化之法，化之使美，若氾胜之术也。以物地，占其形色。为之种，黄白宜以种禾之属。”]凡粪种：骍刚用牛，赤缇用羊，坟壤用麋，渴泽用鹿，咸泻用貆，勃壤用狐，埴垆用豕，强(上臨下木)用蕡，轻爂用犬。[此“草人”职。郑玄注曰：“凡所以粪种者，皆谓煮取汁也。赤缇，縓色也。渴泽，故水处也；泻，卤也；貆，貒也；勃壤，粉解者；埴垆，黏疏者；强(上臨下木)，强坚者；轻爂，清脆者。故书‘骍’为‘挈’，‘坟’作‘蚠’。杜子春‘挈’读为‘骍’，谓地色赤而土刚强也。郑司农云：‘用牛，以牛骨汁渍其种也。谓之粪种。坟壤，多蚠鼠也。壤，白色。蔶，麻也。’玄谓坟壤，润解。”]
    《淮南术》曰：“从冬至日数至来年正月朔日，五十日者，民食足；不满五十日者，日减一斗；有馀日，日益一斗。”
    《氾胜之书》曰：“种伤湿郁热则生虫也。
    “取麦种，候熟可获，择穗大强者斩，束立场中之高燥处，曝使极燥。无令有白鱼，有辄扬治之。取乾艾杂藏之，麦一石，艾一把。藏以瓦器、竹器。顺时种之，则收常倍。
    “取禾种，择高大者，斩一节下，把悬高燥处，苗则不败。
    “欲知岁所宜，以布囊盛粟等诸物种，平量之，埋阴地。冬至後五十日，发取量之，息最多者。岁所宜也。”
    崔寔曰：“平量五谷各一升，小罂盛，埋垣北墙阴下，……。”馀法同上。
    《师旷占术》曰：“杏多实不虫者，来年秋禾善。五木者，五谷之先；欲知五谷，但视五木。择其木盛者，来年多种之，万不失一也。”
    ●种谷第三
    稗附出，稗为粟类故。
    种谷：
    谷，稷也，名粟。谷者，五谷之总名，非指谓粟也。然今人专以稷为谷，望俗名之耳。
    《尔雅》曰：“粢，稷也。”
    《说文》曰：“粟，嘉谷实也。”
    郭义恭《广志》曰：“有赤粟、白茎，有黑格雀粟，有张公斑，有含黄仓，有青稷，有雪白粟，亦名白茎。又有白蓝下、竹头茎青、白逮麦、擢石精、卢狗蹯之名种云。”
    郭璞注《尔雅》曰：“今江东呼稷为粢。”孙炎曰：“稷，粟也。”
    按今世粟名，多以人姓字为名目，亦有观形立名，亦有会义为称，聊复载之云耳：
    朱谷、高居黄、刘豬獬、道愍黄、聒谷黄、雀懊黄、百日粮，有起妇黄、辱稻粮、奴子典、(黍枣)(上音下加)支谷、焦金黄、(酓鳥)[鸟含反]履苍——一名麦争场：此十四种，早熟，耐旱，熟早免虫。聒谷黄、辱稻粮二种，味美。
    今堕车、下马看、百群羊、悬蛇赤尾、罢虎黄、雀民泰、马曳缰、刘豬赤、李浴黄、阿摩粮、东海黄、石(马寽)[良卧反]岁[苏卧反]、青茎青、黑好黄、陌南禾、隈堤黄、宋冀痴、指张黄、兔脚青、惠日黄、写风赤、一晛黄、山鹺、顿(禾党)黄：此二十四种，穗皆有毛，耐风，免雀暴。一晛黄一种，易舂。
    宝珠黄、俗得白、张邻黄、白鹾谷、钩千黄、张蚁白、耿虎黄、都奴赤、茄芦黄、薰豬赤、魏爽黄、白茎青、竹根黄、调母粱、磊碨黄、刘沙白、僧延黄、赤粱谷、灵忽黄、獭尾青、续德黄、秆容青、豬矢青、烟熏黄、乐婢青、平寿黄、鹿橛白、鹾折筐、黄(禾覃)穇、阿居黄、赤巴粱、鹿蹄黄、饿狗苍、可怜黄、米谷、鹿橛青、阿逻罗：此三十八种，中(禾旦)大谷。白鹾谷、调母粱二种，味美。秆容青、阿居黄、豬矢青三种，味恶。黄(禾覃)穇、乐婢青二处，易舂。
    竹叶青、石抑閦——竹叶青，一名胡谷——、水黑谷、忽泥青、冲天棒、雉子青、鸱脚谷、雁头青、揽堆黄、青子规：此十种晚熟，耐水；有虫灾则尽矣。
    凡谷成熟有早晚，苗秆有高下，收实有多少，质性有强弱，米味有美恶，粒实有息耗。[早熟者苗短而收多，晚熟者苗长而收少。强苗者短，黄谷之属是也；弱苗者长、青、白、黑是也。收少者美而耗，收多者恶而息也。]地势有良薄，[良田宜种晚，薄田宜种早。良地非独宜晚，早亦无害；薄地宜早，晚必不成实也。]山、泽有异宜。[山田种强苗，以避风霜；泽田种弱苗，以求华实也。]顺天时。量地利，则用力少而成功多。任情返道，劳而无获。[入泉伐木，登山求鱼，手必虚；迎风散水，逆坂走丸，其势难。]
    凡谷田，绿豆、小豆底为上，麻、黍、胡麻次之，芜菁、大豆为下。[常见瓜底，不减绿豆，本既不论，聊复记之。]
    良地一亩，用子五升，薄地三升。[此为稙谷，晚田加种也。]
    谷田必须岁易。[(兊风)子则莠多而收薄矣。(兊风)，尹绢反]。
    二月、三月种者为稙禾，四月、五月种者为穉禾。二月上旬及麻、菩[音倍、音勃]杨生种者为上时，三月上旬及清明节、桃始花为中时，四月上旬及枣叶生、桑花落为下时。岁道宜晚者，五月、六月初亦得。
    凡春种欲深，宜曳重挞。夏种欲浅，直置自生。[春气冷，生迟，不曳挞则根虚，虽生辄死。夏气热而生速，曳挞遇雨必坚垎。其春泽多者，或亦不须挞；必欲挞者，宜须待白背，温挞令地坚硬故也。]
    凡种谷，雨後为佳。叔叔雨，宜湿种；遇大雨，待秽生。[小雨不接湿，无以生禾苗；在雨不待白背，湿辗则令苗瘦。秽若盛者，先锄一遍，然後纳种乃佳也。]春若遇旱，秋耕之地，得仰垄待雨。[春耕者，不中也。]夏若仰垄，非直荡汰不生，兼与草秽俱出。
    凡田谷早晚相杂。防岁道有所宜。有闰之负，节气近後，宜晚田。然大率欲早，早田倍多於晚。早田净而易治，晚者芜秽难治。其收任多少，从岁所宜，非关早晚。然早谷皮薄，米实而多；晚谷皮厚，米少而虚也。
    苗生如马耳则镞锄。[谚曰：“欲得谷，马耳镞。”初角切。]衡稀豁之处，锄而补之。[用功盖不足言，利益动能百倍。]凡五谷，唯小锄为良。[小锄者，非直省功，谷亦倍胜。大锄者，草根繁茂，用功多而收益少。]良田率一尺留一科。[刘章《耕田歌》曰：“深耕穊种，立苗欲疏；非其类者。锄而去之。”谚云：“回车倒马，掷衣不下，皆十石而收。”言大稀大穊之收，皆均平也。]
    薄地寻垄蹑之。[不耕故。]
    苗出垄则深锄。锄不厌数，周而复始，勿以无草而暂停。[锄者非止除草，乃地熟而实多，糠薄，米息。锄得十遍，便得“八米”也
    春锄起地，夏为除草，故春锄不用触湿。六月以後，虽湿亦无嫌。[春苗既浅，阴未覆地，湿锄则地坚。夏苗阴厚，地不见日，故虽湿亦无害矣。《管子》曰：“国为者，使农寒耕而热芸。”芸，除草也。]
    苗既出垄，每一经雨，白背时，辄以铁齿(金屚)楱纵横杷而劳之。[杷法：令人坐上，数以手断去草；草塞齿，则伤苗。如此令地熟软，易锄省力。中锋止。]
    苗高一尺，锋之。[三遍者皆佳。]耩[故项反]者，非不壅本苗深，杀草，益实，然令地坚硬，乏泽难耕。锄得五遍以上，不烦耩。[必欲耩者，刈谷之後，即锋茇[方末反]下令突起，则润泽易耕。]
    凡种，欲牛迟缓行，种人令促步以足蹑垄底。[牛迟则子匀，足蹑则苗茂。足迹相接者，亦可不烦挞也。]
    熟，速刈。乾，速积。[刈早则镰伤，刈晚则穗折，遇风则收减。湿积则藁烂，积晚则损耗，连雨则生耳。]
    凡五谷，大判上旬种者全收，中旬中收，下旬下收。
    《杂阴阳书》曰：“禾‘生’於枣或杨。九十日秀，秀後六十日成。禾‘生’於寅，‘壮’於丁、午，‘长’於丙，‘老’於戊，‘死’於申，恶於壬、癸，忌於乙、丑。
    “凡种五谷，以‘生’、‘长’、‘壮’日种者多实，‘老’、‘恶’、‘死’日种者收薄，以忌日种者败伤。又用‘成’、‘收’、‘满’、‘平’、‘定’日为佳。”
    《氾胜之书》曰：“小豆忌卯，稻、麻忌辰，禾忌丙，黍忌丑，秫忌寅、未，小麦忌戌，大麦忌子，大豆忌申、卯。凡九谷有忌日，种之不避其忌，则多伤败。此非虚语也。其自然者。烧黍穰则害瓠。”[《史记》曰：“阴阳之家，拘而多忌。”止可知其梗槩，不可委曲从之。谚曰：“以时及泽，为上策”也。]
    《礼记?月令》曰：“孟秋之月，……修宫室，坏垣墙。……
    “仲秋之月，……可以筑城郭，……穿窦窖，修囷仓。[郑玄曰：“为民当入，物当藏也。……堕曰窦，方曰窖。”按谚曰：“家贫无所有，秋墙三五堵。”盖言秋墙坚实，土功之时，一劳永逸，亦贫家之宝也。]乃命有司，趣民收敛，务畜菜，多积聚。[“始为御冬之备。”……]
    “季秋之月，……农事备收。[“备，犹尽也。”……]
    “孟冬之月，……谨盖藏，……循行积聚，无有不敛。“[谓刍、禾、薪、蒸之属也。”]……
    “仲冬之月，……农有不收藏积聚者，……取之不诘。[“此收敛尤急之时，有人取者不罪，所以警其主也。”……”]
    《尚书考灵曜》曰：“春，鸟星昏中，以种稷。[“鸟，朱鸟鹑火也”]秋，虚星昏中，以收敛。[“虚，玄枵也。]””
    《庄子》长梧封人曰：“昔予为禾，耕而卤莽[忙补反]之，则其实亦卤莽而报予；芸而灭裂之，其实亦灭裂而报予。[郭象曰：”卤莽、灭裂，轻脱末略，不尽其分。]“予来年变齐[在细反]，深其耕而熟耰之，其禾繁以滋。予终年厌餮。”
    《孟子》曰：“不违农时，谷不可胜食。[赵岐注曰：“使民得务农，不违夺其农时，则五谷饶穰，不可胜食也。”]”“谚曰：‘虽有智惠，不如乘势；虽有镃錤，不如待时。’[赵岐曰：“乘势，居富贵之势。镃錤，田器，耒耜之属。待时，谓农之三时。”]”又曰：“五谷，种之美者也；苟为不熟，不如稊稗。夫仁，亦在熟而已矣。[赵岐曰：‘熟，成也。五谷虽美，种之不成，不如稊稗之草，其实可食。为仁不成，亦犹是。”]”
