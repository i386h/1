<!-- { "loadSidebar": true } -->
　　又夏秋之间夜晴而见逺电俗谓之热闪在南主久晴在北主便雨谚云南闪半年北闪眼前　北闪俗谓之北辰闪主雨立至谚云北闪三夜无雨大怪言必有大风雨也【已上论电】
　　又冰后水长名长水冰主来年水冰后水退名退水冰主旱若冰坚可履亦主水【已上论冰】
　　又每年初下只一朝谓之孤霜主来年歉连得两朝以上主热上有鎗芒者吉平者凶春多主旱　毛头霜主明日风雨　雪霁不消名曰等伴主再有雪久经日照而不消亦是来年多水之兆也【已上论霜雪】
　　又夏初水中生苔主有暴水谚云水底起青苔卒逢大水来　水际生靛青主有风雨谚云水面生青靛天公又作变　谚云大水无过一周时言天道久雨山泽发洪大水横流江河陡涨之易也　谚云大旱不过周时雨大水无非百日晴言天道须是久晴则水方能退也故论潮者云晴干无大汛合而言之可见水涨之易退之难也如此　凡东南风退水西北反尔此理葢只是吴中太湖东南之常事初冬大西北风湖水泛起吴江人家皆浸水中风息复平谓之翻湖水才是南风连吹半月十日便可退水三二尺又不还涨　水边经行闻得水有香气主雨水骤至极验或闻水腥气亦然　河内浸成包稻种既没复浮主有水【已上论水】
　　又草得气之先者皆有所验荠菜先生嵗欲甘葶苈先生嵗欲苦藕先生嵗欲雨蒺藜先生嵗欲旱蓬先生嵗欲流水藻先生嵗欲恶艾先生嵗欲病孟月占之　五谷草占稻色草有五穗近本茎为早色腰末为晚禾随其穗之美恶以断丰歉未必极验但其草每年根根相似　草屋久雨菌生其上朝出晴暮出雨谚云朝出晒杀暮出濯杀　看窠草一名干戈谓其有刺故也芦苇之属丛生于地夏月暴热之时忽自枯死主有水谚云头苎生子没杀二苎二苎生子旱杀二苎　茭草水草也村人尝剥其小白尝之以卜水旱味甘甜主水已来亦未止味馊气主旱未来亦已定　梧桐花初生时赤色主旱白色主水扁豆五月开花主水　夏月开结主水　藕花谓之水花魁开在夏至前主水　野蔷薇开在立夏前主水　麦花昼放主水　扁豆鳯仙花开在五月主水　槐花开一遍糯米长一遍价
　　杂阴阳书禾生于或杨大麦生于杏小麦生于桃稻生于柳或杨黍生于榆大豆生于槐小豆生于李麻生于杨或荆
　　师旷占术杏多实不虫者来年秋禾善五木者五谷之先欲知五谷但视五木择其木盛者来年多种之万不失一也【已上论草木】
　　农政全书谚云鸦浴风鹊浴雨八哥儿洗浴断风雨鸠鸣有还声者谓之呼妇主晴无还声者谓之逐妇主雨鹊巢主水髙主旱俗传鹊意既预知水则云终不使我没杀故意愈低既预知旱则云终不使晒杀故意愈髙　海燕忽成羣而来主风雨谚云乌肚雨白肚风赤老鸦含水呌早主雨多人辛苦呌晏晴多人安闲农作次第　夜间聴九逍遥鸟呌卜风雨谚云一声风二声雨三声四声断风雨　鹳鸟仰鸣则晴俯鸣则雨鹊噪早报晴名曰干鹊　冬寒天雀羣飞翅声重必有雨雪　鬼车鸟北人呼为九头虫夜聴其声出入以卜晴雨自北而南谓之出窠主雨自南而北谓之归窠主晴故诗云月黒夜深闻鬼车　吃鹪呌主晴俗谓之卖蓑衣　呌谚云朝晴暮雨　夏秋间雨阵将至忽有白鹭飞过雨竟不至名曰截雨　家鸡上宿迟主阴雨燕巢做不干净主田内草多　母鸡背负鸡雏谓之鸡跎儿主雨　吃井水禽也在夏至前呌主旱谚云夏前吃井呌有车个恰吃无车个啸　鹈鹕一名淘河鹅鹳之属其状异常每来必主大水元至正庚寅五月十八日方梅水涨忽见此怪数十自西而东众谓没田先兆一老农云不妨夏至前来曰犂湖至后曰犂途以其嘴之形状相似湖言水深途言水浅今至后八日此后雨脚断水退矣虽然疑信不决后果天晴髙下皆得成熟若此至前至后便分祸福两端可谓竒验占者慎之　獭窟近水主旱登岸主水有验　围塍上野防爬泥主有水必到所爬处方止　防咬麦苗主不见収咬稻苗亦然　狗地主阴雨每眠灰堆髙处亦主雨狗咬青草吃主晴　狗向河边吃水主水退　铁防其臭可恶白日衔尾成行而出主雨　猫儿吃青草主雨　丝毛狗褪毛不尽主梅水未止【已上论禽兽】
　　又龙下便雨主晴凡见黒龙下主无雨縦有亦不多白龙下雨必多水乡谚云黒龙防世界白龙让世界　龙下频主旱谚云多龙多旱　龙阵雨始自何一路只多行此路无处絶无谚云龙行熟路【已上论龙】
　　又鱼跃离水面谓之秤水主水涨髙多少增水多少凡鲤鲫鱼在四五月间得暴涨必散子散不尽水未止盛散水势必定夏至前后得黄鲿鱼甚散子时雨必止虽散不甚水终未定最　车沟内鱼来攻水逆上得鮎鱼主晴鲤主水谚云鮎干鲤湿又云鲫鱼主水鲿鱼主晴　黒鲤鱼脊翼长接其尾主旱　夏初食鲫鱼脊骨有曲主水　渔者网得死鳜谓之水恶故鱼着网即死也口开主水立至易过口闭来迟水旱不定【已上论鱼】又水蛇蟠在芦青髙处主水髙若干涨若干囘头望下水即至望上稍慢　水蛇及白鳗入鰕笼中皆主大风水作　春暮暴暖屋木中出飞蚁主风雨平地蚁阵作亦然　鳖探头占晴雨谚云南望晴北望雨　田角小螺儿名曰鬼蛳浮于水面主有风雨　石蛤虾蟆之属呌得响亮成通主晴谚云杜蛤呌三通不用问家公言报晚晴有准也　田鸡喷水呌主雨　蚱蜢蜻蜓黄防等虫在小满以前生者主水俗呼是鱼口中食谓其才经风雨俱死于水故也　黄梅三时内虾蟆尿曲有雨大曲大雨小曲小雨　二蚕初出变化得多主水蚯蚓俗名曲蟮朝出晴暮出雨　夏至日蟹上岸夏至后水到岸【已上论虫】















　　钦定授时通考卷二
<子部,农家类,钦定授时通考>
　　钦定四库全书
　　钦定授时通考卷三
　　天时
　　春
　　易说卦万物出乎震震东方也
　　疏震是东方之卦斗柄指东爲春春时万物出生也
　　书尧典分命羲仲宅嵎夷曰旸谷寅賔出日平秩东作传宅居也东表之地称嵎夷日出于谷而天下明故称旸谷寅敬賔导秩序也歳起于东而始就耕谓之东作东方之官敬导出日平均次序东作之事以务农也
　　日中星鸟以殷仲春厥民析鸟兽孶尾
　　传日中谓春分之日鸟南方朱鸟七宿殷正也春分之昬鸟星毕见以正仲春之气节冬寒无事并入室处春事既起丁壮就功
　　国语先时五日瞽告有协风至
　　注协和也风气和时候至也立春曰融风
　　又农祥晨正日月底于天庙土乃脉发
　　注农祥房星也晨正谓立春之日晨中于午也农事之候故曰农祥
　　管子发五正赦薄罪出拘民解仇讐所以建时功施生谷也
　　注谓及时立农功施力爲生谷凡此皆春令
　　又日至六十日而阳冻释七十日而隂冻释隂冻释而艺稷百日不艺稷故春事二十五日之内耳
　　淮南子明庶风至则正封疆修田畴
　　注春分播谷
　　又春分至则甘雨降生育万物
　　汉书律歴志少阳者东方东动也阳气动物于时爲春春蠢也物蠢生乃动运
　　后汉书郎顗传雷者所以开萌芽辟隂除害万物须雷而解资雨而润王者崇寛大顺春令则雷应节
　　古三坟物象春春主发生物之象也
　　说文辰者农之时也故农字从辰田候也
　　谈撰卉木皆感于春气而后发生者以木旺寅卯然也师旷占春雷初起其音格格霹雳者所谓雄雷旱气也其鸣依依音不大霹雳者谓之雌雷水气也
　　农桑通诀孟春立春节气首五日东风解冻次五日蛰虫始振后五日鱼上氷次雨水中气初五日獭祭鱼次五日候雁北后五日草木萌动次仲春惊蛰节气初五日桃始华次五日仓庚鸣后五日鹰化爲鸠次春分中气初五日鸟至次五日雷乃发声后五日始电次季春清明节气初五日桐始华次五日田鼠化爲鴽后五日虹始见次谷雨中气初五日萍始生次五日鸣鸠拂其羽后五日戴胜降于桑凡此六气一十八候皆春气正发生之令
　　说苑主春者张昬而中可以种谷
　　农政全书东作旣兴早起夜眠春间最爲紧要古语云一年之计在春一日之计在寅
　　占验
　　田家五行凡春宜和而反寒必多雨谚云春寒多雨水又谚云春风踏脚报言易转方如人传报不停脚也一云旣吹一日南风必还一日北风报答也二说俱应师旷占春辰巳日雨蝗虫食禾稼
　　田家杂占春甲子日雨主夏旱六十日春甲申日雨主米暴贵
　　又茆荡内春初雨菌生俗呼爲雷蕈多则主旱无则主水
　　风角书春甲寅日风高去地三四丈鸣条以上常从申上来爲大赦期六十日应
　　正月　【立春　雨水】
　　礼记月令孟春之月日在营室昏参中旦尾中
　　注日月之行一岁十二会圣王因其会而分之以爲大数焉观斗所建命其四时此云孟春者日月会于娵訾而斗建寅之辰也
　　其日甲乙其帝太皥其神勾芒
　　注乙轧也日之行春东从青道发生万物月爲之佐时万物皆解孚甲自抽轧而出太皡宓羲氏也勾芒少皡氏之子曰重爲木官
　　又东风解冻蛰虫始振鱼上氷獭祭鱼鸿雁来
　　陈澔曰此记寅月之候振动也来自南而北也
　　又是月也以立春先立春三日太史谒之天子曰某日立春盛徳在木天子乃齐立春之日天子亲帅三公九卿诸侯大夫以迎春于东郊
　　又天子乃以元日祈谷于上帝
　　集说元日辛日也郊祭天而配以后稷爲祈谷也
　　又天气下降地气上腾天地和同草木萌动
　　注此阳气蒸达可耕之候农书曰土长冒橛陈根可拔耕者急发
　　又王命布农事命田舍东郊皆修封疆审端经术善相丘陵阪险原隰土地所宜五谷所植以教道民必躬亲之田事旣饬先定准直农乃不惑
　　管子正月之朝谷始也
　　又正月令农始作服于公田
　　吕氏春秋冬至后五旬七日菖始生菖者百草之先生者也于是始耕
　　后汉书祭祀志立春之日皆青幡帻迎春于东郭外唐六典正月上辛祈谷于圜丘以高祖配
　　唐书王仲丘传开元中王仲丘上言贞观礼正月上辛祀感帝于南郊显庆礼祀昊天上帝于圜丘以祈谷宋史礼志景徳三年十二月陈彭年言来年正月三日上辛祈谷至十日始立春按月令春秋传当在建寅之月迎春之后后齐永明元年立春前郊议者欲迁日王俭启云宋景平元年元嘉六年并立春前郊遂不迁日然则左氏所记启蛰而郊乃三代彝章王俭所启郊在春前乃后世变礼望常以正月立春之后行上辛祈谷之礼从之
　　四民月令正月可种瓠葵芥大小葱蒜苜蓿及杂蒜亦种
　　齐民要术元日五更鸡鸣时防火把照桑枣果木等树则无虫以刀斧班驳敲打树身则结实此之谓稼树是日用尖刀刮破桃树皮　是月命女工趋织布典馈酿春酒　是月教牛修农具筑墙园开沟渠修蚕室整屋漏织蚕箔　此月栽树爲上时上半月栽者多结子南风不可栽
　　下子　茄　　薏苡　诸般花子　葫芦　匏扦插　杨柳　石榴　栀子
　　栽种　松　桑　榆　柳　枣　防　葵　韭　麻胡桃　榛子　松子　杏子　椒　牛蒡子　菠菜竹【宜初二日】　杂树木【宜上日】　木棉花　苦荬　山药冬【宜十日】　黄　莴苣生菜　四月芥　种蕈种芋
　　接换　梨子　林擒　枣　柿　栗　桃　梅李　杏【以上并雨后】
