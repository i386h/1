<!-- { "loadSidebar": true } -->
　　马一龙农说农爲治本食乃民天天畀所生人食其力故知时爲上知土次之知其所宜用其不可弃知其所宜避其不可爲力足以胜天矣【此总言用力体要时言天时土言地脉所宜主稼穑力之所施视以爲用】众知膏瘠不如原隰众知芜平不如浅深【肥饶爲膏砂瘦爲瘠高者爲原下者爲隰芜荒而不治者也平成熟也农家栽禾啓土九寸爲深三寸爲浅膏瘠熟荒此皆易知至如地之高下有气脉所行而生气钟其下者有气脉所不钟而假天阳以爲生气者故原之下多土骨而隰之下皆积泥啓原宜深啓隰宜浅深以接其生气浅以就其天阳】常治者气必衰再易者功必倍患因无备命在有滋将衰而沃之助其力也欲倍而壮焉收其全矣沃莫妙于滋源壮须求其固本【此因土材而以人力辅相之衰者土力衰也倍者所获倍也患言水暵虫伤之类沟堰陂洫桔橰蓑笠润燥以时济及浚筑制造爲之预者则有备而无患矣命言生发收藏之元所滋之事有二以人力者灌溉锄耘涂荡也以物力者泥粪灰籸稿卉也沃助其衰壮求其倍势也犹有不待其衰未禾而先沃之白块之间者此素问所谓滋化源之意耳滋其衰者过或至于不能胜而病滋源则无是也固本者要令其根深入土中法在禾苗初旺之时断去浮面丝根畧燥根下土皮俾顶根直生向下则根深而气壮可以任其土力之发生实颖实栗矣】亢而过泄者水夺【此谓独阳不长者济之以隂也何谓亢如既获之后犂土在田冬春二时皆无雨雪太阳燥裂破块之间尽爲枯体阴不外周阳不内蓄气过泄矣以水夺之借其润泽之液夺其过泄之阳包含融结以成发生之功】敛而固结者火攻【此谓独隂不生者济之以阳也何爲敛失于锄垦芜翳蔽其天阳汚浊淫于肤理隂沍久而不开生意塞而不达气固结矣以火攻之假其焚燎之力攻其固结之隂疏道蒸腾以宣发育之气水云夺者必久浸而后可夺火云攻者必猛烈而后可攻夺之欲其过泄于外者返攻之欲其固结于内者去也】镃防寸隙不立一毛郁蒸所至并钟五贼【此又揭工力时气所害爲甚者言也镃防寸隙垦之不遍也虽有余径寸他日禾根适当之则诘屈不入叶虽丛生亦必以渐消尽俗云缩科是已故犂锄者必使翻抄数过田无不毛之土则土无不毛之病五贼食禾之虫也热气积于土块之间暴得雨水醖酿蒸湿未经信宿则其气不去禾根受之遂生蟊烈日之下忽生细雨灌入叶防留注节榦或当昼汲太阳之气得水激射热与湿相蒸遂生蠈朝露浥日蒙雨日中防缀叶间单则化气合则化形遂生螣热踵根下湿行于稿夹日与雨外薄其肤遂生螟岁交热化不雨不昼晦夜暍而风气不行遂生五贼不去则嘉禾不兴故灌田者先须以水遍过收其热气旋即去之易以新水栽禾无害不过一遍易去者虽久浸不免日中雨露或以长牵或以疎齿披拂勿令凝着则虫不生】故祖气不足母胎有亏其踵不踵胎气不完其胎不胎虽成必败盖亲下之本既久去地而伤母之体岂能全天哉【祖气主谷子之在秸者言也母胎主谷子之脱秸者言也祖气不足谓未及冬至而先刈者其一成之气既未充足以之爲种母胎有亏矣草木之生其命在土生成变化不离土气踵踵相接生生无已焉若脱土久气不相属生之虽具于胎成之则不全其数或半途而剥或成穗而秕故收种者当于冬至之后熟治高土散布其上覆以疏草障蔽鸟雀壅以酓灰滋润燥枯至清明时沃之使芽除草濩粪频助其长此第一义也其次草裹美种县之风檐季春之始置诸深汪勿令近泥半月气足布地而芽此虽不伤已落第二义矣但世俗浸种昼沉夜防酓酿郁蒸逼之使速胎中受病拔不可去长芽嫩脆抛撒下田跌蹼折损种种不免迷而不悟不知何见耳】夫善本者斯图末虑终者贵谋始推陈而致新气以交并积盛脱胎而洗髓精以剥换化生【此下言治禾也种得水始芽芽得土始苗移苗置之别土二土之气交并于一苗生气积盛矣然其胎不脱则陈腐之体犹存髓不洗则浊滛之气终在欲其稚而壮壮而盛盛而不衰也得乎故天地之间气之积盛者力在交并精之化生者功在剥换】达顺则丰覆逆乃稿纵横成列纪律不违密爲俦尺寸如范【栽苗者当如是也先以一指搪泥然后以二指嵌苗置其中则苗根顺而不逆纵横之列整则易于耘荡疎密各因其地之肥瘠爲俦疎者每亩约七千二百科密则数逾于万】但害生于稂莠法谨于芟耘与其滋蔓而难图孰若先务于决去故上农者治未萌其次治已萌矣已萌不治其谓农何【稂莠恶草之害苗者芟耘皆去草之事蔓草之延生也上农深于农理勤于农事者也未萌根株在土也】夫薙草之法数与草齐南稉北黍种之良也物之良者必贵贵非贱等良畏恶朋【薙治也恶草害苗者不可胜数治法不多则不可去天生五谷所以养人可贵之物也贵者难成而易伤贱者易起而难制于此辨之不早竢其潜滋暗长而后治之则其根株深固枝叶畅茂盘结而辅翼者势盛于苗矣】故农家者流思其力不足以尽图之备假诸物其始也直木而耒其次也横木而耜又其次编木而齿曲木末而铲凿木首而锄继之以掇终之以涂无不加以铁焉以木直而铁坚也攻之无遗类矣如是而犹存者可不畏夫【草之滋生无穷而人之用力有限不能不假于物以爲力胜之具耳今之耒而耕者有大畊小畊开挄罨抡大抵勤与惰之殊也飜抄遍过之说已见于前其耙者亦多不求细熟平整粗块臃泥凸则暴日先燥洼则注水过深是以一塸之间禾之丰悴顿异且又妙在旋抄旋耙旋耙旋莳则燥湿和均浑水澄泥聚于根坎有壅培之力也移苗新土黄色转青乃用防荡防荡虽以去草实以固苗盖田之浮泥易行横根而下之实土难入顶本顶本入土不深横根布于泥面则得土之生气不厚枝叶虽繁抽心不茂矣防欲断其泥面横根使其顶根入土深受积厚多生之气其后抽心始髙而结穗长硕也铲锄皆削草器掇以手拾去余草涂以泥壅蔽田皮既掇则泄去多水留少水在田夹泥爲涂涂时以手捻去禾心宿水田有燥裂即上水灌之禾心宿水既去燥时免其湿酿渍入新水又助润滋清气矣养苗至此除草已尽物不能再假力不可再加然意外之虞尚不保其无也】衞生固难成功亦不易华而欲实风雨不作时将获矣燥则多损浸以成腐【此言养之系于人而成之系于天也稻花必在日色中始放雨久则闭其窍而不花风烈则损其花而不实二者皆秕谷之患也及其成谷将获土太燥则米粒干损水多而过浸则斑黑成腐二者又皆毁成之病也】故可贵之物不产非时不安非类欲其至足以遂斯民之天而农也如之何不力
　　农器彚考【附】
　　易系辞斲木爲耜揉木爲耒耒耨之利以敎天下又断木爲杵掘地爲臼臼杵之利万民以济
　　礼记月令季冬之月命农修耒耜具田器
　　周礼考工记车人爲耒庛长尺有一寸中直者三尺有三寸上句者二尺有二寸
　　注庛读爲棘刺之刺耒下前曲接耜疏庛者耒之面中直谓庛上句下句谓人手执之处
　　自其庛缘其外以至于首以其内六尺有六寸与步相中也
　　注缘外六尺有六寸内六尺应一步之尺数耕者以田器爲度宜疏缘其外者逐曲量之其内者望直量之外有六尺六寸内应一步之尺数人步或大或小恐其不平故以六尺之耒代步量地也
　　尔雅释器斪斸谓之定【注锄属】斫谓之防【注镢也】□谓之疀【注皆古锹插字】
　　管子一农之事必有一耜一铫一鎌一鎒一椎一铚然后成爲农
　　淮南子古者剡耜而耕摩蜃而耨木钩而樵抱甀而汲民劳而利薄后世爲之耒耜耰锄斧柯而樵桔臯而汲民逸而利多
　　方言臿燕之东北朝鲜洌水之间谓之宋魏之间谓之铧或谓之鍏江淮南楚之间谓之臿沅湘之间谓之畚赵魏之间谓之喿【字亦作鍫】东齐谓之梩【江东又呼鍫刃爲鐅】杷【无齿曰朳】宋魏之间谓之渠拏【今江东亦然】或谓之渠疏佥【今连架所以打谷者】宋魏之间谓之摄殳或谓之度自关而西谓之棓或谓之柫齐楚江淮之间谓之柍或谓之桲刈钩江淮陈楚之间谓之鉊或谓之鐹自关而西或谓之钩或谓之鎌或谓之锲箩所以注斛【盛米谷写斛中者也】陈魏宋楚之间谓之防【今江东亦然】自关而西谓之注箕炊防谓之缩【漉米防也】或谓之或谓之防【江东呼淅签】碓机陈魏宋楚自关而东谓之梴硙或谓之防【即磨也】
　　释名斧甫也甫始也凡将制器始用斧伐木已乃制之也鎌廉也体廉薄也其所刈稍稍取之又似廉者也椎推也耒亦椎也凿有所穿凿也耜似也似齿之断物也犁利也利则发土絶草根也檀坦也摩之使坦然平也锄助也去秽助苗长也齐人谓其柄曰橿橿然正直也头曰鹤似鹤头也枷加也加杖于柄头以挝穗而出其谷也或曰罗枷三杖而用之也或曰丫丫杖转于头故以名之也锸插也插地起土也或曰销销削也能有所穿削也或曰铧铧刳地爲坎也其板曰叶象木叶也杷播也所以播除物也柫拨也拨使聚也鎒以锄耨禾也鑮亦锄类也鑮迫也沟也旣割去垄上草又辟其土以壅苗根使垄下爲沟受水潦也鉪杀也言杀草也铚获黍铁也铚铚断穗声也钃诛也以诛除物根株也耒耜经陆龟蒙曰耒耜农书之言也民之习通谓之犁冶金而爲之者曰犁镵曰犂壁斲木而爲之者曰犂底曰压镵曰防頟曰犂箭曰犂辕曰犂梢曰犂评曰犂建曰犂槃木与金凡十有一事耕之土曰墢墢犹块也起其墢者镵也覆其墢者壁也草之生必布于墢不覆之则无以絶其本根故镵引而居下壁偃而居上镵表上利壁形下圆负镵者曰底底初实于镵中工谓之鼈肉底之次曰压镵背有二孔系于压镵之两旁镵之次曰防頟言其可以扞其壁也皆貤然相戴自防頟达于犂底纵而贯之曰箭前如桯而樛者曰辕后如枘而乔者曰梢辕有越加箭可弛张焉辕之上又有如槽形亦如箭焉刻爲级前高而后卑所以进退曰评进之则箭下入土也深退之则箭上入土也浅以其上下类激射故曰箭以其浅深类可否故曰评评之上曲而衡之者曰建建犍也所以柅其辕与评无是则二物跃而出箭不能止横于辕之前末曰槃言可转也左右系以樫乎轭也辕之后末曰梢中在手所以执耕者也辕取车之胷梢取舟之尾止乎此乎镵长一尺四寸广六寸壁广长皆尺微椭底长四尺广四寸评底过压镵二尺策頟减压镵四寸广狭与底同箭高三尺评尺有三寸槃增评尺七焉建惟称辕修九尺梢得其半辕至梢中间掩四尺犂之终始丈有二耕而后有爬渠疎之义也散拨去芟者也爬而后有礰礋焉有磟碡焉自爬至礰礋皆有齿磟碡觚棱而已咸以木爲之坚而重者良江东之田器尽于是






　　钦定授时通考卷三十一
　　钦定四库全书
　　钦定授时通考卷三十二
　　功作
　　垦耕
　　诗小雅畇畇原隰曾孙田之
　　传畇畇垦辟貌疏孔頴达曰垦耕其地辟除其草莱以成柔田也
　　周颂骏发尔私终三十里亦服尔耕十千维耦
　　笺骏疾也发伐也亦大服事也使民疾耕发其私田竟三十里者一部一吏主之于是民大事耕其私田万耦同时举也
　　礼记月令季夏之月土润溽暑大雨时行烧薙行水利以杀草如以热汤
　　注薙谓迫也芟草也此谓欲稼莱地先薙其草草干烧之至此大雨流水潦畜于其中则草死不复生而地美可稼也
　　周礼地官稻人以涉其芟作田
