<!-- { "loadSidebar": true } -->
　　皇上爱养民生兴修水利之至意可也
　　怡贤亲王敬陈京东水利疏【臣】等歴看京东之水若北
　　河若蓟若浭以及永平之栾河皆经流之最大者白河为漕运要津农田之蓄泄不与焉然河西数十里内止有凤河一道别无行水之沟亦无潴水之泽一有雨潦不但田庐弥漫即运河堤岸亦宛在水中查凉水河源自京城西南由南苑出仁桥至张家湾入运请于髙各庄开河分流循凤河故道疏濬由大河头入仍于分流之处各建一闸以时啓闭庶积潦有归且可沾溉田畴矣运河之东则香河其下为宝坻沿河堤岸坍颓应饬修筑并于牛牧屯以上斜筑长堤以障东溢再通州烟郊以南之水皆滙于窝头分为二股一股南入运河一股东流经香河县之吴村滙于百家湾入七里屯达于宝坻查七里屯以上大半淤塞地皆沙卤难以开凿若将南流一股疏通深畅则经流归于运河又夏店之箭杆河经香河入宝坻之沟头河漫流入淀应从沟头疏濬会七里屯之水达于大河水有攸归农田亦有利焉宝坻西北接壤蓟州蓟州运河自三台营会诸山之水东南至宝邑会白龙港又南经玉田丰润合浭水达海河身深濶源逺流长弃之则害用之则利请先筑河堤务须髙厚然后于下仓以南建石桥空下闸水升注两岸以资灌溉多开沟浍自近而逺纵横贯注用之不乏矣浭水发源迁安之泉庄委折蛇行土人有三湾六曲之称河道狭而堤堰卑东决则淹丰润西决则淹玉田应于刘歆庄王木匠庄各开直河一道旧流亦无令壅塞俾得两处分泻可无冲决之患至沿河一带建闸开渠数十里内无非沃壤土人动言浭水湍急为患不知败稼之洪涛即长稼之膏泽现在近河居民引流种菜千畦百陇在在皆然曾未见利于圃而不利于农者也玉田本属稻乡蓝泉河出蓝山西南流入蓟运夹河潴水为湖伏秋水发一望弥漫应将河身疏通深广束以堤防西北另开小河一道引水入河下流使湖无泛滥而河得安澜仍于曲河头建闸开沟引水绕东湖而南湖内外田地均沾灌溉再于湖心最下之处圩为水柜以济泉水之不足其利可以万全又泉河发源小泉山东流会孟家泉暖泉达于蓟运河现在引流种稻所当搜涤泉源多方宣布以广水利者也丰润负山带水涌地成泉疏流导河随取而足如城东之天宫寺牛鹿山铁城坎以及沿河沮洳之处可种稻田数百畆多至千余亩而止县南接连大泊一带平畴万顷土膏滋润内有王家河防河龙堂湾泥河共四道春夏不涸而田畴不沾其利为可惜也应请涤其源疏其流坝以壅之堤以蓄之东北引陡河为大渠横贯四河中间多开沟洫潆洄宣布数十里内取之左右皆逢其源而泊内多可耕之田矣陡河自滦州之馆山东流绕县境而南旁河村庄曰上稻地下稻地南曰官渠葢昔年圩田种稻之地遗趾尚存若沿河坚筑隄防多设坝闸以时蓄泄疆理一循旧迹不劳区画而两岸良田不可数计至板桥狼窝铺等处东连榛子镇一带流泉大槩入滦州境滦河汹涌滂沛推壅沙石既不可束以隄防亦难以资灌溉然各属支流借以滙归故少涨溢之患而涓沥皆农田之资滦州近城之别故河淤塞漫流数十年于兹若照旧疏濬不惟城闉不受侵囓而西南负郭之田皆收浸润之利城南则有龙溪出五子山东即清河之源城西则有沂河经芹菜山南折而东又转而南二河之间地势平衍土冈环之东南一望无际皆可播流而溉也西南则游观庄之靳家黄坨河引泉可田南则稻河吴家龙堂等处引河可田西北则自沙河驿之东榛子镇之西龙溪黄崖暖会于牤牛河经双桥而围山瀑水入之流清而驶地平而润沿岸一带建坝开沟无处非水耕火耨之地矣滦州之北为迁安城北徐流营涌出五泉合流入桃林河又三里桥涌泉流出滦河蚕姑庙泉河与滦河相接龙王庙之泉头流为三里河经十里桥而南夹河皆可田黄山之麓一湛然西入石渠即浭河自出自泉庄至新集地与水平播之可种稻田百余顷卢龙县北之燕河营涌泉成河及营东五泉漫溢四出至张家庄一带皆可挹取为树艺之利京东土壤膏腴甲于天下【臣】等勘过情形大槩如此惟是工程浩大地方辽濶随宜酌量容有变通之处统俟工完彚齐送册
　　慕天顔请浚孟河白茆河疏【臣】前疏请浚白茆港孟渎河福山港三丈浦黄四港申港包港安港西港七丫等处葢既鉴上年之竒旱预料今年之大涝从长筹画实非泛言虽部议未邀即允然闗切地方民事岂容缓图【臣】再四筹画先择其不易而费简者若七丫一带业已劝民濬涤淤沙通崇明之运道福山港三丈浦道里民自愿分役疏通再如黄四申包安西等港另行酌量缓急多方设法次第兴举外惟是常熟之白茆港系苏常诸水东北出江第一要河自明季失修湮塞成陆旱则潮汐不通涝则宣泄无路若此港一通不惟常熟水旱无虞即昆山长洲太仓无锡江隂无不共沾其利又武进之孟渎河系常镇诸水归江要道凡髙溧西北诸水竞趋东南则流注于宜兴金坛更转泄于丹阳武进惟借孟河一口出江今亦年久失修河身壅积武进以西丹阳以东宜兴金坛以北诸水归江阻道于是水旱并灾人力难施矣此两河者蓄泄之利等于刘淞淤塞之形亦不亚于刘淞今刘淞疏通苏松常资其益者甚钜白茆孟河淤塞苏常镇被其害者亦复不小此【臣】身在地方目击亲切日夜筹画而不敢忽者也是以分委道员细加察勘据各该道请照刘淞事例先动正帑济工不惟水利克修现在望赈饥民得以赴工趁食不设赈而民已全活数善备焉
　　总漕桑格等覆勘疏【臣】等会勘得下河各州县地方歴被水灾皆縁上源受水之处甚多而泄水入海之处甚少兼之各邑通水故道俱多淤淀以致泛滥横溢成此积水之患也今欲救此灾黎舍开浚故道多分水势之法别无善防是以前疏内议修芒稻河者欲分髙邮邵伯两湖之水入江使不至下河也议挑曹家湾杨家绊七节桥者系开通髙邮邵伯两湖淤塞之水路使通芒稻河于下江也议挑车儿埠之滔子河者欲使泰州所受之水由苦水洋入海也议挑涧河者欲分运河之水流于涧河由射阳湖下海使不至髙邮也议挑海陵溪者欲使髙邮所受之水通冈门下海也议挑车路白涂海沟三河者欲使兴化所受之水由丁溪草堰白驹入海也议挑鰕须二沟戛梁河并朦胧西首淤塞之射阳湖者欲使髙宝兴泰盐山等处之水俱由庙湾下海此海口为下河最洼最寛之地泄各处上流之水尤为宣畅也今【臣】细加覆勘与前无异目今水势汪洋民间被淹田地多未涸出者皆由水道淀塞不通之故若使挑濬之工一举水循故道下流归海田地自然涸出实为大有益于生民


　　钦定授时通考卷十八
　　钦定四库全书
　　钦定授时通考卷十九
　　谷种
　　彚考
　　诗豳风黍稷重穋禾麻菽麦
　　正义曰苗生既秀谓之禾种植诸谷名为稼禾稼者苗干之名又曰郑司农云先种后熟谓之重后种先熟谓之穋又曰禾稼禾麻再言禾者以禾是大名也非徒黍稷重穋四种而已其余稻秫蓏粱之辈皆名为禾麻与菽麦则无禾称故于麻麦之上更言禾字以总诸禾也朱子集传禾者谷连藁秸之总名禾之秀实而在野曰稼
　　大雅诞降嘉种
　　传天降嘉种笺云天应尧之显后稷故为之下嘉种疏曰后稷善能于稼穑上天乃下善谷之种与之正义曰降者从上之辞故知降嘉种者是天降嘉种也朱子集传降降是种于民也书曰稷降播种是也
　　鲁颂黍稷重穋稙穉菽麦奄有下国俾民稼穑有稷有黍有稻有秬
　　注先种曰稙后种曰穉大全孔氏曰重穋稙穉生熟早晚之异称非谷名
　　周礼天官太宰以九职任万民一曰三农生九谷注郑司农云九谷黍稷秫稻麻大小豆大小麦谓九谷无秫大麦而有粱苽疏谓九谷无秫大麦而有粱苽者以秫亦异与稷黏疎为异故去之大麦所用处少故亦去之必知有粟苽者下食医云凡膳食之宜有犬宜粱鱼宜苽故知有粱苽也且前七谷之中依月令麦属东方黍属南方麻属西方豆属北方稷属中央故知有黍稷麻豆麦稻与小豆所用处多故知有稻有小豆也必知有大豆者生民诗云艺之荏菽荏菽大豆后稷之所植故知有大豆也
　　又疾医以五谷五药养其病
　　注五谷麻黍稷麦豆也疏此依月令五方之数
　　又膳夫凡王之馈食用六谷
　　注六谷稌黍稷粱麦苽苽雕胡也
　　孟子五谷者种之美者也
　　管子凡五谷者万物之主也谷贵则万物必贱谷贱则万物必贵两者为敌则不俱平故人君御谷物之秩相胜而操事于其不平之间
　　又五谷者民之司命也
　　范子计然曰五谷者万民之命国之重寳也
　　汉书食货志种谷必杂五谷以备灾害田中不得有木又董仲舒説上曰春秋他谷不书至于麦禾不成则书之以此见圣人于五谷最重麦与禾也
　　说文谷续也百谷之总名禾嘉谷也以二月而种八月始熟得时之中故谓之禾禾木也木王而生従木従省象其穂
　　又禾之秀实为稼根节为禾
　　广雅释草粢稻其穂谓之禾
　　小尔雅广物藁谓之秆秆谓之刍生曰谷谓之粒菜谓之蔬禾穂谓之颖
　　格物总论谷种之美者也其为种也不一考之前载有言三谷者粱稻菽是也有言五谷者麻黍稷麦菽是也有言六谷者稻黍稷粱麦苽是也有言九谷者稷秫黍稻麻大小豆大小麦是也有言百谷者又包举三谷各二十种者为六十蔬果之实助谷各有二十是也葢人食之则饱不再食则饥未有不资以为生也然不种则不生不时则不获故古者重谷而务农焉种以时而生以时耕以时而获以时苗而秀秀而实昔春而种者子粒耳秋而收者万颗也昔春而入土者升斗耳秋而登场者仓箱也国与民俱足独不在此乎故圣王必贵五谷而贱金玊
　　杨泉物理论粱者黍稷之总名稻者溉种之总名菽者众豆之总名三谷各二十种为六十蔬果之实助谷各二十凡为百谷故诗曰播厥百谷谷者众种之大名也农桑辑要谷名考五谷禾麻菽麦豆也周礼注又以麻黍稷麦豆为五谷
　　嘉禾瑞谷瑞麦
　　礼含文嘉神农就田作耨天应以嘉谷
　　山海经帝之下都昆仑之墟有木禾郭璞曰谷类也后魏地形志羊头山下神农泉北有谷闗即神农得嘉谷处
　　尚书序唐叔得禾异同颖献诸天子王命唐叔归周公于东作归禾
　　传亩垄颖穂也禾各生一垄而合为一穂异亩同颖天下和同之象
　　又周公既得命禾旅天子之命作嘉禾
　　传天下和同政之善者故周公作书以善禾名篇告天下正义曰嘉训善也言此禾之善故以善禾名篇后世同颖之禾遂名为嘉禾由此也
　　白虎通成王时有三苗异亩而生同为一穟大防盈车长防充箱民有得而上之者成王访周公而问之公曰三苗为一穟天下当和为一乎果有越裳氏重译而来献白雉
　　古今注汉和帝元年嘉禾生济阴城阳一茎九穂安帝延光二年六月九真言嘉禾生百十六本七百六十八穂
　　尔雅注汉和帝时任城生黒黍或三四实实二米得黍三斛八斗
　　呉志黄龙三年夏由拳野稻自生改禾兴县冬十月会稽南始平言嘉禾生十二月改元嘉禾
　　晋起居注武帝元帝世嘉禾三生其茎七穂
　　魏书灵徴志太祖天兴二年七月获嘉禾于平城县异茎同颖八月广甯送嘉禾一茎十一穂平城南十里郊嘉禾一茎九穂告于宗庙
　　又世祖神防二年七月嘉禾生于魏郡安阳县三本同颖
