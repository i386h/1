<!-- { "loadSidebar": true } -->
　　又得时之禾长稠而穗大本而茎杀蔬穖而穗大其粟圆而薄糠其米多沃而食之彊如此者不风先时者茎叶带芒以短衡穗矩而芳夺秮米而不香后时者茎叶带芒而末衡穗阅而青零多粃而不满得时之黍芒茎而徼下穗芒以长搏米而薄糠舂之易而食之不噮而香如此者不饴先时者大本而华茎杀而不遂叶藁短穗后时者小茎而麻长短穗而厚糠小米钳而不香得时之稻大本而茎葆长秱疏穖穗如马尾大粒无芒搏米而薄糠舂之易而食之香如此者不益先时者大本而茎叶格对短秱短穗多粃厚糠薄米多芒后时者纤茎而不滋厚糠多粃辟米不得恃定熟印夭而死得时之麻必芒以长疎节而色阳小本而茎坚厚枲以均后熟多荣日夜分复生如此者不蝗得时之菽长而短足其美二七以为族多枝数节竞叶蕃食大菽则圎小菽则搏以芳称之重食之息以香如此者不虫先时者必长以蔓浮叶疏节小英不实后时者短茎疏节本虚不实得时之麦秱长而茎黒称之重食之致香以息使人肌泽且有力如此者不蚼蛆先时者暑雨未至朋动蚼蛆而多疾其次羊以节后时者弱苗而穗苍狼薄色而美芒是故得时之稼兴失时之稼约茎相若称之得时者重粟之多量粟相若而舂之得时者多米量米相若而食之得时者忍饥是故得时之稼其臭香其味甘其气章百日食之耳目聪明心意叡智四衞变彊气不入身无苛殃黄帝曰四时之不正也正五谷而已矣淮南子摄提格之嵗嵗早水晚旱稻疾蚕不登菽麦昌民食四升单阏之嵗嵗和稻菽麦蚕昌民食五升执除之嵗嵗早旱晚水小饥蚕闭麦熟民食三升大荒落之嵗蚕小登麦昌菽疾民食二升敦牂之嵗嵗大旱蚕登稻疾菽麦昌禾不为民食二升协洽之嵗蚕登稻昌菽麦不为民食三升涒滩之嵗嵗和小雨行蚕登菽麦昌民食三升作鄂之嵗蚕不登菽麦不为禾虫民食五升阉茂之嵗嵗小饥蚕不登麦不为菽昌民食七升大渊献之嵗大饥蚕开菽麦不为禾虫民食三升困敦之嵗嵗大雾起大水出蚕稻麦昌民食三升赤奋若之嵗早水蚕不出稻疾菽不为麦昌民食一升
　　又仲春始出仲秋始内昏张中则务种谷大火中则种黍菽虚中则种宿麦昴中则収敛蓄积
　　晋书艺文志炎帝分八节以始农功
　　汜胜之书耕之本在于趣时和土务粪泽早锄获春冻解地气始通土一和解夏至天气始暑隂气始盛土复解夏至后九十日昼夜分天地气和以此时耕田一而当五名曰膏泽皆得时功
　　陈旉农书四时八节之行气有盈缩踦赢之度五运六气所主隂阳消长有太过不及之差其道甚微其效甚着盖万物因时受气因气发生其或气至而时未至或时至而气未至则造化发生之理因之也若仲冬而梅李实季秋之月而昆虫不蛰藏类可见矣隂阳一有愆忒则四序乱而不能生成万物寒暑一失代谢即节差而不能运转一气传曰不先时而起不后时而缩故农事必知天地时宜则生之蓄之长之育之成之熟之无不遂矣由庚万物得其道崇丘万物得极其高大由仪万物之生各得其宜者谓天地之间物物皆顺其理也故尧命羲和厯象日月星辰以钦授民时俾咸知东作南讹西成朔易之稽之天文则星鸟星火星虚星昴于是乎审矣验之物理则鸟兽孳尾希革毛毨氄毛亦以详矣而厥民析因夷隩可得而稽仿之也大则取象于天地无乖升降之机明则取法乎日星不乱经营之度定之以时应之以数此钦天勤民防意岂率然哉其所以时和嵗丰良由此也今人雷同以建寅之月朔为始春建已之月朔为首夏殊不知隂阳有消长气有盈缩冒昩以作事其克有成耶设或有成亦幸而已圣王之涖事物皆设官分职以掌之各置其官师以敎导之农师之职其可已耶春秋之时法度并废宜凶荒荐至乃书有年书大有年葢幸而书之抑见天道有常而人自愆忒也诗称丰年穰穰其崇如墉其比如栉以言其得法度时宜故丰登有常也洪范九畴彞伦攸叙则百谷用成彞伦攸斁则百谷用不成然则顺天地时利之宜识隂阳消长之理则百谷之成斯可必矣古先哲王所以颁朔明时者匪直大一统也将使斯民知谨时令乐事赴功也故农事以先知备豫为善

<子部,农家类,钦定授时通考,卷一>








　　农桑通诀舜在璿玑玉衡以齐七政説者以为天文器后世言天之家如洛下闳鲜于妄人辈述其遗制营之度之而作浑天仪厯家推步无越此器然而未有圗也葢二十八宿周天之度十二辰日月之防二十四气之推移七十二候之迁变如环之循如轮之转农桑之节以此占之四时各有其务十二月各有其宜先时而种则失之太早而不生后时而蓺则失之太晚而不成故曰虽有智者不能冬种而春収此圗之作以交立春节为正月交立夏节为四月交立秋节为七月交立冬节为十月北斗旋于中以为准则每嵗立春斗杓建于寅方日月防于营室东井昏见于牛建星辰正于南由此以往积十日而为旬积三旬而为月积三月而为时积四时而成嵗一嵗之中月建相次周而复始气推迁与日厯相为体用所以授民时而节农事即谓用天之道也夫授时厯每嵗一新时圗常行不易非厯无以起圗非圗无以行厯表里相参转运而无停浑天之仪粲然具在是矣然按月农时特取天地南北之中气立作标准以示中道非胶柱鼓瑟之谓若夫逺近寒暖之渐殊正开常变之或异又当推测晷度斟酌先后庶防人与天合物乘气至则养之节不至差谬此又图之体用余致也不可不知务农之家当家置一本攷厯推圗以定种蓻如指诸掌故亦名曰授时指掌活法之图


<子部,农家类,钦定授时通考,卷一>








