<!-- { "loadSidebar": true } -->
　　栁易生之木也性柔脆北土最多枝条长软叶青而狭长其长条数尺或丈余下垂者名垂栁木理最细腻陈藏器曰江东人通名杨栁北人都不言杨杨树枝叶短栁树枝叶长李时珍曰杨枝硬而起故谓之杨栁枝弱而垂流故谓之栁葢一物二种也栁至春晚叶长成花花中结细子如粟米大细扁而黑上带白絮如绒名栁絮又名栁绒随风飞舞着毛衣即生虫入池沼隔宿化为浮萍乂慿栁可以为楯车辋杂材及椀陶朱公书凡种栁千树则足柴十年以后髠一树得一载嵗髠二百树五年一周
　　齐民要术种栁正月二月中取弱栁枝大如臂长一尺半烧下头二三寸埋之令没常足水以浇之必数条俱生留一根茂者【余皆所法】别竪一柱以为依生每一尺以长绳柱栏之【若不栏必为风所摧不能自立】一年中即高一丈余其旁生枝叶即搯去令直耸上高下任人取足便搯去正心即四散下垂婀娜可爱【若不搯心则枝不四散或邪或曲生亦不佳也】六七月中取春生少枝种则长倍疾【少枝叶青气壮故长疾也】下田停水之处不得五谷者可以种栁八九月中水尽燥湿得所时急耕则钃楱之至明年四月又耕熟勿令有块即作塲垄一亩三垄一垄之中逆顺各一到塲中寛狭正似葱垄従五月初尽七月末每天雨时即触雨折取春生少枝长疾三嵗成椽比于余木虽防脆亦足堪事一亩二千六百六十根三十亩六万四千八百根根直八钱合収钱五十一万八千四百文百树得柴一载合柴六百四十八载直钱一百文柴合収钱六万四千八百文都合収钱五十八万三千二百文嵗种三十亩三年种九十亩嵗卖三十亩终嵗无穷
　　柽栁【附】
　　柽栁尔雅曰柽河栁乃河旁赤茎小杨植生水旁皮正赤如绛枝叶如松一名雨师一名赤柽本草云天将雨柽先起气应之负霜不凋乃木之圣故字従圣一名河栁一名人栁一名三眠栁一名观音栁一名长寿仙人栁干小枝弱叶细如丝一年三次作花花如蓼花穗长二三寸色微红
　　榉栁【附】
　　榉栁一名鬼栁本草云其树高举其木如栁故名尔雅注作柜即孟子所谓栁也多生溪涧侧高大者四五丈合二三人抱其叶似栁非栁似槐非槐郑樵通志云榉乃榆类其实亦如榆钱乡人采其叶为甜茶
　　便民图种栁二月间先将田用粪壅灌戽水耕平以栁须断作三寸许每人一握随田广狭并力一日齐种频以浓粪浇之有草即用小刀剜出田勿令干八月斫起刮去栁皮晒干为器根旁败叶扫浄则不蛀至腊月间将重长小条复斫去长者亦可为器旧根常留
　　箕栁【附】
　　种箕栁法山涧河旁及下田不得五谷之处水尽干时熟耕数遍至春冻释于山陂河坎之旁刈取其栁三寸栽之漫散即劳劳讫引水停之至秋任为簸箕五条一钱嵗収万钱【山栁赤而脆河栁白而韧】

　　杨
　　杨有二种白杨青杨白杨一名高飞一名独摇防带白色高者十余丈性劲直堪为屋材青杨又有二种一种梧桐青杨身直高大一种身矮多岐枝不堪用杨与栁自是二物栁枝长脆叶狭长杨枝短硬叶圆濶北方材木全用杨槐榆栁四种是以人多种之
　　齐民要术种白杨秋耕地熟至正月二月中以犁作垄一垄之中以犂逆顺各一到塲中寛狭各似作葱垄作讫又以锹掘底一坑作小堑斫取白杨枝大如指长三尺者屈着垄中以土压上令两头出土向上直竪二尺一株明年正月中剥去恶枝一亩三垄一垄七百二十株一根两株一亩四千三百二十株三年中为蚕擿【都反】五年任为屋椽十年堪为栋梁以蚕擿为率一根五钱一亩嵗収二万一千六百文【柴又作梁埽住在外】嵗种三十亩三年九十亩一年卖三十亩得钱六十四万八千文周而复始永世无穷比之农夫劳逸万倍去山逺者实宜多种千根以上所求必备
　　博闻録杨栁根下先理大蒜一枚不生虫
　　种树书种水杨须先用木桩钉穴方入杨庶不损皮易长腊月二十四日种杨树不生虫

　　钦定授时通考卷六十七
　　钦定四库全书
　　钦定授时通考卷六十八
　　农余
　　木二
　　女贞【木槿　　槠】
　　乌臼【楂】
　　漆
　　防榈
　　皂荚
　　栀子
　　茱萸
　　枸杞
　　五加

<子部,农家类,钦定授时通考,卷六十八>
　　女贞
　　女贞一名贞木一名蜡树李时珍曰凌冬青翠有贞守之操故以贞女状之近时以放蜡虫故俗名蜡树亦呼为冬青与冬青同名异物盖一类二种也皆因子自生最易长女贞叶厚而柔长面青背淡长者四五寸甚茂盛五月开细花青白色花甚繁九月实成似牛李子累累满树生青熟紫木肌白腻冬青又名水冬青或称细叶冬青树似枸骨子而极茂盛身大合抱髙丈许木理白细而坚重有文叶似栌子树叶而小又似椿叶微窄而头颇圆光润堪染绯其嫩芽煠熟水浸去苦味淘净五味调之可食五月开白花结子如豆红色放子收蜡皆同【农政全书曰唐宋以前浇烛所用白蜡皆蜜蜡也此虫白蜡自元以来人始知之今则为日用物矣四川湖广滇南闽岭呉越东南诸郡有之以川滇衡永产者为胜】
　　便民图腊月下种来春发芽次年三月移栽长七月许可放蜡虫栽贞女畧如栽桑法纵横相去一丈上下则树大力厚须粪壅极肥嵗耕地一再过有草便锄之令枝条壮盛即多蜡也
　　宋氏杂部冬青子可种堪入酒至长盛时五月养以蜡子七月收蜡不宜尽采留迨来年四月又得生子取养蜡晒干以越布防于甑口置蜡布上置器甑中釡内水沸蜡遂镕下入器凝则坚白而为烛材其滓盛之以绢囊复投于热油中则蜡尽油遂可为烛凡养蜡子经三年停亦三年水冬青叶细利于养蜡子
　　又巴蜀撷其子渍淅米水中十余日捣去肤种之蜡生则近跗伐去发肄再养蜡养一年停一年采蜡必伐木无老榦
　　本草纲目蜡蛊大如虮虱芒种后延縁树枝食汁吐涎粘于嫩茎化为白脂乃结成蜡状如凝霜处暑后剥取谓之蜡渣过白露则粘住难刮矣其渣炼化滤净或甑中蒸化下器中待凝成块即为蜡也其虫微时白色作蜡及老则赤黑色乃结苞于树枝初若黍米大入春渐长大如鸡头子紫赤色累累抱枝宛若树之结实也盖虫将遗卵作房正如雀瓮蛸之类尔俗呼呼为蜡种亦曰蜡子子内皆白卵如细虮一包数百次年立夏日摘下以箬叶包之分系各树芒种后苞拆卵花虫乃延出叶底复上树作蜡也树下要洁净防蚁食其虫【徐光啓曰女贞之为白蜡胜国以前畧无纪载今则遍东南诸省皆有之向尝疑焉以为古人著书未暇逺徴遐僻耳非米昔无今有也然见婺州人言彼中放蜡不过二十年吴兴人言不过十许年即余邑五年前亦无人知此自余庚戌营先陇始树女贞数百本拟作蜡近年来村中亦多自生蜡虫顷寄子半用吴兴子半用土子土人言土子为胜则昔无今有理亦有之事固非目前所见遽可悬断也】
　　本草彚编虫白蜡与蜜蜡之白者不同乃小虫所作其虫食冬青树汁久而化为白脂粘敷树枝人谓虫矢着树而然非也至秋刮取以水煮溶滤置冷水中则凝聚成块矣碎之文理如白石膏而莹澈人以和油浇烛大胜蜜蜡也【徐光啓曰虫白蜡纯用作烛胜他烛十倍若以和他油不过百分之一其烛亦不淋故为用颇广多植无害】
　　农政全书女贞收蜡有二种有自生者有寄子者自生者初时不知虫何来忽遍树生白花【枝上生脂如霜雪人谓之花】取用炼蜡明年复生虫子向后恒自传生若不晓寄放树枯则已若解放者传穷无穷也寄子者取他树之子寄此树之上其法或连年或停年或就树或伐条若树盛者连年就树寄之俟有衰顿即斟酌停年以休其力培壅滋茂仍复寄放即宋氏杂部所谓养一年停一年者也伐条者取树栽径寸以上者种之俟盛长寄子生蜡即离根三四尺截去枝榦收蜡随手下壅冬月再壅明年旁长新枝芽蘖以后恒择去繁冗令直达又明年亦复修理恒加培壅第三年可放蜡子四年再放五年复放迨收蜡仍剪去枝如是更代无穷此所谓经三年停三年者也凡寄子皆于立夏前三日内从树上连枝剪下去余枝独留寸许令子抱木或三四颗乃至十余颗作一簇或单颗亦连枝剪之剪讫用稻谷浸水半日许洒取水剥下虫颗浸水中一刻许取起用竹箬虚包之大者三四颗小者六七颗作一苞韧草束之置洁净瓮中若隂雨顿瓮中可数日天热其子多迸出宜速寄之寄法取箬包剪去角作孔如小豆大仍用草系之树枝间其子多少视枝小大斟酌之枝大如指者可寄枝大细榦太粗者勿寄也寄后数日间鸟来啄箬包攫取子勤驱之渐渐暖虫渐出包先縁树上下行若树根有草即附草不复上矣故树下须芟刈极净也更数日复下至枝条啮皮入咂食其脂液因作花约畧虫出尽即取下包视有余子并作包别寄他树秋分后捡看花老嫩若太嫩不成蜡太老不成蜡不可剥矣剥时或就树或剪枝俱先洒水润之则易落乘雨后或侵晨带露华采之尤便次取蜡花投沸汤中镕化稍冷取起水面蜡再煎再取滓沈锅底勺去之若蜡未净再依前法煎澄之既净乗热投入绳套子冷牵绳起之成蜡堵也又浸谷水渍蜡子剥下包之此是婺州法吴兴人但于立夏剪子到小满前三日连旧枝作苞寄之亦生蜡擕李及吾邑有自生之子不烦寄放亦生蜡可见传生之物气足为上若吾乡传有土子不论节气但俟其气足欲迸时速剪下寄之可也
　　又立夏前二日剪子此是常法但浙东气暖从他方鬻子还恐虫迸出故以此为期若吴兴在北吾邑又在吴兴北则吾乡往吴兴及浙东买子者宜立夏后剪小满前后寄也若浙东从吾乡鬻子仍须立夏前剪去耳吾乡以北愈寒寄宜愈迟依此消息之
　　又蜡子若本地所无传贸他方者可行千里如浙中独金华业此最盛而鬻子于绍兴台州湖州川中独南部西充嘉定最盛而鬻子于潼川其间相去各数百里盖蜡子在立夏前气已足可剪小满前虽未出可寄耳亦须疾行迟则虫先期出不及寄折损多矣谚云走马贩蜡谓此若依前法先作包置器中虫出不离箬包中尚可迟二三日寄也
　　又或云树生花即无子生子即无花此间有之不尽然也大槩多生子并生者但欲留种不宜早收花絶不可见至春中方着枝如螺靥入夏顿长则花与子不相见耳子盛长时有膏如饧蜜去之即子枯
　　又冬青树凋枯以猪粪壅之即茂或云以猪溺灌之
　　木槿【附】
　　水槿叶似女贞而邉有锯齿五叶攒生不花李时珍所谓女蜡树必此也蜀中又有一种揷蜡叶似菊尤易生揷之一年便可寄子三四年大如酒杯口即衰坏须更揷矣此与水槿异种水槿虽扞揷易生却难大又蜀中蜡子生女贞树上少生揷蜡树上者多故当以蜀种为胜
　　本草纲目李时珍曰有水蜡树叶微似榆亦可放虫生蜡
　　宋氏杂部水槿细叶小黄花又名水椐腊月斩其条而揷之易成大木材可为器宜养蜡子以取蜡
　　槠【附】
　　槠子处处山谷有之其木大者数抱髙二三丈叶长大如栗叶稍尖而厚坚光泽锯齿峭小凌冬不凋三四月开白花成穗如桑花结实大如槲子外有小包霜后包裂子坠子圆褐而有尖大如菩提子内仁如杏仁生食苦涩煮炒乃带甘亦可磨粉甜槠子粒小木文细白俗名面槠苦槠子粒大木粗赤文俗名血槠其色黒因名防槠
　　山海经前山其木多槠
　　注槠子似柞子可食冬月采之木作屋柱难腐
