<!-- { "loadSidebar": true } -->
　　天工开物凡菽种类之多与稻黍相等播种收获之期四季相承果腹之功在人日用盖与饮食相终始　一种大豆有黑黄两色下种不出清明前后黄者有五月黄六月爆冬黄三种五月黄收粒少而冬黄必倍之黑者刻期八月收凡大豆视土地肥硗耨草勤怠雨露足悭分收入多少凡爲豉爲醤爲腐皆大豆中取质焉江南又有高脚黄六月刈早稻方再种九十月收获江西吉郡种法甚妙其刈稻田竟不耕垦每禾藁头中拈豆三四粒以指扱之其藁凝露水以滋豆豆性充发复浸烂藁根以滋已生苗之后遇无雨亢干则汲水一升以灌之一灌之后再耨之余收获甚多凡大豆入土未出芽时防鸠雀害敺之惟人　一种绿豆圆小如珠绿豆必小暑方种未及小暑而种则其苗蔓延数尺结荚甚稀若过期至于处暑则随时开花结荚颗粒亦少豆种亦有二一曰摘緑荚先老者先摘人逐日而取之一曰拔绿则至期老足竟亩拔起也凡绿豆磨澄晒干爲粉荡片搓索食家珍贵做粉溲浆灌田甚肥凡已刈稻田夏秋种緑豆必长接斧柄击碎土块发生乃多凡种绿豆一日之内遇大雨扳土则不复生既生之后防雨水浸疏沟浍以泄之凡耕绿豆及大豆田地耒耜欲浅不宜深入盖豆质根短而苗直耕土既深土块曲压则不生者半矣深耕二字不可施之菽类此先农之所未发者　一种豌豆此豆有黑斑防形圆同绿豆而大则过之其种十月下来年五月收凡树木叶迟者其下亦可种　一种蚕豆其荚似蚕形豆粒大于大豆八月下种来年四月收两浙桑树之下遍环种之盖凡物树叶遮露则不生此豆与豌豆树叶茂时彼已结荚而成实矣襄汉上流此豆甚多而贱果腹之功不啻黍稷也　一种小豆赤小豆入药有奇功白小豆【一名饭豆】当飡助嘉谷夏至下种九月收获种盛江淮之间　一种稆豆此豆古者野生田间今则北土盛种成粉荡皮可敌绿豆燕京负贩者终朝呼稆豆皮则其产必多矣　一种白藊豆乃沿篱蔓生者一名蛾眉豆其他豇豆虎斑豆刀豆与大豆中分青皮褐色之类间繁一方者犹不能尽述皆充蔬代谷以粒烝民者

<子部,农家类,钦定授时通考,卷二十七>
　　齐民要术大豆尔雅曰戎菽谓之荏菽孙炎注曰戎菽大菽也张揖广雅曰大豆菽也小豆荅也豍豆豌豆留豆也胡豆防豆也广志曰种小豆一岁三熟椠甘白豆粗大可食刺豆亦可食秬豆苗似小豆紫花可爲面生朱提建宁大豆有黄落豆有御豆其豆角长有场豆叶可食胡豆有青有黄者本草经云张骞使外国得胡豆今世大豆有黑白二种及长稍牛践之名小豆有绿赤白三种黄髙丽豆黑高丽豆燕豆豍豆大豆类也豌豆豇豆防豆小豆类也
　　杂隂阳书大豆生于槐九十日秀秀后七十日熟豆生于申壮于子长于壬老于丑死于寅恶于甲乙忌于卯午丙丁
　　农政全书王桢曰大豆之黑者食而充饥可备凶年丰年可备牛马料食黄豆可作豆腐可作醤料白豆粥饭皆可拌食白黑黄三豆色异而用别皆济世之谷也又种大豆锄成行垄舂穴下种早者二月种四月可食名曰梅豆豆皆三四月种地不宜肥有草则削去种黑豆三四月间种其豆亦可作醤及马料
　　本草纲目李时珍曰豆菽皆荚谷之总称也篆文菽象荚生附茎下垂之形豆象子在荚中之形广雅云大豆菽也小豆荅也
　　又别録曰大豆生太山平泽九月采之苏颂曰今处处种之黑白二种入药用黑者小者爲雄用之尤佳寇宗奭曰大豆有緑褐黑三种有大小两类大者出江浙湖南湖北小者生他处入药力更佳又可硙爲腐食李时珍曰大豆有黑白黄褐青斑数色黑者名乌豆可入药及充食作豉黄者可作腐榨油造醤余但可作腐及炒食而已皆以夏至前后下种苗髙三四尺叶团有尖秋开小白花成丛结荚长寸余经霜乃枯按吕氏春秋云得时之豆长茎短足其荚二七爲族多枝数节大菽则圆小菽则团先时者必长蔓浮叶疏节小荚不实后时者必短茎疏节本虚不实又汜胜之种植书云夏至种豆不用深耕豆花憎见日则黄烂而根焦矣如岁所宜以囊盛豆子平量埋隂地冬至后十五日发取量之最多者种焉盖大豆保岁易得可以备凶年小豆不保岁而难得也
　　又黑大豆气味甘平无毒久服令人身重
　　又陶景曰黑大豆爲蘖牙生五寸长便干之名爲黄卷用之熬过服食所须李时珍曰一法壬癸日以井华水浸大豆候生芽取皮隂干用
　　又李时珍曰大豆有黑青黄白斑数色惟黑者入药而黄白豆炒食作腐造醤榨油盛爲时用不可不知别其性味也
　　又黄大豆气味甘温无毒
　　农政全书黄豆苗今处处有之人家田园中多种苗髙一二尺叶似黑豆叶而大结角比黑豆叶角稍肥大其叶味甘

<子部,农家类,钦定授时通考,卷二十七>
　　杂隂阳书考小豆生于李六十日秀秀后六十日成成后忌与大豆同
　　农政全书赤小豆本草旧云江淮间多种莳今北土亦多有之苗髙一二尺叶似豇豆叶微团开花似豆花微小淡银褐色有腐气故亦呼腐婢结角比緑豆角颇大角之皮角微白带红其豆有赤白黧色三种
　　本草纲目赤小豆李时珍曰按诗云黍稷稻粱禾麻菽麦此即八谷也董仲舒注云菽是大豆有两种小豆名荅有三四种王祯云今之赤豆白豆緑豆防豆皆小豆也此则入药用赤小者也
　　又苏颂曰赤小豆今江淮间多种之寇宗奭曰关西河北汴洛多食之李时珍曰此豆以小而赤黯色者入药其稍大而鲜红淡红色者并不治病俱于夏至后下种苗科高尺许枝叶似豇豆叶微圆峭而小至秋开花似豇豆花而少淡银褐色有腐气结荚长二三寸比緑豆荚稍大皮色微白带红三青二黄时收之可煮可炒可作粥饭馄饨饀并良也
　　又赤小豆气味甘酸平无毒
　　又别録曰腐婢生汉中小豆花也七月采之隂干四十日陶景曰花与实异用故不同品方家不用未解何故有腐婢之名本经不言是小豆花别録乃云未审是否今海边有小树状如巵子茎叶多曲气似腐臭土人呼爲腐婢疗疟有效以酒渍皮服疗心腹疾此当是真此条应入木部也苏恭曰腐婢相承以爲葛花葛花消酒大胜而小豆全无此效当葛花爲真掌禹锡曰按别本云小豆花亦有腐气与葛花同服饮酒不醉与本经治酒病相合陶苏二说并非甄权曰腐婢即赤小豆花也苏颂曰海边小树葛花赤小豆花三物皆有腐婢之名名同物异也寇宗奭曰腐婢既在谷部豆花爲是不必多辨李时珍曰葛花已见本条小豆能利小便治热中下气止渴与腐婢主疗相同其爲豆花无疑但小豆有数种甄氏药性论独指爲赤小豆姑从之
　　又腐婢气味辛平无毒

　　农桑通诀北方唯用緑豆最多农家种之亦广人俱作豆粥豆饭或作饵爲炙或磨而爲粉或作麫材其味甘而不热颇解药毒乃济世之良谷也南方亦间种之农政全书山緑豆生辉县太行山车箱冲山野中苗茎似家緑豆茎微细叶比家緑豆叶狭窄开白花结角亦瘦小其豆黯緑色味甘
　　本草纲目緑豆李时珍曰緑以色名也旧本作菉者非矣
　　又马志曰绿豆圆小者佳粉作饵炙食之良大者名植豆苗子相似亦能下气治霍乱也吴瑞曰有官緑油緑主疗则一李时珍曰緑豆处处种之三四月下种苗髙尺许叶小而有毛至秋开小花荚如赤豆荚粒粗而色鲜者爲官緑皮薄而粉多粒小而色深者爲油緑皮厚而粉少早种者呼爲摘緑可频摘也迟种呼爲拔緑一拔而已北人用之甚广可作豆粥豆饭豆酒煼食麨食磨而爲麫滤取粉可以作饵顿餻荡皮搓索爲食中要物以水浸湿生白芽又爲菜中佳品牛马之食亦多頼之眞济世之良谷也
　　又緑豆气味甘寒无毒

　　本草纲目孟诜曰白豆苗嫩者可作菜食生食亦妙汪頴曰浙东一种味甚胜用以作酱作腐极佳北方水白豆相似而不及也李时珍曰饭豆小豆之白者也亦有土黄色者豆大如緑豆而长四五月种之苗叶似赤小豆而畧尖可食荚亦似小豆一种蓘豆叶如大豆可作饭作腐亦其类也
　　又白豆气味甘平无毒

　　钦定授时通考卷二十七
　　钦定四库全书
　　钦定授时通考卷二十八
　　谷种
　　豆二
　　稆豆
　　豌豆
　　野豌豆
　　蚕豆
　　豇豆
　　紫豇豆
　　藊豆
　　山藊豆

<子部,农家类,钦定授时通考,卷二十八>
　　本草纲目李时珍曰稆乃自生稻名也此豆原是野生故名今人亦种之于下地矣
　　又陈藏器曰稆豆生田野小而黑堪作酱尔雅戎菽一名驴豆古名防豆是也吴瑞曰稆豆即黑豆中最细者李时珍曰此即黑小豆也小科细粒霜后乃熟陈氏指爲戎菽误矣尔雅亦无此文戎菽乃胡豆防豆乃鹿豆并四月熟
　　又稆豆甘温无毒

　　辽志囘鹘豆髙二尺许直干有叶无旁枝角长二寸每角止两豆一根才六七角色黄味如粟
　　务本新书豌豆二三月种诸豆之中豌豆最爲耐陈又收多熟早如近城郭摘豆角卖先可变物旧时农庄往往献送此豆以爲尝新盖一岁之中贵其先也又熟时少有人马伤践以此校之甚宜多种
　　农政全书豌豆生田野间其苗初搨地生后分茎叉叶似苜蓿叶而细茎叶稍间开淡葱白搨花结小角有豆如豆状味甜
　　本草纲目李时珍曰胡豆豌豆也其苗柔弱宛宛故得豌名种出胡戎嫩时青色老则斑麻故有胡戎青斑麻累诸名陈藏器拾遗虽有胡豆但云苗似豆生田野间米中往往有之然豌豆蚕豆皆有胡豆之名陈氏所云盖豌豆也豌豆之粒小故米中有之尔雅戎菽谓之荏菽管子山戎出荏菽布之天下并注云即胡豆也唐史毕豆出自西戎囘鹘地面张揖广雅毕豆豌豆留豆也别録序例云丸药如胡豆大者即青斑豆也孙思邈千金方云青小豆一名胡豆一名麻累邺中记云石虎改胡豆爲国豆此数说皆指豌豆也盖古昔呼豌豆爲胡豆今则蜀人专呼蚕豆爲胡豆而豌豆名胡豆人不知矣又乡人亦呼豌豆爲淮豆盖囘鹘音相近也
　　又李时珍曰豌豆种出西胡今北土甚多八九月下种苗生柔弱如蔓有须叶似蒺藜叶两两对生嫩时可食三四月间开小花如蛾形淡紫色结荚长寸许子圆如药丸亦似甘草子出胡地者大如杏仁煮炒皆佳磨粉面甚白细腻百谷之中最爲先登
　　又豌豆气味甘平无毒

<子部,农家类,钦定授时通考,卷二十八>
　　农政全书野豌豆生田野中苗初就地拖秧而生后分生茎义苗长二尺余叶似胡豆叶稍大又似苜蓿叶亦大开淡粉紫花结角似家豌豆角但秕小味苦
　　本草纲目李时珍曰野豌豆粒小不堪惟苗可茹名翘揺

　　王祯农书蚕豆蚕时始熟故名百谷之中最爲先登蒸煮皆可便食是用接新代饭充饱今山西人用豆多麦少磨面可作饼饵而食
　　农政全书蚕豆今处处有之生田园中科苗高二尺许茎方其叶状类黑豆叶而团长光泽纹脉坚直色似豌豆颇白茎叶稍间开白花结豆角其豆似豇豆而小色赤味甜
　　又蚕豆种花田中冬天不拔花秸用以拒霜至清明后拔之
　　又蚕豆八月初种腊月宜厚壅之此种极救农家之急且蝗所不食
