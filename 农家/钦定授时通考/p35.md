<!-- { "loadSidebar": true } -->
　　其七流水之入于海而迎得潮汐者得淡水迎而用之得盐水牐坝遏之以留上源之淡水职所见迎淡水而用之者江南尽然遏醎而留淡者独宁绍有之也
　　一用水之潴潴者水之积也其名为湖为荡为泽为淀为海为波为泊也用潴之法有六
　　其一湖荡之傍田者田髙则车升之田低则堤岸以固之有水车升而出之欲得水决隄引之湖荡而逺于田者疏导而车升之此数者与用流之法畧相似也
　　其二湖荡有源而易盈易涸可为害可为利者疏导以泄之牐坝以节宣之疏导者惧盈而溢也节宣者损益随时资灌溉也宋人有言牐窦欲多广谓此也其三湖荡之上不能来者疏而来之下不能去者疏而去之来之者免上流之害去之者免下流之害且资其利也吴之震泽受宣歙之水又从三江百渎注之于海故曰三江既入震泽底定是也
　　其四湖荡之洲渚可田者隄以固之
　　其五湖荡之潴太广而害于下流者从其上源分之江南五坝分震泽以入江是也
　　其六湖荡之易盈易涸者当其涸时际水而艺之麦艺麦以秋秋必涸也不涸于秋必涸于冬则艺春麦春旱则引水灌之所以然者麦秋以前无大水无大蝗但苦旱耳故用水者必稔也
　　一用水之委委者水之末也海也海之用为潮汐为岛屿为沙洲也用法有四
　　其一海潮之淡可灌者迎而车升之易涸则池塘以蓄之闸坝堤堰以留之海潮不淡也入海之水迎而返之则淡禹贡所谓逆河也
　　其二海潮入而泥沙淤垫屡烦濬治者则为牐为坝为窦以遏浑潮而节宣之此江南旧法宋元人治所用百年来尽废矣近并濬治亦废矣乃田赋则十倍宋元民贫财尽以此故也其濬治之法则宋人之言曰急流搔乘缓流捞剪淤泥盘吊平陆开挑今之治水者宜兼用之也
　　其三岛屿而可田有泉者疏引之无泉者为池塘井库之属以灌之
　　其四海中之洲渚多可灌又多近于江河而迎得淡水也则为渠以引之为池塘以蓄之
　　一作原作潴以用水作原者井也作潴者池塘水库也髙山平原与水违行泽所不至开挑无施其力故以人力作之凿井及泉犹夫泉也为池塘水库受雨雪之水而潴焉犹夫潴也髙山平原水利之所穷也惟井可以救之池塘水库皆井之属故易井之彖称井养而不穷也作之之法有五
　　其一实地髙无水掘深数尺而得水者为池塘以蓄雨雪之水而车升之此山原所通用江南海壖数十亩一环池深丈以上圩小而水多者良田也
　　其二池塘无水脉而易干者筑底椎泥以实之其三掘土深丈以上而得水者为井以汲之此法北土甚多特以灌畦种菜近河南及真定诸府大作井以灌田旱年甚获其利宜广推行之也井有石井砖井木井柳井苇井竹井土井则视土脉之虚实纵横及地产所有也其起法有桔橰有辘轳有龙骨木斗有恒升筒用人用畜髙山旷野或用风轮也
　　其四井深数丈以上难汲而易竭者为水库以畜雨雪之水他方之井深不过一二丈秦晋厥田上上则有数十丈者亦有掘深而得醎水者其为池塘为浅井亦筑土堆泥而水留不久不若水库之涓滴不漏千百年不漏也
　　其五实地之旷者与其力不能为井为水库者望幸于雨则歉多而稔少宜令其人多种木种木者用水不多灌溉为易水旱蝗不能全伤之既成之后或取果或取叶或取财或取药不得已而择取其落叶根皮聊可延旦夕之命虽复荒嵗民犹恋此不忍遽去也语曰木奴千无凶年
　　本朝怡贤亲王敬陈水利疏窃直隶之水总会于天津以达于海其经流有三自北来者曰白河自南来者曰衞河而淀池之水贯乎白衞二河之间是为淀河白衞为漕艘要津迩年以来白河安澜无泛溢之虞衞河发源河南辉县至山东临清州与汶河合流东下河身陡峻势如建瓴不免冲溃泛溢查沧州之南有砖河青县之南有兴济河乃分减衞水之故道又静海县之权家口直接寛河东趋白塘口入海俱应就现在河形逐段开疏筑坝减水白塘口入海之处旧有石闸二座砖河兴济河之委应开直河一道归并白塘出口涝则开闸放水可杀运河之涨而河东一带积涝亦得借以消泄旱则引流灌溉沟洫通而水利溥沧青静海天津数百里斥卤之地尽为膏腴之壤矣至东西二淀跨雄霸等十余州县广袤百余里畿内六十余河之水会于西淀经霸州之苑家口会同河合子牙永定二河之水滙为东淀葢羣河之所潴蓄也故治直隶之水必自淀始凡古淀之尚能存水者均应疏濬深广并多开引河其已为田者必四面开渠中穿沟洫经纬条贯络交通泄而不竭蓄而不盈而后圩田种稻旱涝有备鱼鼈蜃蛤萑蒲之生息日滋小民享淀池之利不烦督责而淀常治矣子牙永定二河以淀为壑子牙为滹漳下流清浊二漳发源山西至武安县交漳口会流经广平正定而滹沱防阳大陆之水会焉天津归海之水以子牙为正流其余诸水附之以达于海今河身髙垫支港堙塞安得不冲不泛考任邱旧志子牙下流有清河夹河月河皆分子牙之流同趋于淀宜防求故道开决分注以缓奔放之势永定河俗名浑河其源本不甚大縁水浊泥多淤髙必决其流既改故道遂堙应于每年水退后挖去淤泥俾现在河形不致淤髙庶保将来不复迁徙二河出口俱在东淀之西淀之淤塞实由于此【臣】等面奉
　　上谕令引浑河别开一道今应自柳岔口引浑河稍北绕王庆坨之东北入淀子牙河现由王家口分为二股今应障其西流约束归一两河各依南北岸分道东流仍于淀内筑堤使河自河而淀自淀河身务须深濬常使淀水髙于河水仍随时挑濬毋令淤塞二河之浊流自不能为患而万派之朝宗可得安澜矣再各处隄防应俟水退之后照旧修筑其大小溵淀俱可以圩田种树如此之处不少统俟来春查明具奏
　　怡贤亲王敬陈畿辅西南水利疏京西一带诸山实维太行之麓水势因之尽朝宗而左骛故自西北山而下者皆东南会于两淀自西南山而下者皆东北会于大陆二泊两道分流毕由东淀达直沽入海则是今日所
　　歴诸河即去冬查勘畿南河淀之上流也谨将勘过情形并开挖疏引措置水田事宜敬陈之卢沟以西诸水拒马其钜流也发源山西广昌之涞山东流至房山铁锁崖分为二派一派东入涿州一派南入涞水合流而为白沟河他若马头河牤牛河胡良河皆入焉马头牤牛二河均难资其灌溉惟胡良所经地称膏腴沟渠圩岸宛若江南扩而广之房涿之间皆稻乡也涞水一派石亭赤土楼村秔稻最盛而房之张坊至骆家庄涿之髙村及城之西北一路分渠引流具有条理又有王家庄茂林庄毛家屯等村沟渠现存改为旱田者约百余顷土人以水源微弱为辞此河下流为白沟水势甚盛未有下流盛而上源微者今应于房山铁锁崖分流之处深沟侧注以均其来白沟之上相地建闸以节其去不惟王家茂林等处之百余顷复为水田即河流所经之定兴新城等县亦沾浇灌之利矣
　　拒马之南为三易水曰濡曰武曰雹濡水出州北之穷独山西折而南入定兴与涞水合流源泉入焉源泉旧有石坝乃壅水开渠之遗址当时近水皆稻粱绕城皆芰荷今皆荒废所应修复武水出武峯流经定兴合濡水而归河阳渡雹水出石兽岗流经安肃入安州之依城河三水具挟源泉分流疏渠其势甚便钟家庄唐湖川盐台陂民皆艺稻是在因地扩充务使水无遗利雹水之南曰徐水来自五回岭经满城至安肃而曹水会焉合一亩方顺龙泉诸水滙为依城河余小泉以百数水源盛而水饶疏而引之不可胜用也
　　滱水发源山西之灵邱由倒马闗入唐县为唐河横水自西北来会居民引以溉稻直达下素町畦相望经曲阳之镇里髙门所溉尤多南入定州而白龙泉复来会之王耨张谦等村傍河皆圩岸应推广以极水力所得稻田难以顷计矣
　　唐河之南有沙河来自山西之繁峙入曲阳界合平阳河南流阜平当城胭脂二河行唐之郜河咸会焉其上流亦名水经自乐歴定州沿流多资灌溉他如阜平之崔家庄行唐之龙冈甘泉河新乐之何家庄浴河俱有水田而泉渠颇多堙废徧行疏涤所获尤多
　　沙河之南有滋河源出山西枚回山经灵寿入行唐之张茂村伏焉至无极南孟社而复出疏凿成渠皆天然水利也以上诸水尽摄于西淀自此而南水之载在图经者惟滹沱最大发源山西繁峙之泰戏山由雁门入直隶之平山界治河绵曼等水皆入焉冶河源自山西平定州松岭流至平山初不与滹水相合自二水合流而滹沱之势遂猛屡奔溃为真定害治之故道本与洨合今应于入滹之处塞而断之循其故流加以挖濬引入洨河则滹沱之猛可减
　　洨河发源获鹿之莲花营洚北村二泉其源颇有堙塞至栾城合北沙河而流始大浇溉可资但苦岸髙难以升引应作坝以壅之开沟纵横俱可通流水涨则决坝以泄此万全之利也洨河下流自宁晋入泊旧有石闸三座遗迹尚存现今两岸居民尚戽水以浇畦麦其为水利之用亦可想见矣
　　洨河以南诸水自赞皇来者有槐水有午水自临城来者有泲水泥河泜河沙河自内邱来者有李阳河七里河小马河柳河或名在而迹已湮或源存而流已徙然石桥宛在断碣犹存前人泄涝归泊之路今皆任民耕种以致山川暴下弥漫四野贪尺寸之利贻害无穷今已委员查勘酌量疏通令漫水有归田畴不受其害小柳河之东为圣女河泉从地涌引流可田南为白马河居民建闸溉田下流遂湮水涨之时以邻为壑故北之圣女南之牛尾二河俱被其冲突为任邑害今应濬入泊之路严闭闸之禁害去而利乃可兴矣
　　又南为百泉河出邢台之风门山歴南和等处有闸十三座溉田数百顷而任县不沾一勺之润今应立法均利自下而上各以三日为期则沿流一带皆水田也但河身尚隘宜展而倍之
　　百泉之南为野河源出邢台之西山下入沙河沙河源出山西辽州之湡水至沙河县分为二支一流至任县为沣河一流至南和为干河抵任县合洺河沙河县之普润闸溉田四十余顷洺河亦发源于辽州入直隶与沙河合近年常苦涸竭若引防阳之水假沙洺之道两河之间俱可沾其浸溉
　　防阳河诸水之钜流也源出河南磁州之神麕山至邯郸会渚沁二水至宁晋贯大泊而出抵冀州与滹沱水合所经之处疏渠灌稻元郭守敬曾言可灌田三千顷明建惠民等八闸民以殷富近为磁州民筑坝截流八闸已废其六今应照旧修复以上诸水入任县泊者谓之南泊入宁晋泊者谓之北泊二泊固诸河之委滙皆禹贡大陆泽故地也
　　南泊旧注防河自滹漳阗淤河髙于泊难以议开唯谿爪一河不足消全泊之涨今查穆家口河道原自通流略加疏濬为力无多北泊周围百里地洼水深亦恃防河为宣泄之路自滹沱南徙故道渐湮东注河身亦多浅隘今应大加展挖务俾寛深如此则南泊之水归穆家口而咽喉已通北泊之水入防阳河而尾闾亦快积涝日消旧防渐复涸出之地尚可以数计哉然后作小堤以绕之多开斗门疏渠种稻则沮洳之场皆乐土也惟滹沱一水源逺流长独行赴海而善决善淤迁徙靡常自古患之自去年北徙直趋束鹿奔轶四出官民请疏入泊之道然此道本非正流阗淤已成平地旋加挖掘工费甚繁今查有干河一道系滹水入防旧路自张岔开挑六七里便可直接决河从此改流由焦冈而入防水沛然而东宁晋泊既逺淤壅之患即束鹿深州等处亦无冲溃之害矣畿南州县地方辽濶【臣】等未及遍歴者已遣効力人员悉心经理即当酌量缓急次第兴工以仰副我
