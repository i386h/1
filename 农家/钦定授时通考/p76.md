<!-- { "loadSidebar": true } -->
　　又权德舆传贞元八年关东淮南浙西大水权德舆建言江淮田一善熟则旁资数道故天下大计仰于东南今霪雨二时农田不辟宜择羣臣明识通方者持节劳徕问人所疾苦蠲其租入与连帅守长讲求所宜册府元唐天福三年六月金部郎中张铸奏臣闻国家以务农是本劝课为先用广田畴乃资仓廪窃见所在乡村浮户方思垦辟正切耕耘种木未满于十年树谷未臻于三顷似成产业防有生涯便被县司系名定作乡村色役惧其重敛畏以严刑遂舎所居却思他适观兹阻隔何以舒苏既乖抚卹之门徒有招擕之令伏乞明示州府应所在无主空闲荒地一任百姓开种及五顷以上三年外即许县司量户科徭如未及五顷以上者不在骚扰之限荒榛渐少赋税増多非惟下益蒸黎实亦上资邦国从之
　　玉海周世宗显德三年留心农穑思广劝课之道命国工刻木为耕夫织妇蚕女之状于禁中召近臣观之学士承防陶谷为赞以美其事其序曰耕于歴山重华之德也蚕于岐阳太姒之美也我后在宥之四载以为化民成俗者莫如身率乃命有司刻木为耦人耕耘之象又为织妇蚕女之类置于紫庭亦几杖盘盂座右之义也志在足食岂同流马之运人皆有褐且殊昆明之石同颖八蚕可翘足而望岂比获玉钩于山阳空有采桑之号陈金根于钩盾但为弄田之戏哉赞曰寒耕暑织上感皇情帝梧景转迟迟欲行宫帘风度扎扎有声疲俗是念侈心不萌
　　宋史食货志至道二年太常博士陈靖上言先王之欲厚民生莫先于积谷而务农盐铁酤斯为末矣按天下土田除江淮湖湘两浙陇蜀河东诸路地里夐逺虽加劝督未遽获利今京畿周环二十三州幅员数千里地之垦者十才二三税之入者又十无五六复有匿里舎而称逃亡弃耕农而事防惰赋额岁减国用不充诏书累下许民复业蠲其租调寛以岁时然乡县扰之每一户归业则刺报所由朝耕尺寸之田暮入差徭之籍追胥责问继踵而来虽防蠲其常租实无补于捐瘠况民之流徙始由贫困或避私债或逃公税亦既亡遯则乡里检其资财至于室庐什器桑枣材木咸计其直或乡官用以输税或债主取以偿逋生计荡然还无所诣以兹浮荡絶意归耕如授以闲旷之田广募游惰诱之耕垦未计赋租许令别置版图便宜从事酌民力之丰寡农亩肥硗均配督课令其不倦其逃民归业丁口授田烦碎之事并取大司农裁决耕桑之外令益种杂木蔬菓孶畜羊犬鸡豚给授桑土潜拟井田营造室居使立保伍养生送死之具庆吊问遗之资并立条制至三五年间生计成立即计户定徴量田输税若民力不足官借籴钱或以市糇粮或以营耕具凡此给授委于司农比及秋成乃令偿値依时价折纳以其成数关白户部
　　又司马光疏曰四民之中惟农最苦寒耕热耘霑体涂足戴日而作戴星而息蚕妇治茧绩麻纺纬缕缕而积之寸寸而成之其勤极矣而又水旱霜雹蝗间为之灾幸而收成则公私之债交争互夺谷未离塲帛未下机已非己有所食者糠籺而不足所衣者绨褐而不完直以世服田亩不知舍此之外有何可生之路耳而况聚敛之臣于租税之外巧取百端以邀功赏青苗则强散重敛给陈纳新免役则刻剥穷民收养浮食保甲则劳于非业之作保马则困于无益之费可不念哉今者濬发德音使畎亩之民得上封事虽其言辞鄙杂皆身受实患直贡其诚不可忽也
　　又绍兴二十六年通判安丰军王时升言淮南土皆膏腴然地未尽辟民不加多者缘豪强虚占良田而无徧耕之力流民襁负而至而无开耕之地望凡荒闲田许人刬佃
　　又乾道四年知鄂州李椿奏州虽在江南荒田甚多请佃者开垦未几便起毛税度田追呼不任其扰旋即逃去今欲召人请佃免税三年三年之后为世业三分为率输苗一分更三年増一分又三年全输归业者别以荒田给之
　　又七年知扬州晁公武言朝廷以沿淮荒残未行租税民复业与创户者虽阡陌相望然闻之官者十才二三咸惧后来税重昔晚唐民务稼穑则增其租故播种少呉越民垦荒田而不加税故无旷土望诏两淮更不増赋庶民知劝
　　又淳熙六年提举浙西顔师鲁奏设劝课之法欲重农桑广种植也今乡民间于己田连接闲旷硗确之地垦成田园用力甚勤或以未陈起税为人所讼即以盗耕罪之何以劝力田哉止宜实田起税非特可戢告讦之风亦见盛世重农之意
　　又九年著作郎袁枢振两淮还奏民占田不知其数二税既免止输谷帛之课力不能垦则废为荒地他人请佃则以疆界为词官无稽考是以野不加辟户不加多而郡县之计益窘望诏州县画疆立券占田多而输课少者随亩增之其余闲田给与佃人庶几流民有可耕之地而田莱不至多荒
　　又朱熹知漳州会臣僚请行闽中经界乃奏言经界最为民间莫大之利绍兴已推行处公私两利独泉漳汀未行臣不敢先一身之劳逸而后一州之利病切独任其必可行也然必推择官吏委任责成度量步亩算计精确画图造帐费从官给随产均税特许过乡过县均纽庶几百里之内轻重齐同今欲每亩随九等高下定计产钱而合一州租税钱米之数以产钱为母每文输米几何钱几何止于一仓一库受纳既输之后却视原额分为省计为职田为学粮为常平各拨入诸仓库版图一定则民业有经矣但此法之行贫民下户固所深喜然不能自逹其情豪家猾吏实所不乐皆善为説辞以惑羣听贤士大夫之喜安静厌纷扰者又或不深察而望风阻怯此则不能无虑
　　古今治平略范祖禹以经筵进疏曰天下之人至劳苦而常困穷者农民是也周公作无逸戒王以先知稼穑之艰难又言商之逸王不知稼穑之艰难不闻小人之劳苦唯耽乐之从夫稼穑之艰与小人之劳人君不可以不知天生时而地生财自一粒一缕以上皆出于民力然后人得而用人臣之禄受之于君故不可不报君人君之奉取之于民故不可不爱民天子者合天下之力而共尊之凡宫室车马服食器用无非取于天下皆百姓之膏血也其作之甚劳其成之也甚难安而享之不可不思其所从来思其所从来则爱之而有不忍费财之心忧之而有不忍劳民之意以此之心行此之政而天下不安者未之有也先王岂能人人而食之人人而衣之哉推其仁心修其仁政以及天下则所被者广矣臣愿陛下当食则思天下有饥而不得食者当衣则思天下有寒而不得衣者凡于每事莫不皆然唯推至诚以召和气庶几皇天报应降丰年之祥使百姓皆家给人足则太平矣昔汉昭帝耕钩盾弄田其事至微史臣书之盖以昭帝欲知稼穑之艰难与周公戒成王之意同也周世宗留心农事常刻木为耕夫蚕妇置之殿庭欲见之而不忘国朝祖宗以来尤重农穑太宗谓近臣曰耕耘之夫最可矜悯春蚕既登并功绩纺而缯帛不及其身田禾大稔充其腹者不过疏粝若风雨乖稼穑不登将如之何眞宗于内殿植稻麦临观刈获欲知田亩之劳至今遵之惟陛下深留意于农政而常以保惠小民为先则天下幸甚
　　大学衍义周家以农事开国成王幼冲嗣位周公惧其未知稼穑之艰难也故作七月之诗使瞽蒙歌之宫中庶几成王知小民之依不敢荒宁盖与无逸之作同一意也夫农者衣食之本一日无农则天地之所以养人者几乎熄矣惟其关生人之大命是以服天下之至劳当是时农之所耕者自有之田也而上之人又从而崇奬劝厉之故斯人亦以为生之乐而勤敏和悦之气浃于上下不见其有劳苦愁叹之状朋酒羔羊升堂称夀君民相与献酬忘其尊卑贵贱后世之农则异乎此矣已无田可耕而所耕者他人之田为有司者得无殃害之足矣岂复有崇奬劝厉之意故数米而炊并日而食者乃其常也田事既起丁夫之粮饷与牛之刍槀无所从给预指收敛之入以为称贷之资粝饭藜羮犹不克饱敢望有盐酪之嘉味乎夫农夫女红之艰勤富室知之者寡矣况士大夫乎士大夫知之者寡矣况贵戚近属乎贵戚近属知之者寡矣况六宫嫔御乎近世张栻入侍经筵因讲葛覃之诗言于孝祖以为周公之告成王见于诗有若七月见于书有若无逸欲其知稼穑之难小人之依帝王所传心法之要端在于此夫治常生于敬畏而乱常起于骄肆使为国者每念乎农亩之劳则心不存焉者寡矣是心常存则骄肆何自而生岂非治之所由兴也欤栻之论最为垦至臣愚不佞愿诏儒臣以今农夫红女耕蚕劳勚之状作为歌诗退朝之暇使人日诵于前且绘画成图揭之宫掖布之戚里庶几圣心惕然不忘小民之依而六宫嫔御外家近属亦知衣食所自来勉为勤俭之趋而不狃汰侈之习戒谕守宰勤行劝相毋妄兴徭役以夺其时毋横加赋敛以困其力老农之不能自养者籍之有司大夏隆冬赋常平义廪之粟稍赈赡之岁凶赈卹先良农而后游手以示圣朝重本之意则民将争趋南亩衣食足而孝弟兴矣元史食货志至元七年司农司专掌农桑水利农桑之制县邑所属村疃凡五十家立一社择高年晓农事者为长增至百家者别设长一员不及五十家者与近村合为一社地逺人稀不能相合各自为社者听其合为社者仍择数村之中立社长官司长以教督农桑为事凡种田者立牌橛于田侧书某村某人于上社长以时防视劝戒不率教者籍其姓名以授提防官责之社中有丧病不能耕种者众合力助之一社灾病多者两社助之农桑之术以备旱暵为先高者造水车贫不能造者官具材木给之田无水者凿井井深不能得水者听种区田种植之制每丁课种桑枣二十本土性不宜者种榆栁等皆以生成为数愿多种者听各社种苜蓿以防饥近水之家许凿池养鱼幷鵞鸭莳莲藕菱芡蒲苇等以助衣食荒闲之地悉以付民每年十月令州县正官廵视有蝗蝻遗子之地设法除之
　　又虞集传泰定中集拜翰林直学士尝因讲罢进曰京师之东濒海数千里北极辽海南滨青齐萑苇之场也海潮日至淤为沃壤用浙人之法筑堤捍水为田听富民欲得官者合其众分授以地官定其畔以为限能以万夫耕者授以万夫之田为万夫之长千夫百夫亦如之察其堕者而易之三年视其成以地之高下定额于朝廷以次渐征五年有积蓄命以官就所储给以禄十年佩之符印得以传子孙如军官之法则东面民兵数万可以近卫京师外御岛夷逺寛东南海运以舒疲民遂富民得官之志而获其用江海游食盗贼之类皆有所归
　　又关中大饥帝问集何以捄对曰承平日久人情晏安志士急乎近效则怨讟生不幸大灾之余正作新之机也若遣一二有仁术知民事者稍寛其禁令随郡县择可用之人定城郭脩闾里治沟洫限畎亩薄征敛招其伤残老弱渐以其力治之则逺去而来归者渐至春耕秋敛皆有所助一二岁间勿征勿徭封域既正友望相济四面而至者均齐方一截然有法则三代之民将见出于空虚之野矣
