<!-- { "loadSidebar": true } -->
　　又载师以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地注郑司农云民宅曰宅宅田者以备益多也士田者士大夫之子得而耕之田也贾田者吏为县官卖财与之田官田者公家之所耕田牛田者以养公家之牛赏田者赏赐之田牧田者牧六畜之田司马法曰王国百里为郊二百里为州三百里为野四百里为县五百里为都杜子春云五十里为近郊百里为逺郊郑谓宅田致仕者所受田也士读为仕仕者亦受田所谓圭田也贾田在市贾人其家所受之田也官田庶人在官者其家所受田也牛田牧田畜牧者之家所受田也公邑谓六遂余地天子使大夫治之自此以外皆然二百里三百里其上大夫如州长四百里五百里其下大夫如县正是以或谓二百里为州四百里为县云家邑大夫之采地小都卿之采地大都公之采地畺五百里王几界也然图书篇载师掌任地之法有宅田士田贾田有官田牛田赏田牧田有公邑之田有小都大都之田且国有四民农之受田无疑矣惟工商之受田初无明文而二郑之释周礼则有异议司农谓士田士大夫之子得而耕之田也贾田吏为县官卖材者与之田也后郑则引汉食货志之言谓农民户一人已受田其家众男为余夫亦以口受田如比士工商家受田五口乃当农夫一人据后郑之意则直谓贾田为贾之家所受田也予以为不然夫四民不相业亦不相杂处其来乆矣四民自农之外惟士为然盖使之耕且养也果如后郑之言以贾为商贾之贾则工商一也何载师独载贾田而不言工田乎夫先王之所重者农民也所轻者末作也不耕者出屋粟宅不毛者出里布莫非使农之为优而商贾不足事也今使为工者得以械器易粟而复受田则谁不为工乎使为商者日中而市交易而退而复受田则谁不为商乎然则载师无商田工田之明文而后郑必为之説予以为不知先王重本抑末之意
　　又遂人辨野之土上地中地下地以颁田里上地夫一防田百畮菜五十畮余夫亦如之中地夫一防田百畮莱百畮余夫亦如之下地夫一防田百畮莱二百畮余夫亦如之
　　注莱谓休不耕者六遂之民奇受一防虽上地犹有莱皆所以饶逺也通考马端临曰按周家授田之制如大司徒遂人之説则是田肥者少授之田瘠者多授之如小司徒之説则口众者授之肥田口少者授之瘠田如王制孟子之説则一夫定以百亩为率而良农食多惰农食少三者不同
　　又凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿
　　注十夫二邻之田百夫一酂之田千夫二鄙之田万夫四县之田遂沟洫浍皆所以通水于川也遂广深各二尺沟倍之洫倍沟沟广二防深二仞径畛涂道路皆所以通车徒于国都也径容牛马畛容大车涂容乘车一轨道容二轨路容三轨都之野涂与环涂同可也万夫者方三十三里少半里九而方一同以南亩图之则遂从沟横洫从浍横九浍而川周其外焉去山陵林麓川泽沟渎城郭宫室涂巷三分之制其余如此以至于畿则中虽有都鄙遂人尽主其地集説叶氏曰司徒言井邑遂人言沟洫非乡遂异制也井邑定田亩多寡以出税故以四井四邑言沟洫定水道大小以兴利故以十夫百夫言
　　孟子夏后氏五十而贡殷人七十而助周人百亩而彻注陈祥道曰夏商周之授田其亩数不同禹贡九州之地或言土或言作或言乂盖禹平水土之后有土见而未作有作焉而未乂是时人工未足以尽地力故家五十亩而已沿歴商周则田浸辟而法备矣故商七十而助周百亩而彻诗曰信彼南山维禹甸之畇畇原隰曽孙田之我疆我理南东其亩则法略于夏备于周可知矣
　　卿以下必有圭田圭田五十亩余夫二十五亩
　　注古者卿以下至于士皆受圭田五十亩所以供祭祀也圭洁也井田之民养公田者受百亩圭田半之故五十亩余夫者一家一人受田其余老少尚有余力者受二十五亩半于圭田也
　　方里而井井九百亩其中为公田八家皆私百亩同养公田
　　注方里者九百亩之地也八家各私得百亩公田八十亩其余二十亩以为庐井园圃家二亩半也
　　尔雅释地田一嵗曰菑二嵗曰新田三嵗曰畬
　　注今江东呼初耕地反草为菑诗曰于彼新田易曰不菑畬疏菑灾也畬和柔之意也孙炎云菑始灾杀其草本也新田新成柔田也畬和也田舒缓也
　　公羊传注圣人制井田之法而口分之一夫一妇受田百亩以养父母妻子五口为一家公田十亩即所谓什一而税也庐舍二亩半凡为田一顷十二亩半八家而九顷共为一井故曰井田井田之义一曰无泄地气二曰无费一家三曰同风俗四曰合巧拙五曰通财货司空谨别田之髙下善恶分为三品上田一嵗一垦中田二嵗一垦下田三嵗一垦故三年一换主选其耆老有髙德者名曰父老其有辨护伉健者为里正皆受倍田司马法六尺为步步百为亩畮百为夫夫三为屋屋三为井井十为成成十为通通十为终终十为同
　　通典文王在岐用平土之法以为治人之道地着为本故建司马法民受田上田夫百亩中田夫二百亩下田夫三百亩三嵗更耕之自爰其处农民戸已受田其家众男为余夫亦以口受田士工商家受田五口乃当农夫一人山林薮泽原陵淳卤各以肥硗多少为差民年二十受田六十归田
　　管子周岐山至于峥丘之西塞丘者山邑之田也周寿陵而东至少沙者中田也
　　商子地方百里者山陵处什一薮泽处什一谿谷流水处什一都邑谿道处什一恶田处什一良田处十四吕氏春秋上农后稷曰上田弃亩下田弃甽是以六尺之耜所以成亩也其塼八寸所以成甽也
　　汜胜之书汤有旱灾伊尹作为区田教民粪种区田非必须良田也诸山陵近邑髙危倾阪及丘城上皆可为区田区田不耕旁地庶尽地力凡区种不先治地便荒地为之以亩为率令一亩之地长十八丈广四丈八尺当横分十八丈作十五町町间分为十四道以通人行道广一尺五寸町皆广一尺五寸长四丈八尺尺直横凿町作沟沟一尺深一尺积穰于沟间相去亦一尺尝悉以一尺地积穰不相受今作二尺地以积穰上农夫区方深各六寸间相去九寸一亩三千七百区一日作千区区种粟二十粒亩用种二升秋收区别三升粟亩收百斛中男夫区方九寸深六寸相去二尺一亩千二十七区用种一升收粟五十一石一日作三百区下农夫区方九寸深六寸相去二尺一亩五百六十七区用种六升收二十八石一日作二百区
　　汉书食货志武帝末年以赵过为搜粟都尉过为代田一畮三甽嵗代处故曰代田古法也后稷始甽田以二耜为耦广尺深尺曰甽长终畮一畮三甽一夫三百甽而播耕于三甽中率十二夫为田一井一屋故畮五顷用耦犂二牛三人一嵗之收常过缦田畮一斛以上善者倍之过使教田太常三辅率多人者田日三十畮少者十三畮以故田多垦辟过试以离宫卒田其宫壖地课得谷皆多其旁田畮一斛以上令命家田三辅公田又教边郡及居延城是后边城河东农三辅太常民皆便代田用力少而得谷多
　　晋书食货志武帝平呉之后有司奏诏书王公以国为家京城当使有刍之田今可限之近郊田大国十五顷次国十顷小国七顷男子一人占田七十亩女子三十亩其外丁男课田五十亩丁女二十亩次丁男半之女则不课
　　魏书食货志太和九年诏均给天下民田诸男夫十五以上受露田四十亩妇人二十亩奴婢依良丁牛一头受田三十亩限四牛所受之田率倍之三易之田再倍之以供耕作及还受之盈缩诸民年及课则受田老免及身没则还田奴婢牛随有无以还受诸桑田不在还受之限但通入倍田分于分虽盈没则还田不得以充露田之数不足者以露田充倍诸初受田者男夫一人给田二十亩课莳余种桑五十树五株榆三根非桑之土夫给一亩依法课莳榆奴各依良限三年种毕不毕夺其不毕之地于桑榆地分杂莳余果及多种桑榆者不禁诸应还之田不得种桑榆果种者以违令论地入还分诸桑田皆为世业身终不还恒从见口有盈者无受无还不足者受种如法盈者得卖其盈不足者得买所不足不得卖其分亦不得买过所足诸麻布之土男夫及课别给麻田十亩妇人五亩奴婢依良皆从还受之法诸有举戸老小癃残无受田者年十一以上及癃者各授以半夫田年逾七十者不还所受寡妇守志者虽免课亦授妇田诸还受民田恒以正月若始受田而身亡及卖买奴婢牛者皆至明年正月乃得还受诸土广民稀之处随力所及官借民种莳役有土居者依法封授诸地狭之处有进丁受田而不乐迁者则以其家桑田为正田分又不足不给倍田又不足家内人别减分无桑之乡凖此为法乐迁者听逐空荒不限异州他郡惟不听避劳就逸其地足之处不得无故而移诸民有新居者三口给地一亩以为居室奴婢五口给一亩男女十五以上因其地分口课种菜五分亩之一诸一人之分正从正倍从倍不得隔越他畔进丁受田者恒从所近若同时俱受先贫后富再倍之田放此为法诸逺流配讁无子孙及户絶者墟宅桑榆尽为公田以供授受授受之次给其所亲未给之间亦借其所亲诸宰民之官各随地给公田刺史十五顷太守十顷治中别驾各八顷县令郡丞六顷更代相付卖者坐如律
　　隋书食货志北齐武成帝河清三年定令男率以十八受田输租调二十充兵六十免力役六十六退田免租调京城四面诸坊之外三十里内为公田受公田者三县代迁戸内执事官一品以下逮于羽林虎贲各有差其外畿郡华人官第一品以下羽林虎贲已上各有差职事及百姓请垦田者名为永业田奴婢受田者亲王止三百人嗣王止二百人第二品嗣王以下及庶姓王止一百十人正三品以上及皇宗止一百人七品以上限止八十人八品以下至庶人限止六十人奴婢限外不给田者皆不输其方百里外及州人一夫受露田八十亩妇四十亩奴婢依良人限数与者在京百官同丁牛一头受田六十亩限止四年又每丁给永业二十亩为桑田其中种桑五十根榆三根五十根不在还受之限非此田者悉入还受之分土不宜桑者给麻田如桑田法
　　又开皇十二年发使四出均天下之田狭乡每丁才至二十亩老少又少焉
　　唐书食货志度田以步其濶一步其长二百四十步为亩百亩为顷授田之制丁及男年十八以上者人一顷其八十亩为口分二十亩为永业老及笃疾废疾者人四十亩寡妻妾三十亩当户者増二十亩皆以二十亩为永业其余为口分田多可以足其人者为寛乡少者为狭乡狭乡授田减寛乡之半其地有薄厚嵗一易者倍授之寛乡三易者不倍授工商者寛乡减半狭乡不给凡庶人徙乡及贫无葬者得卖世业田自狭乡而徙寛乡者得并卖口分田已卖者不复授死者收之以授无田者凡收授皆以嵗十月授田先贫及有课役者凡田乡有余以给比乡县有余以给比县州有余以给近州
　　又永徽中禁买卖口分世业田买者还地而罚之宋史食货志农田之制五代条章多阙周世宗始遣使均括诸州民田太祖即位循用其法命官分诣诸道均田课民种树定民籍为五等第一等种杂树百每等减二十为差梨半之男女十嵗以上种韭一畦阔一步长十步乏井者邻互为凿之
