<!-- { "loadSidebar": true } -->
　　又东方川谷之所注日月之所出其地宜麦南方阳气之所积暑湿居之其地宜稻西方髙土川谷出焉日月入焉其地宜黍北方幽晦不明天之所闭也寒水之所积也蛰虫之所伏也其地宜菽中央四达风气之所通雨露之所防也其地宜禾
　　释名青州在东取物生而青也徐州徐舒也土气舒缓也州州界多水水波也荆州取名于荆山也荆警也豫州地在九州之中京师东都所在常安豫也凉州西方所在寒凉也雍州在四山之内雍翳也幷州其州或幷或设故因以为名也幽州在北幽昧之地也冀州亦取地以为名也其地有险有易帝王所都乱则冀治弱则冀强荒则冀丰也兖州取兖水以为名也司州司校尉所主也益州益阨也所在之地险阨也古有营州齐卫之地于天文属营室取其名也
　　又燕宛也北方沙漠平广地在涿鹿山南宛宛然以为国都也宋送也接淮泗而东南倾以为殷后若云滓秽所在送使随流东入海也郑町也其地多平町町然也楚辛也其地蛮多而人性急数有战争辛楚之祸也周地在岐山之南其山四周也秦津也其地沃衍有津润也晋进也其土在北有事于南则进而南也又取晋水以为名其水迅进也赵朝也本小邑朝事于大国也鲁鲁钝也国多山水民性朴鲁也卫卫也既灭殷立武庚为殷后三监以守卫之也齐齐也地在渤海之南渤齐之中也呉虞也太伯让位而不就归封之于此虞其志也越夷蛮之国度越礼义无所拘也此十二国上应列宿各以其地及于事宜制此名也
　　又秦置郡县随其所在山川土形而立其名汉就而因之河南在河之南也河内河水从岐山而南从雷首而东从谭首而北郡在其内也河东在河水东也河西在河水西也上党之所也在山上其所最髙故曰上也颍川因颍水为名也汝南在汝水南也汝隂在汝水隂也东郡南郡以京师方面言之也北海海在其北也西海海在其西也南海在海南也宜言海南欲同四海名故言南海东海海在其东也济南济水在其南也济北济水在其北也义亦如南海也南阳在国之南而地阳也凡若此类郡国之名取号于此其余可知也县邑之名亦如之
　　崔寔政论三辅左右及凉幽州内附近郡皆土旷人稀厥田宜稼
　　博物志东方少阳日月所出山谷清西方少隂日月所入其土窈冥南方太阳土下水浅北方太隂土平广深中央四析风雨交山谷峻
　　广雅神农度四海内东西九十万里南北八十一万里帝尧所治九州地二千四百三十万八千二百四顷其垦者九百一十万八千二十四顷
　　史记货殖列传山西饶材竹谷纑山东多鱼盐漆丝江南出柟梓姜桂闗中自汧雍以东至河华膏壤沃野千里好稼穑殖五谷地重【重于稼穑也】巴蜀亦沃野地饶巵姜竹木之器天水陇西北地上郡畜牧为天下饶三河在天下之中土地狭小民人众故其俗纎俭习事中山地薄人众民俗懁急仰机利而食燕有鱼盐枣栗之饶绾秽貉朝鲜真番之利齐带山海膏壤千里宜桑麻人民多文防布帛鱼盐邹鲁濵洙泗颇有桑麻之业无林泽之饶尧作防成阳舜渔于雷泽汤止于亳其俗好稼穑致其畜藏淮北沛陈汝南南郡地薄寡于积聚江陵故郢都有云梦之饶陈在楚夏之交通鱼盐之货呉有海盐之饶三江五湖之利江南卑湿多竹木总之楚越之地地势饶食无饥馑之患以故啙窳偷生无积聚而多贫是故江淮以南无冻饿之人亦无千金之家沂泗水以北宜五谷桑麻地小人众数被水旱之害民好蓄藏故秦夏梁鲁好农而重民三河宛陈亦然齐赵设智巧仰机利燕代田畜而事蚕汶山之下沃野下有蹲鸱【芋也】至死不饥
　　又地理志巴蜀广汉土地肥美有江水沃野山林竹木疏食果实之饶
　　又沟洫志平原东郡左右其地形下而土疏恶
　　又东方朔列传汧陇以东商雒以西厥壤肥饶天下陆海之地有秔稻黎栗桑麻竹箭之饶故丰镐之间号为土膏
　　又东夷列传夫余于东夷之域最为平敞土宜五谷把娄古肃慎之国有五谷麻布土气极寒常为穴居东沃沮土肥美背山向海宜五谷善田种马韩人知田蚕辰韩土地肥美宜五谷
　　又南蛮列传牂牁地多雨潦句町县有桄榔木可以为麫百姓资之益州郡有池周回二百余里水源深广而末更浅狭有似倒流故谓之滇池河土平敞有盐池田渔之饶汶山郡土气多寒在盛夏氷犹不释土地刚卤不生谷粟麻菽惟以麦为资而宜畜牧武都土地险阻有麻田
　　又西羌列传大小榆谷土地肥美
　　又雍州之域厥田惟上沃野千里谷稼殷积又有龟玆盐池以为民利水草丰美土宜产牧
　　又伊吾地宜五谷桑麻蒲萄其北又有柳中皆膏腴之地
　　又乌桓列传其土地宜穄及东墙东墙似蓬草实如穄子至十月而熟
　　帝王世纪自斗十一度至婺女七度一名须女曰星纪之次于辰在丑谓之赤奋若于律为黄钟斗建在子今吴越分野自婺女八度至危十六度曰枵之次一名天鼋于辰在子谓之困敦于律为大吕斗建在丑今齐分野自危十七度至奎四度曰豕韦之次一名娵訾于辰在亥谓之大渊献于律为大簇斗建在寅今卫分野自奎五度至胃六度曰降娄之次于辰在戌谓之阉茂于律为夹钟斗建在卯今鲁分野自胃七度至毕十一度曰大梁之次于辰在西谓之作噩于律为姑洗斗建在辰今赵分野自毕十二度至东井十五度曰实沈之次于辰在申谓之涒滩于律为仲吕斗建在已今晋魏分野自井十六度至柳八度曰鹑首之次于辰在未谓之协洽于律为防宾斗建在午今秦分野自栁九度至张十七度曰鹑尾之次于辰在已谓之大荒落于律为夷则斗建在申今楚分野自轸十二度至氐四度曰夀星之次于辰在辰谓之执徐于律为南吕斗建在酉今韩分野自氐五度至尾九度曰大火之次于辰在卯谓之单阏于律为无射斗建在戌今宋分野自尾十度至斗七度百三十五分而终曰析木之次于辰在寅谓之摄提格于律为应钟斗建在亥今燕分野
　　隋书地理志正西曰雍州上当天文自东井十度至栁八度为鹑首于辰在未得秦之分野安定北地上郡陇西天水金城六郡之地勤于稼穑梁州于天官上应参之汉中之人多事田渔豫州其在天官自氐五度至尾九度为大火于辰在卯宋之分野属豫州自栁九度至张十六度为鹑火于辰在午周之分野属三河则河南淮之星次亦豫州之域梁郡好尚稼穑兖州其于天官自轸十二度至氐四度为夀星于辰在辰郑分野冀州其于天文自胃七度至毕十一度为大梁属冀州自尾十度至南斗十一度为析木属幽州自危十六度至奎四度为娵訾属并州自栁九度至张十六度为鹑火属三河则河内河东也淮之星次本皆冀州之域信都清河河间博陵恒山赵郡武安襄国其俗务在农桑长平上党人多重农桑河东绛郡文城临汾龙泉西河土地沃少瘠多正东曰青州其在天官自须女八度至危十五度为枵于辰在子齐之分野多务农桑徐州自奎五度至胃六度为降娄于辰在戌贱商贾务稼穑扬州在天官自斗十二度至须女七度为星纪于辰在丑吴越得其分野江南之俗火耕水耨食鱼与稻宣城毗陵吴郡防稽余杭东阳数郡州泽沃衍有海陆之饶豫章之俗勤耕稼自岭已南二十余郡大率土地下湿荆州上当天文自张十七度至轸十一度为鹑首于辰在已楚之分野
　　宋史地理志京东路兖豫青徐之域当虚危房心奎娄之分西抵大梁南极淮泗东北至于海有盐鐡丝石之饶其俗勤耕絍营丘号称富衍物产尤盛京西路冀豫荆兖梁五州之域而豫州之壤为多当井栁星张角亢氐之分东暨汝颍西被陜服南畧鄢郢北抵河津丝枲漆纩之所出而洛邑为天地之中民性安舒然土地薄迫于营养汝蔡率多旷田太宗迁晋云朔之民于京洛郑汝之地垦田颇广河北路兖冀青三州之域而冀兖为多当毕昴室东壁尾箕之分南滨大河北际幽朔东濒海岱西压上党茧丝织絍之所出土平而近边置方田以资军廪河东路冀雍二州之域而冀州为多当觜参之分其地东际常山西控党项南尽晋绛北控云朔当大行之险地有盐鐡之饶勤农织之事业寡桑柘而富麻苎陜西路雍梁冀豫四州之域而雍州全得焉当东井舆鬼之分西接羌戎东界潼陜南抵蜀汉北际方有丝枲林木之饶其民慕农桑好稼穑鄠杜南山土地膏沃二渠灌溉兼有其利两浙路扬州之域当南斗须女之分东西际海西控震泽北滨于海有鱼盐布帛秔稻之产淮南路荆徐扬豫四州之域而扬州为多当南斗须女之分东至于海四抵濉涣南滨大江北界清淮土壤膏沃有茶盐丝帛之利江南东西路扬州之域当牵牛须女之分东限七闽西畧下口南抵大庾北际大江川泽沃衍有水物之饶永嘉东迁茗荈治铸金帛秔稻之利嵗给县官用度盖半天下之入焉荆湖南北路荆州之域当张翼轸之分东界鄂渚西接溪洞南抵五岭北连防汉其土宜谷稻南路有袁吉壌接者其民往往转徙自占深耕穊种北路农作稍惰多旷土福建路盖古闽越之地其地东南际海西北多峻岭抵江有茶盐海物之饶民安土乐业川源浸濯田畴膏沃无凶年之忧而土田迫陿生借繁伙虽硗确之地耕耨殆尽川峡四路梁雍荆三州之地而梁州为多天文与秦同分南至荆峡北控剑栈西南接蛮夷土植宜柘茧丝织文纎丽者穷于天下地狭而腴民勤耕作无寸土之旷嵗三四收广南东西路荆扬二州之域当牵牛婺女之分南滨大海西控夷洞北限五岭宋初人稀土旷儋崔万安三州地狭户少
　　金史食货志中都西京北京上京辽东临潼陜西地寒稼穑迟熟夏税限以七月为初
　　通鉴注太行为河北脊其山脊诸州皆山险至太行山尽头地始平广田皆腴美俗谓小江南古所谓覃懐也海槎余录儋耳境山百倍于田土多石少虽絶顶亦可耕植
　　农政全书三吴古称泽国其西南翕受太湖阳城诸水形势尤卑而东北际海冈陇之地视西南特髙髙者田常苦旱旱者田常苦涝
　　又中州滨河之区岁苦冯夷衔齿闗中引泾通渭并州西南若汾若沁尽可引注为农田用三楚汉沔西来大江中贯开渠建闸在在沃壤广南沿海多淤沙饶沃容有未兴之利八闽江右亩窄人稠

　　钦定授时通考卷九
<子部,农家类,钦定授时通考>
　　钦定四库全书
　　钦定授时通考卷十
　　土宜
　　物土
　　尚书禹贡庶土交正
　　传众土俱得其正谓坟壌垆叶氏梦得曰谓以九土相参而辨其等也集传土者财之自生谓之庶土则非特谷土也庶土有等当以髙下名物交相正焉以任土事如周大司徒以土宜之法辨十有二土之名物以任土事之类
　　又咸则三壤
　　集传则品节之也九州谷土又皆品节之以上中下三等如周大司徒辨十有二壤之名物以致稼穑之类陈氏祥道曰冀州白而壤雍州黄而壤豫州厥土惟壌则壤色非一而已壤与坟埴涂泥虽殊而坟埴涂泥亦壌中之小别耳此禹贡总言三壤而周官总言十二壤也夏氏允彜曰三壤之中又各有三品复有上下错而总之为三壤禹之法亦密矣
　　左传书土田
　　注书土地之所宜
　　辨京陵
　　注辨别也絶髙曰京大阜曰陵
　　表淳卤
　　注淳卤埆薄之地表之轻其赋税疏贾逵云淳咸也说文云卤西方咸地也东方谓之斥西方谓之卤吕氏春秋称魏文侯时吴起为邺令引漳水以灌田民歌之曰决漳水兮灌邺旁终古斥卤生稻粱是咸薄之地名爲斥卤禹贡之海濵广斥是也
　　数疆潦
