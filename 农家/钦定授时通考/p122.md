<!-- { "loadSidebar": true } -->
　　又作米粉法染米第一粟米第二【如用一色纯第米勿使有杂白】使甚细【简去碎者】各自纯作莫杂余种【其杂米糯米小麦黍米榛米作者不得好也】于槽中下水脚踏十徧净淘水清乃止大瓮中多着冷水以浸米【春秋则一月夏则二十日冬则六十日唯多日佳】不须易水臭烂乃佳【日若浅者粉不润美】日满更汲新水就瓮中沃之以手把搅淘去醋气多与徧数气尽乃止稍出着一砂盆中熟研以水沃搅之接取白汁绢袋滤着别瓮中麄沉者更研之水沃接取如初研尽以杷子就瓮中良乆痛抨然后澄之接去清水贮出淳汁着大盆中以板一向搅勿左右回转三百余匝停置盖瓮勿令尘汚良乆清澄以杓徐徐去清以三重布帖粉上以粟糠着布上糠上安灰灰湿更以干者易之灰不复湿乃止然后削去四畔麄白无光润者别收之以供麄用【麄粉米皮所成故无光润】其中心圆如鉢形酷似鸭子白光润者名曰粉英【英粉米心所成是以光润也】无风尘好日时书布于牀上刁削粉英如曝之乃至粉干足【将住反】手痛挼勿住【痛挼则滑美不挼则涩恶】拟人客作饼及作香粉以供妆摩身体
　　又作香粉法唯多着丁香于粉合中自然分馥【亦有爱香木绢和粉者亦有水没香以汁溲粉者皆损色又卖香不如全着合中也】
　　便民图纂八月中锄成行垅舂穴下种或灰或鸡粪盖之浇灌不宜浓粪次年花开侵晨采摘微捣去黄汁用青高盖一宿捻成薄饼晒干收用勿近湿墙壁去处又胭脂有四种李时珍曰一种以红蓝花汁染胡粉而成乃蘓鹗演义所谓胭脂叶似蓟花似蒲出西方中国谓之红蓝以染粉为妇人面色者是也一种以山胭脂花汁染粉而成乃段公路北户録所谓端州山间有花丛生叶类蓝正月开花似蓼土人采含苞者为胭脂粉亦可染帛如红蓝者也一种以山榴花汁作成者郑防胡本草中载之一种以紫铆染棉而成者谓之胡胭脂李珣南海药谱载之今南人多用叶铆胭脂俗呼紫梗是也齐民要术所载正与苏鹗演义相合虽非今时所行农政全书以其有益民用备载其法今仍之

　　蓝
　　蓝说文染青草也凡数种蓼蓝叶如蓼五六月开花成穗浅红色子亦如蓼嵗可三刈菘蓝叶如白菘马蓝叶如苦荬即郭璞所谓大叶冬蓝俗所谓板蓝者二蓝花子并如蓼蓝吴蓝长茎如蒿而花白吴人种之水蓝长茎如决明高者三四尺七月开淡红花结角长寸许如小豆角其子亦如马蹄决明子而微小迥与诸蓝不同而作淀则一也别有甘蓝一种可食又大蓝叶如莴苣而肥厚微白似擘蓝色小蓝茎赤叶绿而小槐蓝叶如槐叶皆可作靛至于秋月煮熟染衣止用小蓝
　　礼记月令仲夏之月令民毋艾蓝以染
　　注为伤长气也是月蓝始可别
　　夏小正五月啓灌蓝蓼
　　疏此月蓝既长大始可分移布散熊氏云灌谓丛生也言开辟此丛生蓝蓼分移使之稀散
　　尔雅葴马蓝
　　注今大叶冬蓝也疏
　　四民月令榆荚落时可种蓝五月可刈蓝六月种冬蓝【冬蓝木蓝也】
　　齐民要术蓝地欲得良三徧细耕三月中浸子令芽生乃畦种之治畦下水一同葵法蓝三叶浇之【晨夜再浇之】薅治令净五月中新雨后即接湿耧耩拔栽【夏小正日五月洛藋蓝蓼元扈先生曰栽时宜并功急手无令地燥也】三茎作一科相去八寸【栽时既湿白背不急锄坚确也】五徧为良七月中作坑令受百许束作麦秆泥泥之令深五寸以苫蔽四壁刈蓝倒竪于坑中下水以木石镇压令没热时一宿冷时再宿漉去荄内汁于瓮中率十石瓮着石灰一斗五升急抨【普彭反】之一食顷止澄清防去水别作小坑贮蓝淀着坑中候如强粥还出瓮中盛之蓝淀成矣种蓝十亩敌谷田一顷能自染青者其利又倍矣
　　农桑通诀木蓝松蓝可以为淀者蓼蓝但可染碧不堪作淀蓝一本而有数色刮行青绿云碧青蓝黄岂有青出于蓝而青于蓝者乎蓝非独可染青绞其汁饮之最能解释虫豸诸药等毒不可阙也
　　便民图纂正月中以布袋盛子浸之芽出撒地上用粪灰覆盖待放叶浇水粪长二寸许分栽成行仍用水粪浇活至五六月烈日内将粪水泼叶上约五六次俟叶厚方割离土二寸许将梗叶浸水缸内昼夜滤净每缸内用矿灰色清者灰八两浓者九两以木朳打转澄清去水是谓头靛其在地旧根旁须去草净浇灌一如前法待叶盛亦如前法收割浸打谓之二靛又俟长亦如前浇灌斫则齐根浸打法亦同前谓之三靛其滤出柤壅田亦可

<子部,农家类,钦定授时通考,卷六十九>
　　紫草
　　紫草一名紫丹一名紫芺一名茈防一名藐【尔雅曰藐紫草】一名地血一名鸦衔草生砀山山谷南阳新野及楚地苗似兰香茎赤节青二月开花紫白色结实亦白色秋月根色紫可以染紫味甘气寒无毒
　　博物志平氏山之阳紫草特好
　　广志陇西紫草紫之上者
　　齐民要术黄白软良之地青沙地亦善开荒黍穄下大佳性不耐水必须高田秋耕地至春又转耕之三月种之耧耩地逐垄手下子【良田一亩用子二升薄田用子三升】下讫劳之锄如杀法唯净为佳其垄底草则拔之【垅底用锄则伤紫草】九月中子熟刈之候稃【芳蒲反】燥载聚打取子【湿载子则郁浥】即深细耕【不细不深则失草矣】防垄以耙耧取整理【草宜并手力速竟为良遭雨则损草也】一扼随以茅结之【擘葛弥善】四扼为一头当日则斩齐颠倒十重许为长行置坚平之地以板石镇之令扁【湿镇直而长燥镇则碎折不镇卖难售也】两三宿竪头着日中曝之令浥浥然【不曝则郁黒大燥则碎折】五十头作一洪【洪十字大头向外以葛纒络】着敞屋下隂凉处棚栈上其棚下勿使驴马粪及人溺又忌烟皆令草失色其利胜蓝若欲乆停者入五月内着屋中闭户塞向密泥勿使风入漏气过立秋然后开草出色不异若经夏在棚栈上草便变黑不复任用
　　务本新书种讫拖瓶摆之或以轻钝碾过秋深子熟旁去其土连根取出就地铺穧颇干轻振其土以茅策束切去虚稍以之染紫其色殊美

　　地黄
　　地黄一名地髓一名芐一名芑一名牛奶子一名婆婆奶【见本草】处处有之河南怀庆者佳二月生茎有细短白毛布地深青色似小芥叶而厚不义了上有皱文毛濇不毛高者尺余低者三四寸摘其傍叶作菜甚益人开小筒子花似油麻花但有斑防红紫色亦有黄者实作房如连翘子如小麦褐色根黄如胡萝卜粗细长短不一根入土即生宜肥地虚则根大而多汁正九月采根生地曝干熟地蒸晒忌铜铁器
　　尔雅芐地黄
　　注江东呼为芐
　　齐民要术种须黑良田五徧细耕三月以上旬为上时中旬为中时下旬为下时一亩下种五石其种还用三月中掘取者逐犁后如禾麦法下之至四月末五月初生苗讫至八月尽九月初根成中染若须留为种者即在地中勿掘之待来年三月取之为种计一亩可收根三十石有草锄不限徧数锄时别作小刄锄勿使细土覆心今秋收讫至来年更不须种自旅生也唯锄之如此得四年不要种之皆余根自出矣
　　羣芳谱种宜沙软地先于十二月耕熟至正月细耙三四遍然后作沟濶二尺两沟作一畦濶四尺其畦微高而平硬使不受水三月初种苗未生时得水即沟畦中又拨作沟深三寸许每一亩用根五十斤盖土讫即取经冬烂草覆之候芽稍出以火烧其草令烧去其苗再生叶肥茂根益壮自春至秋凡五六耘不得锄一年后满畦宿根采讫还生八月堪采根若不采其根太盛春二月宜出之若秋采讫至春不复更种其生者犹得三四年但采讫比至明年耨耘而已欲食其叶但露散后摘取傍叶勿损中心正叶秋收其花可充冬用

<子部,农家类,钦定授时通考,卷六十九>
　　蒲
　　蒲丛生于下隰地茎长者可六七尺三脊其叶如薤二三月生苗八九月收可为蓆软滑而温
　　尔雅莞苻蓠其上蒚
　　注今西方人呼蒲为莞蒲蒚谓其头台首也今江东谓之苻蓠西方亦名蒲中茎为蒚用之为蓆
　　农桑通诀四月拣绵蒲肥旺者广带根泥移出于水地内栽之次年即堪用【其水深者白长水浅者白短】
　　农政全书春初生嫩叶出水时取其中心入地白蒻大如匕柄者生啖之甘脆以醋浸食如食笋法亦美周礼所谓蒲爼也亦可煠食蒸食及晒干磨粉作饼食诗曰惟笋及蒲是矣八九月收叶可作扇又可包裹
　　蓆草【附】
　　农政全书小暑后斫起以备织蓆留老根在田壅培发苗至九月间锄起擘去老根将苗去稍分栽如插稻法用河泥与粪培壅清明谷雨时复用粪或豆饼壅之即耘草立梅后不可壅若灰壅之则生虫退色
　　灯心草【附】
　　灯心草一名虎须草一名碧玊草马志曰生江南泽地丛生茎圆细而长直人将为席寇宗奭曰陜西亦有之蒸熟待干折取中心白穰燃灯者是为熟草又有不蒸熟者但生干剥取为生草李时珍曰吴人栽莳之取穰为灯炷以草织蓆及蓑
　　农政全书种法与蓆草同最宜肥田瘦则草细五月斫起晒干以尖刀钉板櫈上划开其心可防灯及为烛心其皮可制雨蓑

　　钦定授时通考卷六十九
　　钦定四库全书
　　钦定授时通考卷七十
　　农余
　　畜牧一
　　书尧典日中星鸟以殷仲春厥民析鸟兽孳尾
　　传乳化曰孳交接曰尾疏产生为乳胎生为化孕产必爱之故乳化曰孳鸟兽皆以尾交接故交接曰尾
　　又日永星火以正仲夏厥民因鸟兽希革
　　传夏时鸟兽毛羽希少改易革改也疏鸟兽冬毛最多春犹未脱故至夏始毛羽希少改易徃前
　　又宵中星虚以殷仲秋厥民夷鸟兽毛毨
　　传毨理也毛更生整理疏毨者毛羽美悦之状故为理也夏时毛羽希少今则毛羽复生夏改而少秋更生多故言更生整理
　　又日短星昴以正仲冬厥民隩鸟兽氄毛
　　传鸟兽皆生耎毳细毛以自温焉疏氄毛谓附肉细毛
　　诗小雅谁谓尔无羊三百维羣谁谓尔无牛九十其犉传黄牛黑唇曰犉
　　又尔羊来思其角濈濈尔牛来思其耳湿湿
　　传聚其角而息濈濈然呞而动其耳湿湿然笺言此者美畜产得其所
　　又或降于阿或饮于池或寝或讹
　　传讹动也笺言此者美其无所惊畏也
　　又尔羊其思矜矜兢兢不骞不崩麾之以肱毕来既升传矜矜兢兢以言坚彊也骞亏也崩羣疾也肱臂也升升入牢也笺此言扰驯从人意也
　　周礼天官太宰之职以九职任万民四曰薮牧
　　又膳夫膳用六牲
　　注六牲马牛羊鸡犬豕也
　　又庖人掌共六畜六兽六禽辨其名物
　　注六畜六牲也始养之曰畜将用之曰牲郑司农云六兽麋鹿熊麕野豕六禽鴈鹑鷃雉鸠鸽康成谓兽人冬献狼又内则无熊则六兽当有狼而熊不属六禽于禽献及六挚宜为羔豚犊麛雉鴈凡鸟兽未孕曰禽
　　又牧人掌牧六牲而阜蕃其物
　　疏阜盛也蕃息也物谓毛物言使肥盛蕃息各有毛物
　　又掌畜掌养鸟而阜蕃教扰之
　　注鸟之可养使盛大蕃息者谓鹅鹜之属疏鹜即今之鸭民间所畜故云焉
　　又祭祀共卵鸟
　　注其卵可荐之鸟疏鸡亦在焉
　　礼记月令季春之月合累牛腾马游牝于牧
　　注累腾皆乘匹之名是月所合牛马谓系在厩者其牝欲游则就牧之牝而合之
　　又仲夏之月游牝别羣
　　注孕妊之欲止也
　　又则絷腾驹
