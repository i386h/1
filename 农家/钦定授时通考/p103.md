<!-- { "loadSidebar": true } -->
　　农桑辑要正月取树本大如斧柯及臂者皆堪接谓之树砧砧若稍大即去地一尺截之若去地近截之则地力大状矣若夫所接之木稍小即去地七八寸截之若砧小而髙截则地气难应须以细齿锯截锯齿麤即损其砧皮取快刀子于砧缘相对侧劈开令深一寸每砧对接两枝候俱活即待叶生去一枝弱者所接树选其向阳细嫩枝如筯麄者长四寸许阴枝即少实其枝须两节兼须是二年枝方可接接时微批一头入砧处插入砧缘劈处令入五分其入须两边批所接枝皮处揷了令与砧皮齐切令寛急得所寛即阳气不应急则力大夹煞全在细意酌度揷枝了别取本色树皮一片长尺余濶二三分纒所接树枝并砧缘疮口恐雨水入纒讫即以黄泥泥之其砧面并枝头并以黄泥泥之对揷一边皆同此法泥讫仍以纸裹头麻绳缚之恐泥落故也砧上有叶生即旋去之乃以大粪壅其砧根外以刺棘遮防勿使有物动拨其枝春雨得所尤易活其实内子相类者林檎梨向木砧上栗子向栎砧上皆活盖是类也张约斋种花法注云春分和气尽接不得夏至阳气盛种不得【春接树必待贴头回青无有不活大都在春分前后亦有宜待谷雨者何云春分不接也种则立夏后便不宜矣】立春正月中旬宜接樱桃木樨徘徊黄蔷薇正月下旬宜接桃梅杏李半支红腊梅梨栗柿杨梅紫蔷薇【浙人亦云然宜试之恐彼中稍暖故得早耳】二月上旬可结紫笑绵橙匾橘已上种接茎于十二月间沃以粪壤两至春时花果自然结实立秋后可接林檎川海棠黄海棠寒球转身红视家棠梨叶海棠南海棠以上接法并要时将头与木身皮对皮骨对骨用麻皮纒上用箬叶寛覆之如萌出相长即撒去箬叶无有不盛也但取实内核相似叶相同者皆可接换下向根贴谓之树贴如桃贴接杏接梅栎贴接栗盖此类也枳接柑橘亦宜本色接换本色美者最妙若贴大宜髙截贴小宜近地截截讫用利刀铦贴上齿痕防树木佳者取到接头须经二年肥盛嫩枝如筯大者防长三四寸以上根头一寸半用薄刀子刻下中半刻成判官头样削其骨成马耳状又将马耳尖头薄骨翻转割去半分将接头口内噙养温暖以借生气然后将刀于贴盘左右皮内膜外批豁两道或三道纳所噙接头于渠子内极要快摙宻须使老树肌肉与接头肌肉相对着或二或三皆了用竹箨拦寸许劈开双指齐贴面于接头外面所批痕处包裹定麻皮复用竹箨包其贴顶缚定次用烂泥封其纒处旧麻缚着上用寛兠盛土培养接头勿令透风见日土干则洒之所包土上条芽长出非接头上者悉令去之以防分力培土上露接头一二眼通活气上用竹箨蔽之以防日雨
　　种树书凡接花木虽已接活内有脂力未全包生接头切要爱防如梅雨浸其皮必不活
　　又凡接矮果及花用好黄泥晒干筛过以小便浸之又晒干筛过再浸之凡十余度以泥封树皮用竹筒破两半封裹之则根立生次年防其皮截根栽之
　　又接树须取向南隔年者接之则着子多经数次接者核小但核不可种耳不可接者乃用过贴先移叶相似之小树于其畔可以枝相交合处以刀各削其半对合着竹箨包裹麻皮纒固泥封之大树所合枝傍截半段小树所合枝去稍弱不必半段欲花果两般合色则勿去其稍来年春始截防复待长定然后移栽
　　农政全书接树有三诀第一衬青第二就节第三对缝依此三法万不失一
　　修葺浇灌
　　便民图修葺法正月间削去低枝小乱者勿令分树气力则结子自肥大又曰凡树脚下常令耘草清净草多则引虫蠧亦能偷力乏树勿使下有坑坎雨后水渍根朽叶黄宜令平满髙如地面三五寸
　　农政全书凡果木皆须剪去繁枝使力不分试看开花结果之际凡无花无果细枝后来亦须发叶岂不减力若预先芟去则力聚于花果矣
　　又凡果俱三年老枝上所生则大而甘
　　又凡树欲取材如椐榆杉柏之类可令挺枝无旁枝其他取花叶芽实者皆令枝旁生剥削令至六七尺其下可通人行如此便于采掇凡本树未发芽前半月以上俱可修理
　　种树书浇灌法凡木早晩以水沃其上以喞筒唧水其上必须用停久冷粪正宜腊月亦必和水三之一草之类宜四季用肥如正月则用五分粪五分水二月三分粪七分水三四月二分粪八分水五六七八月十一二月八分粪二分水腊月纯粪不妨遇天旱只宜白水浇或加一分粪二月或用浇肥多有所忌假如二月树上已发嫩条必生新根浇肥则根桔而死如萌未发者不妨三月亦然又有一等不怕肥者如石榴茉莉之属虽多肥不妨五月夏至梅雨时浇肥根必腐烂八月亦不可浇肥白露雨至必生细根肥之则死六七月花木发生已定者皆可轻轻用肥谨依月令等级浇之及小春时便能发旺如柑橘之类则不可但用肥则皮被破脂流冬必死矣【徐光啓曰苏人种柑橘用肥培壅】一切树木俱宜十一二月正月余皆不可合用灰粪和土或麻饼屑和土壅根髙三五寸浇水实定不可太过
　　收种下种
　　农政全书收种下种法凡收子核必择其美者作种必待果实熟甚劈取于墙下向阳暖处深寛为坑以牛马粪和土以半于坑底铺平取核尖头向上排定复以粪土覆之令厚尺余至春生芽万不失一忌水浸风吹皆令仁腐一切草木种子俱瓢盛悬挂为佳凡取种子必充实老黒者晒干以瓶收贮髙悬勿近地气恐生白膜则无用隔年亦不生及时秧子勿使迟误亦不宜太早地不厌髙土肥为上锄不厌数土松弥良各要按时及节临下子时必日中晒曝择净然合浸者浸之不浸便用撒入土内子细者撒在土面下子讫即以粪沃其上成行与打潭种者亦然下子者必要晴雨则不茁三五日后又要雨旱则不生须频浇水
　　种树书凡果候肉烂和核种之否则不类其种
　　卫果
　　齐民要术衞果法正月尽二月可剥树枝二月尽三月可揜树枝【埋树枝土中令生二歳以上可移种】凡五果花盛时遭霜则无子常预于园中往往贮恶草粪天雨新晴北风寒切是夜必霜此时放火作煴少得烟气则免于霜矣
　　种树书草木羊食者不长凡花最忌麝香尤忌之賸栽蒜薤之类则不损又法于上风头以艾和雄黄末焚即如初
　　又木自南而北多遇寒而枯只于腊月去根旁土麦穰厚覆之燃火深培如故则不过一二年皆结实若歳用此法则南北不殊犹人注艾耳
　　又果树生小青虫虰蜻肹挂树自无
　　便民图治蠧虫法正月间削杉木作钉塞其穴则虫立死正月一日五更把火遍照一切果树下则无虫灾或清明日亦可
　　农桑辑要木有蠧虫以芫花纳孔中或纳百部叶虫立死
　　农政全书凡治树中蠧虫以硫黄研极细末和河沙少许令稠遍塞蠧孔中其孔多而细即遍涂其枝榦虫即尽死矣又法用铁线作钩取之又用硫黄雄黄作烟塞之即死或用桐油纸油燃塞之亦验如生毛虫以鱼腥水泼根或埋蚕蛾于地下
　　又凡鸟来食果或张网罩树多损树枝或持竿鼓柝甚费力须用弩射取一二置竿首倚竿于树其鸟悉不来
　　采果伐木
　　便民图采果实法凡果实初熟时以两手采摘则年年结实果子熟时须一顿摘其美者迟留之虽待熟亦不美勿先摘动被人盗吃飞禽就来窥食切宜谨之遯斋闲览用人髪挂枝上则飞鸟不敢近
　　种树书凡果实未全熟时摘若熟了即抽过筋脉来歳必不盛【徐光啓曰宜少留以飬其力有过不采者甚坏树】果实异常者根下必有毒蛇切不可食
　　齐民要术凡伐木四月七月则不虫而坚韧榆荚下桑椹落亦其时也然则凡木有子实者候其子实将熟皆其时也【非时者虫蛀且脆也】凡非时之木水沤一月或火煏取干虫则不生【水浸之木皆亦柔韧】礼记月令孟春之月禁止伐木孟夏之月无伐大树【逆时气也】季夏之月树木方盛乃命虞人入山行木为斩伐季秋之月草木黄落乃伐薪为炭仲冬之月日短至则伐木取竹箭淮南子曰草木未落斧斤不入山林【九月草木解也】崔寔曰自正月以终季夏不可伐木必生蠧虫或曰以上旬伐之虽春夏不蠧犹有剖析间解之害又犯时令非急勿伐十一月伐竹木十二月斩竹伐木不蛀斫松在下后上前永无白蚁他树亦同

　　钦定授时通考卷五十八
　　钦定四库全书
　　钦定授时通考卷五十九
　　农余
　　蔬一
　　蔓菁【菲】
　　同蒿【蒌蒿　牡蒿　藾蒿　防蒿】
　　白菜
　　芥【芥蓝】
　　菠薐
　　苋菜【马齿苋】
　　冬葵【龙葵　蔠葵　蒲葵　天葵】
　　苦菜
　　蕹菜
　　芸薹
　　蔊菜
　　薇【巢菜】
　　蕨【迷蕨　水蕨】
　　藜【□藋　灰藋】
　　荠菜

　　蔓菁
　　蔓菁一名芜菁【北人名蔓菁并汾河朔间烧食其根呼为芜根芜菁南北之通称】一名葑一名须一名薞芜一名荛一名芥【尔雅云须薞芜疏云陈宋之间谓之葑幽州人谓之芥陈楚谓之蘴齐鲁谓之荛闗西谓之芜菁赵魏谓之大芥七者一物也】一名九英菘【塞北河西种者名九英蔓菁亦曰九英菘】一名诸葛菜【蜀人呼为诸葛菜】一名马王菜【苗猺獠狫地方产菜味多刺即诸葛菜也相传为马殷所遗故名】一名鸡毛菜【夏月则枯蔬圃复谓之鸡毛菜】苗名蘴【孙缅云蘴芜菁苗也】根为沙吉木儿【蒙古人呼其根云】根长而白形如胡萝卜霜后特软美蒸煮煨任用梢似芋魁含有膏润颇近谷气茎粗叶大而厚濶夏初起薹开黄花四出如芥结角亦如芥子匀圆似芥子紫赤色茎叶稍逊于根亦柔腻不类他菜人久食蔬菜无谷气即有菜色食蔓菁者独否蔓菁四时皆有四时皆可食春食苗初夏食心亦谓之薹秋食茎冬食根数口之家能莳数百本亦可终嵗足蔬子可打油然灯甚明每亩根叶可得五十石每三石可当米一石是一亩可得米十五六石则三人卒嵗之需也此菜北方甚多河东太原所出其根极大又出西番吐谷浑地气味苦温无毒常食通中下气利五脏止消渴去心腹冷痛解麫毒入丸药服令人肥健尤宜妇人
　　刘宾客嘉话録公曰诸葛所止令兵士独种蔓菁者何绚曰取其才出甲者生啗一也叶舒可煮食二也久居随以滋长三也弃去不惜四也囘则易防而采之五也冬有根可劚食六也比诸蔬属其利不亦溥乎曰信矣三蜀之人亦呼蔓菁为诸葛菜江陵亦然
　　兼明书今人呼菘为蔓菁云北地生者为蔓菁江南生者为菘此盖习俗之非也余少时亦谓菘为蔓菁常见医方用蔓菁子为辟谷药又为涂头油又用之消毒肿每讶菘子有此诸功殊不知其所谓近读齐民要术乃知蔓菁是萝卜苗即医方所用蔓菁子是也汉桓帝时年饥劝人种蔓菁以充饥诸葛亮征汉令军人种萝菔则萝菔蔓菁为一物无所疑也
　　云南记嶲州界縁山野间有菜大叶而麤茎其根若大萝卜土人蒸煮其根叶而食之可以疗饥名之为诸葛菜云武侯南征用此菜莳于山中以济军食亦犹广都县山栎木谓之诸葛木也
