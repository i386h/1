<!-- { "loadSidebar": true } -->
　　注为其牝气有余相蹄齧也
　　又仲秋之月乃命宰祝循行牺牲视全具案刍豢瞻肥瘠察物色必比类量大小视长短皆中度
　　注于鸟兽肥充之时宜省羣牲也养牛羊曰刍犬豕曰豢
　　尔雅释兽马八尺为駥牛七尺为犉羊六尺为羬彘五尺为狗四尺为獒鸡三尺为鶤
　　注阳沟巨鶤古之名鸡疏此别六畜絶大者名也
　　史记货殖列传乌氏倮畜牧及众斥卖求竒缯物间献遗戎王戎王什倍其偿与之畜畜至用谷量马牛又塞之斥也唯桥姚已致马千匹牛倍之羊万头粟以万钟计
　　汉书卜式传卜式河南人也以田畜为事入山牧十余年致羊千余头上书愿输家财助边上使使问欲为官乎式曰自少牧羊不习仕宦不愿也归复田牧复持钱二十万与河南太守以给徙民召拜为中郎上曰吾有羊在上林中欲令子牧之式既为郎布衣草蹻而牧羊嵗余羊肥息上过其羊善之式曰非独羊也治民亦犹是矣以时起居恶者辄去毋令欺羣上竒其言拜缑氏令
　　齐民要术服牛乘马量其力能寒温饮饲适其天性如不肥充繁息者未之有也
　　又陶朱公曰子欲速富当畜五防【牛马猪羊驴五畜之防然畜防则速富之术也】
　　又谚曰羸牛劣马寒食下【言其乏食痩瘠春中必死】务在充饱调适而已
　　又凡马驴驹初生忌灰气遇新炉者辄死【经雨者则不忌】四时类要凡驴马牛羊收犊子驹羔法【常于市上伺侯含重埀欲生辄买取驹犊一百五十日羊羔六十日皆能自活不复借乳乳母好堪为种产者因留之以为种恶者还卖不失本价坐赢驹犊还更买怀子孕者一嵗之中牛马驴得两畨羊得四倍羊羔腊月正月生者留以作种余月生者剰而卖之用二万钱为羊本必嵗收千口所留之种率皆精好与世絶殊不可同日而语之何必羔犊之饶又赢酪之利也羔有死者皮好作裘褥肉好作干腊及作肉酱味又甚美】
　　马
　　诗风秉心塞渊騋牝三千
　　集传秉操塞实渊深也盖人操心诚实而渊深则无所为而不成其致此富盛宜矣
　　又鲁颂駉駉牡马在坰之野薄言駉者有驈有皇有骊有黄以车彭彭思无疆思马斯臧
　　传駉駉良马腹干肥张也坰远野也笺必牧于坰野者避民居与良田也坰之牧地水草既美牧人又良饮食得其时则自肥健耳臧善也
　　周礼牧师掌牧地孟春焚牧中春通淫
　　注焚牧地以除陈生新草也中春隂阳交万物生之时可以合马之牝牡也
　　又庾人掌十有二闲之政教以阜马佚特教駣攻驹及祭马祖祭闲之先牧及执驹散马耳圉马
　　注九者皆有政教焉阜盛壮也杜子春云佚当为逸郑司农云马三嵗曰駣二嵗曰驹散读为中散大夫之散谓聒马耳毋令善惊也康成谓逸者用之不使甚劳安其血气也教駣始乘习之也攻驹制其蹄齧者散马耳以竹括押其耳头动揺则括中物后遂串习不复惊
　　尔雅膝上皆白惟馵四骹皆白驓四蹢皆白首前足皆白騱后足皆白翑前右足白启左白踦后右足白骧左白馵駵马白腹騵骊马白跨驈白州驠尾本白騴尾白駺馰颡白颠白逹素县面颡皆白惟駹
　　疏此辨马白色所在之异名也马之膝上皆白者惟馵也骹膝下也四膝下皆白名驓蹢蹄也四蹄皆白名首俗呼为踏雪马亦蹄白似蹄雪也前两足皆白名騱后二足皆白名翑前右足白名启前左足白名踦后右足白名骧后左足白名馵駵马赤色黑鬛马也若駵马腹下白者别名騵骊黑也白跨股脚白也谓黑马髀间白名驈州窍也谓马之白尻者名驠也本根株也马尾株白者名騴但尾毛白者名駺馰白也颡额也额有白毛今之戴星马也其白自额下逹鼻茎者名县其面额皆白者惟駹马
　　又回毛在膺宜乘在肘后减阳在干茀方在背阕广疏此别马旋毛所在之名也回旋也膺旋也旋毛在膺者名宜乘在肘后者名减阳干胁也在胁者名茀方在背者名阕广
　　又逆毛居馻
　　注马毛逆刺
　　又牡曰隲牝曰騇
　　疏别马牝牡之异名也郭云今江东呼防马为隲騇即草马之名也
　　又駵白驳黄白騜駵马黄脊騝骊马黄脊騽青骊駽青骊驎驒青骊繁鬛騥骊白杂毛駂黄白杂毛駓隂白杂毛骃苍白杂毛骓彤白杂毛騢白马黑鬛骆白马黑唇駩黑喙騧一目白瞷二目白鱼
　　疏此别马毛色不纯之异名也駵赤色也谓马有駵处有白处者曰驳有黄处有白处者曰騜駵马脊毛黄者名騝骊马脊毛黄者名騽青毛黑毛相杂者名駽今之铁骢也青骊驎驒郭云色有深浅斑驳隐名驒今之连钱骢毛色青黑而髦鬛繁多者名騥毛色黒白而复有杂毛相错者名駂今谓之乌骢毛色黄白而复有杂毛者名駓今谓之桃华马隂浅黑色也毛浅黑而白兼杂毛者名骃今谓之泥骢苍浅青也毛有浅青及白兼杂毛者名骓彤赤也毛赤白兼杂毛者名騢即今之赭白马也白马黑者名骆白马黑唇者名駩喙口也黑喙者名騧一目白者名瞷二目白者名鱼言似鱼目也
