<!-- { "loadSidebar": true } -->
　　又和帝纪永元十三年诏曰深惟四民农食之本惨然怀矜其令天下半入今年田租刍槀有宜以实除者如故事贫民假种食皆勿收责
　　三国志孙权传赤乌三年诏曰君非民不立民非谷不生顷者以来民多征役岁又水旱年谷有损而吏不良侵夺民食以致饥困自今以来督军郡守其勤察非法当农桑时以役事扰民者举正以闻
　　又孙休传永安二年诏曰管子有言仓廪实知礼节衣食足知荣辱自顷年以来良田渐废见谷日少亦由租入过重农人利薄使之然乎今欲广开田业轻其赋税使家给户赡足相供养则爱身重命不犯科法虽太古盛化未可卒致汉文升平庻几可及诸卿尚书可共咨度务取便佳田桑已至不可后时事定施行称朕意焉晋书食货志武帝泰始二年诏曰百姓年丰则用奢凶荒则穷匮是相报之理也故古人权量国用取赢散滞有轻重平籴之法理财钧施惠而不费政之善者也今者省徭务本幷力垦殖欲令农功益登耕者益劝而犹或腾踊至于农人并伤今宜通籴以充俭法主者平议具为条制
　　又四年诏曰使四海之内弃末反本竞农务功能奉宣朕意令百姓劝事乐业者其惟郡县长吏乎先之劳之在于不倦每念其经营职事亦为勤矣其以中左典牧种草马赐县令长相及郡国丞各一匹
　　又礼志泰和四年诏曰夫国之大事在祀与农是以古之圣王躬耕帝籍以供郊庙之粢盛且以训化天下今修千亩之制当与羣公卿士躬稼穑之难难以率先天下主者详具其制下河南处田地于东郊之南洛水之北苦无官田随宜更换而不得侵人也
　　又食货志五年诏以司校尉石鉴所上汲郡太守王宏勤恤百姓遵化有方督劝开荒五千余顷过年普饥而郡界独无匮乏可谓能以劝教时同功异者矣其赐谷千斛
　　宋书文帝纪元嘉八年诏曰自顷农桑惰业逰食者众荒莱不辟督课无闻一时水旱便有罄匮不深存务本丰给靡因郡守赋政方畿县宰亲民之主宜思奬训导以良规咸使肆力地无遗利耕蚕树艺各尽其力若有力田殊众岁竟条名列上
　　又元嘉二十年诏曰国以民为本民以食为天故一夫辍稼饥者必及仓廪既实礼节以兴自顷所在贫罄家无宿积政役暂偏则人懐愁垫岁或不稔而病乏比室诚由德政弗孚以臻斯抑亦耕桑未广地利多遗宰守微化导之方萌庻忘勤分之义永言济明发在怀虽制令亟下终莫惩劝而坐望滋殖庸可致乎有司其班宣旧条务尽敦课逰食之徒咸令附业考覈勤惰行其诛赏观察能殿严加黜陟
　　又二十一年诏曰比年谷稼伤损淫亢成灾亦由播殖之宜尚有未尽南徐兖豫及扬州浙江江西属郡自今悉督种麦以助阙乏速运彭城下邳郡见种委刺史贷给徐豫土多舀田而民间专务陆作可符二镇履行旧陂相率修立并课垦辟使及来年凡诸州郡皆令尽勤地利劝导播殖蚕桑麻枲各尽其方不得但奉行公文而已
　　又二十九年诏曰今农事行兴务尽地利若须田种随宜给之
　　又孝武帝纪大明二年诏曰去嵗东土多经水灾春务已及宜加优课粮种所须以时贷给
　　齐书武帝纪永明三年诏曰守宰亲民之要刺史案部所先宜严课农桑相土揆时必穷地利若耕蚕殊众足厉浮惰者所在即便列奏其违方骄矜佚事妨农亦以名闻将明赏罚以劝勤怠校覈殿最歳竟考课以申黜陟
　　又明帝纪建武二年诏曰食为民天义高姫载蚕实生本教重轩经前哲盛范后王茂则布令审端咸必由之朕肃扆岩廊思引风训深务八政永鉴在勤静言日昃无忘寝兴守宰亲民之主牧伯调俗之司宜严课农桑防令防惰揆景肆力必穷地利固修堤防考校殿最若耕蚕殊众具以名闻游怠害业即便列奏主者详为条格
　　梁书武帝纪普通四年诏曰夫耕籍之义大矣哉粢盛由之而兴礼节由之以着古者哲王咸用此作卷言八政致兹千亩公卿百辟恪恭其仪九推毕礼馨香靡替兼以风云叶律气象光华属览休辰思加奬劝可班下逺近广辟良畴公私畎亩务尽地利若欲附农而粮种有乏亦加贷卹毎使优遍孝弟力田赐爵一级预耕之司尅日劳酒
　　又元帝纪承圣二年诏曰食乃民天农为治本垂之千载贻之百王莫不敬授民时躬耕帝籍是以稼穑为宝周颂嘉其乐章禾黍不成鲁史书其方册秦人有农力之科汉氏开屯田之利一防旷务劳心日仄一夫废业舄卤无遗国富刑清家给民足其力田之身在所蠲免外即宣勒称朕意焉
　　陈书文帝纪天嘉元年三月诏曰守宰明加劝课务急农桑庶鼔腹含哺复在兹日
　　又八月诏曰菽粟之贵重于珠玊朕哀矜黔庶念康弊俗思俾阻饥方存富教麦之为用要切斯甚今九秋在节万宝可收其班宣逺近并令播种守宰亲临劝课务使及时其有尤贫量给种子
　　魏书太宗纪泰常二年诏曰今东作方兴或有贫穷失农务者其遣使者廵行天下省诸州观民风俗问民疾若察守宰治行诸有不能自申皆因以闻
　　又世祖纪太平眞君四年诏曰朕承天子民忧理万国欲令百姓家给人足兴于礼义而牧守令宰不能助朕宣扬恩德勤恤民隠至乃侵夺其产加以残虐非所以为治也今复民赀赋三年其田租岁输如常牧守之徒各励精为治劝课农桑不得妄有徴发有司弹纠勿有所纵
　　又正平二年初恭宗监国曾令曰任农以耕事贡九谷其制有司课畿内之民使无牛家以人牛力相贸垦殖锄耨其有牛家与无牛家一人种田二十二亩偿以私锄功七亩如是为差至于小老无牛家种田七亩小老者偿以锄功二亩皆以五口下贫家为率各列家别口数所劝种顷亩明立簿目所种者于地首标题姓名以辨播殖之功
　　又高祖纪太和元年正月诏曰今牧民者与朕共治天下也宜简以徭役先以劝奬相其水陆务尽地利使农夫外布桑妇内勤若轻有征发致夺民时以侵擅论民有不从长教惰于农桑者加以罪刑
　　又三月诏曰去年牛疫死伤大半今东作既兴人须肄业其敇在所督课田农有牛者加勤于常嵗无牛者倍庸于余年一夫制田四十亩中男二十亩无令人有余力地有遗利
　　又十六年诏曰务农重谷王政所先劝率田畴君人常事今四气休序时泽滂润宜用天分地悉力东亩然京师之民游食者众不加督劝或耘耨失时可遣明使检察勤惰以闻
　　又二十年诏曰农为政首稷实民先澍雨丰洽所宜敦励其令畿内严加督课堕业者申以楚挞力田者具以名闻
　　又世宗纪景明三年诏曰民本农桑国重蚕籍粢盛所凭冕织攸寄比京邑初基耕桑暂缺遗规徃防宜必祗修今寝殿显成移御维始春郊无逺拂羽有辰便可表营千亩开设宫坛秉耒援筐躬劝兆亿
　　又正始元年诏縁淮南北所在镇戍皆令及秋播麦春种粟稻随其土宜水陆兼用必使地无遗利民无余力比及来稔令公私俱济也
　　北齐书武成帝纪河清三年令每岁春月各依乡土早晚课民农桑自春及秋男子十五以上皆就田亩桑蚕之月妇女十五以上皆营蚕桑孟冬刺史听审邦教之优劣定殿最之科品使地无遗利人无防手焉
　　北周书武帝纪建德四年诏曰阳春布气品物资始敬授民时义兼敦劝诗不云乎弗躬弗亲庶民弗信刺史守令宜亲劝农百司分番躬自率导事非机要并停至秋
　　册府元龟唐高祖武德五年谓羣臣曰太平之基在于家给人足今兹麦既大熟宜停庻务毎司别留一二人守曹局余皆宜休暇亲事务农流罪以下囚罪名定者亦放收获
　　又六年诏曰今风雨顺节苖稼实繁普天之下咸同茂盛五十年来未尝有此仓箱之积指日可期时为溽暑方资耕耨废而不修岁功将辟宜从优纵肆力千顷州县牧宰明加劝导咸使戮力无或失时务从简静以称朕意
　　又太宗贞观三年诏曰朕祗承大宝宪章典故今将履千亩于近郊复三推于旧制宜令有司式遵典礼二十一日亲祭先农籍于千亩之甸
　　又中宗景龙二年七月敇戒诸州郡督刺史县令务尽地利禁防食
　　又宗开元四年诏曰闗中田苖今正成熟若不收刈便恐飘零縁顿差科时日尚逺宜令并功收拾不得妄有科唤致妨农业仍令左右御史捡察奏闻
　　又十二年诏曰有国者必以人为本固本者必以食为先先王于是务其三时前圣所以分其五土劝农之道实在于斯朕抚图御歴殆逾一纪旰食宵衣勤乎兆庶故兢兢翼翼不敢荒宁顷歳以来虽稍丰稔犹恐地有遗利人多废业防食之徒未尽归生谷之畴未均垦以是轸念遣使臣恤编户之流亡阅大田之众寡其先是逋逃并宜自首仍能服勤垄亩肆力耕耘所在闲田劝其开辟逐土任宜收税勿令州县差科征役租庸一皆蠲放且天下风壤多有不同地既异宜俗亦殊习固当因利制事不可违人立法赋役差科于人非便者并量事处分续状奏闻
　　又十七年诏曰献岁发生阳和在乃睠甿庻方就农桑其力役及不急之务一切并停百姓间有不稳便事须处置者宜令中书门下与所司唤取朝集使审问商量奏闻
　　又二十九年制曰古之为理必顺时行令献岁发春仁气育物直叶阳和之德以勤播种之务天下诸州委刺史县令加意劝课仍令采访使勾当非灼然要切事不得妄有追扰其今月诸色当审人有单贫老弱者所司即拣择量放营农
　　又天寳九载诏曰农为政本食乃人天必禾稼之及期遂京坻之厚积是以爱人存乎重谷勤政在乎厚生俗之所资何急于此如闻逺近毎至秋中谷禾熟时即卖充马藁茍规求利之心殊害生成之性静言斯弊实资惩革自今已后不得更然牓示要路咸使闻知
　　又肃宗上元二年正月诏王者设教务农为首今土膏方起田事将兴敦本劝民实为政要宜令天下刺史县令各于所部亲劝农桑
　　又九月诏曰田功在谨农事惟勤不有司存何成种谷诸州等各置司田参军一人主农事毎县各置田正二人于当县拣明娴田种者充务令劝课
　　又代宗永泰元年制曰农政本也食人天也方春之首重于东作除军兴至急余一切并停百姓专营农事其逃户复业及浮客情愿编附者仰州县长吏亲就存抚特矜赋役全不济者量贷种子务令安集
　　又德宗贞元二十年诏曰理化之本系乎京师副朕忧民属于长吏宜勉务农桑各安生业以舒朕懐
　　又宣宗大中二年制云君以人为本人以食为天有国有家舍此无急如闻州府之内皆有闲田空长蒿莱无人垦辟与其虚弃曷若济人宜令所在长吏设法召募贫民课励耕种所收苖子以备水旱
　　又后唐明宗长兴三年诏富民之道莫尚于务农力田之资必先于利器器茍不利民何以安闻诸道监冶所卖农器或大小异同或形状轻怯才当开辟旋致损伤近百姓秋稼虽登时物颇贱既艰难于置买遂抵犯于条章茍利锥刀擅兴炉冶稍闻彰露须议诛夷欲使上不夺山泽之利下皆遂畎亩之宜务在从长庶能经久自今后不计农器烧器动使诸物并许百姓逐便自铸又后周太祖广顺元年勅农桑之务衣食所资一夫不耕有艰食之虑一夫不织有无褐之虞今气正阳春当生发宜勤用天之业将观望岁之心诸道州府长吏宜劝课耕桑以丰储积编民乐业仍倍抚绥
