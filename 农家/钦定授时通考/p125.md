<!-- { "loadSidebar": true } -->
　　治马被刺脚方【用穬麦和小儿哺涂即愈】
　　治马炙疮【未瘥不用令汗疮白痂时慎风得瘥后从意骑耳】
　　治马瘙蹄方【以刀刺马踠丛毛中使出血愈】
　　又方【融羊脂涂疮上以布裹之】
　　又方【取咸土两石许以水淋取一石五斗釡中煎取二三斗剪去毛以泔清净洗干以咸汁洗之三度即愈】
　　又方【以汤洗净燥拭之嚼芥子涂之以布帛裹三度愈若不断用谷涂五六度即愈】
　　又方【剪去毛以盐汤净洗去加燥拭于破瓦中煮人屎令沸热涂之即愈】
　　又方【以锯子割所患蹄头前正当中斜割之令上狭下濶如锯齿形去之如剪箭括向深一寸许刀子摘令血出色必黑出五升许解放即愈】
　　又方【先以酸泔清洗净然后烂煮猪蹄取汁及热洗之瘥】
　　又方【取炊釡底汤净洗以布拭水令尽取黍米一升作稠粥以故布广三四寸长七八寸以粥糊布上厚裹蹄上疮处以散麻纒之三日去之即当瘥也】
　　又方【耕地中拾取禾茇东倒西倒者若东西横地取南倒北倒者一垄取七科三垄凡取二十一科净洗釡中煮取汁色黑乃止剪却毛泔水净洗去痂以禾茇汁热涂之一上即愈】
　　又方【尿清羊粪令液取屋四角草就上烧令灰入钵中研令热用泔洗蹄以粪涂再三愈】又方【煮酸枣根取汁净洗讫水和酒槽毛袋盛渍蹄没疮处数度即瘥也】
　　又方【净洗了捣杏仁和猪脂涂四五上即当愈】
　　治马大小便不通眠起欲死须急治之不治一日即死【以脂涂人手探谷道中去结屎以盐纳溺道中须臾得溺便当瘥也】
　　治马卒腹胀眠卧欲死方【用冷水五升盐二觔研盐令消以灌口中必愈】治马发黄方【用黄栢雄黄木鼈子仁等分为末错调涂疮上纸贴之初见黄肿处便用针遍即涂药】
　　治马疥痨方【马疥痨及防痒用川芎大黄防风全蝎各一两荆芥穗五两为末分作五服白汤调冷灌之】
　　治马梁脊破方【成疮不能骑坐如未破将马脚下湿稀泥涂上干即再易湿者三五次自消或只用沟中青鼻泥亦可已破成疮者用黄丹枯白矾生姜烧存性人天灵盖烧存性各等分为末入麝香少许疮干用麻油调若疮湿有脓用浆水同葱白煎汤洗净傅之立效】
　　治马中结方【穿山甲炒黄色大黄郁李仁各一两风化石灰一合如无灰以朴硝代之共为末作一服用麻油四两酽醋一升调匀灌之立效如灌药不通用猪牙皂角为细末同麻油各四两和匀填粪门中再灌前药一服即愈】
　　常啖马药方【郁金大黄甘草贝母山栀子白药黄药欵花黄栢黄连知母桔梗各等分为末每服二两以油蜜和灌之若驹则随其大小量为加减啖后不得饮水至渴喂饲】
　　治马诸病方【用白鳯仙花连根叶熬成膏抹于马眼角上汗出即愈】
　　治马诸疮方【夜合花叶黄丹干姜防榔五倍子为末先以盐水洗疮后用麻油加轻粉调傅】治马伤料方【用生萝葡三五个切作片子啖之效】
　　治马伤水方【用葱盐油相和搓作团纳鼻中以手掩其鼻令气不通良乆使涙出即愈】治马错水方【缘驰骤喘息未定即与水饮须臾两耳并鼻息皆冷或流冷涕即此证也先烧人乱髪熏两鼻后用川乌草乌白芷猪牙皂角胡椒各等分麝香少许为细末用竹筒盛药一字吹入鼻中立效又法葱一握盐一两用杵为泥罨两鼻内须臾打通清水流出是其效也】
　　治马患眼方【用青盐黄连马牙硝防仁各等分同研为末用蜜煎入磁瓶内盛贮防时旋取多少以井水浸化防】
　　治马颊骨胀方【用羊蹄根草四十九个烧灰熨骨上冷即换之如无羊蹄根以杨柳枝如指头大者炙热熨之】
　　治马喉肿方【螺青川芎知母川郁金牛蒡炒薄荷贝母同为末毎服二两蜜二两用水煎沸侯温调灌之】
　　又方【取干马粪置瓶中以头髪覆盖烧烟熏其两鼻】
　　治马舌硬方【用欵冬花瞿麦山栀子地仙草青黛硼砂朴硝油烟墨等分为细末毎用五钱许涂舌上立瘥】
　　治马伤脾方【川厚朴去麄皮为末同姜枣煎灌一应脾胃有伤不食水草褰唇似笑鼻中气短宜速与此药治之】
　　治马心热方【甘草芒硝黄栢大黄山栀子蒌为末水调灌一应心肺壅热口鼻流血跳踯烦燥宜急与此药治之】
　　治马肺毒方【天门冬知母贝母紫苏芒硝黄芩甘草薄荷叶同为末饭汤入少许醋调灌疗肺毒热极鼻中喷水】
　　治马肝壅方【朴硝黄连为末男子头髪烧灰存性浆水调灌一应邪气冲肝眼昏似睡忽然倒此方主治】
　　治马卒热肚胀方【用蓝汁二升井花水二升或冷水和灌之立效】
　　治马流沫方【当归菖蒲白术泽泻赤石脂枳谷厚朴加甘草为末毎服一两半酒一升葱白三握水煎温灌之】
　　治马气喘方【参葶苈升麻牛蒡兜苓黄耆知母贝母同为末每服二两浆水调草后灌之一应喘皆治】
　　治马啌喘毛焦方【用大麻子捒净一升喂之大效】
　　治马结粪方【皂角烧灰存性大黄枳殻麻子仁黄连厚朴为末清米泔调灌若肠突加蔓荆子末同调】
　　治马伤蹄方【大黄五灵脂木鼈子去油海桐皮甘草土黄芸薹子白芥菜子为末黄米粥和药摊帛上裹之】
　　治疗马结热起卧战不食水草方【黄连二两杵末白鲜皮一两杵末油五合猪脂四两细切又以温水一升半和药调停灌下牵行抛粪即愈】
　　治新生小驹子泻肚方【藁本末三钱七大麻子研汁调灌下咽喉便效次以黄连末大麻汁解之】
　　治马气药方【青橘皮当归桂心大黄芍药木通郁李仁瞿麦白芷牵牛子右件一十味各等分同捣罗为末用温酒调灌毎匹马药末半两】
　　治马急起卧方【取壁土多年石灰细杵罗用油酒调二两用水灌之立效】
　　治马食槽内草结方【好白矾末一两分为二服毎贴和饮水后啖之不过三两度即内消却此法神验】
　　治马肾搐方【乌药芍药当归参山茵蔯白芷山药杏仁秦艽每服一两酒一大升同煎温灌隔日再灌】
　　治马尿血方【黄耆乌药芍药山茵蔯地黄兜苓枇杷为末浆水煎沸冷调灌应卒热尿血皆主疗之】
　　治马结尿方【滑石朴硝木通车前子为末毎服一两温水调灌隔时再服结时甚则加山栀子赤芍药同末】
　　治马膈痛方【羌活白药甜子当归没药芍药为末春夏浆水加蜜秋冬小便调疗膈痛低头饥不食草】
　　驴骡【附】
　　说文驴似马长耳
　　又骡驴父马母也【字本作驘】
　　何承天纂文驴一曰汉骊其子曰
　　农桑通诀驴覆马生骤则准常以马覆驴所生骡者形容壮大弥复胜马然选七八嵗草驴骨口正大者母长则受驹父大则子壮草驴不产产无不死养草驴常须防勿令离羣也
　　治驴漏蹄方【凿厚砖石令容驴蹄深二寸许热烧砖令热赤削驴蹄令出漏孔以蹄顿着砖孔中倾盐酒醋令沸浸之牢捉勿令脚动待砖冷然后放之即愈入水远行悉不发】
　　治驴打磨破溃方【马齿菜石灰一处捣为团晒干后复捣罗为末先口含盐浆水洗净用药末贴之验】












　　钦定授时通考卷七十
<子部,农家类,钦定授时通考>
　　钦定四库全书
　　钦定授时通考卷七十一
　　农余
　　畜牧二
　　羊
　　尔雅羊牡羒牝牂夏羊牡羭牝羖角不齐觤角三觠羷羳羊黄腹未成羊羜絶有力奋
　　疏此别羊属也牡名羒牝名牂夏羊黑羖防也牡名羭牝名羖羊角不齐一长一短名觤觠卷也角卷三匝名羷羊黄腹名羳新生未成名羜壮大有力名奋
　　便名图羊者火畜也其性恶湿利居高燥作棚宜高常除粪秽若食秋露水草则生疮
　　齐民要术常留腊月正月生羔为种者上十一月二月生者次之【非此月数生者毛必焦卷骨髓细小所以然者是逢寒遇熟故也其八九十月生者虽值秋热比至冬暮母乳已竭春草未吐是故不佳其三四月生者虽茂美而羔小未食常饮热乳所以亦恶六七月生者两热相仍中之尤甚十一月及二月生者母既含重肤躯充储草虽枯亦不羸瘦母乳适尽即得春草是以亦佳也】大率十口一羝【羝少则不孕羝多则乱羣不孕者必瘦瘦则非惟不蕃息经冬或死】羝无角者更佳【有角者喜相觝触伤胎所由也】供厨者宜刺【刺一作剰】之【刺法十余十日用布裹齿捶碎也】羊必须老人及心性宛顺者起居以时调其宜适卜式云牧民何异于是者【若使急性人及小儿者栏约不得必有打伤之灾或劳戏不看则有狼犬之害懒不驱行无肥充之理将息失所有羔死之患也】惟远水为良二日一饮【频饮则伤水而鼻脓】缓驱行勿停息【息则不食而羊瘦急行则坌尘而羊颡也】春夏早放秋冬晩出【春夏气软所以宜早秋冬霜露所以宜晚养生经云春夏早起与鸡俱兴秋冬晏起必待日光此其义也夏月盛暑须得隂凉若日中不避热则尘汗相渐秋冬之间必致癣疥七月以后霜气降后必须日出霜露晞解然后放之不尔则逢毒气令羊口疮腹胀也】圏不厌近必须与人居相连开窗向圏【所以然者羊性怯弱不能御物狼一入圏或能絶羣也】架北墙为厰【为屋即复热热则疥癣且屋处惯暖冬月入田尤不耐寒】圏中作台开窦无令停水二日一除勿使粪秽【秽则汚毛停水则挟蹄眠湿则腹胀也】圏内须并墙竖柴栅令周匝【羊不揩土毛常自净不竖柴者羊揩墙壁上咸相得毛皆成氊又竖栅头出墙者虎狼不敢逾也】羊一千口者三四月中种大豆一顷杂谷并草留之不须锄治八九月终刈作青茭若不种豆谷者初草实成时收刈杂草薄铺使干勿令郁浥【防豆胡或蓬藜荆芥为上大小豆次之高丽豆箕尤有所便芦薍二种则不种凡秋刈草非直为羊然大凡悉皆倍胜崔寔日十月七日刈蒭茭】既至冬寒多饶风霜或春初雨落青草未生时则须饲不宜出放积茭之法【于高燥之处防桑棘木作两圆栅各五六步许积茭着栅中高一丈亦无嫌任羊绕栅指食竟日通夜口常不住终冬过春无不肥充若不作栅假有千车茭掷与十口羊亦不得饱羣羊践蹑而已不得一茎入口】不收茭者初冬乘秋似如有肤羊羔乳食其母比至正月母皆痩死羔小未能独食水草防亦俱死非直不滋息或灭羣断种矣【余昔有羊二百口茭豆既少无以饲一嵗之中饿死过半假有在者疥瘦羸毙与死不殊毛复短浅全无润泽余初谓家自不宜又疑嵗道疫病乃饥饿所致无他故也人家八月収获之始多无庸假且买羊雇人所费既少所存者大传曰三折臂始为良医又曰亡羊治牢未为晚也世事畧皆如此安可不存意哉】寒月生者须然火于其边【夜不然火必冻死】凡初产者宜煮谷豆饲之白羊留母二三日即母子俱放【白羊性狠不得独留并母乆住则令乳之】羖羊但留母一日寒月者内羔子坑中日父母还而出之【坑中暖不苦风寒地热使眼如常饱者也】十五日后方吃草乃放之白羊三月得草力毛牀动则铰之【铰讫于河水之中净洗羊则生白净之毛也】五月毛牀将落铰取之【铰讫更洗如前】八月初胡葈子未成时又铰之【铰了亦洗如初其八月半后铰者勿洗白露已降寒气侵人洗即不益胡葈子成然后铰者匪直着毛难治又嵗稍晚比至寒时毛长不足令羊痩损漠北塞之羊则八月不铰铰则不耐寒中国必须铰不铰则毛长相著作氊难成也】
