<!-- { "loadSidebar": true } -->
　　文献通考唐肃宗上元中于楚州古射阳湖置洪泽屯寿州置芍陂屯厥田沃大获其利
　　唐书于頔传頔为湖州刺史部有湖陂异时溉田三千顷久廞废頔行县命修复隄阏岁获秔稻蒲鱼无虑万计
　　又李景略传景略拜丰州刺史天德军西受降城都防御使穷塞苦寒地塉卤边户劳悴景略至凿咸应永清二渠溉田数百顷
　　又李承传承累迁吏部郎中淮南西道黜陟使奏置常丰堰于楚州以御海潮溉田塉卤收常十倍
　　又杜佑传佑为淮南节度使决雷陂以广灌溉斥海濒弃地为田积米至五十万斛
　　又韦挺传挺曾孙武为绛州刺史凿汶水灌田万三千余顷玺书劳勉
　　又李栖筠传栖筠子吉甫为淮南节度使筑富人固本二塘溉田且万顷
　　又孟简传简为常州刺史州有孟渎久淤阏简治导溉田凡四千顷赐金紫
　　又白居易传居易为杭州刺史始筑隄捍钱塘湖钟泄其水溉田千顷
　　又崔礼传礼为河阳节度使治河内秦渠溉田千顷岁收八万斛
　　又温大雅传温造为朗州刺史开复乡渠百里溉田二千顷民获其利号右史渠太和中节度河阳奏复怀州古秦渠枋口堰以溉济源河内温武陟田五千顷又循吏传韦丹为江南西道观察使筑堤捍江长十二里窦以疏涨为陂塘五百九十八所灌田万二千顷宋史食货志咸平中大理寺丞王宗旦请募民耕颍州陂塘荒地凡千五百顷部民应募者三百余户诏令未出租税免其徭役然无助于功利而汝州旧有洛阳务内园兵人种稻雍熙二年罢赋予民至是复置命京朝官専掌募民户二百余自备耕牛立团长垦地六百顷导汝水灌溉岁收二万三千石襄阳县淳河旧作隄截水入官渠溉民田三千顷宜城县蛮河溉田七百顷又有屯地三百余顷知襄州耿望请于旧地兼括荒田置营田上中下三务调夫五百筑堤堰仍集邻州兵每务二百人荆湖市牛七百分给之是岁种稻三百余顷又嘉祐中唐守赵尚寛修复汉邵信臣故陂渠遗迹溉田数万顷
　　又何承矩知雄州言宜因积蓄为陂塘大作稻田以足食闽人黄懋亦上书言河北州军多陂塘引水溉田省功易就三五年间公私必大获利诏承矩按视还奏如懋言遂于雄莫霸州平戎顺安等军兴堰六百里置斗门引淀水灌溉初年种稻值霜不成懋以江东早稻七月即熟取其种课令种之是岁八月稻熟初承矩建议阻之者颇众至是承矩载稻穗数车遣使送阙下议者乃息而莞蒲蜃蛤之饶民赖其利
　　又郑戬传戬以资政殿学士知杭州钱塘湖溉民田数十顷钱氏置清军以疏淤塡水患既纳国后不复治葑土堙塞为豪族僧坊所占冒湖水益狭戬发属县丁夫数万辟之民赖其利事闻诏本郡岁治如戬法又谢绛传绛知邓州距州百二十里有美阳堰引湍水溉公田水来远利不及民滨堰筑新土为防俗谓之墩者大小又十数岁数坏輙调民增筑奸人蓄薪茭以时其急往往盗决堰墩百姓苦之绛按邵信臣六门堰故迹距城三里壅水注钳庐陂溉田至三万顷请修复之可罢州人岁役以水与民
　　续文献通考元祐中长乐县令袁正规以十七都之田洼下岁被渰没遂开卓道后山为港以泄其水注之海又凿林防庄前之山为渠注之江民德之因请名曰袁公港正规辞曰此天子之功也遂名之曰元祐港又郎简筑名塘陂竝江为之蓄河头水溉田种五百余石又修天宝陂溉田种千余石
　　又范洪知鄞县葺堰埭百余决导潴积在常熟疏金泾鹤渎二浦溉田千顷
　　又李禹卿通判苏州堤太湖八十里为渠运蓄水溉田千余顷
　　又徐防通判时东南大水衋周视尽得水利旧迹筑石塘九十里建桥十八所复良田数十万亩
　　又陈偁为罗源令凿渠以溉民田民蒙其惠因号曰永利渠
　　又曾有开知确山县兴修废陂溉田数千顷
　　又朱定权闽县时开濬负城河浦百七十六计二万一千九百七十四丈均用民力凡八万九千溉田三千六百余顷
　　又赵抃以崇安多水叠石为堤以遏其冲又开除湾陂分西来之流由石雄以入于县又从县西凿陂于星阳溉田甚广人怀其惠久而不忘因取其諡名清献陂又刘谔知兴化军创立太平陂引荻芦溪水溉田七百顷
　　又韩正彦知昆山创石隄疏斗门作塘七十里以达于郡得膏腴数百顷
　　范文正公集上吕相公竝呈中丞咨目姑苏四郊略平窊而为湖者十之二三西南之泽尤大谓之太湖纳数郡之水湖东一濬入于海谓之松江积雨之时湖溢而江壅横没诸邑虽北压子江而东抵巨浸河渠至多堙塞已久莫能分其势矣惟松江退落漫流始下或一岁之水久而未耗来年暑雨复为沴焉人必荐饥可不经画今疏导者不惟使东南入于松江又使西北入于子江之于海也其利在此或曰江水已高不纳此流某谓不然江海所以为百谷王者以其下之岂独不下于此耶江流或高则必滔滔旁来岂复姑苏之有乎矧今开亩之处下流不息亦明騐矣或曰日有潮来水安得下某谓不然大江长淮无不潮也来之时刻少退之时刻多故大江长淮防天下之水毕能归于海也或曰沙因潮至数年复塞岂人力之可支某谓不然新导之河必设诸闸常时扄之御其潮来沙不能塞也毎春理其闸外工减数倍矣旱岁亦扄之驻水灌田可救熯涸之灾岁则启之疏积水之患或谓开亩之役重劳民力某谓不然东南之田所植惟稻大水一至秋无他望灾沴之后必有疾疫乘其羸败十不救一谓之天灾实由饥耳或谓力役之际大费军食某谓不然姑苏岁纳苖米三十四万斛官司之籴又不下数十百万斛去秋蠲放者三十万官司之籴无复有焉如丰穰之岁春役万人人食三升一月而罢用米九千石耳荒歉之岁日食五升召民为役而赈济一月而罢用米万五千石耳量此之出较彼之入孰为费军食哉或谓陂泽之田动成弥导川而无益也某谓不然吴中之田非水不植减之使浅则可播种非决而涸之然后为功也昨开五河泄去积水今岁和平秋望七八积而未去犹有二三未能播种复请增理数道以分其流使不停壅纵遇大水其去必速而无来岁之患矣又松江一曲号曰盘龙父老传云出水尤利如总数道而开之灾必大减苏秀间有秋之半利已大矣畎浍之事职在郡县不时开导刺史县令之职也然今之所兴作横议先至非朝廷主之则无功有毁也守土之人恐无建事之意矣苏常湖秀膏腴千里国之仓庾也浙漕之任及数郡之守宜择精心尽力之吏不可以防常资格而授之恐功力不至重为朝廷之忧且失东南之利也
　　宋史苗时中传时中主宁陵簿邑有古河久湮请开导以灌田为利甚溥人谓之苖公河
　　又孙觉传觉知广德军徙湖州松江隄没水为民患觉易以石高丈余长百里隄下化为田
　　又杨伋传伋主管开封府界常平权都水丞与侯叔献行汴水淤田法遂酾汴流涨以溉西部瘠土皆为良田
　　续文献通考长乐滨海山浅而泉微故潴防独多大者为湖次为坡为圳垾海而成者为塘次为堰毋虑百五十余所每岁蓄溪涧虽不泄涓滴亦不足用必时雨滂防乃或沾洽及农事毕则皆为无用之地以是狡民或侵或请民失其利建炎初县令陈可大修塘捍陂湖至九年县令徐謩复延耆老讲究水利为斗门及湖塘陂堰百四所溉田凡二千八十三顷又筑大塘基方广二十余丈两旁抵海长一千五十丈沟港共长三千七百丈潴福清界水溉田种千石
　　宋史食货志绍兴五年江东帅臣李光言明越之境皆有陂湖大抵湖高于田田又高于江海旱则放湖水溉田涝则决田水入海故无水旱之灾本朝庆厯嘉祐间始有盗湖为田者其禁甚严政和以来创为应奉始废湖为田自是两州之民岁被水旱之患余姚上虞每县收租不过数千斛而所失民田常赋动以万计莫若先罢两邑湖田其会稽之鉴湖鄞之广德湖萧山之湘湖等处尚多望诏漕臣尽废之其江东西圩田苏秀围田令监司守令条上于是诏诸路漕臣议之其后议者虽称合废竟仍其旧
　　又绍兴十六年知袁州张成已言江西良田多占山冈望委守令讲陂塘灌溉之利其后比部员外郎李咏言淮西高原处旧有陂塘请给银米以时修濬知江阴军蒋及祖亦请濬治本军五卸沟以泄水修复横河支渠以溉旱乃竝诏诸路常平司行之每季以施行闻又绍兴二十三年谏议大夫史才言浙西民田最广而平时无甚害者太湖之利也近年濒湖之地多为兵卒侵据累土增高长堤弥望名曰坝田旱则据之以溉而民田不沾其利涝则远近泛滥不得入湖而民田尽没望尽复太湖旧迹使军民各安田畴均利
　　又绍兴二十四年大理寺丞周环言临安平江湖秀四州下田多为积水所浸缘溪山诸水并归太湖自太湖分二东南一由松江入于海东北一由诸浦注之江其松江泄水惟白茅一浦最大今泥沙淤塞宜决浦故道俾水势分流畅实四州无穷之利
　　又绍兴二十八年两浙转运副使赵子防知平江府蒋灿言太湖者数川之巨浸而独泄以松江之一川宜其势有所不逮是以昔人以常熟之北开二十四浦疏而导之江又于昆山之东开一十二浦分而纳之海三十六浦后为潮汐沙积而开江之卒亦废于是民田有淹没之患天圣间臣张纶尝于常熟昆山各开众浦景祐间郡守范仲淹亦亲至海浦濬开五河政和间提举官赵霖复尝开濬今诸浦湮塞又非前比计用工三百三十余万钱三十三万余缗米十万余斛于是诏监察御史任古复视之既而古至平江言常熟五浦通江诚便若依所请以五千功月余可毕诏以激赏库钱平江府上供米如数给之
　　续文献通考绍兴中王信知绍兴府山阴境有獠湖四环皆田岁苦淫信创斗门导停潴注之海筑十一坝化滙浸为上腴民绘像祀之更其名曰王公湖宋史印崈传崈知秀州华亭县捍海堰废且百年咸潮岁大入坏竝海田苏州皆被其害崈至海口访遗址已沦没乃奏创筑三月堰成三州泻卤复为良田
　　文献通考乾道七年四川宣抚使王炎奏兴元府山河堰溉南郑褒城田九十三万三千亩有奇诏奬谕又淳熙二年淮东总领钱良臣奏修复镇江府练湖凡七十二源灌田百余万亩从之
　　续文献通考淳熙中赵汝愚知福州州旧有湖溉民田数万亩后豪滑湮塞为田遇旱则西北一带高田无从得水遇涝则东南一带沦为巨浸汝愚因请开濬悉复其旧
　　又嘉定间漳州倅郑焕浚渠溉田郡人立石刻曰郑公渠
　　又赵师缙为漳浦令凿西湖筑岸创立水门时其蓄泄以溉民田周围五百一十五丈
　　又赵善嵩知连江县询知南墥水利可以溉田遂伐石为斗门民歌之
