<!-- { "loadSidebar": true } -->
　　又谷产鸡子供常食法【别取雌雄勿令与雌雄相杂墙匡斩翅荆楼土窠一法惟多与谷食之令竟冬肥盛自然谷产鸡子矣一鸡滋生至百余卵不雏并食之无咎饼炙所须皆宜用此也】瀹鸡子法【打破着沸汤中浮出即掠取生熟正得即加盐醋也】
　　炒鸡子法【打破铜铛中搅令黄白相杂细擘葱白下盐米浑豉麻油炒之甚香美】
　　栈鸡易肥法【以油和面捻成指尖大块日与数十枚食之又以做成硬饭同土硫黄研细每次与五分许同饭拌匀喂数日即肥】
　　养鸡不菢法【母鸡下卵时日逐食内夹以麻子喂之则常生卵不菢】
　　养生鸡法【鸡初来时即以净温水洗其足自然不走】
　　治鸡病方【凡鸡杂病以真蔴油灌之皆立愈若中蜈蚣毒则研茱萸解之】
　　治鬭鸡病方【以雄黄末搜饭饲之可去其胃虫此药性热又可使其力健】
　　鱼
　　陶朱公养鱼经治生之法有五水畜第一水畜鱼也以六亩地为池池中有九州求怀子鲤鱼长三尺者二十头牡鲤鱼长三尺者四头以二月上庚日内池中令水无声鱼必生至四月内一神守六月内二神守八月内三神守神守者鳖也内鳖则鱼不复飞去在池中周绕九州无穷自谓游江湖也至来年二月得鱼长一尺者一万五千三尺者五千枚二尺者万枚直五千得钱一百二十五万至明年一尺者十万枚二尺者五万枚三尺者五万枚长四尺者四万枚留长二尺者二千枚作种所余皆卖得钱五百一千万候至明年不可胜计所以养鲤鱼者不相食易长不费也
　　农桑通诀凡育鱼之所须择泥土肥沃苹藻繁盛为上然必召居人筑舍守之仍多方设法以防獭害凡所居近数亩之湖如依陶朱法畜之可致速富今人但上江贩鱼取种塘内畜之饲以青蔬嵗可及尺以供食用亦为便法
　　农圃四书鱼种古法俱求怀子鲤鱼纳之池中但自涵育或在取近江湖薮泽陂泖水际之土数舟布底则二年之内土中自有大鱼宿子得水即生也今之俗惟购鱼防其防也渔人泛大江乘潮而布网取之者初也如针锋然乃饲之以鸡鸭之卵黄或大麦之麸屑或炒大豆之末稍大则鬻鱼池养之家闽録云仲春取子于江曰鱼苗畜于小池稍大入塘曰可尺计徙之广池饲以草九月乃取有难长之防曰艋艘其首黄色曰螺师青以其食螺师也故名尔雅翼曰鳟鱼螺蚌是也其口尖期年而鼻窍始通不得通则死长至尺许乃易大惟鯶鱼为良其口濶而盆首似鲤而身圆谓之草鱼食草而易长尔雅翼曰鯶鱼食草白鲢乃鱼之贵者白露左右始可纳之池中或前一月或后一月皆不育渔人携于舟若煎炙油气触之则目皆瞎京口録曰巨首细鳞池塘中多畜之鲻鱼松之人于潮泥地凿仲春潮水中捕盈寸者养之秋而盈尺腹背皆腴为池鱼之最是食泥与百药无忌京口録云头匾而骨软闽志云目赤而身圆口小而鳞黑吴王论鱼以鲻为上也其鱼至冬能牵被而自藏
　　又凡凿池养鱼必以二有三善焉可以蓄水鬻时可去大而存小可以解泛【此池泛可入彼池】不可以沤麻一日即泛鱼遭鸽粪则泛以圊粪解之鱼之自粪多而返复食之则泛亦以圊粪解之池不宜太深深则水寒而难长鱼食鸡鸭卵之黄则中寒而不子故鱼秧皆不子鱼之行游昼夜不息有洲岛环转则易长池之傍树以芭蕉则滴露而可以解泛树楝木则落子池中可以饱鱼树葡萄架子于上可以免鸟粪种芙蓉岸周可以辟水獭鱼食杨花则病亦以粪解之食蟋蟀嫩草食稗子池之正北后宜特深鱼必聚焉则三面有日而易长饲之草亦宜此方一日而两番须有定时鱼小时草必细食至冬则不食凡鱼啸子必沿水痕虽干涸十年遇水即生其长甚易其啸子也以五月鲤鱼以五月下惟银鱼鲙残鱼啸子于冰冰解三日乃生也饲鱼不可撩水草恐有黑鱼鮎鱼等子在草上是能食鱼黑鱼者鳢鱼也夜则仰首而戴斗鮎鱼者鮧鱼也即鳀鱼也大首方口背青黑而无鳞是多涎池中不可着碱水石灰能令鱼泛凡池之防相传一夜生七子太宻则鱼皆郁死必去其半乃佳
　　便民图凡鱼遭毒翻白急疏去毒水别引新水入池多取芭蕉叶捣碎置新水来处使吸之则解或以溺浇池面亦佳
　　农政全书江西养鱼法掘小池方一丈深八尺防又作小池方五尺深二尺用杵筑实畜水至清明前后出时买鲢鱼鯶鱼苗长一寸上下者毎池鲢六百鯶二百每日以水荇带草喂之无草时可用咸蛋殻与食之常时积下至时用之冬月尤宜用之令鱼并泥食之不散游至五月五日后五更时用夏布袱于塘近边钉四桩张布袱其上次以夏布兜捞鱼苗倾袱内选去杂鱼另置一水盆中其鲢鯶入水桶旋送入中池中池方二三丈每池可放七八百池中生栽荇草栽法于二三月旧鱼入大塘去水晒半干栽荇草于内栽完放水长草以养新鱼其中池移过大池之鯶鱼每百日用草二担则中池过塘时鱼重一觔者至十月可得三四觔大塘者大小为鱼多寡水宜深五尺以上每食鱼只于大塘内取之中塘荇草尽再入之或用正本草若大池面方二三十歩以上者可得三四斤以上鱼即与老草连根食之刮苎麻取下叶以广盖之勿晒干至晚入池中当夜食尽又冬月大鱼无食有一法常时积旧草荐置僻处使人溺其上久之至冬月剉细以稻泥或黄土和草成碗大团子晒干置池中心深处大鱼则并泥食之中池中鱼剉草宜更细入水二三日和土成团冬月塘干取起鱼寄别处池内或入大桶速干水起生泥壅池生泥只取烂泥勿取干者池瘦伤鱼令生虱取过泥速栽荇草放水入鱼鱼虱如小豆大似团鱼凡山中暴雨入池带恶虫蛇气亦令鱼生虱则极瘦凡取鱼见鱼瘦宜细检视之有则以松毛遍池中浮之则除凡小池宜在大池之旁以便冬月寄鱼小池过小鱼于中中池即栽荇又作羊棬于塘岸上安羊每早扫其粪于塘中以饲草鱼而草鱼之粪又可以饲连鱼如是可以损人打草但鱼畧有微滞耳水畜之利须择背山面湖山聚水曲之处起造住宅先置田地山场凡仆从即便播谷种蔬树植蚕缫以为衣食之源然后掘筑方围大塘以收水利塘内有九州八谷如同江湖纳虾鳖螺蛳为神守使鱼相忘若自以为江湖之中日夜游戏而不息矣
　　蜜蜂【附】
　　农桑通诀人家多于山野古窑中收取蜂蜜盖小房或编荆囤两头泥封开一二小窍使通出入另开一小门泥封时时开却扫除常净不令他物所侵及于家院扫除蛛网及关防山蜂土蜂不使相伤秋花雕尽留冬月可食蜜脾余者割取作蜜蜡至春三月扫除如前常于蜂窠前置水一器不致渴损春月蜂盛一窠止留一王其余摘之其有蜂王分窠羣蜂飞去用碎土撤而收之别置一窠其蜂即止春夏合蜜及蜡每窠可得大绢一疋有收养生息分百窠者不必他求而可致富也经世民事十月割蜜天气渐寒百花已尽宜开蜂窭后门用艾烧烟微薰其蜂自然飞向前去若怕蜂蛰用薄荷叶嚼细涂在手面其蜂自然不蛰或用纱帛蒙头及身上截或皮套五指尤妙约量冬至春其蜂食之余者拣大蜜脾用利刀割下却封其窭将蜜绞净不见火者为白沙蜜见火者为紫蜜入窭盛顿将绞下蜜柤入锅内慢火煎熬候融化抝出绞柤再熬预先安排锡镟或瓦盆各盛冷水次倾蜡水在内凝定自成黄蜡以柤内蜡尽为度要知其年收蜜多寡则看当年雨水何如若雨水调匀花木茂盛其蜜必多若雨水少花木稀其蜜必少或蜜不敷蜜蜂食用宜以草鸡或一只或二只退毛不用肚肠悬挂窭内其蜂自然食之又力倍常至春来二月门开其封止存鸡骨而已
　　农政全书冬月割蜜过多则蜂饥饥时可将嫩鸡白煮置房侧令食之

　　钦定授时通考卷七十一
　　钦定四库全书
　　钦定授时通考卷七十二
　　蚕事
　　彚考
　　书经禹贡桑土旣蚕
　　传桑土冝桑之土旣蚕者可以蚕桑也
　　诗经豳风蚕月条桑
　　传蚕月治蚕之月也
　　礼记月令季春之月后妃斋戒亲东乡躬桑禁妇女毋观省妇使以劝蚕事
　　注后妃亲采桑示帅先天下也东乡者乡时气也是明其不常留养蚕也留养者所卜夫人与世妇妇谓世妇及诸臣之妻也女外内子女也毋观去容饰也妇使缝线组紃之事
　　周礼内宰中春诏后帅外内命妇始蚕于北郊以为祭服嵗终稽其功事佐后而受献功者比其大小麤良注蚕于北郊妇人以纯隂为尊郊必有公桑蚕室焉
　　又地官凡庶民不蚕者不帛
　　疏不蚕者不帛蚕者则得帛孟子云五十者可以衣帛以不蚕故身不得衣帛
　　又夏官马质掌质马禁原蚕者
　　注原再也天文辰为马蚕书蚕为龙精与马同气物莫能两大禁再蚕者为伤马与
　　史记天官书正月上甲风从东方宜蚕
　　淮南子摄提格之嵗嵗早水晩旱蚕不登寅在甲曰阏逢单阏之嵗嵗和蚕昌卯在乙曰旃防执徐之嵗嵗早旱晚水蚕闭辰在丙曰柔兆大荒落之嵗嵗蚕小登已在丁曰强圉敦牂之嵗嵗大旱蚕登午在戊曰着雝协洽之嵗嵗蚕登未在已曰屠维涒滩之嵗嵗和蚕登申在庚曰上章作鄂之嵗嵗蚕不登酉在辛曰重光掩茂之嵗嵗蚕不登戌在壬曰黓大渊献之嵗嵗蚕开困敦之嵗嵗蚕昌亥在癸曰昭阳赤奋若之嵗嵗早水蚕不出
　　又蚕食而不饮二十二日而化
　　又原蚕而一嵗可再登非不利也然王者法禁之为其残桑也
　　又蚕经云黄帝元妃西陵氏始蚕盖黄帝制作衣裳因此始也
　　东方朔占正月旦竟日不风清明宜蚕
　　物类相感志蚕过小满则无丝
　　蚕书卧种之日升香以祷天驷先蚕也割鸡设醴以祷妇人寓氏公主盖蚕神也毋治堰毋诛草毋沃灰毋室入外人四者神实恶之
　　乌程县志清明日晩育蚕之家设祭以禳白虎门前用石灰画湾弓之状盖祛蚕祟也
　　东阳县志三月廿五赤豆枣栗之类和米煮之谓之蚕花粥云食之利养蚕
　　茅亭客话蜀有蚕市每正月至三月州城及属县一十五处耆旧传闻古蚕丛氏为蜀主民无定居随蚕丛所在致市居此其遗风也
　　宋苏辙诗序眉之二月望日鬻蚕器于市因作乐从观谓之蚕市
　　方舆胜覧成都古蚕丛之国其民重蚕事故一嵗之中二月望日鬻花木蚕器号蚕市在大慈寺前
　　顺庆府志蜀有乐山在渠县北每嵗人日邑人将鼔笛酒食登此娱乐以祈蚕事
　　蚕经蚕有六徳衣被天下生灵仁也食其食死其死以答主恩义也身不辞汤火之厄忠也必三眠三起而熟信也象物以成茧色必黄素智也茧而蛹蛹而蛾蛾而卵卵而蚕蚕而复茧神也
　　齐民要术五行书曰欲知蚕善恶常以三月三日天隂如无日不见雨蚕大善
　　田家五行清明午前晴早蚕热午后晴晩蚕熟
　　西吴枝乘吴兴以四月为蚕月家家闭户官府勾摄征收及里闬徃来庆吊皆罢不行谓之蚕禁
