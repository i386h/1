<!-- { "loadSidebar": true } -->
　　注即莲实
　　埤雅花时即有实始而黄黄而青青而绿绿而黒中肉白内青心二三分为苦薏
　　齐民要术八九月取坚黒莲子瓦上磨尖头令皮薄取墐土作熟泥封三指长令蔕头泥多而重磨头泥少而尖种时掷至池中重头向下自能周正薄皮在上易生数日即出不磨者卒不可生
　　食疗本草服食不饥石莲肉蒸熟去心为末炼蜜丸桐子大日服三十丸此仙家方也
　　陆玑诗疏莲菂可磨以为饭如粟也轻身益气令人强健又可为糜幽州豫取备饥年

　　莲藕
　　莲藕湖泽陂池皆有之以莲子种者生迟以藕芽种者最易发其芽穿泥成白蒻即藌也长者至丈余五六月嫩汲水取之可作蔬茹俗呼藕丝菜节生二茎一为藕荷其叶贴水其下旁行生藕一为芰荷其叶出水其旁茎生花冬月至春掘藕食之藕白有孔有丝大者如肱臂长六七尺凡五六节大抵野生及红花者莲多藕劣种植及白花者莲少藕佳白花藕大而孔扁生食味甘煮则不美红花及野藕生食味涩蒸煮则佳气味甘平无毒消食解渇散气生肌蒸食开味补五脏实下焦浸澄粉服食轻身益年与蜜同食令人腹脏肥不生虫亦可休粮
　　尔雅藕荷芙蕖其本蔤其根藕
　　注蔤乃茎下白蒻在泥中者
　　埤雅藕生生应月月生一节遇闰辄益一节收藏好肥白嫩藕埋隂湿地可经久如新欲致逺以泥裹之则不坏

　　甘蔗
　　甘蔗丛生茎似竹内实直理有节无枝长者六七尺短者三四尺根下节密以渐而疎叶如芦而大聚顶上扶疎四垂八九月收茎可留至来年春夏王灼糖霜谱云有数种曰杜蔗即竹蔗緑嫩薄皮味极醇厚专用作霜曰白蔗一名荻蔗一名艻蔗一名蜡蔗可作糖曰西蔗作霜色浅曰红蔗亦名紫蔗即昆仑蔗也止可生啖不堪作糖江东为胜今江浙闽广蜀川湖南所生大者围数寸髙丈许又扶风蔗一丈三节见日即消遇风则折交趾蔗特醇厚本末无厚薄其味至均围数寸长丈余取汁曝之数日成饴入口即消彼人谓之石蜜多食蔗衂血烧其滓烟入目则眼暗
　　齐民要术说文曰藷蔗也按书传或为芉蔗或干蔗或邯或都蔗所在不同
　　又家法政曰三月可种甘蔗
　　羣芳谱种植谷雨内于沃土横种之节间生苗去其繁冗至七月取土封壅其根加以粪秽长成收取虽常灌水但俾水势流满润湿则已不宜久蓄
　　又蔗有四色红蔗止堪生噉艻蔗可作砂糖西蔗可作霜色浅不甚贵杜蔗绿嫩味极厚专用作霜凡蔗最困地力今年为蔗田者明年改种五谷以滋息之

　　蔆
　　蔆一名芰【尔雅云蔆蕨攗注云今水中菱礼记疏云蔆芰也屈到嗜芰即菱角也武陵记云两角者蔆三角四角者芰本草纲目云其叶枝散故字从芰其角棱峭故谓之蔆而俗呼为蔆角杨慎以芰为鸡头者误也】一名水栗【见风俗通】一名沙角【见本草】一名薢茩【说文云楚谓之芰秦谓之薢茩】生水泽处处有之落泥中最易生种陂塘者为家菱叶实俱大野生者小皆三月生蔓延浮水上叶扁而有尖光面如镜叶下之茎有股如虾股一茎一叶两两相差如蝶翅状五六月开花黄白色实更肥美有无角者其色嫩青老黑又有皮嫩而紫色者谓之浮菱食之尤美李时珍曰其实或三角四角两角无角家蔆角软而脆亦有两角弯卷如弓形者其色有青有红有紫嫩时剥食皮脆肉美老则殻黒而硬坠入水中谓之乌蔆冬月取之风干为果生熟皆佳野蔆其角坚直刺人其色嫩青老黒嫩时剥食甘美老则蒸熟食之野人曝干刴米为飰为粥为糕为果皆可代粮其茎亦可暴收和米作飰以救荒歉盖泽农有利之物也
　　羣芳谱种植秋间取熟黒者撒池中来春自生

　　芡
　　芡一名鸡头【古今注云芡鸡头也一名芰方言云北燕谓之防青徐淮泗之间谓之芡南楚江湘之间谓之鸡头或谓之鸟头埤雅云其蓬似鸡首故谓鸡头】一名雁喙一名雁头一名鸿头【尔雅翼云叶有芒刺兼有觜若鸡雁之头故有诸名】一名鸡壅【见庄子】一名卵蔆【见管子】一名蒍子【本草经注云芡实即今蒍子也图经云其茎嫩者名蒍亦名防菜】一名水硫黄【孙公谈圃云芡甘滑可食名为水硫黄详见东坡杂记】生水泽中处处有之三月生叶贴水大于荷叶皱文如縠蹙衂如沸面青背紫俗名鸡头盘茎叶皆有刺茎长丈余有孔有丝嫩者剥皮可作蔬茹五六月开紫花结苞外有刺如猬花生苞顶如鸡喙内有斑驳软肉裹子累累如珠玑殻内白米状如鱼目薏苡大味甘平濇无毒补中强志聪耳明目开胃助气止渇益肾除湿痹腰脊膝痛久服身轻不饥耐老茎止烦渇除虚热生熟皆宜根状如三棱煮熟如芋可食治心痛气结病
　　羣芳谱种植秋间熟时取实之老者以蒲包包之浸水中三月间撒浅水内待叶浮水面移栽浅水每科离二尺许先以麻饼或豆饼拌匀河泥种时以芦记为根十余日后每科用河泥三四碗壅之

　　葧脐
　　葧脐一名芍一名鳬茈【尔雅云芍鳬茈尔雅翼云名为鳬茈当是鳬好食之】一名鳬【本草纲目云鳬音讹也】一名黒三棱一名地栗【皆形似也日用本草云小者为葧脐大者为地栗】旧名乌芋【以形似芋而色乌也】今皆名葧脐【又鳬音讹也】生浅水中其苗三四月出土一茎直上无枝叶状如龙须色正青肥田生者麤似细葱髙二三尺其本白蒻秋后结实大者如山查栗子脐有聚毛累累下生入泥底野生者黒而小食之多滓种出者皮薄色淡紫肉白而大软脆可食味甘微寒滑无毒治消渇除胸实热气作粉食厚肠胃疗膈气消宿食黄疸治血痢下血血崩辟蛊毒消误吞铜铁
　　羣芳谱种宜谷雨日

<子部,农家类,钦定授时通考,卷六十六>
　　慈姑
　　慈姑【或作菰】嵗根生十二子如慈姑之乳众子故名尔雅翼云嵗有闰则生十三子一名借姑一名水萍一名河鳬茈一名白地栗苗名翦刀草一名翦撘草一名燕尾草一名槎丫草茎榦似嫩蒲又似三棱苗甚软其色深青绿每丛十余茎内抽出一两茎上分枝开小白花四瓣蘂深黄色根大者如杏小者如栗色白而莹滑五六七月采叶正二月采根煮热味甘甜时人以作果羣芳谱种植慈姑豫于腊月间折取嫩芽种于水田来年四月尽如种秧法种之离尺许田最宜肥每颗花挺一枝上开数十朶色香俱无惟根至秋冬取食甚佳

<子部,农家类,钦定授时通考,卷六十六>
　　百合
　　百合一名一名张瞿一名蒜脑藷一名夜合根如葫蒜数十片相累或云是蚯蚓相纒结变作之其叶短而濶微似竹叶白花四垂者百合也叶长而狭尖如栁叶红花不四垂者山丹也茎叶似山丹而髙红花带黄而四垂上有黒斑防其子先结在枝叶间者卷丹也又有一种色微绿者开花最迟俗名真百合
　　四时类要二月种百合此物尤宜鸡粪每坑深五寸如种蒜法又云取根曝干捣为麪细筛甚益人
　　农政全书宜肥地加鸡粪熟锄春取根大者劈杂于畦中如种蒜法五寸一科二月半锄之满三遍则不锄不长三年大如盏频浇则花开烂熳清香满庭秋分亦可分

　　钦定授时通考卷六十六
<子部,农家类,钦定授时通考>
　　钦定四库全书
　　钦定授时通考卷六十七
　　农余
　　木一
　　松
　　柏
　　桧
　　楸
　　杉
　　椿
　　梧桐
　　楮
　　槐
　　榆
　　柳【柽栁　榉栁　箕柳】
　　杨
<子部,农家类,钦定授时通考,卷六十七>
　　松
　　松竦干虬枝磥砢多节嵗久皮皴望若龙鳞李时珍曰百木之长犹公故字従公四时常青不改柯叶三针者为括子松七针者为果松千嵗之松下有茯苓上有丝乂有赤松白松鹿尾松其产深山峭壁偃蹇离竒者其根为岩石所碍下有磐石则上为偃葢非其性也事类全书栽松春社前带土栽培百株百活舎此时决无生理也斫松木须五更初便削去皮后无白蚁山人斫老松根取松脂燃之以代油烛亦贫家之利
　　农桑通诀插松用惊蛰前后五日斩新枝斸阬入枝下泥杵相视天隂即插遇雨十分生无雨即省分数种松柏法八九月中择成熟松子【柏子同】去台収顿至来春春分时甜水浸子十日治畦下水土粪漫散子于畦内如种菜法或单排防种上覆土厚二指许畦上搭短棚蔽日旱则频浇常须湿润至秋后去棚长高四五寸十月中夹薥稭篱以御北风畦内乱撒麦糠覆树令稍上厚二三寸止【南方宜微葢】至谷雨前后手爬去麦糠浇之次冬封葢亦如此二年之后三月中带土移栽先橛区用粪土相合内区中水调成稀泥植栽于内拥土令区满下水塌实【无用杵筑脚踏】次日有裂缝处以脚蹑合常浇令湿至十月祛倒以土覆藏毋使露树至春去土次年不须覆栽大树者于三月中移广留根土【谓如一丈树留土方三尺地逺移者二尺五寸一丈五尺树留土三尺或三尺五寸】用草绳纒树根上树大者従下剸去枝三二层树记南北运至区处栽如前法
　　种树书栽松须去尖大根惟留四边须根则无不盛春分后勿种松秋分后方冝种法大槩与竹同只要根实不令动揺自然活
　　齐民要术油松法将青松斫倒去枝于根上凿取大孔入生桐油数斤待其渗入则坚久不蛀他木同
　　本草松子出辽东云南者尤大食之香美
　　又松脂一名松膏一名松香一名松胶一名松肪一名青皆为物用
<子部,农家类,钦定授时通考,卷六十七>
　　柏
　　柏一名椈【尔雅云柏椈】隂木也凡木皆向阳柏独向隂指西故字従白西方正色也树耸直皮薄肌腻三月开细琐花结实成毬状如小铃多瓣霜后瓣裂中有子大如麦芬香可爱处处有之古以生泰山者为良今陜州冝州密州皆佳而干陵尤异木之文理多为云气人物鸟兽川柏亦细腻以为几案光滑悦目
　　农政全书种柏九月中柏子熟时采俟来年二三月间用水淘取沉者着湿地二三日淘一次候芽出将劚熟地调成畦水饮足以子匀撒其中覆细土半寸再以水压下二三日浇一次勿太湿勿太干既生四围竪矮篱防之恐为虾蟇所食常浇水粪俟长高数尺分栽又秋时剪小枝二三尺亦可插活

<子部,农家类,钦定授时通考,卷六十七>
　　桧
　　桧柏叶松身叶尖硬亦谓之栝今人名圆柏以别侧柏尔雅翼又有一种别名桧柏不甚长其枝叶乍桧乍柏一枝之间屡变人家庭宇植以为玩
　　老学庵笔记海桧有二种海桧夭矫坚瘦皆天成又有刻削盘屈而成者名土桧海桧絶难致几人家所有大扺土桧也
　　农桑通诀桧种如松法插枝者二三月桧芽蘖动时先熟斸黄土地成畦下水饮畦一遍渗定再下水候成泥浆斫下细如小指桧枝长一尺五寸许下削成马耳状先以杖刺泥成孔插桧枝于孔中深五六寸以上栽宜稠密常浇令润泽上短矮棚蔽日至冬换作暖廕次年二月月去后候树高移栽如松柏法
　　便民图松杉柏桧俱三月下种次年三月分栽无不活洞庭陆氏曰移松杉柏桧冬至及年尽虽不带土根亦活正月九分活二月七分活清明后半活
<子部,农家类,钦定授时通考,卷六十七>
　　楸
