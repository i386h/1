<!-- { "loadSidebar": true } -->
　　胡萝卜有黄赤二种长五六寸宜伏内畦种肥地亦可漫种大者盈握冬初掘取生熟皆可啖可果可蔬茎髙二三尺有白毛气如蒿不可生食贫人晒干冬月亦可拌腐充饥三伏内治地防种地肥则漫种频浇则肥大欲收种者留至次年开碎白花攒簇如伞子如蛇牀子稍长而有毛褐色又如莳萝子元时始自边塞中来故名甘辛无毒下气补中利胸膈安五脏令人健食有益无损子治乆痢一种野胡萝卜根细小亦同金幼孜北征録云交河北有沙萝卜根长二尺许大者径寸下支生小者如筋色黄白气味辛而微苦气似胡萝卜想亦胡萝卜之类但地利人力之不同耳






<子部,农家类,钦定授时通考,卷六十>
　　莴苣
　　莴苣一名莴菜【墨客挥犀云莴菜自呙国来故名】一名千金菜【清异録云呙国使者来汉隋人求得菜种酬之甚厚因名千金菜】菜似白苣而尖嫩多皱色稍青折之有白汁四月抽薹髙三四尺剥皮生食味清脆糟食亦佳江东人盐晒压实以备方物谓之苣笋农桑通诀谓即野苣按野苣即苦苣又名苦荬其根亦苦与莴苣自是两种但莴苣叶亦微苦南人食薹不食叶其种法与白苣同正二月下种四月出园后不再种与生菜异耳
　　生菜【附】
　　生菜一名白菜一名石苣陆玑诗疏云青州谓之芭似莴苣而叶色白防之有白汁正二月下种四月开黄花如苦荬结子亦同八月十月可再种以粪水频浇则肥大谚云生菜不离园宜生食又生挼盐醋拌食故名生菜色紫者名紫苣一云紫苣和土作器火煆如铜农桑辑要莴苣作畦下种如菠薐法先用水浸种一日于湿地上衬布置子于上以盆碗合之候芽渐出则种春正二月种之可为常食秋社前一二日种者霜降后可为淹菜如欲出种正二月种九十日收其茎嫩如指大髙可逾尺去皮蔬食又可糟藏谓之莴笋生食又谓之生菜四时不可阙者【按据此则莴苣生菜本是一种特南北异宜耳】











　　莼
　　莼【一作莼】一名茒【诗传云鳬葵也又陆玑疏云与荇菜相似江东人谓之莼菜】一名锦带一名水葵【陆玑疏云江东或谓之水葵】一名露葵【详见顔氏家训】一名马蹄草一名缺盆草生南方湖泽中最易生种以水浅深为候水深则茎肥而叶少水浅则茎瘦而叶多其性逐水而滑惟吴越人喜食之叶如荇菜而差圆形似马蹄茎紫色大如筋柔滑可羮夏月开黄花结实青紫色大如棠梨中有细子三四月嫩茎未叶细如股黄赤色名穉莼【穉小也】又名雉尾莼体软味甜五月叶稍舒长者名丝莼【细茎如丝也】九月萌在泥中渐麤硬名瑰莼或作葵莼十月十一月名猪莼【谓可喂猪也】又名莼【酉阳杂俎云江东谓之莼】味苦体涩不堪食取汁作羮犹胜他菜味甘寒无毒治消渴热痹厚肠胃安下焦逐水解百药毒竝蛊气齐民要术近陂湖可于湖中种之近流水者可决水为池种之性易生一种永得宜洁净不耐汚粪秽入池即死
<子部,农家类,钦定授时通考,卷六十>
　　芹
　　芹古作蕲【本草作蕲从草従斳谐声也后省作芹楚有蕲州蕲县俱音淇罗愿云地多产芹故字从芹蕲亦音芹徐锴注说文蕲字从草蕲诸书无字据此则蕲字亦当从靳作字也】一名水英一名楚葵【尔雅云芹楚葵注云今水中芹菜】有水芹旱芹水芹生江湖陂泽之涯旱芹生平地有赤白二种【尔雅翼云白芹舒蕲多有之土人呼为白芷】二月生苗其叶对节而生似芎防其茎有节棱而中空其气芬芳五月开细白花如蛇牀花苏恭云白芹取根赤芹茎叶并堪作葅味甘无毒止血养精益气止烦去伏热杀药毒令人肥健置酒酱香美和醋食滋人但损齿又有一种马芹尔雅谓之茭又名牛蕲若野茴香叶细鋭可食亦芹类也【本草李时珍云一名胡芹一名野茴香以其气味子形防似也金光明经谓之叶婆你与芹同类而异种】一种黄花者毛芹也有毒杀人【此旱芹之一种】
　　诗小雅觱沸槛泉言采其芹
　　笺芹菜也可以为葅采水中者尚洁清也
　　齐民要术收根畦种之常令足水尤忌潘泔及咸水浇之则死性易蕃茂甜脆胜野生者
　　紫芹【附】
　　本草紫芹一名蜀芹一名楚葵一名苔菜一名水萄菜羣芳谱紫芹即赤芹生阴崖陂池近水石边状类赤芍药叶深緑背甚赤茎似荞麦花红可喜结实亦似粃荞麦味苦涩其汁可以煮雌制汞伏砂擒黄号起贫草他方颇少太行王屋诸山最多









　　芦
　　芦一名苇生下湿地处处有之叶四白而垂中心抽干长丈许中虚皮薄色青老则白中有白肤身有节如竹叶随节生若箬叶下半裹其茎无旁枝花白作穗若茅花根若竹根而节疎
　　礼记月令季夏之月命泽人纳材苇
　　注蒲苇之属此时柔纫可取作器物也
　　尔雅苇丑防
　　疏苇即芦之成者其类皆有防秀也
　　又葭华蒹薕葭芦菼薍其萌虇
　　疏此辨蒹葭等生成之异名也葭一名华即今芦也苇之未成者蒹一名蒹葭一名芦菼一名薍李巡曰分别苇类之异名其萌名虇
　　本草芦有数种其长丈许中空皮薄色白者葭也芦也苇也短小于苇而中空皮厚色有青苍者菼也薍也荻也也其最短小而中实者蒹也薕也皆以初生已成得名
　　丹铅録芦苇通一物也所谓蒹今作薕者是也所谓菼今人以当薪爨者也北人以芦与苇为二物水傍下隰所生者为苇其细不及指人家园地间可植者为芦其干差大深碧色者为碧芦
　　农桑辑要苇四月苗高尺许选好苇连根栽成土墩如椀口大于下隰地内掘区栽之纵横相去一二尺【欲得力则宻藏】至冬放火烧过次年春芽出便成好苇十月后刈之一法二月熟耕地作垅取根卧栽以土覆之次年成苇又压栽法其苇长时掘地成渠将茎倒以土压之露其稍凡叶向上者亦植令出土下便生根上便成笋与压桑无异五年之后根交当隔一尺许斸一镢即滋旺矣其花絮沾湿地即生芦然不如根栽者


　　钦定授时通考卷六十
　　钦定四库全书
　　钦定授时通考卷六十一
　　农余
　　蔬三
　　菜瓜【稍瓜】
　　黄瓜
　　南瓜
　　冬瓜
　　丝瓜
　　葫芦【瓠子】
　　茄
　　菌【木耳　石耳　地耳】




<子部,农家类,钦定授时通考,卷六十一>
　　菜瓜
　　菜瓜北方名苦瓜蔓叶俱如甜瓜生时色青质脆可生食间有苦者亦可作豉腌葅故名菜瓜熟亦微甜生秋月大小不一止可腌以备冬月之用
　　学圃余疏瓜之不堪生噉而堪酱食者名曰菜瓜圆者如甜瓜长者如王瓜皆一类也
　　稍瓜【附】
　　本草稍瓜一名越瓜一名菜瓜南北皆有二三月下种生苗就地生蔓青叶黄花并如冬瓜花叶而小夏秋之间结瓜有青白二色大如瓠子一种长者至二尺许俗呼羊角瓜子状如胡瓜子大如麦粒
　　羣芳谱稍瓜蔓生较黄瓜颇麤色緑而黑纵有白纹界之微凹体光而滑肤实而韧味甘寒利肠去烦热止渴利小便解酒热宣泄热气不益小儿不可与乳酥鲊同食宜忌大畧与黄瓜同

<子部,农家类,钦定授时通考,卷六十一>
　　黄瓜
　　黄瓜一名胡瓜【本草云张骞使西域得种故名拾遗録云大业四年避讳改为黄瓜俗又呼为王瓜】蔓生叶如木芙蓉叶五尖而涩有细白刺如针芒茎五棱亦有细白刺开黄花结实青白二色质脆嫩多汁有长数寸者有长一二尺者遍体生刺如小粟粒多谎花其结瓜者即随花并出味清凉解烦止渴可生食种阳地暖则易生行阵宜整两行防相近用树枝棚起如人胸高附蔓于上两行外相逺以通人行喜粪壅频锄勿令生草瓜生至初花锄三四次锄勿着根令瓜苦亦有随地蔓生者摘瓜时宜引手摘勿踏瓜蔓亦勿翻覆之此瓜可生食亦可腌以为葅性甘寒小儿不宜多食学圃余疏王瓜出燕京者最佳其地人种之火室中逼生花叶二月初即结小实中官取以上供又一种秋生者亦佳五土俱宜闽中二三月间食入夏枯矣
　　羣芳谱种植下种宜甲子庚子壬寅辛巳黄道开成日二月上旬为上时三月上旬为中时四月上旬为下时至五六月止可种藏瓜耳藏瓜皮厚可收藏者预先将畦斸数遍以土熟为度加熟粪一层又翻转以耙耧平水饮足将子用软布包裹水湿生芽出天晴日中种子于内掩以浮土二指厚毎晨以清粪水灌浇俟苗长茂带土移栽苗大发旺用竹刀开其根跗间纳大麦一粒结瓜硕大而久栽苗之畦修治与上同粪要熟而细一切草根须去尽
　　又收子取生数叶即结瓜者谓之本母子留至极熟摘下截去两头取中央者洗浄晾干置干燥处勿令浥湿浥湿则难生
　　又卫瓜瓜生蚁用羊骨引至旁叶去瓜中黄甲小虫喜食瓜叶宜以绵兜去凡瓜忌香尤忌麝香一触之辄痿死一法瓜旁种葱蒜能辟麝



<子部,农家类,钦定授时通考,卷六十一>
　　南瓜
　　南瓜附地蔓生茎麤而空有毛叶大而緑亦有毛开黄花结实形横圆而防扁色黄有白纹界之微凹煮熟食味麫而腻亦可和肉作羮又有番南瓜实之纹如南瓜而色黑绿蒂颇尖形似葫芦皆不可生食
　　本草南瓜四月生苗引蔓甚一蔓可延十余丈节节有根近地即着叶状如蜀葵大如荷叶花如西瓜花结瓜正圆大如西瓜上有棱如甜瓜一本可结数十颗其色或绿或黄或红子如冬瓜子肉厚色黄
　　农桑通诀浙中一种阴瓜宜阴地种之秋熟色黄如金皮肤稍厚可藏至春食之如新疑即南瓜也





<子部,农家类,钦定授时通考,卷六十一>
　　冬瓜
　　冬瓜一名白瓜一名水芝一名地芝【见广雅】一名蔬□在处莳之附地蔓生茎麤如指有毛中空叶大而青有白毛如刺开白花实生蔓下长者如枕圆者如斗皮厚有毛初生青绿经霜则青皮上白如涂粉肉及子亦白八月断其梢简实小者摘去止留大者五六枚经霜乃熟十月足收之味甘微寒性急善走除小腹水胀利小便止渴益气除满耐老去头面热链五脏有热病宜食阴虚及患寒疾人久病人忌之霜降后方可食不然反成胃病本草云其瓤谓之瓜练白虚如絮可以浣练衣服其子谓之瓜犀在瓤中成列
　　齐民要术种冬瓜法傍墙阴地作区围二尺深五寸以熟粪及土相和正月晦日种既生以柴木倚墙令其缘上旱则浇之
　　又十月区种如区种瓜法冬则推雪着区上为堆润泽肥好乃胜春种
　　羣芳谱收藏宜高燥处忌近盐醋及扫帚鸡犬触犯与芥子同安置可经年不坏
　　又收子瓜蔕湾曲贴肉者雌瓜也俟极老取子收高燥处勿浥湿留作种












　　丝瓜
　　丝瓜一名蛮瓜一名布瓜一名天罗絮一名天丝瓜蔓生茎绿色有棱而光叶如黄瓜叶而大无刺深绿色宜高架喜背阳向阴开大黄花【五出微似胡瓜花蘂瓣俱黄】少以盐渍可防茶结实状如瓜有短而肥者有长而瘠者【瓜大寸许长一二尺或三四尺深绿色有皱防瓜首如鼈首】嫩者煮熟加姜醋食同鸡鸭猪肉炒食佳不可生食性冷解毒多食败阳九月将老者取子留作种瓤丝如网可涤器








　　葫芦
