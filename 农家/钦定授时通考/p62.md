<!-- { "loadSidebar": true } -->
　　瓢杯剖瓢为之制为樽语称瓢饮是也柸以挹水农家便之其损者以倾肥水亦积粪所必需也












　　钦定授时通考卷三十五
<子部,农家类,钦定授时通考>
　　钦定四库全书
　　钦定授时通考卷三十六
　　功作
　　耘耔
　　诗小雅或耘或耔黍稷薿薿
　　传耘除草也耔附根也疏食货志云苗叶以上稍耨垅草因壝其土以附苗根比成垅尽而根深能风与旱故薿薿而盛也
　　左传农夫之务去草芟夷蕴崇之絶其本根勿使能殖则善者伸矣
　　又是穮是蓘必有丰年
　　管子爲国者使民寒耕而热耘
　　荀子耘耨失薉
　　吕氏春秋茎生于地者五分之以地茎生有行故遫长弱不相害故遫大衡行必得纵行必术正其行通其风夬心中央帅爲冷风苗其弱也欲孤长也欲相与居其熟也欲相扶是故三以为族乃多粟
　　又凡禾之患不俱生而俱死是故先生者美米后生者为粃是故其耨也长其兄而去其弟树肥无使扶疎树墝不欲专生而族居肥而扶疎则多粃【根扇迫也】墝而专居则多死【不能自荫润其根故多枯死】不知稼者其耨也去其兄而养其弟不收其粟而收其粃上下不安则禾多死
　　汉书高五王传刘章曰深耕穊种立苗欲防非其种者锄而去之
　　盐铁论农夫不畜无用之苗无用之苗苗之害也锄一害而众苗成
　　齐民要术锄耨以时谚云锄头三寸泽古人云耕锄不以水旱息功必获丰年之收
　　又凡五谷惟小锄为良【小锄者非直省功谷亦倍胜大锄者草根繁茂用功多而收益少】良田率一尺留一科【谚云廻车倒马掷衣不下皆十石收言大稀大穊之收皆均平也】薄地防垅嗫之【不耕故】苗出陇则深锄锄不厌数周而复始勿以无草而暂停【锄者非止除草乃地熟而谷多糠薄米息锄得十遍便得八米也】春锄起地夏为锄草故春锄不用触湿六月已后虽湿亦无嫌【春苗既浅阴未覆地湿锄则地坚夏苗阴厚地不见日故虽湿亦无害也】
　　陈旉农书耘除之草和泥渥漉深埋禾苗根下沤罨既久则草腐烂而泥土肥美嘉谷蕃茂矣
　　纂文养苗之道锄不如耨耨不如铲
　　农桑通诀稂莠不除则禾稼不茂种苗者不可无锄芸之功也说文云锄助也以助苗也凡谷须锄乃可滋茂第一次撮苗曰镞第二次平垅曰布第三次培根曰拥第四次添功曰复一次不至则稂莠之害秕稗之杂入之矣谚云谷锄八遍饿杀狗为无糠也其谷亩得十石斗得八米此锄多之效也其所用之器自撮苗后可用以代耰者名曰耧锄其功过锄功数倍所办之田日不啻二十亩或用劐子其制颇同如耧锄过苗间有小豁眼不到处及陇间草薉未除者亦须用锄理拨一遍为佳别有一器曰铲营州以东用之又异于此
　　又凡耘苗之法亦有可锄不可锄者旱耕块拨苗薉同孔出不可锄治此耕者之失难责锄也
　　又大抵耘治水田须用芸荆扬厥土涂泥农家皆用此法又有足耘为木杖如拐子两手倚之以用力以趾塌拨泥上草薉拥之苗根之下则泥沃而苗兴其功与芸大类亦各从其便也【徐光啓曰不如手芸之细】今创有一器曰芸荡以代手足工过数倍宜普效之【徐光啓曰芸荡是二事俱不可已】又锄后复有薅拔之法稂莠荑稗杂其稼出锄后茎叶渐长便可分别非薅不可【徐光啓曰薅即芸也】故有薅鼓薅马之说北方村落之间多结为锄社十家为率先锄一家之田本家供其饮食其余次之旬日之间各家田皆锄治自相率领乐事趋功无有偷惰间有患病之家共力助之故田无荒秽嵗皆丰熟秋成之后豚蹄盂酒递相犒劳名为锄社甚可效也今采摭南北耘耨之法备载于篇庶善稼者相其土宜择而用之以尽锄治之功也
　　各种耘耔法
　　稻
　　淮南子蓠先稻熟而农夫薅之者不以小利害大获也注蓠水稗
　　齐民要术水稻苗长七八寸陈草复起以镰浸水芟之草悉脓死稻苗渐长复须薅
　　又旱稻苗长三寸耙劳而锄之锄惟欲速【稻苗性弱不能扇草故宜速锄之】苗高尺许则锋大雨无所作宜冒雨薅之
　　陈旉农书耘田之法必先审度形势自下及上旋干旋耘先于最上处收滀水勿令水走然后自下旋放令干而旋耘不问草之有无必先以手排摝务令稻根之傍液液然而后已次第从下放上耘之即无卤莾灭裂之病草死土肥水不走失今见农者不先自上滀水顿然放令干了及工夫不逮泥干坚难耘摝则必率略水已走失不幸无雨遂致旱枯无所措手如是失者十常八九
　　农桑通诀苗高七八寸则耘之苗既长茂复事薅拔以去稂莠
　　羣芳谱稻初发时用摥耙于稞行中摥去稗草易耘搜松稻根则易旺摥后用水耘去草尽净
　　黍
　　齐民要术凡黍穄田锄三遍乃止锋而不耩【苗晩耩即多折也】又候黍粟苗未与陇齐即锄一遍黍经五日更报锄第二遍候未蚕老毕报锄第三遍如无力则止如有余力秀后更锄第四遍
　　稷
　　齐民要术苗生如马耳则镟锄【谚曰欲得粟马耳镟】稀豁之处锄而补之苗高一尺锋之耩者非不壅本苗深谷草益实然令地坚硬乏泽锄得五遍不须耩
　　又谷第一遍科定毎科只留两茎更不得留多毎科相去一尺两陇头空务欲深细第一遍锄未可全深第二遍惟深是求第三遍较浅于第二遍第四遍较浅【谷科大则根浮故也】
　　农桑通诀耘苗之法第一次曰撮苗第二次曰布第三次曰拥第四次曰复【俗曰添功】一功不至则稂莠之害秕糠之杂入之矣撮苗后用一驴带笼觜挽耧锄初一人牵之惯熟不用止一人轻扶入土二三寸其深痛过锄力三倍所办之田日不啻二十亩今燕赵用之名劐子
　　麦
　　汜胜之书麦生黄色伤于太稠稠者锄而稀之秋锄以棘柴耧之以壅麦根故谚曰子欲富黄金覆谓秋锄麦曵柴壅麦根也至春冻解棘柴曵之突絶其干黄须麦生复锄之到榆荚时注雨止候土白背复锄如此则收必倍
　　齐民要术种麦正月二月劳而锄之三月四月锋而更锄锄麦倍收皮薄面多而锋劳各得再遍为良也农桑通诀麦苗既秀不须再锄
　　农桑撮要防雾伤麦但有沙雾将檾麻散拴长绳上侵晨令两人对持其绳于麦上牵拽抹去沙雾则不伤麦天工开物凡麦耕种之后勤议耨锄凡耨草用濶面大镈麦苗生后耨不厌勤有三遍四遍者余草生机尽诛锄下则竟亩菁华尽聚嘉实矣功勤易耨南与北同也
　　豆
　　汜胜之书大豆生五六叶锄之小豆生布叶锄之生五六叶又锄之大豆小豆不可尽治也古所不尽治者豆生布叶豆有膏尽治之则伤膏伤则不成而民尽治故其收耗折也
　　齐民要术大豆锋耩各一锄不过再小豆锋而不耩锄不过再
　　陈旉农书种豆耘锄如麻
　　农桑通诀大豆当及时锄治上土使之叶蔽其根庶不畏草
　　羣芳谱豆才出便锄草净为佳
　　种树书种诸豆不及时去草必为草所蠧耗结实不多谚云豆耘花豆虽开花亦可耘也
　　脂麻
　　汜胜之书胡麻生布叶锄之
　　齐民要术油麻锄两遍止亦不厌旱锄
　　又胡麻锄不过三遍
　　陈旉农书油麻才甲拆即耘锄令苗稀疎一月凡三耘锄则茂胜
　　天工开物种胡麻或治畦圃或垄田亩耨草之功惟锄是视
　　种树书种麻若不及时去草必为草所蠧耗虽结实亦不多谚云麻耘地言麻须初生时耘也
　　耘耔具各图説
　　钱镈
　　耨
　　櫌鉏
　　铲
　　耧锄
　　劐
　　镫锄
　　耘爪
　　耘杷
　　耘荡
　　薅马
　　蓑笠
　　臂篝
　　覆殻
　　屝
　　薅鼓






<子部,农家类,钦定授时通考,卷三十六>
　　钱镈图说
　　钱诗注铫也唐韵作器也非鍫属也兹度其制似鍫非鍫殆与铲同铲柄长二尺刃广二寸以刬地除草体用即与钱同
　　镈耨别名也诗曰其镈斯赵尔雅疏云镈耨一器或云鉏或云锄属考工记粤独无镈何也粤之无镈非无镈也夫人而能为镈也









　　耨图说
　　耨除草器吕氏春秋曰耨柄尺其耨六寸高诱注云耨芸苗也六寸所以入苗间广雅又云定谓之耨古农法云苗生叶以上稍耨垄草因隤其土以附苗根此耨之功也











　　櫌鉏图说
　　櫌鉏耰为鉏柄也说文锄立薅也其刃如半月比禾垄稍狭上有短銎以受锄钩钩如鹅项下带深袴以受木柄钩长二尺五寸柄亦如之北方陆田举皆用此江淮间虽有陆田习俗水种但用直项锄头刃虽锄也其用如斸是名镢锄故陆田多不丰收今表此櫌锄之效并其制度庶南北通用









　　铲图说
　　铲广雅曰防铲柄长二尺刃广二寸以刬地除草此古之铲也今铲与古制不同柄长数尺首广四寸计两手持之但用前进撺之刬去笼草就覆其根特号敏捷今营州之东燕冀以北农家种沟田者皆用之











　　耧锄图说
　　耧锄种莳直说云此器出自海壖号曰耧锄耧制颇同独无耧斗但用耧锄铁柄中穿耧之横桄下仰锄刃形如杏叶撮苗后用一驴挽之过锄力三倍燕赵名曰劐子制又小异劐子第一遍即成沟子谷根未成不耐旱耧锄刃在土中故不成沟子第二遍加擗土木雁翅方成沟子其分土壅谷根擗土用木厚三寸濶三寸长八寸取成三角様前为尖中作一窍长一寸濶半寸穿于铁锄柄压锄刃上耧锄有不到处用锄理拨一遍即为全功也






<子部,农家类,钦定授时通考,卷三十六>
　　劐图说
　　劐燕赵之间用之如镵而小中有高脊长四寸许濶三寸揷于耧足背上两窍以绳控于耧之下桄其金入地三寸许












　　镫锄图说
　　镫锄刬草具也形如马镫其踏铁两旁作刃甚利上有圆銎以受直柄用之刬草故名镫锄柄长四尺比常鉏无刃角不致动伤苗稼根茎或遇少旱或熇苗之后垅土稍干荒薉复生非耘耙耘爪所能去者故用此刬除特为健利此创物者随地所宜偶假其形而取便于用也尝见江东农家用之









　　耘爪图说
　　耘爪耘水田器也用竹管随手指大小截之长可逾寸削去一边状如爪甲或好坚利者以铁为之穿于指上用耘田以代指甲犹鸟之用爪也陆龟防云耘者去莠举手务疾而畏晩鸟之啄食务疾而畏夺法其疾畏故曰鸟耘尝观农人在田伛偻伸缩以手爪耘其草泥无异鸟足之爬抉岂非鸟耘者耶









　　耘杷图说
　　耘杷以木为柄以铁为齿用耘稻禾王褎诗所谓铁作渠疏代爪耘者也













　　耘荡图说
　　耘荡江浙之间新制之形如木屐而实长尺余阔约三寸底列短钉二十余枚簨其上以贯竹柄柄长五尺余耘田之际农人执之推荡禾垄间草泥使之溷溺则田可精熟既胜耙锄又代手足【水田有手耘足耘】所耘田数日复兼倍










　　薅马图说
　　薅马薅禾所乘竹马也似篮而长如鞍而狭两端攀以竹系农人薅禾之际寘于跨间敛裳于内而上控于腰畔乘之两股既寛义行陇上不碍苗行故得专意摘剔稂莠速胜锄耨











　　蓑笠图说
