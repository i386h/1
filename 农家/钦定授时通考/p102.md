<!-- { "loadSidebar": true } -->
　　农政全书凡作园于西北两邉种竹以御风则果木畏寒者不至冻损若于园中度地开池以便养鱼灌园则所起之土桃向西北二邉筑成土阜种竹其上尤善西北既有竹园御风但竹叶生髙下半仍透风老圃家作稻草苫缚竹上遮满之若种慈竹则上下皆隐蔽矣又凡作园篱诸品　冬青取其干可作骨取子作药取其叶冬夏不凋病在二十年后即烂坏或云以猪粪壅之则久宜试二三八九月移　爵梅取其条叶作刷绿布取其干可作骨取其远年者根株盘结可作几杌等器正二月移　五加皮取其干可作骨取其刺可却奸取其芽可食取其根皮作药作酒正月揷　金樱子取其刺可却奸取其花香味可翫取其子可作药正月揷梅取其花香味可翫取其干可作骨取其干上微有
　　刺移种不拘时　枸取其芽可食取其子作药取其根作药取其干作骨正八九月揷　飞来子取其花可食种不拘时　椒取其刺可却奸取其干可作骨取其实可食可作药取其叶可作味核可作油四月种　茱萸取其榦可作骨取其实可食可作药　栀子取其榦可作骨取其花香单台者取其子作药作染色取其叶不凋　猫奶子取其榦可作骨取其刺可却奸取其叶冬夏不凋取其花香取其嫩叶可食名神仙茶此移种者　迎春花取其花早种于篱内　酸取其榦可作骨取其枝可却奸取其子可食取其仁药材移种不拘时　木笔取其榦可作骨取其花美分移于篱内　桑取其榦可作骨取其叶可饲蚕取其椹可食可作药压条　枳取其榦可作骨取其刺可却奸取其枝可盖墙可卖取其子可傅生接博移种　槿取其榦可作骨取其花不拘时揷　野蔷薇取其刺可却奸取其花可蒸露可揷可移　谷树取其榦可作骨取其汁可作胶书金字取其子中药材取其皮可造纸取其木可种蕈楝取其榦可作骨且速成　榆取其榦可作骨且速成荚可食　白杨取其榦可作骨速成修取为薪且不若杨柳之多蛀也宜揷　刺杉取其榦可作骨刺可却奸皁荚榦作骨且速成芽可食有刺可却奸　种山矾
　　不凋花香易成　揷金银花花香中药　移椿树易成芽可食　种枇杷易成冬月开花花药材榦叶俱青揷小叶树易成芽可食　木龙易成叶贴毒疮不凋
　　栽种
　　淮南子夫移树者失其隂阳之性则莫不枯槁【髙诱曰失犹易】齐民要术凡移栽一切树木欲记其隂阳不令转易【隂阳易位则难生小小栽者不须记也】大树髠之【不髠风摇则死】小则不髠先为深坑内树讫以水沃之着土令如薄泥东西南北摇之良久【摇则泥入根间无不活者不摇虚多死其小树则不须尔】然后下土坚筑【近上二寸不筑取其柔润也】时时灌溉常令润泽【每浇水尽即以燥土覆之覆则保泽不覆则干涸】埋之欲深勿令摇动凡栽树讫皆不用手捉及六畜触突【战国防曰夫栁纵横颠倒树之皆生十人树之一人摇之则无生矣】凡栽树正月为上时【谚曰正月可栽树言得时易生也】二月为中时三月为下时鸡口槐兔目桑虾蟇眼榆负瘤散自余杂木鼠耳防趋各其时【此等名目皆是叶生形容之所象似以此时栽种者叶皆即生早栽者叶晚出虽然宁太早为佳不可晚也】树大率种数既多不可一一备举凡不见者栽时之法皆求之此条崔寔曰正月自朔暨晦可移诸树竹漆桐梓松柏杂木唯有果实者及望而止过十五日则果少实务本新书曰一切移栽枝记南北根深土逺寛掘土以蓆包包裹不令见日大车上船载以人撁拽缓缓而行车前数百步平治路上车辙务要平坦不令车轮摇摆于处所依法栽培树树决活古人有云移树无时莫令树知区宜寛深以水搅土成泥仍糁新粟大麦百余粒即下树栽树大者须以木扶架若根不动摇虽丈许之木可活仍须芟去繁枝则不招风务本直言云近闻诸般材木比之往年价直重贵盖因不种不栽一年少如一年可为深惜古人云木奴千无防年木奴者一切树木皆是也自生自长不费衣食不忧水旱其果木材植等物可以自用有余又可以易换诸物若能多广栽种不惟无防年之患抑亦有久逺之利焉种树书曰凡移树不要伤根须须濶不可去土恐伤根【徐光啓曰土封纵小无絶根须其法宜先寛掘土封渐用竹木剔去旁土勿伤细根约量人力可致者以绳束之新坑务搯令濶大令根须条直不可卷曲】移树者以小牌记取南枝不若先凿窟沃水搅泥方栽筑令实不可踏仍多以木扶之恐风揺动其颠则根揺虽尺许之木亦不活根不揺虽大可活更茎上无使枝叶繁则不招风又曰移树木用谷调泥浆水于根下沃之无不活者又曰凡栽植忌西风又曰凡植果木先于霜降后锄掘转成圆垜以草索盘定泥土复以松土填满四遭用肥土浇实次年正二月移至今种处宜寛作区安顿端正然后下土半区将木棒斜筑根垜底下须实上以松土加之髙于地面二三寸度其浅深得所不可培壅太髙但不露大根为限若本身髙者必用椿木扶防庶免风雨摇动灌以肥水天晴每朝水浇半月根实生意动则已大树秃稍小不必秃若路远未能便种必须遮蔽日色垜碎日炙则难活矣凡移果树宜寛深开掘先入粪和泥干次日用土盖根无宿土者深栽泥中轻轻提起树根使与地平则其根舒畅易活必三四日后方可用水浇灌勿令揺动
　　柳宗元郭槖駞传駞所种树或移徙无不活且硕茂早实以蕃他植者虽窥伺效慕莫能如也有问之对曰槖駞非能使木寿且孶也以能顺木之天以致其性焉尔凡植木之性其本欲舒其培欲平其土欲故其筑欲宻既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕而茂之也不抑耗其实而已非有能早而蕃之也他植者则不然根拳而土易其培之也若不过焉则不及茍有能反是者则又爱之太恩忧之大勤旦视而暮抚已去而复顾甚者爪其肤以验其生枯摇其本以观其踈宻而木之性日以离矣虽曰爱之其实害之虽曰忧之其实雠之故不我若也
　　农政全书凡诸木俱宜在下后上前移种地气随月而盛观诸潮汐此理易晰矣方气盛时生气全在枝叶故移则伤其性接则失其气伐用则润气满中久而生蠧也
　　又分栽者于树木根傍生小株每株就本根连处截防未可便移须待次年方可移置别处或丛生亦必按时月分植则易活也
　　又压条者身截半防屈倒于地熟土兠一区可深五指余卧条于内用木钩子攀抝在地以燥土壅近身半段露稍头半段勿壅以肥水灌区中至梅雨时枝叶仍茂根必生矣次年此日初叶将萌方防连处是年霜降后移栽尤妙
　　又凡扦揷花木先于肥地熟斸细土成畦用水渗定正二月间树芽将动时拣肥旺发条防长尺余每条上下削成马耳状以小杖刺土深约与树条过半然后以条揷入土壅入每穴相去尺许常浇令润搭棚蔽日至冬换作暖防次年去之候长髙移栽初欲扦揷天隂方可用手过雨十分无雨难有分数矣大凡草木有余者皆可采条种防枝条嫩直者刀削去皮二寸许以蜜固底次用生山药捣碎涂蜜上将细软黄泥裹外埋隂处自然生根
　　又春花以半开者摘下即揷之萝卜上实土花盆内种之灌溉以时花过则根生矣不伤生意又可得种亦竒法也立夏日取交春一个时辰内扦揷各色树木入地四五寸无不活者当年即便生结又云于正二月上旬取树木嫩枝扦揷胜于种核五年方大揷扦全活则二年已生矣食经曰种名果法三月上旬斫好直枝如大母指长五尺内着芋魁种之无芋大芜菁根亦可用便民图凡果树茂而不结实者于元日五更以斧斑驳杂砧则子繁而不落谓之嫁果十二月晦日夜同若嫁李树以石头安树了中
　　又正月间根芽未生于根旁寛深掘开防攒心钉地根凿去谓之骟树留四边乱根勿动仍用土覆盖筑实则结子肥大胜揷接者
　　农桑辑要凡木皆有雌雄而雄者多不结实可凿木作方寸大以雌木填之乃实以银杏雄树试之便验社日以杵舂百果树下则结实牢不实者亦宜用此法种树书凿果树纳少钟乳粉则子多且美又树老以钟乳末和泥于根上揭去皮抹之复茂
　　农政全书雄木无用而众雌之中间有一二雄者更妙谚云羣雌间一雄结实饱蓬蓬
　　接果
　　务本新书凡桑果以接博为妙一年后便可获利昔人以之譬螟子者取其速肖之义也凡接枝条必择其美【宜用宿条向阳者则气壮而茂嫩条隂弱而难成】根株各从其类【然荆桑亦可接鲁桑梅可接杏桃可接李】接工用细齿截锯一连厚脊利刃小刀一把要当心手凝穏又必趂时【以春分前后十日为宜或取其条衬青为期然必待时暄可接盖欲借阳和之气也】一经接博二气交通以恶为美以彼易此其利有不可胜言者矣接博其法有六一曰身接【先用细锯截去元树枝茎作盘砧髙可及肩以利刃小刀际其盘之两旁微起小罅深可寸半先用竹籖之测其深浅却以所接条约五寸长一头削作小箆子先噙口中假津液以助其气却内之罅中皮肉相对揷之讫用皮树封系寛得所用牛粪和泥斟酌封裹之勿令透风外仍上留二眼以泄其气徐光啓曰开砧宜用老鸦觜为妙髙如马低如瓦】二曰根接【锯截防元树身去地五寸许以所接条削箆揷之一如身接法就以土培封之以棘围防之】三曰皮接【用小利刃刀子于元树身八字斜剉之以小竹籖测其深浅以所接枝条皮肉相向揷之封防如前法候接枝发茂去其元树枝茎使之茎茂耳】四曰枝接【如皮接之法而差近之耳】五曰靥接【小树为宜先于元树横枝上截去留一尺许于所取接条树上眼外方半寸刀尖割防皮肉至骨并带凝揭皮肉一方片须带芽心口噙少时取出印湿痕于横枝上以刀尖依痕刻防元树靥处大小如之以接接之上下两头以桑皮封系慢得所仍用牛粪泥涂防之随树大小酌量多少接之】六曰搭接【将已种出芽条去地三寸许上削作马耳将所接条倂削马耳相搭接之封系如前法粪壅】
