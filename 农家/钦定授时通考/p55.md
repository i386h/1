<!-- { "loadSidebar": true } -->
　　农政全书本草名薏苡仁一名解蠡一名屋菼一名芑实一名俗名草珠儿又呼爲西番蜀秫生真定平泽及田野交趾生者子最大彼土人呼爲珠今处处有之苗髙三四尺叶似黍叶而稍大开红白花作穗子结实青白色形如珠而稍长故名薏珠子味甘微寒无毒今人亦呼菩提子
　　羣芳谱薏苡处处有之交趾者子最大出真定者佳今多用梁汉者气劣于真定春生苗茎髙三四尺叶如黍叶开红白花作穗五六月结实青白色形如珠子而稍长故呼薏珠子取用以颗小色青味甘黏牙者良形尖而殻薄米白如糯米此真薏苡也可粥可麪可同米酿酒
　　本草纲目李时珍曰薏苡名义未详其叶似蠡实叶而解散又似芑黍之苗故有解蠡芑实之名米乃其坚硬者有强之意苗名屋菼救荒本草名回回米又呼西番蜀秫俗名草珠儿
　　又雷斆曰凡使勿用米颗大无味时人呼爲粳是也薏苡仁颗小色青味甘咬着人齿也李时珍曰薏苡人多种之二三月宿根自生叶如初生芑茅五六月抽茎开花结实有二种一种黏牙者尖而殻薄即薏苡也其米白色如糯米可作粥饭及磨麪食亦可同米酿酒一种圆而殻厚坚硬者即菩提子也其米少即粳也但可穿作念经数珠故人亦呼爲念珠云其根竝白色大如匙柄纠结而味甘
　　又薏苡气味甘微寒无毒

　　钦定授时通考卷三十
　　钦定四库全书
　　钦定授时通考卷三十一
　　功作
　　汇考
　　诗周颂载芟载柞其耕泽泽
　　传除草曰芟除木曰柞笺先芟柞其草木土气蒸达而和耕之则泽泽然解散集解刘氏瑾曰第一节言垦土也
　　千耦其耘徂隰徂畛
　　笺隰新发田也畛旧田有径路者集解曹氏粹中曰反土之后草木根株有芟柞不尽则复耘之也刘氏瑾曰第二节言治田也
　　侯主侯伯侯亚侯旅侯彊侯以有嗿其馌思媚其妇有依其士有畧其耜俶载南亩
　　传主家长也伯长子也亚仲叔也旅子弟也笺彊有余力者以谓闲民父子余夫皆行彊有力者相助又取佣赁务疾毕已当种也集传嗿众饮食声也媚顺依爱也言饷妇与耕夫相慰劳也畧利俶始载事也集解刘氏瑾曰第三节言男女长幼齐力于始耕也
　　播厥百谷实函斯活
　　笺播犹种也实种子也函含也活生也其种皆成好含生气集解曹氏粹中曰百谷之性各有所宜而水旱丰凶不可预定故悉种之所以爲备也刘氏瑾曰第四节言苗生也
　　驿驿其达有厌其杰
　　集传驿驿苗生貌达出土也厌受气足也杰先长者也集解刘氏瑾曰第五节言苗生之盛也
　　厌厌其苗绵绵其麃
　　笺厌厌其苗众齐等也集传绵绵详密也麃耘也集解王氏安石曰既苗而耘以绵绵爲善恐伤苗也刘氏瑾曰第六节言耘苗也
　　载获济济有实其积万亿及秭爲酒爲醴烝畀祖妣以洽百礼
　　笺济济穗众难进也集传积露积也集解何氏楷曰获言在野积言在场万亿及秭言在廪刘氏瑾曰第七节言收入之多以供祭祀也
　　又畟畟良耜俶载南亩
　　疏畟畟刃利之状集解刘氏瑾曰第一节言始耕也
　　播厥百谷实函斯活
　　集解刘氏瑾曰第二节言苗生也
　　或来瞻女载筐及筥其饟伊黍
　　集解刘氏瑾曰第三节言饷田也
　　其笠伊纠其镈斯赵以薅荼蓼
　　传笠所以御暑雨也赵刺也说文薅拔去田草也疏荼陆秽蓼水草田有原有隰故并举集解刘氏瑾曰第四节言耘苗也
　　荼蓼朽止黍稷茂止
　　集解陆氏佃曰因暑雨化之则草不复生而地美刘氏瑾曰第五节言苗盛也
　　获之挃挃积之栗栗其崇如墉其比如栉以开百室传挃挃获声也栗栗众多也笺如墉如栉积之高大相比迫也集解刘氏瑾曰第六节言收获之多而齐也
　　百室盈止妇子宁止
　　集解刘氏瑾曰第七节言其乐丰稔也
　　书梓材若稽田既勤敷菑惟其陈修爲厥疆畎
　　传言农夫之考田已劳力布发之惟其陈列修治爲其疆畔畎垄然后功成
　　周礼地官遂大夫正岁简稼器修稼政
　　注简犹阅也稼器耒耜镃基之属稼政孟春月令所云
　　汲冡周书若农之服田务耕而不耨维草其宅之既秋而不获惟禽其飨之人而获饥去谁哀之
　　管子今夫农羣萃而州处审其四时权节具备其械器用比耒耜谷芨及寒击稾除田以待时乃耕深耕均种疾耰先雨芸耨以待时雨时雨既至挟其抢刈耨镈以旦暮从事于田壄税衣就功别苗莠列疏遫首戴苎蒲身服袯襫沾体涂足暴其发肤尽其四支之力以疾从事于田野少而习焉其心安焉不见异物而迁焉是故其父兄之敎不肃而成其子弟之学不劳而能是故农之子常爲农
　　庄子长梧封人曰昔予爲禾稼而卤莽种之其实亦卤莽而报予芸而灭裂之其实亦灭裂而报予来年深其耕而熟耨之其禾繁以滋
　　淮南子禾稼春生人必加功焉故五谷得遂长
　　杨泉物理论种作曰稼稼犹种也收敛曰穑穑犹收也古今之言云尔稼农之本穑农之末稼欲熟穑欲速此良农之务也
　　汉书食货志种谷必杂五种以备灾害田中不得有树用妨五谷力耕数耘收获如寇盗之至
　　注颜师古曰谓促遽之甚恐爲风雨所损
　　齐民要术传曰人生在勤勤则不匮语曰力能胜贫四体不勤思虑不用而能事治求赡者未之前闻也仲长子曰天爲之时而我不农谷亦不可得而取之青春至焉时雨降焉始之耕田终之簠簋惰者釜之勤者钟之矧夫不爲而尚乎食也哉
　　又凡人营田须量己力宁可少好不可多恶每年一易必须频种其杂田地即是来年谷资欲善其事先利其器悦以使人人忘其劳且须调习器械务令快利秣饲牛畜常须肥健抚恤其人常遣欢悦观其地势干湿得所
　　大学衍义真德秀曰农者衣食之本惟其关生人之大命是以服天下之至劳以七月一诗考之日月星辰之运行昆虫草木之变化凡感乎耳目者皆有以触其兴作之思是其心无一念不在乎农也自于耜而举趾自播谷而涤场所治非一器所业非一端私事方毕而公宫之役毋敢稽岁功方成而嗣岁之图不敢后是一岁之间无一日不专于农也惟夫与妇惟妇与子各共乃事各任乃役是一家之内无一人不力于农也田事既起晓霜未释忍饥扶犂冻皴不可忍则燎草火以自温此始耕之苦也燠气将炎晨兴以出伛偻如啄至夕乃休泥涂被体热烁湿蒸百亩告青而形容不可复识此立苗之苦也暑日流金水田若沸耘耔是力稂莠是除爬沙而指爲之戾伛偻而腰爲之折此耘苗之苦也迨垂颖而坚栗惧人畜之伤残缚草田中以爲守舍数尺容膝仅足蔽雨寒夜无眠风霜砭骨此守禾之苦也刈获而归妇子咸喜舂揄簸蹂竞敏厥事其劳苦不重可哀怜也哉
　　陈旉农书凡从事于农务者皆当量力而爲之不可茍且贪多务得以致终无成遂也传曰少则得多则惑况稼穑在艰难之尤者讵可不先度其财足以赡力足以给优游不迫可以取必效然后爲之傥或财不赡力不给而贪多务得未免茍简灭裂之患十不得一二幸其成功已不可必矣若深思熟计既善其始又善其中终必有成遂之常矣岂徒徼一时之幸哉古者分田之制有不易一易再易之别非独以土敝而草木不长气衰而生物不遂也抑欲其财力优裕岁岁常稔不致务广而俱失故皆以深耕易耨而百谷用成谚有之多虚不如少实广种不如狭收岂不信然
　　大学衍义补丘濬曰成周盛时其播时百谷之事具有成法故命农官独有诗曰嗟嗟臣工敬尔在公王厘尔成来咨来茹俾其详考先王之成法以爲三农之劝相既不可失其时又不可失其度自耕种以至于收获无一不循其序凡旧田与夫新田无一不得其宜官则尽其劝相之功民则致其耕治之力一皆如先王之成法可也成王既置田官而戒命之后王复遵其法而重戒之噫嘻之诗曰率时农夫农官之职也播厥百谷农夫之事也终三十里欲其地之无遗利也十千维耦欲其人之无遗力也古之致力于农事也如此
