<!-- { "loadSidebar": true } -->
　　蒜一名葫【以来自番中又称胡蒜】一名大蒜一名荤菜叶如兰茎如葱根如水仙味辛处处有之而北土以为常食八月分瓣种之当年便成独颗及熟毎瓤五七瓣或十余瓣亦有独颗者苗嫩时可生食夏初食薹秋月食种干者可食至次年春尽花中有实亦作蒜瓣而小可食孙缅唐韵云张骞使西域始得大蒜初时中国止有小蒜一名茒蒜一名薍一名蒚【尔雅云蒚山蒜】一名泽蒜为其生于野泽也又名山蒜石蒜为其生于山或石边也【本草云山蒜泽蒜石蒜同一物也但分于山泽石间不同】吕忱字林云【音吟】水中蒜然则蒜不特生于平原及山石而又生于水矣【本草云别有山慈姑老鸦蒜石蒜之类根叶皆似蒜而不可食】性辛温有小毒其气薰烈能通五脏逹诸窍去寒湿辟邪恶消痈肿化症积肉食解暑毒岚瘴第辛能散气热能助火伤肺损目伐性昏神有荏苒受之而不知者錬形家以小蒜大蒜韭芸薹胡荽为五荤道家以韭薤蒜芸薹胡荽为五荤佛家以大蒜小蒜兴渠慈葱茖葱为五荤虽品各不同然皆辛薰之物生食増恚熟食发淫有损性灵故絶之云独颗者切片炙痈疽肿毒最效月令三月戒蒜亦忌常食
　　崔豹古今注蒜卯蒜也俗人谓之小蒜外国有蒜十许子共为一株箨幕裹之尤辛于小蒜俗人呼之为大蒜齐民要术蒜宜良輭地【白软地蒜美而科大黒软次之刚强之地辛辣而痩小】三徧熟耕九月初种种法五寸一株【谚曰左右过锄一万余株】二月半锄之令满三徧【弗以无草而不锄不锄则科小】条拳而轧之【不轧则独科】叶黄锋出则辫于屋下风凉之处桁之【早出者皮赤科坚可以逺行晚则皮善碎】冬寒取谷防【奴勒反】布地不尔则冻死收条中子种者一年为独瓣二年则成大蒜科皆如拳又逾于凡蒜矣多能鄙事熟耕地一二次爬成沟二寸一窠种一瓣苗出高尺余频锄松根旁频以粪水浇之拔去薹则瓣肥大不则痩小泽潞种蒜初出如剪韭二三次愈肥美矣一説九月初于菜畦中稠栽蒜瓣来年春二月先将地熟锄数次每亩上粪数十担再锄耙匀持木防插一窍栽一株栽徧或无雨常以水浇至五月大如拳极佳四民月令布谷鸣收小蒜六月七月可种小蒜八月可种大蒜
　　呉下田家志种蒜宜戊辰辛未戊申丙子壬戌癸巳辛丑
　　水晶葱【附】
　　水晶葱叶似葱而实蒜不宜松土锄沟摆于内用牛马粪糠粃拌土盖之仍以芝蔴稭盖于上八月种来年五七月收宜姜酸浸

<子部,农家类,钦定授时通考,卷六十二>
　　薤
　　薤一名藠子【音呌或作荞者非】一名莜子【莜音钓因其根白呼为藠子江南人讹为莜子】一名火葱【收种宜火薰】一名菜芝【尔雅翼云夫物英华之美者莫如芝故薤曰菜芝】一名守宅一名家宅【见酉阳杂俎】本文作防韭类也【尔雅云薤似韭而无实亦不甚荤】叶中空似细葱叶而有棱气亦如葱体光泽味辛湿滑无毒二月开细花紫白色根如小蒜一本数颗相依而生其根煮食芼酒糟藏醋浸皆宜故内则云切葱薤实诸醯以柔之
　　尔雅防鸿荟
　　注即薤菜也疏叶似韭之菜也一名鸿荟本草谓之菜芝是也
　　礼记内则膏用薤
　　本草苏恭云有赤白二种白者补而美赤者苦而无味王氏农书生则气辛熟则甘美种之不蠧食之有益齐民要术薤宜白輭良地三转乃佳二月三月种八月九月种亦得秋种者春末乃生率七八支为一本谚曰葱三防四移葱者三支为一本种薤者四支为一科支多者科圆大故以七八为率防子三月叶青便出之未青而出者肉未满令薤痩燥曝挼去莩余切却姜根留姜根而湿者即痩细不得肥也先重耧耩地垄燥培而种之垄燥则防肥耧重则白长率一尺一本叶生即锄锄不厌数荒则羸恶五月锋八月初耩不耩则白短叶不用剪剪则损白供常食者别种九月十月出卖
　　尔雅翼今人种薤皆以大蒜置硫黄其中久则种分为薤
　　羣芳谱八月栽根正月分莳宜肥壤数枝一本则茂而根大五月叶青则掘之否则肉不满
　　山薤【附】
　　尔雅葝山防
　　本草苏颂曰山薤茎叶与家薤相似而根差长叶差大仅若鹿葱体性亦与家薤同
　　野薤【附】
　　农书野薤生麦原中叶似薤而小味益辛亦可供食

　　蒝荽
　　蒝荽【荽许氏説文作葰云姜属可以香口】一名香荽一名胡荽【一作胡枲】一名胡菜处处种之茎青而柔叶细有花岐立夏后开细花成簇如芹菜花淡紫色五月收子如大麻子亦辛香子叶俱可用生熟皆可食甚有益于世者根软而白多须绥绥然故谓之荽张骞得种于西域故名胡荽后因石勒讳胡改作香荽又以茎叶布散呼为蒝荽味辛气温消谷止头痛治五脏补不足利大小肠通心脾窍及小腹气拔四肢热治肠风合诸菜食气香令人口爽辟飞尸鬼疰蛊毒冬春采之香美可食亦可作葅道家五荤之一伏石钟乳久食损精神令人多忘凡腋气口慝齿脚气金疮久病人不可食同斜蒿食令人汗难产服补药及药中有白术牡丹皮者忌
　　齐民要术胡荽宜黑輭青沙良地三徧熟耕春种者用秋耕地开春冻解地起有润泽时急种之一亩用子二升穊种渐锄取卖供生菜也一亩用子一升疎密正好欲种时布子于坚地一升子与一掬湿土和之以脚蹉令破作两段【子有两仁不破两段则密水浥而不生着土者令注入殻中则生疾而长速种时欲燥此菜非雨不生所以不求湿下也】于旦暮润时以耧耩作垄以手撒子即劳令平春雨难期必须借泽蹉跎失机则不得矣地正月中解冻者时节既早虽浸芽不生但燥种之不须浸子若二月始解者歳月稍晩恐泽少不时生失岁计矣便于暖处笼盛胡荽子一日三度以水沃之二三日则芽生于旦暮时投润漫掷之数日即出矣大体与种麻法相似假令十日二十日未出者亦勿怪之防自当出有草方令拔之菜生二三寸锄去穊者供食及卖十月足霜乃收之取子者仍留根间拔令稀【穊即不生】以草覆上【覆者得供生食又不冻死】又五月子熟拔取曝干【湿则浥郁】格柯打出作蒿盛之冬日亦得入窖夏还出之但不湿亦得五六年停此菜早种非连雨不生所以不同春月要求湿下种麦底地亦得种止须急耕调熟六月中连雨生则根彊科大七月种者雨多亦得雨少则生不尽但根细科小不同耳
　　羣芳谱种植宜肥湿地先将子捍开四五月晦日晩种以灰粪覆之水浇则易长六七月布种者可竟冬食春月挼子沃水生芽者小小供食而已都下火坑郁烝者茎叶鵞黄色甚香美脆嫩苐非出自然恐不益人
　　野蒝荽【附】
　　野蒝荽一名天胡荽一名石胡荽一名鵞不食草一名鸡肠草小草也生石缝及隂湿处高二三寸冬月生苗细茎小叶形状宛如嫩胡荽气辛薫不堪食夏开细花黄色细子极易繁衍僻地则铺满辛寒无毒通气利九窍吐风痰解毒明目散翳消瘇汁制砒石雄黄

<子部,农家类,钦定授时通考,卷六十二>
　　苜蓿
　　苜蓿一名木粟【尔雅翼作木粟言其米可炊饭也】一名懐风一名光风草【西京杂记云风在其间常萧萧然日照其花有光彩故名懐风又名光风】一名连枝草【西京杂记云茂陵人谓之连枝草】一名牧宿【本草云郭璞作牧宿谓其宿根自生可饲牧牛马也】一名塞鼻力迦【见金光明经】张骞自大宛带种归今处处有之苗高尺余细茎分义而生叶似豌豆颇小每三叶攒生一处梢间开紫花结弯角角中有子黍米大状如腰子三晋为盛秦齐鲁次之燕赵又次之江南人不识也味苦平无毒安中利五脏洗脾胃间诸恶热毒长宜饲马尤嗜此物
　　元史食货志至元七年颁农桑之制令各社布种苜蓿以防饥年
　　四民月令七月八月可种苜蓿
　　齐民要术地宜良熟七月种之畦种水浇一如韭法春初既中生噉为羮甚香此物长生种者一劳永逸都邑负郭所宜种之
　　羣芳谱种植夏月取子和荞麦种刈荞时苜蓿生根明年自生止可一刈三年后便盛每歳三刈欲留种者止一刈六七年后垦去根别用子种若效两浙种竹法每一亩今年半去其根至第三年去另一半如此更换可得长生不烦更种若垦后次年种谷必倍收为数年积叶壊烂垦地复深故今三晋人刈草三年即垦作田亟欲肥地种谷也

　　钦定授时通考卷六十二
　　钦定四库全书
　　钦定授时通考卷六十三
　　农余
　　果一
　　梅
　　杏
　　桃
　　李
　　梨【檖　樝　榅桲】
　　棠梨【沙棠　棣】
　　樱桃【白樱桃　山樱桃】
　　杨梅
　　枇杷
　　柰
　　林檎
　　苹果
　　山樝
　　枳椇
　　葡萄

　　梅
　　梅一名防实似杏大者如小儿拳小者如弹熟则黄微甘酸可啖生纯青酸甚多食泄津液生痰损筋蚀脾伤肾弱齿为脯含之口香造煎堪久子赤者材坚白者材脆种类不一白者有緑蕚梅【实大五月熟】重叶梅【结实多双】消梅【实甘青且可生啖虽酢甚松脆多液无滓花重者实小单者大不宜熟亦不堪煎造】冠城梅【实甚大五月熟】时梅【实大五六月熟】早梅【四月熟】冬梅【实小十月可用不能熟】红者有鹤顶梅【实大而红】鸳鸯梅【梅谱云即多叶红梅也结实必双凡双果必双蔕惟此一蔕而结双梅尤异】双头梅【或结并蔕小实不堪啖】杏梅【实扁而斑味似杏】异品有氷梅【实吐自叶罅不花色如氷玉无核含之自融如氷佳品也】范成大梅谱江梅【子小而硬】具区志洞庭诸山有吐花酸【实小味酸方吐花即可啖】脆梅【一名时里梅实圆而大可以蜜渍及蒸制】
　　礼记内则桃诸梅诸卵盐
　　疏桃诸梅诸卵盐者言食桃诸梅诸之时以卵盐和之王肃云诸菹也谓桃菹梅菹即今之藏桃也藏梅也欲藏之时必先稍干之故周礼谓之干防
　　夏小正五月煮梅为豆实
　　齐民要术梅实小而酸核有韲文杏实大而甜核无文采梅任调食及韲杏则不任此用世人或不辨言梅杏为一物失之逺矣

　　杏
　　杏一名甜梅树大实多形如弹丸有大如梨者生酢熟甜性热生痰及痈疽不宜多食小儿产妇尤忌种类不一有金杏【圆而黄熟最早味最胜一名汉帝杏谓武帝上林苑遗种也大如梨黄如橘出济南】白杏【熟时色青白或微黄味甘淡而不酢出荥阳】沙杏【甘而多汁即世所称水杏也】梅杏【黄而带酢】奈杏【青而带黄出邺中】金刚拳【赤大而扁肉厚味佳甚又名肉杏】山杏【肉薄不堪食但可收仁用】巴旦杏【一名八担杏出回回地今闗西诸处皆有叶差小实小而肉薄核如梅皮薄而仁清甘鲜者尢脆美称果之佳者】又有赤杏黄杏【广志云出邺中】蓬莱杏【黄而酢】格物丛话杏实味香于梅而酸不及核与肉自相离其仁可入药
　　羣芳谱种桃树接杏结果红而且大又耐久不枯文献通考杏多实不虫者来年秋禾善五木者五谷之先欲知五谷但视五木故五果分五行所以表五谷又按五果之义夏之果莫先于杏五时之首寝庙必有荐而此杏适丁夏之时故特取之杏之枝叶华果皆赤故古者钻燧夏取杏之火也
<子部,农家类,钦定授时通考,卷六十三>
　　桃
