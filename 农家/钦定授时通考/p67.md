<!-- { "loadSidebar": true } -->
　　链铜以为砧圜者中规方者中矩砧之大入于筩也欲其密切而无滞也展转之上下之犹是也当砧之心而设之孔孔之方圜方之径皆与筩底之孔等孔之上为之舌以掩之舌之制如筩底之舌也直木以为柱柱有二式一用长一用短用长者为实取之柱用短者为虚取之柱实取之柱其砧入于水而升降焉其长之度下及于筩之底上出于筩之口其出于筩之口无定度趋及于衡而止虚取之柱无用长入筩数尺而止升降于无水之处以气取之欲挈之先注水于砧之上髙数寸以闭其罅而噏之凡井浅者实取焉井深者虚取焉五分其筩之径以其一为柱之径砧之合于柱也链铜或铁为四足隅立于方砧之四维方孔之四旁而皆上聚之聚之度趋不害于舌之开阖而止以其聚合于柱之下端合之欲其固也砧之厚以其枝于隅足也可无厚既合而入于筩砧降而底之舌为之掩砧升则开之开之则水入掩之则水不出一升一降是水恒入而不出也既入之水而砧降焉则无复之也则上冲于舌而入于砧之孔砧升而砧之舌为之掩一升一降是水恒入而不出也两入而不出则溢于筩而出常如是虚者实者同于是故曰提柱者水所由恒升也
　　注曰玉衡之提柱与壶之孔之舌为二此则合之又玉衡之水皆实取此有虚取之法焉气法也凡砧之入于筩求密切而无滞也求密切之法成砧而入之能无漏者国工也不能无漏者稍弱其砧之径以氊之属皮革之属附于砧之四周焉附之法若砧厚者稍剡其周之上下如鼓木当其剡而刻为陷环既附而坚束之砧薄者则为两重之砧夹其氊或革以隅足贯之而之柱如本篇二图之甲乙是也四足者丙丁戊酉也砧者己庚辛壬也砧之孔癸子也其舌丑寅也砧可无厚无厚则轻余见玉衡篇
　　三曰衡
　　直木以为衡衡之长无定度量筩之大小水之浅深多寡焉长则轻衡之两端皆缀之石以为重其两重等五分其衡二在前三在后而设之凿直木以为轴轴之长无定度圜其两端中分其长而设之枘衡衡也轴纵也凿枘而合之欲其固也轴之两端各为山口之木而架之中分其衡之前而缀之提柱缀之欲其密切而利转也抑其后重而提柱为之升其后重则前重降而提柱随之也提柱之降也实取者挹水而升于砧也其升也则下入于筩而上出于筩也虚取者降而得气焉气尽而水继之故曰衡者所以挈提柱之上下也
　　注曰气尽而水继之者天地之间悉无空际气水二行之交无间也是谓气法是谓水理凡用水之术率此一语为之本领焉本篇三图之甲乙衡也丙丁两石重也戊巳衡也子衡轴之交也庚辛壬癸山口之木也寅提柱也缀之于丑卯辰筩上端也午管也余见玉衡篇
　　四曰架
　　木为井干以持筩持之欲其固也筩之下端为盘以承之盘与筩合之欲其固也中盘而为之孔孔之径稍强于筩底之孔之径盘之下为鼎足而置之井底
　　注曰本篇四图之卯未辰午井干也加于地平之上申戍酉亥之间为正方之空夹筩而特之丁戊井靣地平也己庚井底也辛壬癸盘也辛子壬丑癸寅盘足也
　　若欲为双升之车则双筩焉如玉衡之法而架之而升降之此升则彼降用力一而得水二也是倍利于恒升也尤宜于江河
　　注曰力一水二者一升一降各得水一焉无虚用力也恒升者一升一降而得水一也架法见玉衡篇














　　鹤饮图说
　　鹤饮者为长槽或竹或木其长无度以水深浅为度尾杀于首三之一首施戽朴属为良戽之容则以觳【一斗二升】戽臀【下靣覆处】施木刀如棹末之制俾与水无忤中其槽设两耳函轴廼于岸侧菑【树立也】两楹【柱也】髙地仅尺俾母杌楹之颠对设以轵【小穿也】贯轴其中惟治昻其尾入之戽也水满则首一昻而流之奔于槽外也其孰御视桔橰之功挈无虚而防也








　　虹吸图说
　　虹吸刳木为筒筒之容或方或圜圜径寸方径不及寸者分之二毋薜毋暴毋齘筒之长无定度竑井及泉以为度筒之下端横曲尺有二寸而为之口口迤而上髙数寸口之容弱于腹之容惟阞口之内有舌开阖戚速而无倚于围筒之上端出井及寻横曲二尺有竒廼垂垂四尺竒迤而下长及常而为之管管视筒之腹惟惌筒之曲若审惟朴属为良筒之围内以寸绲縢之敜以油灰之齐腛涂其郤母俾针芒之或耗筒两端有檠相以施约无甐无杌而止管入以籥惟严假鞴鼓之度水冲于管遄捎其籥则霤吐为趵突也以终古
　　薜破裂也暴坟起不坚致也齘切齿怒亦偪窄之意竑量也阞谓三分之一八尺曰寻倍寻曰常惌小孔也审两木交凑处朴属附着坚固也绲绳也縢约束也敜塞也齐与剂同腛厚也甐壊杌动也遄速也捎除去也泉水之上出者曰趵突















　　钦定授时通考卷三十八
　　钦定四库全书
　　钦定授时通考卷三十九
　　功作
　　收获
　　诗豳风八月其获
　　传禾可获也
　　十月获稻
　　本草注粳糯通名为稻糯温十月熟
　　黍稷重穋禾麻菽麦嗟我农夫我稼既同
　　传后熟曰重先熟曰穋笺既同言已聚也
　　诗小雅既方既皁既坚既好不稂不莠
　　传实未坚曰皁稂童粱也莠似苗也笺方房也谓孚甲始生而未合时也尽生房矣尽成实矣尽坚熟矣尽齐好矣而无稂莠择种之善民力之専时气之和所致疏众谷既秀穗上已有孚甲尽生房矣稍复结粒尽成实矣粒又稍成尽坚熟矣并无死伤尽齐好矣不有童粱之稂不有似苗之莠是五谷大成也
　　又彼有不获穉此有不敛穧彼有遗秉此有滞穗伊寡妇之利
　　传秉把也笺成王之时百谷既多种同齐熟收刈促遽力皆不足而有不获不敛遗秉滞穗聴矜寡取之以为利正义穧者禾之铺而未束者秉刈禾之把也
　　大雅实发实秀实坚实好实颖实栗
　　传发尽发也不荣而实曰秀颖垂颖也栗其实栗栗然疏苗至秋分禾又出穗实尽发于管实生粒皆秀更复少时其粒实皆坚成实又齐好实穗重而垂颖实成就而栗栗然收入多焉
　　恒之秬秠是获是亩恒之穈芑是任是负
　　笺种之成熟则获而亩计之抱负以归
　　周颂奄观铚艾
　　传铚获也
　　礼记月令孟夏之月农乃登麦天子乃以彘尝麦仲夏之月农乃登黍天子乃以雏尝黍孟秋之月农乃登谷天子尝新命百官始收敛仲秋之月乃以犬尝麻【麻始熟也】命有司趣民收敛季秋之月农事备收天子乃以犬尝稻【稻始熟也】
　　内则黍稷稻粱白黍黄粱稰穛
　　注孰获曰稰生获曰穛集韵稰禾子落貌说文穛早取禾也
　　吕氏春秋不举铚艾大饥乃来野有寝禾或谈或歌旦则有昏丧粟甚多
　　博雅秆防稭槀也黍穰谓之防稻穰谓之秆稷穰谓之防
　　小尔雅藁谓之秆秆谓之刍生曰谷谓之粒禾穗谓之颖截颖谓之铚拔心曰揠拔根曰擢把谓之秉秉四曰筥筥十曰
　　农桑通诀孔氏书传曰种曰稼敛曰穑种敛者嵗事之终始也食货志云收获如寇盗之至盖谓收之欲速也记曰种而不耨耨而不获讥其不能图功收终也是知收获者农事之终为农者可不趋时致力以成其终而自废前功乎大抵北方禾黍其收颇晚而稻熟或宜早南方稻秫其收多迟而陆禾亦宜早通变之道宜审行之今按古今书传所载南北习俗所宜具述而备论之庶不失早晚先后之节也
　　各种收获法
　　稻
　　齐民要术稻将熟去水霜降获之【早刈米青而不坚晚刈零落而损收】农桑通诀南方水地多种稻秫早禾则宜早收六月七月则收早禾其余则至八月九月诗云十月获稻齐民要术云稻至霜降获之此皆言晚禾大稻也故稻有早晚大小之别然江南地下多雨上霖下潦劖刈之际则必假之乔扦多则置之笐架待晴干曝之可无耗损之失
　　天工开物凡秧既分栽后早者七十日即收获最迟者歴夏及冬二百日方收获其冬季播种仲夏即收者则广南之稻地无霜雪故也
　　粱秫
　　齐民要术粱秫收刈欲晚【性不零落早刈损实】
　　农桑通诀粱与粟同熟收割之法一同
　　又薥秫熟时收刈成束攒而立之
　　黍
　　齐民要术刈穄欲早刈黍欲晚【穄晚多零落黍早米不成】皆即湿践之穄践讫即蒸而裛之【不蒸者难舂米碎蒸则易舂米坚香气经夏不歇】黍宜晒之令燥【湿聚则郁】凡黍黏者收薄穄味美者亦收薄难舂
　　稷
　　尚书考灵曜稷秋虚昏中以收敛
　　大戴礼夏小正八月粟零零也者降也零而后取之也齐民要术熟速刈干速积刈早则鎌伤刈晚则穗折遇风则收减湿积则藁烂积晚则耗损连雨则生耳农桑通诀凡北方种粟秋熟当速刈之南方收粟用粟鉴摘穗北方收粟用鎌并藁取之田家刈毕稇而束之以十束积而为然后车载上塲为大积积之视农功稍隙解束以旋旋镵穗挞之
　　羣芳谱刈稷欲早八九月熟便刈遇风即落
　　麦
　　礼记月令孟夏之月麦秋至
　　孟子今夫麰麦播种而耰之其地同树之时又同至于日至之时皆熟矣
　　齐民要术青稞麦与大麦同时熟
　　农桑通诀农家所种宿麦早熟最宜早收故韩氏直说曰五六月麦熟带青收一半合熟收一半若齐熟恐被急风暴雨所摧必至抛费每日至晚即便载麦上塲堆积用苫密覆以防雨作如搬载不及即于地内苫积天晴乘夜载上塲即摊一二车薄则易干碾过一遍翻过又碾一遍起稭下塲扬子收起虽未净直待所收麦都碾尽然后将未净稭秆再碾如此可一日一塲比至麦收尽已碾讫三之二矣大抵农家忙并无有似蚕麦古语云收麦如救火【梅天雨更多故】若少迟慢一值隂雨即为灾伤迁延过时秋苗亦误锄治今北方多用麦钐麦绰钐麦覆于腰后笼内笼满则载而积于塲一日可收十余亩较之南方以鎌刈者其速十倍
　　豆
　　泛胜之书获豆之法荚黑而茎苍辄收无疑其实将落反失之故曰豆熟于场于场获豆则青荚在上黑荚在下
　　齐民要术大豆收刈欲晚【此不零落刈早损实】九月中近地叶有黄落者速刈之叶少不黄必浥郁刈不速逢风则叶落尽遇雨泽烂不成
　　又小豆叶落尽则刈之【叶末尽者难治而易湿也】豆荚三青两黄拔而倒竪笼从之生者均熟不畏严霜从本至末全无秕减乃胜刈者
　　农桑通诀豌豆三四月熟蚕豆蚕时熟
　　天工开物菉豆种有二一曰摘緑荚先老者先摘人逐日而取之一曰拔緑则至期老足竟亩拔取也
　　脂麻
　　齐民要术胡麻刈束欲小【束大则难燥打手复不胜】以五六为一丛斜倚之【不尔则风吹倒损收也】口开乘车诣田斗薮【倒竪以小杖微打之】还丛之三日一打四五遍乃尽耳【若乘湿横积蒸热速干虽曰郁裛无风吹亏损之虑浥者不中为谷子然于油无损也】
　　荞麦
　　齐民要术荞麦下两重子黑上一重子白皆是白汁满似如浓即须收刈之但对稍相答铺之其白者日渐黑如此乃为得所若待上头总黑半已下黑子尽总落矣农桑辑要荞麦待霜降收恐其子粒焦落乃用推镰获之



<子部,农家类,钦定授时通考,卷三十九>
<子部,农家类,钦定授时通考,卷三十九>
<子部,农家类,钦定授时通考,卷三十九>
　　收获具各图説
　　铚艾
　　镰
　　粟鋻
　　防
　　麦钐
　　据刀
　　推镰
　　禾钩
　　禾担
　　搭爪
　　杈
