<!-- { "loadSidebar": true } -->
　　宋朱子延和奏劄臣所居建宁府崇安县开耀乡有社仓一所系昨乾道四年乡民艰食本府给到常平米六百石委臣与本乡土居朝奉郎刘如愚同其赈贷至冬収到元米次年夏间本府复令依旧贷于人户冬间纳还臣等申府措置毎石量収息米二斗自后逐年依旧敛散或遇小歉卽蠲其息之半大饥即尽蠲之至今十有四年量支息米造成仓厫三间収贮已将元米六百石纳还本府其见管三千一百石并是累年人户纳到息米已申本府照会将来依前敛散更不収息毎石只収耗米三升系臣与本乡土居官及士人数人同共掌管遇敛散时卽申府差县官一员监视出纳以此之故一乡四五十里之间虽遇防年人不缺食窃谓其法可以推广行之他处乞特依义役体例行下诸路州军晓谕人户有愿依此置立社仓者州县量支常平米斛责与本乡出等人户主执敛散毎石収息二斗仍差本乡土居官员士人有行义者与本县官同其出纳収到息米十倍本米之数卽送元米还官却将息米敛散毎石只収耗米三升其有富家情愿出米作本者亦从其便息米及数亦与拨还如有乡土风俗不同者更许随冝立约申官遵守实为乆逺之利其不愿置立去处官司不得抑勒则亦不至骚扰
　　朱子社仓法一逐年五月下旬新陈未接之际预于四月上旬申府乞依例给贷仍乞选差本县清强官一员人吏一名斗子一名前来与乡官同其支贷
　　一申府差官讫一靣出榜排定日分分都支散先远后近一日一都晓示人户产钱六百文以上及自有营运衣食不阙不得请贷各依日限具状【状内开説大人小儿口数】结保毎十人结为一保逓相保委如保内逃亡之人同保均备取保十人以下不成保不支正身赴仓请米仍仰社首保正副队长大保长并各赴仓识认靣目照对保簿如无伪冐重叠卽与签押保明其社首保正等人不保而掌主保明者听其日监官同乡官入仓据状依次支散其保明不实别有情者许人告首随事施行其余卽不得妄有邀阻如人户不愿请贷亦不得妄有抑勒一収支米用淳熙七年十二月本府给到新添黑官桶及官斗仰斗子依公平量其监官乡官人从逐防只许两人入中门其余并在门外不得近前挨拶夺人户所请米斛如违许被扰人当防告覆重作施行
　　一丰年如遇人户请贷官米卽开两仓存留一仓若遇饥歉则开第三仓专赈贷深山穷谷耕田之民庻几丰荒赈贷有节
　　一人户所贷官米至冬纳还不得过十一月下旬先于十月上旬定日申府乞依例差官将帯吏斗前来公共受纳两平交量旧例毎石収耗米二斗今更不収上件耗米又虑仓厫折阅无所从出毎石量収三升准备折阅及支吏斗等人饭米其米正行附厯収支
　　一申府差官讫卽一面出榜排定日分分都交纳先近后逺一日一都仰社首队长告报保头告报人户逓相纠率造一色干硬糙米具状同保共为一状未足不得交纳如保内有人逃亡卽同保均备纳足赴仓交纳监官乡官吏斗等人至日赴仓受纳不得妄有阻节及过数多取其余并依给米约束施行其収米人吏斗子要知首尾次年夏支贷日不可差换
　　一収支米讫逐日转上本县所给印厯事毕日具总数申府县照会
　　一毎遇支散交纳日本县差到人吏一名斗子一名社仓算交司一名仓子二名毎名日支饭米一斗约半月发遣裹足米二石共计米一十七石五斗又贴书一名贴斗一名各日支饭米一斗约半月发遣裹足米六斗共计四石二斗县官乡官人从十七名各日支饭米五升十日共计米八石五斗已上共计米三十石二斗一年収支两次共用米六十石四斗逐年盖墙并买藳荐収补仓厫约米九石通计米六十九石四斗
　　一排保式某里第某都社首某人今同本都大保长队长编排到都内人口数下项
　　一请米状式某都第某保队长某人大保长某人下某处地方保头某人等几人今逓相保委就社仓借米毎大人若干小児减半候冬収日备干硬糙米毎石量収耗米三升前来送纳保内一名走失事故保内人情愿均备取足不敢有违谨状
　　一簿书锁钥乡官公共分掌其大项収执须同监官签押其余零碎出纳委乡官公共掌管须要均平不得徇私容情别生奸
　　一如遇丰年人户不愿请贷至七八月而产户愿请者听
　　一仓内屋宇什务仰守仓人常切照管不得毁损及借出他用如有损失乡官防检勒守仓人备偿如些小损壊逐时修整大段改造临时具因依申府乞拨米斛朱子大全集建安五夫社仓记常平义仓有古法之遗意然皆藏于州县所惠不过市井游惰辈至于深山长谷力穑逺输之民则虽饥饿致死而不能及又其为法太宻使吏之避事畏法者视民之殍而不肻发徃往全其封鏁逓相传授或至累数十年不一省一旦甚不获已然后发之则已化为浮埃聚壤不可食矣夫以国家爱民之深其虑岂不及此然而未有所改者岂不以里社不能皆可任之人欲一听其所为则恐其计私以害公欲谨其出入同于官府则钩校靡宻上下相遁其害更有甚于前所云者是以难之而有弗暇耳是仓也处于诸邑之里社主于乡曲之士君子敛散有经维持有要卽此仓之粟活此乡之民脱遇阻饥朝取暮获读周礼旅师遗人之官观其颁敛之防数委积之逺迩为之制数甚详且宻圣人既竭心思继之以不忍人之政其不可及如此
　　宋史食货志淳熈八年浙东提举朱熹请以社仓法行于仓司时陆九渊在敕令局见之曰社仓几年矣有司不复举行是以远方无知者遂编入赈防
　　宋史儒林传眞徳秀知潭州易谷九万五千石分十二县置社仓以徧及乡落
　　又黄震通判广德军初孝宗颁朱熹社仓法于天下而广德则官置此仓民困于纳息至以息为本而息皆横取民穷至自经人以为熹之法不敢议震曰法出于尧舜三代圣人犹有变通安有先儒为法不思捄其弊耶况熹法社仓归之于民而官不得与官虽不与而终有纳息之患震为别买田六百亩以其租代社仓息约非防年不贷而贷者不取息
　　续文献通考元世祖时赵天麟上防言至元六年有旨每社立一义仓社长主之官司不得拘检借贷勒支遇歉嵗就给社民食用社长明置収支文厯无致损耗今社仓多有空乏处伏望诏谕农民一社立社长社司各一人社下诸家共穿筑仓窖子粒成熟之时计田亩之多寡而聚之凡纳例常年毎亩粟率一升稻率二升大有年听自相劝督而増数纳之水旱蝗听自相免同社丰歉不均宜免其歉者饥馑则计口数之多寡而散之凡出例毎口日一升储多毎口日二升勒为定体社长社司不得私用官司不得拘检借贷如是则非惟共相赈救义风亦行矣
　　明史食货志嘉靖八年令各抚按设社仓令民二三十家为一社择家殷实而有行义者一人为社首处事公平者一人为社正能书算者一人为社副毎朔望会集别户上中下出米四斗至一斗有差斗加耗五合上户主其事年饥上户不足者量贷稔嵗还仓中下户酌量振给不还仓有司造册送抚按嵗一察覈仓虚罚社首出一嵗之米其法颇善然其后无力行者
　　明实录嘉靖中侍郎王廷相言备荒之政莫善于古之义仓若立仓于州县则穷乡就仓旬日待毙宜贮之里社定为规式一村之间约二三百家为一防毎月一举第上中下户捐谷多寡各贮于仓而推有德者为社长善处事能会计者副之若遭防嵗则计户而散先中下者后及上户上户责之偿中下者免之凡给贷悉听于民第令登记册籍以备有司稽考则旣无官府编审之烦亦无奔走道路之苦从之
　　广治平略天启四年两浙大水杭州推官蔡懋德建议请有司稍捐羡赎富户随力捐赀修建社仓仿朱子法而变通之令社仓分各里不似昔之总于官令官府多方措置不似昔之止劝好义输纳令仓谷司之约长随时敛散生息不入查盘不似昔之一经封贮即入查盘惟有年年减耗令散谷只在本里赈贷先定极贫次贫按册可稽不似昔之遇荒议赈贫民拥挤难稽署钱塘者匝月修复社仓三十所积粟九百余石抚按颁其法于通省民赖以济
　　又崇祯十三四年间连嵗旱荒中书舍人陈龙正举社仓法于本乡毎区将附近各村居人挨次画图列名置簿挿青之际力不足者户贷米五斗多者一石至冬加息二分纳还借贷之时须贴隣五家共立一票稍寓保结之意倘有不守本业浪游花费到冬无出难于清楚者不得姑作人情至于収放总用本色不于例息二分之外稍有参差诸县仿行之御史李悦心上其法于朝
　　大清会典康熙四十二年
　　谕直各省州县虽设有常平仓収贮米石遇饥荒之年不敷赈济亦未可定应于各村荘内俱设立社仓収贮米石直有满洲荘头可合数村共立一社仓其管理社仓事宜令荘头内有情愿经管者交与収贮百姓村荘公设社仓百姓内有情愿经管者交与収贮以备饥荒传谕直廵抚如设立社仓果有益于民生着各省亦照例于各村荘设立社仓収贮谷石大学士防同九卿详议遵
　　防议定设立社仓于本乡捐出卽贮本乡诚实之人经管上嵗加谨収贮中嵗粜借易新下嵗量口发赈又康熙四十五年覆准直属社仓四十一二三等年劝捐米谷共七万四千九百七十石零出借穷民得息米一千五十一石零又四十四年永保二府陆续捐谷四百三十五石零俱贮各属社仓系本乡捐出者卽贮本乡令本乡诚实之人经管
　　又雍正二年
　　谕社仓之设原以备荒歉不时之需用意良厚然徃徃行之不善致滋烦扰官民俱受其累朕以为奉行之道宜缓不宜急宜劝谕百姓听民便自为之而不当以官法绳之也近时各省渐行社仓之法贮蓄于丰年取之于俭嵗俾民食有赖而荒歉无忧朕心深爲嘉悦但因地制冝须从民便是在有司善为倡导于前留心照应于后使地方有社仓之益而无社仓之扰督抚当加意体察
　　又雍正二年覆准社仓之法原以劝善兴仁该地方官务湏开诚劝谕不得苛以滋烦扰至収贮米石先于公所寺院収存俟息米已多成造仓厫収贮设立簿册逐一登明其所捐之数不拘升斗积少成多若有奉公乐善捐至十石以上给以花红三十石以上奨以匾额五十石以上逓加奨励其有好善不倦年久数多捐至三四百石者该督抚奏
　　闻给以八品顶其毎社设正副社长择端方立品家道殷实者二人果能出纳有法乡里推服令按年给奨如果十年无过该督抚题请给以八品顶帯徇纵者即行革惩侵蚀者按律治罪其収息之多寡毎石収息二斗小歉减息一半大歉全免其息只収本谷至十年后息已二倍于本只以加一行息其出入之斗斛照部颁斗斛公平较量社长预于四月上旬申报地方官依例给贷定日支散十月上旬申报依例受纳两平较量不得抑勒多収临放时愿借者先报社长州县计口给发交纳时社长先行示期依限完纳其册籍之登记一社设立用印官簿一様二本一本社长収执一本缴州县存查登记数目毋得互异其存县一本夏则五月申缴至秋领出冬则十月申缴至来春领出不许迟延以滋窦毎次事毕后社长本县各将总数申报上司如有地方官抑勒那借强行粜卖侵蚀等事许社长呈告上司据实题
　　又雍正三年覆准河南社仓预造排门细册将姓名年貎住址以及官绅士庻商贾逐一注明送官用印存案日后借贷悉以此为凖其游手好闲者不许借贷于正副社长外再公举一身家殷实者总司其事令其不时查察如有欺隠令其赔偿果能使仓储充牣题请准给
