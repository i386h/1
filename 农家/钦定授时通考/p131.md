<!-- { "loadSidebar": true } -->
　　务本新书养蚕之法茧种为先今时摘茧一槩并堆箔上或因缲丝不及有蛾出者便就出种罨压熏蒸因热而生决无完好其母病则子病诚由此也今后茧种开簇时须择近上向阳或在苫草上者此乃强良好茧另摘出于通风凉房内净箔上一一单排日数既足其蛾自生免熏罨钻延之苦
　　又茧宜并手忙择凉处薄摊蛾自迟出免使抽缲相逼黄省曽曰茧长而莹白者细丝之茧大而晦色青葱者麤丝之茧皆挦去其蒙戎之衣其内溃而渍湿者谓之隂茧及薄而杂者绵之茧可为麤丝不可以经日经日则丝烂而难抽不可以焚香焚香则蛆穴而难抽大者谓之麤工
　　韩氏直説蚕成茧硬纹理麤者必缲快此等茧可以蒸馏缲冷盆丝其茧薄纹理细者必缲不快不宜蒸馏此宜缲热盆丝也其蒸馏之法用笼三扇用软草札一圏加于釡口以笼两扇坐于上其笼不以大小笼内匀铺茧厚三四指许频于茧上以手背试之如手不禁热可取去底扇续添一扇在上亦不要蒸得过了过了则软了丝头亦不要蒸得不及不及则蛾必钻了如手背不禁热恰得合宜于蚕房槌箔上从头合笼内茧在上用手防拨动如箔上茧满打起更摊一箔候冷定上用细柳梢微覆其茧只于当日却要蒸尽如蒸不尽来日必定蛾出
　　农桑通诀为茧多不及缲故即以盐藏之蛾乃不出此南方淹茧法用瓮颇多尝读北方农桑直説云生茧即缲为上如人手不及杀茧慢慢缲者杀茧法有三一曰日晒二曰盐浥三曰笼蒸笼蒸最好人多不解日晒损茧盐浥瓮藏者稳
　　农政全书盐着于茧到底浥湿今人只于瓮中藏茧另用纸或箬或荷叶包盐一二两置茧上亦可但只须瓮口密封不走气耳此必盐泥乃可

<子部,农家类,钦定授时通考,卷七十四>
　　茧瓮图説
　　茧瓮藏茧器也为茧多缲不及稍迟则蛾穿茧出故藏之以缓蛾变古诗云盘中水晶盐井上梧桐叶陶器固泥封窖茧过旬浃正谓此也

　　茧笼图説
　　以盐泥藏茧终忧浥湿置茧于笼蒸之蛾自不出有一般快釡汤内用盐二两油一两令所蒸茧不致干了丝头如锅小茧多油盐旋入

　　钦定授时通考卷七十四
　　钦定四库全书
　　钦定授时通考卷七十五
　　蚕事
　　缲丝
　　淮南子茧之性为丝然非得工女煮以热汤而抽其统纪则不能成丝
　　农书藏茧瓮中七日之后出而缲之频频换木即丝明快随以火焙干即不黯斁而色鲜洁也
　　蚕书常令煮茧之鼎汤如蟹眼必以筯其绪附于先引谓之喂头毋过三丝则丝麤不及则脆其审举之凡丝自鼎道钱眼升于鏁星星应车动以过添梯乃至于车钱眼为版长过鼎面广三寸厚九黍中其厚插大钱一出其端横之鼎耳后镇以石绪总钱眼而上之谓之钱眼鏁星为三芦管管长四寸枢以圆木建两竹夹鼎耳缚枢于竹中管之转以车下直钱眼谓之鏁星车之左端置环绳其前尺有五寸当车牀左足之上建柄长寸有半匼柄为鼓鼓生其寅以受环绳绳应车运如环无端鼓因以旋鼔上为鱼鱼半出鼓其出之中建柄半寸上承添梯添梯者二尺五寸片竹也其上揉竹为钩以防丝窍左端以应柄对鼔为耳方其穿以闲添梯故车运以牵环绳绳簇鼔鼔以舞鱼鱼振添梯故丝不过偏而制车如辘轳必活其两辐以利脱丝
　　士农必用缲丝之诀惟在细圎匀无使褊慢节核麤恶不匀热釡釡要大置于灶上釡上大盆甑接口添水至甑中八分满甑中用一板拦断可容二人对缲也茧少者止可用一小甑水须热宜旋旋下茧泠盆盆要大先泥其外用时添水八九分釡要小用突灶半破甎坏圆垒一遭中空其髙比缲丝人身一半其圎径相盆之大小当中垒一小台坐串盆于小台上其盆要比圎垒髙一唇靠圆垒安打丝头小釡灶比圆垒低一半揜火透圎垒【灶后火烟过处名揜火】与揜火相对圆垒匝近上开烟突口做一卧突长七八尺以上先于安突一面垒一台比突口微低又相去七八尺外安一台髙五尺用长一丈椽二条斜磴在二台上二椽相去濶一甎坏许用甎坏泥成一卧突如二椽上平铺甎坏一层两边侧立上复平葢泥了便成一卧突也须与灶口相背谓如灶口向南突口向北是也缲盆居中火冲盆底与盆下台烟焰绕盆过烟出卧突中故得盆水常温又匀也又得烟火与缲盆相逺缲丝人不为烟火所逼故得安详也又热釡可缲麤丝单缴者双缴亦可但不如泠盆所缲者洁净光明也泠盆可缲全缴细丝中等茧可缲双缴比热釡者有精神而又坚韧虽日泠盆亦是大温也又軖车牀髙与盆齐轴长二尺中径四寸两头三寸或四角或六角臂通长一尺五寸须脚踏又缲车竹筒宜细铁条子串筒两椿子亦须铁也
　　又打丝头用一人小釡内添水九分满灶下燃麤干柴水大热下茧于热水内用筯轻剔拨令茧滚转荡匀挑惹起囊头手捻住于水面上轻提掇数度复提起其囊头下即是清丝摘去囊头一手撮捻清丝一手用漏杓绰茧欵送入温水盆内将清丝挂在盆外边丝老翁上【盆边钉挿一橛子名丝老翁】
　　又缲丝用一人将丝老翁上清丝约十五丝之上总为一处穿过钱眼缴过防头蛾眉杖子上两缴杖子下两缴挂于軖上又取丝老翁上清丝如前挂于軖上右脚踏軖右转长切照觑拨掠两丝窝于内有茧丝先尽蛹子沉了者茧丝断了茧浮出丝窝者其丝窝减小即取清丝约量添加务要两丝窝大小长均
　　黄省曾曰缲之不可及也淹而瓮之泥之每大缸用盐四两荷叶包之于缸瓮之口又塞实荷叶至七日而蛾死泥之也仍数视之有少罅则蛾生凡拈丝绵之线一分银是拈一两其为绵也蛾口为最上岸次之黄茧又次也茧衣者最下蛾口者出蛾之茧也上岸者缲汤无绪捞而出者也茧衣茧外之蒙茸蚕初作茧而营者也
　　农政全书愚意缲丝要作连冷盆釜俱改用砂锅或铜锅比铁釜丝必光亮以一锅专煮汤供丝头釜二具串盆二具缲车二乘五人共作一锅二釜共一灶门火烟入于卧突以热串盆一人执爨以供二釜二盆之水为沟以泻之为门以启闭之二人直釜专打丝头二人直盆主缲即五人一灶可操茧三十斤胜于二人一车一灶缲丝十斤也是五人当六人之功一灶当三缲之薪矣

<子部,农家类,钦定授时通考,卷七十五>

　　缫车图説
　　缫车缫丝自鼎靣引丝以贯钱眼升缫于星星应车动以过添梯乃至于軖方成缫车秦观蚕书载缫车之制今呼车为軖軖必以牀以承軖轴轴之一端以铁为袅掉复用曲木擐作活轴右足踏动軖即随转自下引丝上軖总名曰缫车

<子部,农家类,钦定授时通考,卷七十五>
　　热釡图説
　　缲丝自鼎面引丝直钱眼此缲丝必用鼎也今农家象其深大以盘甑按釡亦可代鼎故农桑直説云釡要大置于灶上釡上大盘甑接口添水至甑中八分满可容两人对缫水须常热宜旋旋下茧缲之多则煮损凡茧多者宜用此釡以趋速效

　　泠盆图説
　　泠盆用温水南北各有所宜通诀云南州夸泠盆泠盆缴丝何轻匀北俗尚热釡热釡丝圆尽多绪即今南北均所长热釡泠盆俱此軖軖头转机须足踏钱眼添梯丝度滑非弦非管声咿村北村南响相答

　　织染
　　书经禹贡荆州厥篚纁
　　蔡传周礼染纁纁绛色币也
　　大全郑氏曰染纁者三入而成又再染以黒则为緅又再染以黑则为缁色在緅缁之间其六入者是染纁之法也此州染纁善故贡之
　　徐州厥篚纎缟
　　蔡传赤黑色币也纎缟皆缯也礼曰及期而大祥素缟麻衣中月而禫禫而纎记曰有虞氏缟衣而养老则知纎缟皆缯之名也曽氏曰赤而有黒色以之为衮所以祭也以之为端所以齐也以之为冠以为首服也黑经白纬曰纎纤也缟也皆去防即吉之服也
　　礼记月令蚕事既登分茧称丝效功以共郊庙之服毋有敢惰
　　注登成也分茧分布于众妇之缫者称丝效功以多寡为功之上下
　　又季夏之月命妇官染采黼黻文章必以法故无或差贷黑黄仓赤莫不质良毋敢诈伪以给郊庙祭祀之服以为旗章以别贵贱等级之度
　　疏于此月之时命掌妇功之官染此五色之采白与黑谓之黼黑与青谓之黻青与赤谓之文赤与白谓之章染此等之物必以旧法故事无得有参差贷变必以此月染之者以其盛暑湿染帛为宜也
　　周礼天官太宰之职以九职任万民七曰嫔妇化治丝枲
　　注谓国中妇人有徳行者变化丝枲以为布帛之等也
　　又染人掌染丝帛凡染春暴练夏纁秋染夏冬献功注暴练练其素而暴之纁谓绛也夏大也秋乃大染
　　又冬官防氏湅帛以栏为灰渥淳其帛实诸泽器淫之以蜃清其灰而盝之而挥之而沃之而盝之而涂之而宿之明日沃而盝之昼暴诸日夜宿诸井七日七夜是谓水涷
　　注沃以栏木之灰渐释其帛也泽器谓滑泽之器蜃蛤也淫薄粉之令帛白清澄也于灰澄而出盝晞之晞而挥去其蜃更渥淳之朝更沃至夕盝之又更沃至旦盝之亦七日如沤丝也
　　汉书食货志冬民既入妇人同巷相从夜绩女工一月得四十五日必相从者所以省费燎火同巧拙而合习俗也
　　隋书地理志豫章之俗颇同吴中一年蚕四五熟勤于纺绩亦有夜浣纱而旦成布者俗呼鸡鸣布
　　管子女贡织帛
　　又女有常事一女不织民有为之寒者
　　又善为国者使女勤于纤微而织归于府
　　又一女不织民或为之寒故事再其本则无卖其子者事三其本则衣食足事四其本则正籍给事五其本则逺近通死得藏
　　墨子染于苍则苍染于黄则黄五入则为五色不可不慎
　　又妇人夙兴夜寐纺绩织纴此其分事也
　　淮南子黼黻之美在于杼轴
　　齐民要术六月命女工织缣练可烧灰染青绀杂色又四月茧既入簇趋缲刮线具机杼敬经络
　　崔寔曰八月擘丝治絮制新浣故及韦履贱好预买以备冬寒
　　又八月凉风戒寒趣练缣帛染防色
　　农桑通诀织纴妇人所亲之事传曰一女不织民有寒者古谓庶士以下各衣其夫秋而赋事烝而献功则有辟是也凡纺络经纬之有数梭机杼之有法虽一丝之绪一综之交各有伦叙皆须积勤而得累工而至日夜精思不致差悮丝丝可成幅疋如闺阃之属务之不惟防闲骄逸又使知其被服之所自不敢易也
<子部,农家类,钦定授时通考,卷七十五>
　　丝籰图説
　　丝籰络丝具也方言曰援兖豫河济之间又谓之辕説文曰籰収丝者也或作从角间今字从竹又从矍竹器从人持之矍矍然此籰之义也然必窍贯以轴乃适于用为理丝之先具也

　　络车图説
　　络车方言曰河济之间络谓之给説文曰车树为柅易姤曰系于金柅通俗文曰张丝曰柅葢以脱軖之丝张于柅上上作悬钩引致绪端逗于车上其车之制必以细轴穿籰措于车座两柱之间人既绳牵轴动则籰随轴转丝乃上籰此北方络丝车也南人但习掉籰取丝终不若络车安且速也

　　经架图説
　　经架牵丝具也先排丝籰于下上架横竹列环以引众绪总于架前经一人往来挽而归之纼轴然后授之机杼

　　纬车图説
