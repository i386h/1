<!-- { "loadSidebar": true } -->
　　陶朱公书朔日値大雪或冬至皆主有灾风雨主麦好西风主盗贼起
　　又念四夜黄昏时候乡人束稻草于竿防火在田间行走名曰照田蚕看火色卜水旱色白主水色赤主旱猛烈年丰葳防岁歉取北风爲上又除夜烧盆爆竹与照田蚕看火色同是夜取安静爲吉
　　通考十二月朔日値大寒主有虎出爲灾値小寒主有祥瑞东风半日不止主六畜大灾风主春旱
　　又月内有雾亦主来年有水有冷雨暴作主来年六七月内横水
　　又常以岁除夜五更视北斗占五谷善恶其星明则成熟暗则有损贪狼主荞麦巨门主粟禄存主黍文昌主芝蔴亷贞主麦武曲主粳糯破军主赤豆辅星主大荳杂占腊月柳眼青主来年夏秋米贱腊月雷鸣雪里主隂雨百日又月内雷主来年旱涝愆期
　　纪歴撮要氷结后水落主来年旱结后水涨名上水氷主水若后来年大水
　　又除夜东北风五禾大熟
　　农政全书冬天南风三两日必有雪至后第三戍为腊腊前三两番雪谓之腊前三白大宜菜麦谚云腊雪是被春雪是鬼又主来年丰稔谚云一月见三白田翁笑吓吓又主杀蝗子　十二月谓之大禁月忽有一日稍暖即是大寒之候谚云一日赤膊三日龌龊　又云大寒须守火无事不出门　又云大寒无过丑寅大热无过未申　十二月立春在残年主冬暖谚云两春夹一冬无被暖烘烘

　　钦定授时通考卷六
<子部,农家类,钦定授时通考>
　　钦定四库全书
　　钦定授时通考卷七
　　土宜
　　彚考
　　易泰卦辅相天地之宜以左右民
　　疏天地之宜者谓天地所生之物各有其宜若大司徒云其动物植物及职方云扬州其贡宜稻麦雍州其贡宜黍稷人君辅助天地所宜之物使各安其性得其宜也宜者据物言之程传天地通泰则万物茂遂人君体之而为法制使民用天时因地利辅助化育之功成其丰美之利也折中蔡氏渊曰春生秋杀此时运之自然髙黍下稻亦地势之所宜圣人则辅相之使当春而耕当秋而敛髙者种黍下者种稻此辅相天地之宜也
　　又系辞观鸟兽之文与地之宜
　　疏地之宜者若周礼五土动物植物各有所宜是也
　　春秋左传先王疆理天下物土之宜而布其利
　　集觧疆界也理正也物土之宜播殖之物各从土宜
　　礼记王制自恒山至于南河千里而近【冀州域】自南河至于江千里而近【豫州域】自江至于衡山千里而遥【荆州域】自东河至于东海千里而遥【徐州域】自东河至于西河千里而近【亦冀州域】自西河至于流沙千里而遥【雍州域】西不尽流沙南不尽衡山东不尽东海北不尽恒山凡四海之内断长补短方三千里为田八十万亿一万亿亩方百里者为田九十亿亩山陵林麓川泽沟渎城郭宫室涂巷三分去一其余六十亿亩
　　又月令善相丘陵阪险原隰土地所宜五谷所殖集说土地有髙下五种有宜否
　　又礼运圣王所以顺山者不使居川不使渚者居中原而弗敝也
　　注郑氏曰山者利其禽兽渚者利其鱼盐中原利其五谷使各安其居不易其利
　　周礼地官大司徒以天下土地之图周知九州之地域广轮之数辨其山林川泽丘陵坟衍原隰之名物注周犹徧也九州扬荆豫青兖雍幽冀幷也轮从也积石曰山竹木曰林注渎曰川水钟曰泽土髙曰丘大阜曰陵水崖曰坟下平曰衍髙平曰原下湿曰隰名物者十等之名与所生之物疏释曰马融云东西为广南北为轮案王制南北两近一遥东西两遥一近是南北长东西短谓知此数也又辨其山林川泽以下十等形状名号及所出之物也九州扬荆以下据职方周之九州而言故有幽幷无徐梁禹贡据夏以前九州故有徐梁无幽幷也积石曰山者案诗云节彼南山维石岩岩岩岩积石貌郑据此而言按尔雅山丘别释则丘是纯土其山皆石亦有兼土者故曰石戴土谓之崔嵬又周语云夫山土之聚是其山有土也竹木曰林者谓生平地注渎曰川者按释水云注川曰谿注谿曰谷注谷曰沟注沟曰浍注浍曰渎彼注云皆以小注大此云注渎曰川者尔雅无此言郑以义増之耳此渎与四渎义异四渎则亦川故职方云其川三江其川江汉也水钟曰泽者周语虞太子晋之言也土髙曰丘者尔雅山丘别释则丘无石者也大阜曰陵者按尔雅释地云髙平曰陆大陆曰阜大阜曰陵大陵曰阿可食者曰原是陵与丘髙下异称皆无石者也其有石者亦曰陵故左氏僖三十二年云殽有二陵是有石者也水崖曰坟者按尔雅云重崖岸坟大防是坟为崖岸之峻者故诗云遵彼汝坟是汝水之大防亦是水崖曰坟也下平曰衍者坟既水崖而髙明衍为下平此下平又与下湿曰隰者别也髙平曰原者按尔雅云髙平曰原广平曰陆此对下湿曰隰而言其实髙平即广平者也下湿曰隰者尔雅释地文
　　又以土宜之灋辨十有二土之名物以相民宅而知其利害以阜人民以毓草木以任土事辨十有二壤之物而知其种以教稼穑树艺
　　注十二土分野十二邦上系十二次各有所宜也相占视也阜犹盛也毓生也任谓就地所生因民所能壤亦土也以万物自生焉则言土以人所耕而树艺焉则言壤壤和缓之貌艺犹莳也疏辨十二壤之物者分别物之所生而知其所殖之种遂即以教民春稼秋穑以树其木以艺其黍稷也王氏曰名所以命其土则丘陵坟衍原隰之属物所以色其土则青黎赤埴黒坟之属郑锷曰壤所以种艺然谷之种于此壤则有宜有不宜如冀之白壤兖之黒坟青之白坟徐之赤埴扬荆之涂泥豫之坟垆梁之青黎雍之黄壤则有宜稻者宜麦者宜五种者宜三种者不知其所宜何以教民稼穑周官辨之以土宜之法既别其名又别其物所以有土壤之殊也
　　又地官土训掌道地图以诏地事道地慝以辨地物而原其生以诏地求
　　注道说也说地图九州形势山川所宜若云荆扬地宜稻幽幷地宜麻地慝若瘴蛊然也辨其物者别其所有所无原其生生有时也
　　孝经分地之利【朱子孝经刊误本分改作因】
　　注分别五土视其髙下各尽所宜此分地利也疏五土周礼大司徒山陵川泽丘陵坟衍原隰也谓庻人须能分别视此五土之髙下随所宜而播种之职方氏所谓青州其谷宜稻梁雍州其谷宜黍稷之类是也刘云黍稷生于陆苽稻生于水又小学注陈氏选曰髙卑燥湿生植农桑者地之利也辨地之宜而稌黍菽麦各遂其性则所入有余矣
　　管子地者政之本也地之不可食者百而当一命之曰地均
　　注政从地生土地就中论不可食者而除之纪其可食之实
　　又辨于地利而民可富
　　吴越春秋稷为儿时好种树禾黍桑麻五谷相五土之宜青赤黄黒陵【陆地也】水髙下稷黍禾蕖麦豆稻各得其理
　　淮南子后稷垦草发菑粪土树谷使五种各得其宜因地之势也
　　通鉴外纪黄帝画野分州以分星次经地设井以塞争端立歩制亩以防不足
　　大学衍义补丘氏濬曰臣按人君之治莫先于养民而民之所以得其养者在稼穑树艺而已稼穑树艺地土各有所宜故禹平水土别九州必辨其土之资与色以定其田之等第因其宜以兴地利制其等以定赋法不责有于无不取多于少无非以为民而已
　　又臣按地土髙下燥湿不同而同于生物生物之性虽同而所生之物则有宜不宜焉土性虽有宜不宜人力亦有至不至人力之至亦或可以胜天况地乎宋太宗诏江南之民种诸谷江北之民种秔稻眞宗取占城稻种散诸民间是亦裁成辅相以左右民之一事今世江南之民皆杂莳诸谷江北民亦皆种秔稻昔之秔稻惟秋一收今又有早禾焉二帝之功及民逺矣后之有志于勤民者宜仿宋主此意通行南北俾民兼种诸谷有司以其劝相之数为考课焉
　　农桑通诀封畛之别地势辽絶其间物产所宜者往往而异盖风行地上各有方位土性所宜因随气化所以逺近彼此之间风土各有别也孟子谓后稷教民稼穑树艺五谷谓之教民意者不止敎以耕耘播种而已其亦因九州之别土性之异视其土宜而敎之欤今按禹贡所载九州田土土各有差田各有等山川阻隔风气不同凡物之种各有所宜故宜于冀兖者不可以青徐论宜于荆扬者不可以雍豫拟此圣人所谓分地之利者也周礼保章氏掌天星以星土辨九州之地淮南子分别五方星野其土产名物各有证騐此天地覆载一定古今不可易者盖其土地之广不外乎是但所属边裔不无辽絶若能自内而外求由近而及逺则土产之物皆可推而知之矣大抵风土之说总而言之则方域之多大有不同详而言之虽一州之域一县一里之间亦有防种之分似无多异周礼大司徒以土防之法辨五地之物生辨十有二壤之物而知其种以敎稼穑树艺草人掌土化之物以物土相其宜以为之种若今之善农者审方域田壤之异以分其类参土化土防之法以辨其种如此可不失种土之宜而能尽稼穑之利矣农政全书五地十二壤周官旧法此可通变用之者也若谓土地所宜一定不易此则必无之理立论若斯固后世惰窳之吏游闲之民媮不事事者之口实耳古来蔬果如颇棱安石榴海棠蒜之属自外国来者多矣今姜荸荠之类移裁北方其种特盛亦向时所谓土地不宜者也凡地方所无或是昔无此种或有之而偶絶果若尽力树艺殆无不可宜者就令不宜或是天时未合人力未至耳试为之无事空言抵捍也第其中亦有不宜者则是寒暖相违天气所絶无闗于地若荔枝龙眼不能逾岭橘柚橙柑不能过淮他若兰茉莉之类亦千百中之一二吾意欲于农书中载南北纬度如云某地北极出地若干度令知寒暖之宜以辨土物以兴树艺庻为得之

　　钦定授时通考卷七
　　钦定四库全书
　　钦定授时通考卷八
　　土宜
　　方舆图説
　　方舆总图説　　　　直隶图説
　　盛京图説　　　　　江南图说
　　江西图説　　　　　浙江图説
　　福建图説　　　　　湖北图説
　　湖南图説　　　　　河南图説
　　山东图説　　　　　山西图説
　　西安图説　　　　　甘肃图説
　　四川图説　　　　　广东图説
　　广西图説　　　　　云南图説
　　贵州图説

<子部,农家类,钦定授时通考,卷八>

　　文献通考昔尧时禹别九州至舜分为十二州周职方复分为九州而又与禹异汉承秦分天下为郡国而复以十三州统之晋时分州为十九自晋以后为州罙多所统罙狭且建治之地亦不一所南北分裂之后务为夸大侨置诸州离析磔裂循名失实而禹迹之九州罙不复可考矣夹漈郑氏曰州县之设有时而更山川之形千古不易故禹贡分州必以山川定疆界使兖州可移而济河之兖州不可移梁州可迁而华阳黑水之梁州不可迁故禹贡为万世不易之书后之作史者主于郡县故州县移易其书遂废矣善哉言也



　　分野考顺天府古幽州尾箕分野永平府古幽州尾分野保定府古幽州尾箕分野易州古幽州尾箕分野河间府古幽州尾箕分野天津府古幽州尾箕分野正定府古冀州昴毕分野冀州古冀州昴毕分野赵州古冀州昴毕分野深州古冀州昴毕分野定州古冀州昴毕分野顺徳府古冀州昴分野广平府古冀州昴分野大名府古冀兖二州室壁分野宣化府古幽州
