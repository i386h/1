<!-- { "loadSidebar": true } -->
　　桃实甘子繁故字从木从兆性酸甘热可食多食令人有热能发丹石毒生桃尤不宜多食有损无益性早实三年便结子五年即老结子便细十年必死以皮也若四年后用刀自树本竪劙其皮至生枝处使胶尽出则多活数年种类颇多有昆仑桃【一名王母桃一名仙人桃一名冬桃出洛中味甘美】扁桃【出波斯国形扁肉涩不堪食核状如盒高五六丈围四五尺叶似桃而濶大三月开白花花落结实如桃彼地名波淡树仁甘美番人珍之北户録云形如半月状出占卑国】新罗桃【子可食性热】方桃【形微方】饼子桃【状如香饼味甘】油桃【小于众桃有赤斑防光如涂油花多子少不堪噉惟取仁出汴中】巨核桃金桃【形长色黄如金肉黏核多蛀熟迟用柿接者味甘色黄】银桃【形圆色青肉不黏核其皮光泽如李一名光桃】十月桃【形圆色青肉黏核味甘酸十月中成熟一名古冬桃又名雪桃按尔雅云旄冬桃疏云桃子冬熟者不旄当即此也】毛桃【即尔雅所谓褫桃小而多毛核黏味恶不堪食其仁充满多脂可入药】水蜜桃【独上海有之而顾尚寳西园所出尤佳其味亚于生荔枝】雷震红【张七泽云每雷雨过辄见一红晕最为难得】他如红桃缃桃白桃乌桃皆以色名五月早桃秋桃霜桃皆以时名胭脂桃络丝桃皆以形名王敬美有言桃种最多金桃蜜桃灰桃之类多植园中取果夀星桃树矮而花能结大桃亦竒种可玩桃殊不堪食客燕杂记京师中佳果有红桃白银桃小桃蟠桃合桃酒红桃霜下桃肃宁八月桃
　　礼记内则桃曰胆之
　　疏桃多毛拭治去毛令色青滑如胆也或曰胆谓苦桃有苦如胆者择去
　　周礼馈食之笾其实桃
　　夏小正六月煮桃桃也者柂桃也柂桃也者山桃也煮以为豆实也
　　埤雅谚曰白头种桃又曰桃三李四梅子十二言桃生三岁便放花果早于梅李故首虽已白其花子之利可待也
　　种树书桃树接李枝则红而甘梅树接桃则脆桃树接杏则大桃熟时墙面暖处寛深为坑收湿牛粪纳坑中收好桃核十数枚尖头向上坑中粪土盖厚一尺深春芽生和土移种之
　　羣芳谱凡种桃浅则出深则不生故其根浅不耐旱而易枯近得老圃所传云于初结实次年斫去其树复生又斫又生但觉生虱即斫令复长则其根入地深而盘结固百年犹结实如初又桃实太繁则多坠以刀横斫其干数下乃止又社日春根下土持石压树枝则实不坠桃子蛀者以煮猪首汁冷浇之或以刀疎斫之则穰出而不蛀如生小虫如蚊俗名蚜虫虽桐油洒之不能尽除以多年竹灯檠挂悬梢间则虫自落甚验

<子部,农家类,钦定授时通考,卷六十三>
　　李
　　李一名嘉庆子【尔雅翼云李木之多子者故从子本草云木之多子者多矣何独李称多子耶按素问言李味酸属肝东方果也则李于五果属木故得专称尔】实有离核合核无核之异小时青熟则各色有红有紫有黄有緑又有外青内白外青内红者大者如杯如卵小者如弹如樱其味有甘酸苦涩之殊性耐乆树可得三十年虽枝枯子亦不细种类颇多有麦李南居李季春李木李御黄李均亭李擘李餻李中植李赵李御李赤李冬李离合李皆李之特出者他如经李杏李黄扁李夏李名李缥青李建黄李青皮李赤陵李马肝李牛心李紫粉李小青李水李扁缝李金李鼠精李合枝李奈李晩李之类未可悉数建宁者甚甘今之李干皆从此出
　　尔雅李曰疐之
　　疏谓治枣李皆去其疐疐者柢也
　　羣芳谱移栽春月取近根小条栽之离大树逺者不用待长移之别地性喜开爽宜稀栽南北成行率两歩一株太密聫隂则子小而味不佳树下勤去草而不可耕耕则树肥而无实如嫁李正月一日或十五日以砖石着李树岐中则实繁又腊月中以杖微打树岐间正月晦日复打可令足子又法以煮寒食醴酪火防着树间亦良或曰桃树接李则生子甘红

　　梨
　　梨一名果宗一名快果一名玉乳一名蜜父北地处处有之南方惟宣城为胜二月开花上已日无风则结梨必佳有二种瓣圆而舒者果甘缺而皱者味酸果圆如榴顶微凹无尖瓣性甘寒无毒润肺凉心消痰降火解疮毒酒毒乳梨【本草云又名雪梨出宣城皮厚肉实味长】鵞梨【本草云又名锦梨出河之南北皮薄浆多味颇短香则过之】二梨皆入药其余水梨赤梨茅梨御儿梨紫縻阳城夏梨秋梨种类非一他如紫香水梨【本草云又名消梨出北地最为上品】张公夏梨【广志云出洛阳北邙海内惟有一株】广都梨钜鹿豪梨【广志云重六斤数人分食之】钜野梨新丰箭谷梨闗西谷中梨【广志云闗以西京兆右扶风界诸谷中梨率多供御】味色香种种竒絶未可悉数本草紫花梨【疗心热耳目记武宗时青城山邢道士以青丹两粒取梨汁进之曰太白南溪紫花梨也夀春公主于真定得一株及秋实手选而进之】含消梨【三辅黄图汉武帝御宿园出大梨如五升瓶落地则破其取梨先以布囊承之号曰含消】真定御梨【魏文帝诏真定郡梨大若拳甘若蜜脆若菱可以解烦释悁】
　　礼记内则柤梨曰攒之
　　疏攒之者钻治其螙处也
　　尔雅梨山樆
　　疏此果在山之名则曰樆人植之曰梨
　　种树书桑上接梨则脆而甘美
　　羣芳谱种梨梨熟时埋之经年至春生芽次年分栽溉以肥水至冬叶落附地刈之以炭花烧头二年即结子若稆生及种而不栽则结子迟毎梨百十余子惟二子生梨余皆生杜又栽梨春分前十日取旺梨笋如拐様截其两头火烧铁器烙定津脉卧栽于地即活
　　又接梨取棠杜臂以上者大者接五枝小者二三枝梨叶微动为上时欲开莩为下时先作麻纫纒十数匝以小利锯截杜令离地五六寸将原干用利刃贴皮劙开尖竹籖刺入皮木之际令深一尺许预取结梨旺嫩枝向阳者长五六寸削如马耳名曰梨贴用口含少时以借其气插入杜树孔中大小长短削与所刺等拔去竹籖即插梨贴至所探处缚勿动揺以绵裹杜树顶封熟泥于上以土培覆令梨仅出头仍以土壅四畔当梨上沃水水尽以土覆之务令坚密梨枝甚脆培土时须谨慎若着掌则芽折梨贴须去黑皮勿伤青皮伤青皮则不活梨既生杜旁有叶即去之勿分其力月余自发长即生梨梨生用箬包裹勿为象鼻虫所伤又云凡接梨园中用旁枝叶得四散庭前用中心取其枝干直上用根边小枝树形可喜五年方结子用鸠根老枝三年即结子但树丑若逺道取贴根下烧三四寸可行数百里犹生又藏梨初霜即收多经霜不能至夏于屈下掘深窨坑底无令润湿收梨在中不须覆盖便可经夏摘时须好接勿令损伤物类相感志梨与萝卜相间收或削梨蔕种于萝卜内藏之皆可经年不烂本草就树上以囊包裹过冬乃摘亦妙
　　檖【附】
　　尔雅檖萝
　　注今阳檖也实似梨而小酢可食
　　陆玑诗疏檖一名赤萝一名山梨也今人谓之阳檖实似梨但小耳一名鹿梨一名鼠梨
　　本草李时珍曰山梨野梨也处处有之梨大如杏可食其木文细宻赤者文急白者文缓
　　樝【附】
　　樝一名和圆子一名木桃处处有之孟州特多小于木更酢涩色微黄蒂核皆粗核中之子小而圆味劣于梨与木瓜而入蜜煎汤则香美过之去恶心咽酸止酒痰黄水功与木瓜相近
　　礼记内则柤梨姜桂
　　注柤梨之不臧者
　　风土记柤梨属内坚而香
　　榅桲【附】
　　榅桲似樝子而小气香辟衣鱼树如林檎花白绿色味甘食之宜净洗去毛恐损肺不宜多食同车螯食发疝气
　　述异记江淮南人至北见榅桲以为樝子
　　羣芳谱榅桲出闗陜沙苑者更佳

　　棠梨
　　棠梨实如小楝子霜后可食其树接梨甚佳处处有之有甘酢赤白二种
　　尔雅杜甘棠
　　注今之杜梨
　　又杜赤棠白者棠
　　疏赤者为杜白者为棠
　　郑康成毛诗笺北人谓之杜梨南人谓之棠梨
　　通志甘棠谓之棠梨又海棠子名海红尔雅赤棠也状如木瓜而小二月开花八月熟
　　陆玑诗疏甘棠与赤棠同耳但子有赤白美恶白棠甘棠也子多酸美而滑赤棠子涩而酢木理亦赤可弓材本草牝曰杜牡曰棠或云涩者杜甘者棠杜者涩也棠者餹也
　　齐民要术棠熟时收种之否则春月移栽八月初天晴时摘叶薄布晒令干可以染綘【必天晴时少摘叶干之复晴则摘慎勿顿收若遇隂则浥浥不堪染綘也】成树之后岁收绢一百疋【亦可多种利乃胜桑也】
　　沙棠【附】
　　山海经昆仑之丘有木焉其状如棠黄华赤实其味如李而无核名曰沙棠可以御水食之使人不溺本草今岭外宁乡泷水罗浮山中皆有之
　　棣【附】
　　棣一名郁李一名郁李一名爵李一名车下李一名郁梅一名爵梅山野处处有之花及子并似木李惟子小如樱桃熟赤色五月熟可食又可入药
　　陆玑诗疏许慎曰鬰白棣树也如李而小正白又有赤棣树亦似白棣叶如刺榆而嫩圆子正赤
　　羣芳谱性洁喜暖日和风浇宜清水忌肥核仁气味甘苦酸平而润无毒治大腹水肿面目四肢浮肿利小便通水道消宿食下结气宣大肠气涩滞燥濇不通

<子部,农家类,钦定授时通考,卷六十三>
　　樱桃
　　樱桃【本草衍义云以其形肖桃故曰樱桃纲目云其颗如璎珠故谓之樱】一名楔一名荆桃【尔雅云楔荆桃注云今樱桃最大而甘者谓之崖蜜】一名牛桃一名英桃【见愽物志】一名鸎桃一名含桃【説文云鸎桃鸎鸟所食故又曰含桃】一名朱樱【陶景本草经注云樱桃即今朱樱】埤雅云其颗大者如弹丸小者如珠玑生时青及熟色鲜莹深红者为朱樱紫色皮内有细防者为紫樱味最珍重又有正黄明者谓之蜡樱小而红者谓之樱珠味皆不及极大者有若弹丸核细而肉厚尤难得膳夫録云大而殷者曰呉樱桃黄而白者曰樱桃小而赤者曰水樱桃味甘无毒调中益气美志止泄精水谷痢令人好顔色多食令人吐有暗风及喘湿热病人忌食小儿尤忌
　　礼记月令羞以含桃先荐寝庙
　　疏案月令诸月无荐果之文此独羞含桃者以此果先成异于余物故特记之
　　山家清供结实时须张网以惊鸟雀置苇箔以护风雨若经雨则虫自内生人莫之见用水浸良久则虫皆出乃可食
　　羣芳谱种植二三月间分有根枝栽土中粪浇即活仍记隂阳否则不生即生亦不结实
　　白樱桃【附】
　　因树屋书影白樱桃生京师西山中微酸不及朱樱之甘硕也
　　山樱桃【附】
　　本草山樱桃一名朱桃一名麦樱一名英豆一名李桃树如朱樱但叶尖长不团子小而尖生青熟黄赤亦不光泽而味恶不堪食味辛平无毒

<子部,农家类,钦定授时通考,卷六十三>
　　杨梅
　　杨梅一名朹子生江南岭南山谷间防稽产者为天下冠呉中杨梅种类甚多名大叶者最早熟味甚佳本出苕溪移植光福山中尤胜又次为青蔕白蔕及大小松子此外味皆不及树若荔枝叶细青如龙眼及紫瑞香本草云杨梅树叶冬月不凋二月开花结实形如楮实子肉在核上无皮殻五月熟生白熟则有白红紫三色红胜于白紫胜于红凡杨梅颗大核细为上盐藏蜜渍糖置火酒浸皆佳可致逺多食令人伤热食核中仁可解味酸甘微热涤肠胃除烦愦恶气乆食损齿及筋发疮致痰
