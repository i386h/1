<!-- { "loadSidebar": true } -->
　　又棉田秋根为良获稻后即用人耕又不宜耙细须大墢岸起令其凝沍来年涷释土脉细润正月初转耕或用牛转二月初再转此二转必令细清明前作畦畛土欲细畦欲濶沟欲深既作畦便于白地上锄三四次雨后锄为良则土细而草除锄白一当锄青二去草自其芽蘖也
　　又凡棉田于清明前先下壅或粪或灰或豆饼或生泥多寡量田肥瘠太肥则虚长不实实亦生虫若依古法苗间三尺不妨一再倍也有种晚棉用黄花苕饶草底壅者田拟种棉秋则种草来年刈草壅稻留草根耕转之若草不甚盛加别壅欲厚壅即并草掩覆之或种大麦蚕豆等并掩覆之皆草壅法也草壅之収有倍他壅者惟生泥棉所最急故姚江之畦间有沟最为良法凡水土气寒粪力峻热生泥能解水土之寒粪力之热使实繁而不蠧谚曰生泥好棉花甘国老但下粪须在壅泥前泥上加粪并泥无力
　　又凡种植以早为良吴滨海多患风潮若比常时先种十许日到八月潮信有旁根成实数颗即小収矣但早种过寒苗出多死今得一法于旧冬新春初耕后畆下大麦种数升临种棉转耕并麦苗掩覆之麦根在上棉根遇之即不畏寒
　　又棉田沟侧勿种豆畦中尺寸空余少待即枝条森接补豆一簇并害旁苗十数赤豆害棉尤甚利其微获者是下农夫也
　　又今人种麦杂棉者多苦迟亦有一法预于旧冬耕熟地穴种麦来春就麦陇中穴种棉但能穴种麦即漫种棉亦可刈麦
　　又苗髙二尺打去冲天心者令旁生枝则子繁也旁枝尺半亦打去心者勿令花枝相揉伤花实也摘时视苗迟早早者大暑前后摘迟者立秋摘秋后势定勿摘矣摘亦不复生枝
　　又农桑辑要言一步留两苗又言旁枝长尺半亦打去心此为每科相去皆三尺古法也便民图纂言每一尺作一穴此为每科相去皆一尺近法也今或相去二三寸一二寸乃至三五成簇是谓无法自取薄収又言苗长二尺打去冲天心此亦古法须三伏者方盛长时令旁生枝也南方知去心者百有一二然非早种稀留肥壅亦自无由髙大去心何益北土用熟粪者堆积干粪罨覆逾时热烝已过用之势缓而力厚虽多无害南土用水粪豆饼草薉生泥水粪积过半年以上与熟粪同如用新粪畆不得过十石过则青酣一为粪性热一为花科密也豆饼亦热畆不得过十饼过则与粪多同病若能稀种科间一尺此二物可加一倍间二尺可加三倍间三尺可加五倍更能于冬春下壅后耕葢之可加至十倍既不伤苗二三年后尚有余力草壅甚热过于粪饼粪亦因水解饼可匀细草壅难匀当其多处峻热伤苗故有时倍収有时耗损用此一物特宜详慎生泥者或开挑沟底或罱取草泥罨烝去热此种最良凡先下粪饼草薉用此覆之大能缓其势益其力姚江法用草壅加以生泥科间二尺方之吾乡畆収数倍葢生泥中具有水土草薉和合醇熟其水土能制草薉之热草薉能调水土之寒故良农重之有国老之称也
　　又按柱史所疏种棉法异南土者有三一曰稀二曰肥三曰早稀则耐肥而能为利余既备论之今特论所云早者按吾乡北极三十度山东济南三十六度相去六度寒暖悬絶柱史云其邑俱于清明前种木棉无过谷雨者但清明前霜信未絶苗出土经霜则萎今定于清明前五日为上时后五日为中时谷雨为下时断不宜过谷雨葢早种即早实早収纵经风潮之年亦有近根之实不至全荒旧早种一法拟种棉地先耕种大麦转耕并麦苗掩覆之耙盖下种余姚亦早种棉却先种蚕豆转耕掩覆之二法畧同皆令地虚苗得深逺行根便能寒且能风旱且随地翻罨草壅必匀胜刈他草下壅余姚罨豆后仍上生泥泥不止去草热亦令草少虫少种叠地花者不可不知今括之以四言曰精防核早下种深根短干稀科肥壅
　　又棉花密种者有四害苗长不作蓓蕾花开不作子一也开花结子雨后郁蒸一时堕落二也行根浅近不能风与旱三也结子暗蛀四也
　　又种棉不熟之故有四病一粃二密三瘠四芜秕者种不实密者苗不孤瘠者粪不多芜者锄不数
　　又种棉有漫种者易种难锄下种宜密锄时简别而痛芟之令絶殊穴种者穴四五核锄时简别留不得过二留二者髙五六寸则以块亚其中而平分之使根干相去面面生枝终不如孤生者良老农云一二次锄去大叶者此大核少棉种也三锄后去小叶者此粃不实种也或实而油浥病种也若纯用黑核等佳种精择之自无诸弊
　　又锄棉须七次以上又须夏至前多锄为佳谚曰锄花要趁黄梅信锄头落地长三寸
　　又锄棉者功须极细昔有人佣力锄者密埋钱于苗根锄者贪覔钱深细爬梳棉则大熟
　　又农桑辑要作于元初当时便云木棉种陜右行之其他州郡多以风土不宜为解独孟祺苗好谦畅师文王祯之属能排贬其説至今率土享其利始信诸君子不我欺也













　　木棉
　　中国所传木棉亦有多种江花出楚中棉不甚重二十而得五性强北花出畿辅山东柔细中纺织棉稍轻二十而得四或得五浙花出余姚中纺织棉稍重二十而得七吴下种大都类此更有数种稍异者一曰黄蒂穰蒂有黄色如粟米大棉重一曰青核核青细于他种棉重一曰黒核核亦细纯黒色棉重一曰寛大衣核白而穰浮棉重此四种皆二十而得九黄蒂稍强余皆柔细中纺织堪为种又一种紫花浮细而核大棉轻二十而得四其布制衣颇朴雅市中遂染色以售不如本色者良
　　又嘉种遗稙亦有渐变者如吉贝子色黒者渐白棉重者渐轻然其所由变者大半因种法不合间因天时水旱其缘地方而变者十有一二耳
　　又南方用糊有二法其一先将棉繀作绞糊盆度过复于拨车转轮作繀次用轻车萦回作絍吴人谓之浆纱其一先将棉繀入轻车成絍次入糊盆度过竹木作架两端用繂急维竹帚痛刷干上机吴人谓之刷纱南布之佳者皆刷纱也今肃宁尚未作此亦缘风土髙燥尘沙坌起法当如前作窖令长二三十丈广三四丈冐以长廊循檐作窻櫺开閤以避风日就中经刷或轻阴无风纎尘不起亦不妨移向平地若如此纺织其成布当盛吴下农桑通诀所载搅车用两人今止用一人纺车容三繀今吴下犹用之间有容四繀者江西乐安至容五繀往见乐安人转索其器未得更不知五繀向一手间何处安置也






<子部,农家类,钦定授时通考,卷七十七>
　　搅车图説
　　搅车用四木作框上立二小柱髙约尺五上以方木管之立柱各通一轴轴端俱用掉拐轴末柱窍不透二人掉轴一人喂上棉英二轴相轧则子落于内棉出于外比用碾轴工利数倍











　　弹棉图説
　　弹弓以竹为之长可四尺许上一截颇长而弯下一截稍短而劲控以绳弦用弹棉英如弹毡毛法务使结者开实者虚假其功用非弓不可
　　农政全书今以木为弓蜡丝为











　　纺车图説
　　纺车之制比麻苎纺车颇小夫轮动转莩繀随之纺人左手握其棉筒不过二三续于莩繀牵引渐长右手均撚俱成缕就绕繀上欲作线织置车在左再将两繀棉线合纺可为棉线











　　擦条图説
　　擦条淮民用薥黍梢茎取其长而滑今他处多用无节竹条代之其法先将棉毳条于几上以此筳卷而扦之遂成棉筒随手抽筳每筒牵纺易为匀细皆卷筳之效也











　　经牀图説
　　经牀其制如所坐交椅但下控一軖四股軖轴之末置一掉枚上椅防列入繀下引棉丝转动掉枝分络軖上丝絍既成次第脱卸比之拨车日得入倍始出闽建今欲传之他方同趋省便











　　线架图説
　　线架以木为之下作方座长濶尺余卧列四繀座上凿置独柱髙可二尺余柱上横木长可二尺用竹篾均列四弯内引下座四繀纺于车上即成棉线旧法先将此繀络于籰上然后纺合今得此制甚为速妙











　　拨车图説
　　拨车其制颇肖麻苎幡车但以竹为之方圆不等特更轻便按旧説先将纺讫棉繀于稀糊盆内度过稍干然后将棉繀头缕拨于车上遂成棉絍











　　钦定授时通考卷七十七
　　钦定四库全书
　　钦定授时通考卷七十八
　　桑余
　　麻
　　书经禹贡青州岱畎丝枲
　　枲麻也
　　又豫州厥贡漆臬絺纻
　　周礼典枲掌布缌缕纻之麻草之物以待时颁功而授赍
　　疏王昭禹曰麻未缉者为枲典枲所掌其物非一独以枲名官盖麻为女功之正也
　　又夏官职方氏河南曰豫州其利林漆丝枲
　　疏王昭禹曰禹贡豫州厥贡漆枲絺纻则林漆丝枲固豫之所产也
　　又考工记治丝麻以成之谓之妇功
　　诗经王风丘中有麻
　　疏麻谷名子可食皮可绩为布者
　　又齐风艺麻如之何衡従其亩
　　笺树麻者必先耕治其田然后树之
　　又陈风东门之池可以沤麻
　　传沤柔也笺于池中柔麻使可缉绩作衣服也
　　又东门之池可以沤纻
　　传纻麻属
　　又不绩其麻
　　笺绩麻者妇人之事也
　　又风八月载绩
　　传载绩丝事毕而麻事起矣
　　礼记礼运治其麻丝以为布帛
　　集説湅染之类也
　　尔雅黂枲实
　　注苴麻麻之有蕴者苎麻是也陶景曰苎麻今绩苎麻是也
　　又枲麻
　　注枲即大麻也可为布
　　又茡麻母
　　注苴麻也可为布丧服所用俗谓之黄麻
　　吕氏春秋得时之麻必芒以长疎节而色小本而茎坚厚
　　管子五沃之土树之五麻若髙若下不择畴所
　　説文苎麻草也可绩为绳
　　齐民要术凡种大麻用白麻子【白麻子为雄麻顔色虽白齧破枯焦不膏润者秕子也亦不中种市籴者口含少时顔色如旧者佳变黑者浥】麻欲得良田不用故墟【故墟亦良有点叶夭折之患不任作布】地薄者粪之【粪宜熟无熟粪者用小豆底亦得】耕不厌熟【縦横七遍以上则麻无叶】田欲嵗易【抛子种则节髙】良田一亩用子三升薄田二升【穊则细而不长稀则粗而成恶】夏至前十日为上时至日为中时至后十日为下时【麦黄种麻麻黄种麦亦良也】泽多者先渍麻子令芽生【取雨水浸之生芽疾用井水则生迟浸法着水中如炊两石米顷出着席上布令厚三四寸数搅之令均得地气一宿则芽出水若滂沛十日亦不生】待地白背耧耩漫种子空曳劳【截雨脚即种者地湿麻生瘦待白背者麻生肥】泽少者暂浸即出不得待芽生耧头中下之【不劳曵挞】麻生数日常驱雀【叶青即止】布叶而锄勃如灰便刈【刈拔各随乡俗】束欲小【小束也】缚欲薄【为其易干】一宿輙翻之【得霜露则皮壊】获欲净【有叶者易烂】沤欲清水生熟合宜【浊水则黑水少则脆生则难剥大烂则不任】
　　又汜胜之书曰种枲太早则刚坚厚皮多节晚则不坚宁失于早不失于晚获麻之法穗勃勃如灰拔之又凡种麻地须耕五六遍倍盖之以夏至前十日下子亦锄两遍仍须用心细意抽拔凡细弱不堪留者即去却但依此法除虫灾外小旱亦不至全损
　　又种苎麻法止取实者种斑黑麻子【斑黑者饶实】耕须再遍一亩用子二升种法与大麻同三月种者为上时四月为中时五月初为下时大率二尺留一科【穊则不成】锄常令净【荒则少实】既放勃拔去雄【若未放勃去雄者则不子实】
