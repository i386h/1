<!-- { "loadSidebar": true } -->
　　农桑通诀茧馆皇后亲蚕之所古公桑蚕室也斋戒享先蚕以劝蚕事后躬桑始捋一条执筐受桑捋三条女尚书跪曰可止执筐者以桑授蚕毋以桑适金室前汉文帝纪诏皇后亲桑以奉祀服景帝诏后亲桑为天下先元帝王皇后为太后幸茧馆率皇后及列夫人桑明帝时皇后诸侯夫人蚕魏文帝黄初中皇后蚕于北郊遵周典也晋武帝太康中立蚕宫皇后躬桑依汉魏故事宋孝武立蚕观后亲桑循晋礼也北齐置蚕宫皇后躬桑于所后周制皇后至蚕所桑隋制皇后亲桑于位唐太宗贞观元年皇后亲蚕显庆元年皇后武氏先天二年皇后王氏乾元二年皇后张氏并见亲蚕礼宗开元中命宫中食蚕亲自临视宋开寳通礼郊祀録并有后亲蚕祝词此歴代后妃亲蚕之事采之史编昭然可见兹特冠于篇首
　　蚕论木各有所宜土惟桑无不宜桑无不宜故蚕无不可事豳风之诗曰女执懿筐遵彼微行爰求柔桑则豳可蚕将仲子之诗曰无折我树桑则郑可蚕车之诗曰阪有桑隰有杨则秦可蚕氓之诗曰桑之未落其叶沃若桑之落矣其黄而陨桑中之诗曰期我乎桑中则卫可蚕皇矣之诗曰攘之剔之其檿其柘桑柔之诗曰菀彼桑柔其下侯旬则周可蚕禹贡兖州桑土既蚕厥篚织文则鲁可蚕青州厥篚檿丝管子亦曰五粟之土其檿其桑则齐可蚕荆州厥篚纁则楚可蚕孟子告梁惠王曰五亩之宅树之以桑十亩之诗曰十亩之间桑者闲闲则梁可蚕蚕丛都蜀衣青衣教民蚕桑则蜀可蚕犹农夫之于五谷非龙堆狐塞极寒之区犹可耕且获也
　　制居
　　礼记祭义天子诸侯必有公桑蚕室近川而为之筑宫仞有三尺棘墙而外闭之
　　疏公桑蚕室者设官家之桑于其处筑养蚕之室
　　又卜三宫之夫人世妇之吉者使入蚕于蚕室
　　杂五行书二月上壬取土泥屋四角宜蚕吉
　　齐民要术屋欲四面开窗纸糊厚为篱屋内四角着火又三月清明节令蚕妾治蚕室涂隙穴
　　又蚕之性喜静而恶喧故宜静室喜暖而恶湿故宜版室室静可以避人声之喧閙室密可以避南风之袭吹室版可以避地气之蒸鬰
　　蚕书居蚕欲温居茧欲凉
　　务本新书蚕屋忌近臭秽夜间无令灯火光忽射蚕屋窗孔不得将烟火纸燃于蚕房内吹灭蚕初生忌屋内扫尘忌蚕房内哭泣呌唤忌秽语淫辞忌不洁净人入蚕屋
　　又凡养秋蚕初生时去三伏犹近暑气仍存蚕室多生湿润须四通八达风气徃来
　　士农必用治火仓屋当中掘一阬濶挟深浅量屋大小【谓如一二间四椽屋四方一面可濶四尺随屋大小加减】阬周围塼坯接垒髙二尺长粘泥泥了通计深四尺细碎干牛粪阬底上铺摊一层厚三四指腊月所收捶碎者带根节粗干柴于粪上铺一层【五寸以上径者凡桑榆槐等坚硬者皆可】柴上又铺粪一层于柴空隙处筑得极实慎不可虚虚则火焰起伤屋又熟火不能长乆粪柴相间摏阬满上复用粪厚盖约蚕生前七八日粪土上煨熟火黑黄烟五七日于蚕蛾生前日少开门出尽烟即闭其柴粪陷下已成熟火【蚕小喜暖怕烟不可用生火又生火或骤而或歇不能均匀此火既熟絶无烟气一两月不减不动便如无火用柴枝剔拨使烟气薰腾也上必垒髙二尺者欲使火气上腾至室中散布均匀又防夤夜人行误陷入也】其屋干透其壁皆暖诸虫薰尽牛粪薰屋大宜蚕也【蚕喜牛粪牛喜蚕沙】糊窗时窗上故纸却用净白纸替换【莫卷草荐旋拉故纸糊新纸不使热气外出】每一窗上嵌四大卷窗【宜密】
　　农桑通诀民间蚕室必选置蚕宅负隂抱阳地位平爽正室为上南西为次东又次之若室旧则当净扫尘埃预期泥补若逼近临时墙壁湿润非所利也夫缔搆之制或草或瓦须内外泥饰材木以防火患复要间架寛厰可容槌箔窗户虚明易辨眠起仍上于行撁各置照窗每临早暮以助髙明下就附地列置风窦令可啓闭以除湿鬰考之诸蚕书云蚕时先辟东间养蚁停眠前后撒去西窗宜遮西晒尤忌西南风起大伤蚕气可外置墙壁四五步以御所有蚕神室蚕神像宜于髙空处安置凡一切忌恶之事邪秽之气辟除蠲洁夙夜斋敬不致防慢如能依上法自然宜蚕不必泥于隂阳家拘忌巫觋等诱惑至使囘换门户谄祷神只虚费财用实无所益故表而出之以为业蚕者之戒
　　又养蚕蚁时先辟东间一间四角挫垒空龛状如三星以均火谓屋小则易收火气也
　　农政全书士农必用曰蚕成螘时宜极暖是时天气尚寒大眠后宜凉是时天气已暄又风雨隂晴之不则朝暮昼夜之不同一或失宜蚕病即生惟蚕屋得法则可以应蚕屋之制周置卷窗中伏熟火谓如蚕欲暖而天气寒闭苫窗拨火则外寒不入和气内生若遇大寒屡拨熟火不能胜其寒则外烧粪墼絶烟置屋中四隅和气自然薰蒸寒退则去余火蚕欲凉而天气暄闭火而卷苫窗则火气内息而凉气外入若遇大热尽卷苫窗不能解其热则去其窗纸上卷照窗下开风眼窗外槌下洒泼新水凉气自然透达热退则糊补其窗闭塞风眼使其蚕自初及终不知有寒热之苦病少茧成一室之功也然寒不可骤加暖热当渐渐益火寒而骤热则生黄輭等疾热不可骤加风凉当渐渐开窗热而骤风凉则变僵此又不可不知也

<子部,农家类,钦定授时通考,卷七十二>
　　火仓图説
　　火仓凡蚕生室内四壁挫垒室龛状如三星务要玲珑顿藏熟火以通暖气四向匀停蚕家或用旋烧柴薪烟气薰笼蚕蕴热毒多成黑蔫今制为擡炉先自外烧过薪粪舁入室内各笼约量顿火随寒热添减若寒热不均后必眠起不齐

　　擡炉图説
　　擡炉之制一如矮牀内嵌烧炉两旁出柄二人舁之以送熟火

　　浴种
　　尔雅释虫蟓桑茧雔由樗茧棘茧栾茧蚢萧茧
　　疏此皆蚕类作茧者因所食叶而异名也食桑叶作茧者名蟓即今蚕也食樗叶棘叶栾叶者名雔由食萧叶作茧者名蚢也
　　尚书大传大昕之朝夫人浴种于川
　　注大昕季春朔日之朝也
　　吴录南阳郡一嵗蚕八绩
　　广志蚕有原蚕有冬蚕有野蚕
　　永嘉郡记永嘉有八辈蚕一曰蚢珍蚕三月绩二曰柘蚕四月初绩三曰蚢蚕四月绩四曰爱珍蚕五月绩五曰爱蚕六月末绩六曰寒珍蚕七月绩七曰四出蚕九月初绩八曰寒蚕十月绩
　　又凡蚕再熟者前辈皆谓之珍养蚕者少养之爱蚕者故蚢蚕种也蚢珍三月既绩出蛾取卵七八月便剖卵蚕生多养之是为蚢蚕欲作爱者取蚢珍之卯藏内罋中随器大小亦可拾纸盖覆器口安硎泉冷水中使冷气折其出势得三七日然后剖生养之谓为爱珍亦呼爱子绩成茧出蛾卵卵七日又剖成蚕多养之此则爱蚕也藏卵时勿令人见应用二七赤豆安器底腊月桑柴二七枝以麻卵纸当令水髙下与种相齐若外水髙则卵死不复出若外水下卵则冷气少不能折其出势不能折其出势则不得三七日不得三七日虽出不成也不成者谓徒绩成茧出蛾生卵七日不复剖生至明年方生耳欲得隂树下亦有泥器三七日亦有成者杂五行书今世有三卧一生蚕四卧再生蚕白头蚕颉石蚕楚蚕黑蚕有一生再生之异灰儿蚕秋母蚕秋中蚕老秋儿蚕秋末老蠏儿蚕锦儿蚕同茧蚕或二蚕三蚕共为一茧凡三卧四卧皆有丝绵之别
　　海宁县志清明夜育蚕之家各裹蚕子于绵衣中卧身下谓蚕得人气始生
　　又腊月十二日养蚕之家各以盐卤茄灰薰揉蚕子藏之谷殻中至廿四日则出之浴于川以待春至
　　士农必用夏蚕别是一等俗谓三蚕春养出夏种夏养出秋种秋养出来春种不可间缺缺则絶其种
　　又秋蚕一名原蚕采叶不无伤桑春蚕不幸遇天灾不得已养之以补嵗计然不宜植宜穉也
　　徐光啓曰今人不养秋蚕止以夏蚕作来春种亦生又云秋蚕以补嵗计此言甚妙秋时多晴更比春蚕为稳今人先言二蚕不食头叶致昧秋蚕补歳计之理不知二蚕何故不食头叶夏秋蚕俱要计算除蚊蝇
　　又农桑要防曰清明后种初变轻和肥满再变尖圆其中如春初栁色再变蚁周旋其中如逺山色此必收之种也若顶平焦干及苍黄赤色便不可养此不收之种也
　　又蚕为龙精月值大火则浴其种今人以盐水沃其种谓之洗蚕蚕为上不浴者名火蚕蚕次之
　　又桑蚕直説曰欲疾生者频舒卷卷之须虚慢欲迟生者少舒卷卷之须实
　　黄省曽曰腊月十二浸之于盐卤中至二十四而出则利于缫丝或曰腊八日以桑柴灰或草灰淋汁以蚕连浸焉一日而出继以雪水浸之悬干或悬桑木之上以冒雨雪三宿而收之则耐养二月十二浴清明之晓则以绵纸裹之藏于防内俟桑芽如茶匙大则绵絮裹之暮也覆以所服之暖衣晨也覆以所盖之暖被旣出也温以火未出也禁以火焙其浸也用桑条之灰湿其连而后掺之折而浸之于卤中即盐化之水有分两恐其浮也以磁器压之其至二十四出也用河水涤去其灰或置之扁中而沃而后凉之挂之则至春生否者隂不至于费叶至二月十二浴以菜花野菜花韭花桃花白豆花揉之其中而浴之蛾之放子也一夜而止否则生蚁不齐
　　又人多收蚕种于箧中经天时雨温热蒸寒燠不时即罨损浙人谓之蒸布言在卵布中已成其病其苗出必黄苗黄即不堪育矣譬之婴儿在胎中受病出胎便病难以治也凡收蚕种之法以竹架疎疎垂之勿见风日又擘丝羃之勿使飞蝶绵虫食之待腊日或腊月大雪即铺蚕种于雪中令雪压一日乃复摊之架上羃之如初至春其欲生未生之间细研朱砂调温水浴之水不可冷亦不可热但如人体斯可矣以解其不祥也又蚕未出时秤种写记轻重于纸背及已出齐慎勿扫多见人才见蚕出便以帚刷或以鸡鵞翎扫之夫以微渺如丝发之弱其能禁帚刷之伤哉必细切叶别布白纸上务令匀薄却以出苗纸和纸覆其上蚕喜叶香自然下矣却再秤元种纸见所下多少约计自有叶看养宁叶多而蚕少即优裕而无窘迫之患今人不先计料至缺叶则典质贸鬻无所不至苦于蚕受饥馁狼籍损壊枉损物命多矣
　　又农桑辑要曰蚕子变色要在迟速由己勿致损伤自变桑叶已生自辰巳间将瓮内取出舒卷提掇亦无度数但要第一日变三分第二日变七分却用纸宻糊封了还瓮内收藏至第三日午时又出连舒卷须要变至十分
　　农桑通诀育蚕之法始于择种收茧取簇之中向阳明净厚实者蛾出第一日者名苗蛾末后出者名末蛾皆不可用次日以后出者取之铺连于槌箔雄雌相配至暮抛去雄蛾将母蛾于连上匀布所生子环堆者皆不用生蚕数足更就连上令覆养三五日挂时须蚕子向外恐有风磨损其子
　　又冬至日及腊月八日浴时无令水极深浸浴取出比及月望数连一卷桑皮索系定庭前立竿髙挂以受腊天寒气年节后瓮内竪连须令玲珑安十数日日髙时一出每隂雨后即便晒曝此蚕连浴养之法
　　务本新书清明将瓮中所顿蚕连迁于避风温室酌中处悬挂谷雨日将连取出通见风日那表为里左卷者却右卷右卷者却左卷每日交换卷那卷罢依前收顿比及蚕生均避风日生发匀齐
