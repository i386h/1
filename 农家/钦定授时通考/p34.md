<!-- { "loadSidebar": true } -->
　　水线至平也而人心不平奸巧百出如三十三年开福山塘打水线十数日不成管工官皆不知职既识破其术随设法五里委一官官各乗马一里委一皂皂各飞奔如是往来不停看其水线不令隂阻乃一日而成奸巧立破何以故渠功少者于水线中暗藏小坝官来则暂决之过则坝住虽土髙无水之地而两头藏坝中间水可不絶此奸不破髙低不明水线为虚何以知其然也隂坝初决者其水流动不然者其水静定也
　　一分工定宕
　　难易有号矣土方有数矣而夫役之来道里逺近不同市野食宿异便而土性亦有紧漫坚散之殊崖岸不无险夷髙下之别强者奸者于此争利焉倘无术以处之亦非尽善之道也然此不可为之河滨宜先为之于堂上查照区图逺近自头至尾算定丈尺捱定工次要令逺近适中一一明注此工簿内用印发各千百长照簿竖立夫桩一定不移庶纷争之扰可免而亦无作奸之处矣第初时量河最要的确临期分宕务秉至公不则吏书虚报丈尺而实克夫价者有矣强梁之徒夫多宕少者亦有矣大都正官能一亲行自无此
　　一堆土法
　　夫役偷安类于近便岸上抛土不思老岸平坦一遇天雨淋漓此土随水流入河心儵挑儵塞徒费钱粮徒劳工夫亦竟何益必于河岸平坦之处务令逺挑二十步之外照鱼鳞法层层散堆若有嬾夫就便乱抛者重究若有古岸髙出田上者即挑土岸内相幇以固子岸亦可其平岸之处不得援此为例若岸有半圮之处即宜挑土补塞筑成髙岸挑成一层坚筑一番层层而上岸必坚牢一举两得不可姑置岸上待后日筑之后来日久人玩贻害河道不小也若田中有溇荡或原因取土致田深陷者即用河土填平若防边有民房有园亭逼近不便挑土者即令业户自定桩笆于房园边旋筑成岸亦两利之道也若河狭则不可耳
　　一考工法
　　金藻水学曰勤省视者官亷能也或不省视与无亷能同省视不赏罚与不省视同赏罚不继续与不赏罚同职亦曰亷能矣省视矣赏罚矣继续矣而无考验之法与不亷能不省视不赏罚不继续同夫考工之法先必立信桩様桩以防其奸伪様桩者用木橛刻画尺寸与应濬尺寸同信桩则一木橛可已法于号段既定之后每段将画尺木橛钉入河心与水面平本河无水者与水线之水面平俗所谓水平椿是也俟开方之后以此橛为准葢橛露一尺则工满一尺矣故曰様桩却将二橛书明号段直对様桩钉入两岸老土深与岸平名曰信桩此桩四旁封识老岸数尺不许抛土镇压致难认记另具直丈竿一条丈防一条立竿様桩之顶拽防信椿之上以量虚河深浅如防在竿十尺上则虚河深十尺矣必十尺以下所有尺寸乃算实工虚河尺丈籍而藏之夫役认宕时又各立小桩书某字第几号某千长下百长某分管领夫协夫某应濬长若干名曰夫桩又按仰月形三濶丈尺之数为横丈竿三条俱画尺寸做成木轮车架此三竿每查工之日必携籍持竿拽防架车而往先稽号桩而知其宕之长短即据信桩様桩拽防竖竿而得其工之浅深工完之后沿河推运三竿车而验其工之濶挟勤惰在目赏罚必加而后人力齐工不虚耳必信桩者虞様桩之上下其手也又虞老岸之伪增其髙也验老岸验信桩验様桩验三竿车而后伪无容矣迨工完之后复打水线以验之有淤滞处随令复濬务求线道流通方可决坝放水其或濬深水多打水线不便则于放水之后用木鹅沿河较覈木鹅者用直木一条长与河深平铁裹其下端随濬过尺寸处拴系长绳两岸拽之直立水中循水面而进遇鹅仆处则土髙水浅处也将该管千百长究治仍令捞泥务如原议分数须木鹅通行无滞然后为完工矣








　　一分管员役
　　谚曰宁管千军莫管一夫言无纪律而难御也故督责之法必自下而上由小及大则工程易起故每宕百丈必用百长一名分催千丈必用千长一名督催然此役须防该区田多大户充之葢大户必爱惜身家又众所推服令此辈各照信地千长立一小旗一大桩百长立一小桩各书应管丈尺分数千长催百长百长催小夫而水利官又専督千百长责任攸分大小相驱然后卑职不时亲诣稽查考其工次别其勤惰量加赏罚即顽猾之民亦不得不尽其力矣
　　附用千百长法
　　千百长非身家才榦兼全者不能服众迩来照将尖册防用十得八九乃法立生区书将大户田花分显小户于册首防者半系小户除将该书枷号外其千长多用该区公正不足则令公正举报乃防之捋尖始称得人得人而工不难完矣
　　一立章程赏勤罚惰以示鼓舞
　　号段定矣宕认夫集矣催督有人矣然众力难齐众心难一不有以约之则勤者何所劝而惰者无以惩将使勤而为惰矣今定一河工比簿每十日亲查一次是为一限假如【缺】河自水面而下应开深五尺则第一限要见工二尺为浮泥易做也二限黄泥难做要见功一尺五寸三限通完深濶如式工大者亦以此法寛立期限凡比工每百长管百夫就以十夫为一分千长管十百长就以一百长为一分又立一赏功单如依限如式开完者即给一功单日后遇有过犯许赍单赎罪以示劝其有奸顽惰功者即查千百长该管十分中一分不及限者责各小夫二分不及限者并责百长三分不及限者并责千长以示惩庶章程既立赏罚明而民自鼓舞莫敢躭延矣
　　附比簿式
　　都
　　领夫　　　田
　　协夫　　　田
　　共实熟田
　　算　　　　　夫　　　　　应开土方
　　今　字　　　　　　号归见　尺寸　　【分工】
　　算该开河　　　　　　丈
　　初限　日开深　尺开濶　尺堆土离河　丈　尺月日起至　　　日止
　　二限　日开深　尺开濶　尺堆土离河　丈　尺月　日起至　　日止
　　三限　日开深　尺开濶　尺堆土离河　丈　尺月　日起至　　日止












　　一干河甫毕刻期齐濬枝河
　　凡田附干河者少而附枝河者多葢河有枝干譬之树焉千百枝皆附一干而生是干为重矣然敷叶开花结子功在于枝不可忽也彼枝河切近圩坵灌溉之益所闗匪细若濬干河而不濬枝河则枝河反髙水势难以逆上而干河两旁所及有限枝河所经之多田反成荒弃即干河之水又焉用之法当于干河半工之时即耑官料理枝河责令各枝河得利业户俱照田论工一齐并举仍责令该枝河千百长催督务要先期料理停妥俟干河工完之日先放各枝河水放毕随于各枝河口筑一小坝俟小坝成然后决大坝而放河水其工之次第如此葢濬干河时凡干河水悉放之枝河而后大工可就濬枝河时凡枝河之水悉归之干河而后众小工易成况枝河髙干河低不过一决之力若先放湖水则方浚之初水势必大此时枝河不能直入必假车戽劳费钜矣濬河者往往于干河告成之后心懈力疲置枝河于不问为民者亦曰姑俟异日也而前工荒矣葢机不可失而劳不可辞其工之始终又如此干河之大者量给官银枝河则専用民力焉
　　徐光启旱田用水疏谓欲论财计先当辨何者谓财唐宋之所谓财者缗钱耳今世之所谓财者银耳是皆财之权也非财也古圣王所谓财者食人之粟衣人之帛也若以银钱为财则银钱多将遂富乎是在一家则可通天下而论甚未然也银钱愈多粟帛将愈贵困乏将愈甚矣故前代数世之后每患财乏者非乏银钱也承平久生聚多人多而又不能多生谷也其不能多生谷者土力不尽也土力不尽者水利不修也能用水不独救旱亦可弭旱灌溉有法纤濶无方此救旱也均水田间水土相得兴云歊雾致雨甚易此弭旱也能用水不独救潦亦可弭潦疏理节宣可蓄可泄此救潦也地气越发既有时雨必有时旸此弭潦也不独此也三夏之月大雨时行正农田用水之候若徧地耕垦沟洫纵横播水于中资其灌溉必减大川之水先臣周用曰使天下人人治田则人人治河也是可损决溢之患也故用水一利能违数害调燮隂阳此其大者不然神禹之功仅抑洪水而已抑洪水之事则决九川距海濬畎浍距川而已何以曰水火金木土谷惟修正徳利用厚生惟和一举而万事毕乎用水之术不过五法尽此五法加以智者神而明之变而通之田之不得水者寡矣水之不为田用者亦寡矣用水而生谷多谷多而以银钱为之权当今之世银方日增而不减钱可日出而不穷又以宋臣李纲所言节用救弊覈实开阖贸迁诸法设诚而致行之不加赋而国用足岂虚言也哉谨条例如左一用水之源源者水之本也泉也泉之别为山下出泉为平地仰泉用法有六
　　其一源来处髙于田则沟引之沟引者于上源开沟引水平行令自入于田谚曰水行百丈过墙头源髙之谓也但须测量有法即数里之外当知其髙下尺寸之数不然沟成而水不至为虚费矣
　　其二溪涧傍田而卑于田急则激之缓则车升之激者因水流之湍急用龙骨翻车龙尾车筒车之属以水力转器以器转水升入于田也车升者水流既缓不能转器则以人力畜力风力运转其器以器转水入于田也
　　其三源之来甚髙于田则为梯田以递受之梯田者泉在山上山腰之间有土防丈以上即治为田节级受水自上而下入于江河也
　　其四溪涧逺田而卑于田缓则开河导水而车升之急者或激水而导引之开河者从溪涧开河引水至其田侧用前车升之法入于田也激水者用前激法起水于岸开沟入田也
　　其五泉在于此用在于彼中有溪涧隔焉则跨涧为槽而引之为槽者自此岸达于彼岸令不入溪涧之中也
　　其六平地仰泉盛则疏通而用之微则为池塘于其侧积而用之为池塘而复易竭者筑土椎泥以实之甚则为水库以畜之平地仰泉泉之瀵涌上出者也筑土者杵筑其底椎泥者以椎椎底作孔胶泥实之皆令勿漏也水库者以石砂瓦屑和石灰为剂涂池塘之底及四旁而筑之平之如是者三令涓滴不漏也此蓄水之第一法也
　　一用水之流流者水之枝也川也川之别大者为江为河小者为塘浦泾浜港汊沽沥之属也用法有七其一江河傍田则车升之逺则疏导而车升之疏导者江南之法十里一纵浦五里一横塘纵横脉散勤勤疏濬无地无水此井田之遗意宋人有言塘浦欲深濶谓此也
　　其二江河之流自非盈涸无常者为之牐与坝酾而分之为渠疏而引之以入于田田髙则车升之其下流复为之牐坝以合于江河欲盈则上开下闭而受之欲减则上闭下开而泄之职所见宁夏之南灵州之北因黄河之水凿为唐来漠延诸渠依此法用之数百里间灌溉之利纤濶无方宁城絶塞城中之人家临流水前贤之遗可验矣因此推之海内大川仿此为之当享其利济亦孔多也
　　其三塘浦泾浜之属近则车升之逺则疏导而车升之
　　其四江河塘浦之水溢入于田则堤岸以衞之堤岸之田而积水其中则车升出之堤岸者以御水使不入也大则为黄河之帚小则为江南之圩宋人有言堤岸欲髙厚谓此也车升出之者去水而为萟稻或已萟而去其水使不没也
　　其五江河塘浦源髙而流卑易涸也则于下流之处多为牐以节宣之旱则尽闭以留之潦则尽开以泄之小旱潦则斟酌开閤之为水则以准之水则者为水平之碑置之水中刻识其上知田间深浅之数因知牐门启闭之宜也浙之宁波绍兴此法为详他山乡所宜则效也
　　其六江河之中洲渚而可田者堤以固之渠以引之牐坝以节宣之
