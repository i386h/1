<!-- { "loadSidebar": true } -->
　　日短星昴以正仲冬厥民隩鸟兽氄毛
　　传日短冬至之日昴白虎之中星亦以七星并见以正冬之三节隩室也民改岁入此室处以辟风寒鸟兽皆生耎毳细毛以自温焉
　　诗豳风一之日觱发二之日栗烈
　　传一之日周正月也觱发风寒也二之日殷正月也栗烈气寒也疏仲冬之月待风乃寒季冬之月无风亦寒
　　小雅上天同云雨雪雰雰
　　传雰雰雪貌丰年之冬必有积雪疏明年将丰必有积雪爲宿泽也
　　左传襄公十三年冬城防书事时也于是将早城臧武仲请俟毕农事礼也
　　注土功虽有常节通以事间爲时
　　大戴礼方冬三月草木落庶虞藏五谷必入于仓于时有事烝于皇祖皇考息国老六人以成冬事
　　书传主冬者昴昏中可以收敛
　　农桑通诀立冬之节首五日水始氷次五日地始冻后五日雉入大水爲蜃次小雪中气初五日虹藏不见次五日天气腾地气降后五日闭塞而成冬次仲冬大雪节气初五日鹖鴠不鸣次五日虎始交后五日荔挺出次冬至中气初五日蚯蚓结次五日麋角解后五日水泉动次季冬小寒节气初五日雁北乡次五日鹊始巢后五日雉始鸲次大寒中气初五日鸡始乳欵冬华次五日征鸟厉疾后五日水泽腹坚凡此六气一十八候皆冬气正养藏之令
　　十月　【立冬　小雪】
　　诗豳风十月获稻爲此春酒以介眉寿
　　传春酒冻醪也疏获稻爲酒唯助养老
　　又十月涤场朋酒斯飨曰杀羔羊跻彼公堂称彼兕觥万寿无疆
　　笺十月民事男女俱毕无饥寒之忧国君闲于政事而飨羣臣
　　礼记月令孟冬之月日在尾昏危中旦七星中
　　注孟冬日月会于析木之津斗建亥之辰
　　其日壬癸其帝颛顼其神防
　　注壬之言任也癸之言揆也日之行东北从黑道闭藏万物月爲之佐时万物懐任于下揆然萌芽颛顼高阳氏也防少皡氏之子曰脩曰熈爲水官
　　又水始氷地始冻雉入大水爲蜃虹藏不见
　　陈澔曰此记亥月之候蜃蛟属此飞物化爲潜物也虹非有质而曰藏言其气之下伏也
　　又是月也以立冬先立冬三日太史谒之天子曰某日立冬盛德在水天子乃齐立冬之日天子亲帅三公九卿大夫以迎冬于北郊
　　又天气上腾地气下降天地不通闭塞而成冬
　　又命有司循行积聚无有不敛
　　注谓刍禾薪蒸之属
　　又天子乃祈来年于天宗
　　注此周礼所谓蜡祭也天宗谓日月星辰也
　　郊特牲天子大蜡八伊耆氏始爲蜡蜡也者合聚万物而索飨之也蜡之祭也主先啬而祭司啬也飨农及邮表畷禽兽仁之至义之尽也迎猫爲其食田防也迎虎谓其食田豕也祭坊与水庸事也曰土反其宅水归其壑草木归其泽
　　注岁十二月周之正数谓建亥之月也
　　白虎通律中应钟钟动也言万物应阳而动下藏也三礼义宗十月立冬爲节者冬终也立冬之时万物终成因爲节名十月小雪爲中者气叙转寒雨变成雪故以小雪爲中
　　齐民要术十月培筑垣墙塞向墐戸上辛命典馈渍麯酿冬酒作脯腊先氷冻作凉饧煮曝饲可折麻缉绩布缕作白履不借【草履之贱者曰不借】卖缣帛弊絮籴粟豆麻子移植　橙　柑　橘
　　栽种　大小豆　春菜　生姜　萝卜
　　收藏　地黄　莙荙菜　天萝子　茶子　橘皮　天豆　栗子　薏苡　椒　冬子　芙蓉条　石橘萝卜　山药　枸　皂角　苎
　　杂事　移葵　接花果　浇灌花木　获稻　纳禾稼开砖　煮胶　收炭　造牛衣　修牛马　塞北
　　戸　用葢炉　石堦砌　收二桑叶　壅苎蔴　耘麦地　收猪种　泥饰牛马屋　压桑
　　西域志天竺国以十月二十六日爲冬至冬至则麦秀岁时事要十月天时和暖似春花木重花故曰小春
　　占验
　　礼记月令孟冬行春令则冻闭不密地气上泄民多流亡行夏令则国多暴风方冬不寒蛰虫复出行秋令则雪霜不时小兵时起土地侵削
　　师旷占五谷贵贱常以十月朔日占风从东来春贱逆此者贵
　　家塾事亲朔日値立冬主灾异値小雪有东风春米贱西风春米贵其日用斗量米若缀在斗来春陡贵甚验又十月有三卯籴平无则谷贵
　　农政全书十月立冬晴则一冬多晴雨则一冬多雨亦多隂寒谚云卖絮婆子看冬朝无风无雨哭号咷立冬日西北风主来年旱天热　晴过寒谚云立冬晴过寒弗要□柴积又主有鱼　雨主无鱼谚云一防雨一个模鱼防　冬前霜多主来年旱冬后多晚禾好　十六日爲寒婆生日晴主冬暖此说得之崇德举人徐伯和自江东石洞秩满而归云彼中客旅远出专看此日若晴暖则但随身衣服而已不必他备言极有准也　月内有雷主灾疫有雾俗呼曰沫露主来年水大仍相去二百单五日水至老农咸谓极验或云要看雾着水面则轻离水面则重谚云十月沫露塘瀊十一月沫露塘干　冬初和暖谓之十月小春又谓之晒糯谷天渐见天寒日短必须夜作谚云十月无工只有梳头吃饭工又云河东西好使犁河射角好夜作　立冬前后起南北风谓之立冬信月内风频作谓之十月五风信　谚云冬至前后鸿水不走
　　十一月　【大雪　冬至】
　　礼记月令仲冬之月日在斗昏东辟中旦轸中
　　注仲冬日月防于星纪斗建子之辰
　　又氷益壮地始坼鹖旦不鸣虎始交
　　陈澔曰此记子月之候鹖旦夜鸣求旦之鸟
　　是月也日短至
　　陈澔曰短至短之极也
　　又芸始生荔挺出蚯蚓结麋角解水泉动
　　注芸与荔挺皆香草结屈也解脱也水者天一之阳所生阳生而动言枯涸者渐滋发也
　　汉书律厯志律中黄钟黄者中之色钟者种也阳气施种于黄泉孳萌万物爲六气元也
　　三礼义宗十一月大雪爲节者形于小雪爲大雪时雪转甚故以大雪名节
　　孝经说斗指子爲冬至至有三义一者隂极之至二者阳气始至三者日行南至
　　四民月令冬十一月籴秔稻粟豆麻子
　　便民图纂十一月种大小麦稻收割毕将田锄成行垅令四畔沟洫通水下种以灰粪葢之谚云无灰不种麦须灰粪均调爲上宜雪压易长
　　务本新书十一月种油菜稻收毕锄田如麦田法既下菜种和水粪之芟去其草再粪之雪压亦易长明年初夏间收子取油甚香美
　　齐民要术冬十一月隂阳争血气散冬至日先后各五日寝别内外可酿醢籴秔稻粟豆麻子　此月如有雪则收贮雪水埋地中混谷种倍收不怕
　　栽种　小麦　油菜　莴苣　桑
　　移植　松　栢　桧
　　收藏　盐水萝卜　牛蒡子　豆饼　水果子　盐菜【宜冬至前】
　　浇培　石榴　柑　橘　橙　柚　梨　栗　枣　柿杂事　做酒药　接杂木　造农具　夹笆篱　浇菜伐木　斫竹　打豆油　置碎草牛脚下春粪田盫芙蓉条　试谷种　锄油菜
　　占验
　　礼记月令仲冬行夏令则其国乃旱氛雾防防雷乃发声行秋令则天时雨汁瓠不成国有大兵行春令则蝗虫爲败水泉咸竭民多疥疠
　　四时纂要冬至数至元旦五十日者民食足
　　陶朱公书冬至日观云须于子时至平旦观之若青云北起主岁稔民安赤云主旱黑云主水白云主人灾黄云大熟无云主防
　　又冬至日占风若南风主谷贵北风主岁稔西风主禾熟若东南风久有重雾主水西南风主久隂谚云冬至西南百日隂半晴半雨到清明
　　易通卦验冬至日谨候见云迎送从其乡来岁美民和春秋感精符南至有云迎日年丰之象
　　尚书璇玑钤冬至隂云祁寒有云迎日者来岁大美京房易占虹以冬至四十六日内出东方贯艮中春多旱夏多火灾粟贵
　　玉海开元十一年十一月癸酉日长至太史奏有云迎日祥风至日有冠珥太平之嘉应
　　纪歴撮要冬至前米价长贫儿受长养冬至前米价落贫儿转消索
　　清台占法冬至后一日得壬炎旱千里二日得壬小旱三日得壬平四日得壬五谷丰五日得壬少水六日得壬大水七日得壬河决流八日得壬海翻腾九日得壬大熟十日至十二日得壬五谷不成
　　农政全书十一月冬至谚曰干冬湿年坐了种田又云閙热冬至冷淡年葢吴人尚冬至欲晴故也或云冬至雨年必晴冬至晴年必雨此说颇准
　　嘉兴县志冬至晴主来岁稔
　　嘉定县志十一月十七爲弥陀生日忌南风相传有偈云南风吹我面有米也不贱北风吹我背无米也不贵极騐
　　沈存中笔谈是月中遇东南风谓之岁露有大毒若饥感其气开年着瘟病又云风色多与下年夏至相对农桑辑要欲知来年五谷所宜是日取诸种各平量一升布囊盛之埋窖隂地后五日发取量之息多者岁所宜也
　　十二月　【小寒　大寒】
　　礼记月令季冬之月日在婺女昏娄中旦氐中
　　注季冬日月防于枵斗建丑之辰
　　又雁北乡鹊始巢雉雊鸡乳
　　陈澔曰此记丑月之候雊雉鸣也
　　又氷方盛水泽腹坚命取氷
　　注腹厚也此月日在北陆氷坚厚之时
　　又日穷于次月穷于纪星廻于天数将几终岁且更始又专而农民毋有所使
　　注言专一汝农民之心令之豫有志于耕稼之事不可徭役徭役之则志散失业也
　　国语及寒击菒除田以待时耕
　　注菒槀同寒谓季冬大寒时也
　　汉书律厯志律中大吕吕旅也言隂大旅助黄钟宣气而牙物也
　　后汉书礼仪志季冬之月星岁终隂阳以交劳农大享腊
　　注汉氏以午祖以戌腊午南方故以祖冬者岁之功物毕成故以戍腊
　　白虎通大大也吕者拒也言阳气欲出隂不许也吕之爲言拒者旅抑拒难之也
　　三礼义宗小寒爲节者亦形于大寒故谓之小言时寒气犹未极也
　　又大寒爲中者上形于小寒故谓之大十一月一阳爻初起至此始彻隂气出地方尽寒气并在上寒气之逆极故谓大寒
　　易通卦验小寒合冻苍阳云出氐大寒降雪黑阳云出心
　　风俗通腊者所以迎刑送德也大寒至常恐隂胜故以戍日腊戍者温气也
　　齐民要术十二月休农息役惠必下浃遂合耦田器养耕牛选任田者以俟农事之起去猪盍车骨【后三岁可合疮膏药】及腊日祀炙【一作烧饮治刺入肉中及树田中四角去防虫】
　　栽种　橘　松　花树　麦【宜臈日】　桑　檾麻
　　收藏　腊米　腊水　腊酒　腊肉　腊葱　风鱼脯腊　腊糟　猪脂　氷
　　杂事　造农具　舂米　舂粉　浸米【可止泻痢】　浸灯心剥桑　压果木　沃桑泥　墩牡丹土　合腊药扫　以猪脂啗马　腊水作麫糊标背【不蛀】　伐竹
　　木
　　舂稻必须冬时积日燥暴一夜置霜露中即舂若冬舂不干即果青赤脉起不经霜不燥暴则米碎矣
　　范成大冬舂行序腊日舂米爲一岁计多聚杵臼尽腊中毕事藏之土瓦仓中经年不坏谓之冬舂米诗腊中储蓄百事利第一先舂年米计羣呼步碓满门庭运杵成风雷动地筛匀箕健无粞糠百斛只费三日忙齐头圆防箭子长隔萝耀日雪生光土食瓦龛分盖藏不蠧不腐常新香去年薄收饭不足今年顿顿炊白玉春耕有种夏有粮接到明年秋刈熟邻叟来观还叹嗟贫人一饱不可賖官租私债缘如麻有米冬舂能几家
　　占验
　　礼记月令季冬行秋令则白露早降介虫爲妖四鄙入保行春令则胎夭多伤国多固疾命之曰逆行夏令则水潦败国时雪不降氷冻消释
