<!-- { "loadSidebar": true } -->
　　又立秋日要西南风主稻禾倍收三日三石四日四石立秋日雷名躃踣损晚禾亦名秋霹雳主晚稻秕又七夕天河去探米价回快米贱回迟米贵
　　又朝立秋暮飕飕夜立秋热到头
　　又处暑雨不通白露枉相逢
　　家塾事亲七月雷大吼有急令
　　又虹以立秋四十六日内出正西贯兑中秋则有水有旱
　　田家五行七月朔日虹见主年内米贵
　　嘉定县志处暑有雨则物成熟谚云处暑若还天不雨总然结实也难收
　　万宝全书立秋日申时西南方有赤云宜粟
　　农政全书七月秋莳到秋六月秋便罢休
　　又立秋日小雨吉大雨主伤禾
　　又七月有雨名洗车雨主八月有蓼花谚云七月七无洗车八月八无蓼花
　　八月　【白露　秋分】
　　诗豳风八月萑苇
　　传薍爲萑葭爲苇豫蓄萑苇可以爲曲薄也
　　又八月其获
　　疏八月其禾可刈获也
　　又八月剥枣
　　疏枣须就树击之
　　八月断壶
　　传壶瓠也疏甘瓠可食就蔓断取而食之
　　礼记月令仲秋之月日在角昬牵牛中旦觜觽中注仲秋日月会于寿星斗建酉之辰
　　又盲风至鸿雁来鸟归羣鸟养羞
　　陈澔曰此记酉月之候来自北而来也羞者所美之食藏之以备冬月之养也
　　又乃命有司趋民收敛务畜菜多积聚乃劝种麦毋或失时其有失时行罪无疑
　　又是月也日夜分雷始收声蛰虫坏戸水始涸
　　注坏益也蛰虫益戸谓稍小之也
　　国语辰角见而雨毕
　　又五间南吕赞阳秀物也
　　注南任也隂任阳事助成万物也
　　夏小正八月剥
　　传蓄之时也
　　汉书五行志于易雷以八月入其卦曰归妹言雷复归入地则孕毓根核保藏蛰虫避盛阳之害
　　旧唐书神龙元年改秋社用仲秋
　　唐书歴志秋分后五日日在氐十三度龙角尽见时雨可以毕矣
　　六典旱甚则修雩秋分以后虽旱不雩
　　宋书礼志祠大社帝太稷常以岁八月秋社日祠之金史食货志金宣宗元光元年京南司农卿李蹊言按齐民要术麦晚种则粒小而不实故必八月种之今南方输秋税皆以八月爲终限若输逺仓及泥淖徃返不下二十日使民不暇趋时乞寛徴敛之限使先尽力于二麦不从
　　管子以夏日至始数九十二日谓之秋至秋至而禾熟淮南子秋分篻定篻定而禾熟
　　注篻禾穗粟孚甲之芒定者成也
　　东京梦华录八月秋社各以社糕社酒相赍送贵戚宫院以猪羊肉腰子妳房肚肺鸭饼瓜姜之属切作碁子片様滋味调和铺于饭上谓之社饭
　　孝经援神契仲秋穰禾拜祭社稷
　　内经寒风晓暮蒸热相薄草木凝烟湿化不流则白露隂布以成秋令
　　又金郁之发夜零白露林莽声凄
　　注夜濡白露晓聼风凄乃秋金发徴也
　　说文酉爲秋门万物已入
　　易通卦验秋分日入酉白气直出兑此正气也
　　又白露黄隂云出秋分白隂云出
　　白虎通律中南吕南者任也言阳气尚有任生荠麦也故隂拒之也
　　齐民要术崔寔曰凡种大小麦得白露节可种薄田秋分种中田后十日种美田
　　又八月暑退凉风戒寒趋练缣帛染防色擘丝治絮制新浣故及韦履贱好预买以备冬寒刈萑苇蒭茭凉燥可上弓弩缮理檠锄正缚铠遂以习射弛竹木弓弧粜种麦籴黍
　　栽种　大蒜　罂粟　寒荳　苦荬　苎蔴　蔓菁诸般菜　葱子　大麦　牡丹　芍药　分薤根芥子　丽春　小麦　　淤芋根　木　花椒
　　收藏　醋姜　茄酱　茄干　糟茄　枣子　淹韭晚黄　地黄酒　芝蔴　栗子　柿子　韭花柿漆　斫竹
　　移植　早梅　橙橘　枇杷　牡丹
　　杂事　蹈面　锄竹园地　是月防雾伤枣枣熟着雾则多损檾蔴散絟于树枝上则可辟雾气或用稭秆于树上四散絟缚亦得
　　田家五行八月中旬作热谓之潮热又名八月小春田家杂占八月中气前后起西北风谓之霜信未风先雨谓之料信雨
　　农桑通诀八月社前即可种麦麦经两社即倍收而坚好
　　农政全书种麦八月白露节后逢上戊爲上时中戊爲中时下戊爲下时
　　又八月早禾怕北风晚禾怕南风　朔日晴主冬宜姜畧得雨宜麦一云风雨宜麦又云凡朔要晴唯此月要雨好种麦　白露雨爲苦雨稻禾霑之则白飒蔬菜霑之则味苦谚云白露日个雨来一路苦一路又云白露前是雨白露后是鬼其时之雨片云来便雨稻花见日吐出隂雨则收正吐之时暴雨忽来卒不能收遂致白飒之患若连朝雨反不爲灾不免担阁吐秀有皮殻厚之病
　　占验
　　礼记月令仲秋行春令则秋雨不降草木生荣国乃有恐行夏令则其国乃旱蛰虫不藏五谷复生行冬令则风灾数起收雷先行草木早死
　　京房易候虹八月出西方粟贵
　　通攷朔日値白露果谷不实値秋分主物价贵
　　又秋分谚云分社同一日低田尽呌屈秋分在社前斗米换斗钱秋分在社后斗米换斗豆
　　杨升庵集蜀西南多雨名曰漏天杜子美诗鼓角漏天东是也自秋分后遇壬谓之入霑吴下曰入液
　　谈丛中秋无月则兎不孕蚌不胎荞麦不实兎望月而孕蚌望月而胎荞麦得月而秀
　　又八月一日雨则角田下熟角田豆也
　　经鉏堂杂志八月一日雁门开懒妇催将刀尺裁嘉定县志秋分在社日前则田有收而谷贱后则无收而谷贵谚云分后社白米徧天下社后分白米如锦墩又八月二十四日爲稻藳生日雨则虽得谷藳必腐农政全书秋分要微雨或天隂最妙主来年高低田大熟　喜雨谚云麦秀风摇稻秀雨浇此言将秀得雨则堂肚大谷穗长秀实之后雨则米粒圆见收数　畏旱谚云田怕秋干人怕老穷秋热损稻旱则必热　怕秋水潦稻谚云雨水渰没产全收不见半　八月又作新凉谚云处暑后十八盆汤　又云立秋后四十五日浴堂干　十八日潮生日前后有水谓之横港水
　　九月　【寒露　霜降】
　　诗唐风蟋蟀在堂岁聿其暮
　　传蟋蟀蛬也笺蛬在堂岁时之候是时农功已毕
　　又蟋蟀在堂役车其休
　　笺庶人乗役车役车休农功毕无事也疏春官巾车注云役车方箱可载任器以供役收纳禾稼亦用此车故役车休息是农功毕无事也
　　豳风九月授衣
　　笺九月霜降始寒蚕绩之功成可以授衣矣
　　又九月叔苴
　　疏叔拾也苴蔴之有实者也以麻九月初熟拾取以供羮菜其在田收获者犹纳仓以供常食也
　　又九月筑场圃
　　笺场圃同地自物生之时耕治之以种菜茹至物尽成熟筑坚以爲场
　　又九月肃霜
　　传肃缩也霜降而收缩万物
　　礼记月令季秋之月日在房昬虚中旦桞中
　　注季秋日月会于大火斗建戌之辰
　　又鸿雁来賔爵入大水爲蛤鞠有黄花豺乃祭兽戮禽陈澔曰此记戌月之候雁以仲秋先至者爲主季秋后至者爲賔爵爲蛤飞物化爲潜物也鞠色不一而专言黄者秋令在金鞠色以黄爲正也祭兽者祭之于天戮禽者杀之以食也
　　又是月也霜始降
　　又草木黄落乃伐薪爲炭蛰虫咸俯在内皆墐其戸疏俯垂头向下以随阳气也墐涂也涂塞其戸穴以避地上隂气也
　　天子乃以犬尝稻先荐寝庙
　　国语天根见而水涸
　　注天根亢氐之间也涸竭也谓寒露雨毕之后五日天根朝见水潦尽竭也
　　本见而草木节解
　　注本氐也谓寒露之后十日阳气尽草木之枝节皆理解也
　　夏小正树麦
　　传鞠荣而树麦时之急也
　　春秋繁露季秋九月隂乃始多于阳天乃于是时出凓下霜
　　说文戌灭也九月阳气微万物毕成阳下入地也易通卦验寒露正隂云出如冠缨霜降太阳云出上如羊下如磻石
　　三礼义宗寒露者九月之时露气转寒也
　　又九月霜降爲中露变爲霜故以爲霜降节
　　齐民要术大豆九月中候近地叶有黄落者速刈之注叶少不黄必浥郁刈不速逢风则叶落尽遇雨泽烂不成
　　又茄子九月熟时摘取擘破水淘子取沉者速曝干裹置至二月畦种
　　又九月治场圃涂囷仓修窦窖缮五兵习战射以备寒冻穷厄之冦存问九族孤寡老病不能自存者分厚撤重以救其寒
　　栽种　椒　菊　茱萸　地黄　蚕豆　牡丹　水仙【宜月初】　柿　蒜　萱草　芥菜　苡麦　芍药　罂粟【九日】　诸般冬菜
　　分栽　樱桃　桃　杨
　　移植　枇杷　橙　杂果木
　　收藏　栗　诸色豆秆　五谷种　油麻　甘蔗　栀子　紫苏　木　韭子　牛蒡子　冬子　菉豆　茄种　栗子　枸　榧子　皂角　黄菊槐子　蟹殻【治产后儿枕疼】　茶子　紫草子
　　杂事　掘姜出土　草包石榴橘栗蒲桃　米菊　筑墙圃　斫竹木　斫苎　收鸡种
　　续本事诗北方白雁似雁而小色白秋深乃来白雁至则霜降河北人谓之霜信杜甫诗云故国霜前白雁来谓此
　　嘉兴县志九月艺麦豆栽桑筑场亦谓之忙月
　　占验
　　礼记月令季秋行夏令则其国大水冬藏殃败民多嚏行冬令则国多盗贼边境不宁地土分裂行春令则暖风来至民气解惰师兴不居
　　师旷占粟米常以九月爲本若贵贱不时以最贱之日爲本粟以秋得本贵在来夏以冬得本贵在来秋此收谷远近之期也
　　戎事类占自一日至九日以日占月遇此日风则此月谷贵九月雷主谷贵
　　又霜不下则来年三月多隂寒多雨主米贵
　　文林广记九月庚辰辛卯日雨主冬谷贵一倍
　　又虹以九月出西方大小豆贵又朔日虹见麻贵油贵杂占朔日値寒露主冬寒严凝値霜降主岁歉
　　又朔日风雨主春旱夏雨芝麻贵又朔日东风半日不止主米麦贵
　　又九月上卯日北风来年三七月米大贵东风亦然西北平平
　　又十三日晴则冬晴柴贱
　　田家五行重九日晴则冬至元日上元清明四日皆晴雨则皆雨谚云重阳无雨一冬晴又谚云九日雨米成脯又云重阳湿漉漉穰草钱千束
　　四时占候九月雨大宜收禾又云九月九日是雨归路日有雨来年熟
　　嘉定县志九月十三爲稻萝生日宜晴又云十三晴不如十四灵十四晴钉靴挂断鼻头绳
　　农政全书九月初有雨多谓之秋水　中气前后起西北风谓之霜降信有雨谓之湿信未风先雨谓之料信雨霜降前来信易过善后来信必严毒此信干湿后信必如之谚云霜降了布衲着得言已有暴寒之色

　　钦定授时通考卷五
　　钦定四库全书
　　钦定授时通考卷六
　　天时
　　冬
　　书尧典申命和叔宅朔方曰幽都平在朔易
　　传北称朔亦称方都谓所聚也易谓岁改易于北方平均在察其政以顺天常疏一岁之事在东则耕作在南则化育在西则成熟在北则改易故以方名配岁事爲文言顺天时气以劝课人务也春则生物秋则成物日之出也物始生长人当顺其生长致力耕耘日之入也物皆成熟人当顺其成熟致力收敛东方之官当恭敬导引日出平秩东作之事使人耕耘西方之官当防敬从送日入平秩西成之事使人收敛日之出入自是其常但由日出入故物有生成虽气能生物而非人不就勤于耕稼是导引之勤于收藏是从送之平秩南讹亦是导日之事平在朔易亦是送日之事依此春秋而共爲宾饯劝课下民皆使致力是敬导之平均次序即是授人田里各有疆场是平均之也
