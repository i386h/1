<!-- { "loadSidebar": true } -->
　　士农必用接换之妙【荆桑根株接鲁桑条也】惟在时之和融手之审密封系之固拥包之厚使不疎浅而寒凝也【春分前十日为上时前后五日为中时然取其条眼衬青为时尤妙此不以地方逺近皆可凖也然必待晴暖之日以借其阳和也接不密则气液难通拥包不固厚则风寒入而害之也果之一生者质小而味恶既一接之则质硕大而味美桑亦如是故接换之】接时取逺处有者预先取下可节气内割取其条【其采取培养之法全如采条桑内所説如取接萌处过逺者可与未曽盛油新柿篓中与蒲包穰一处装了外密封不透虽行千里不致冻损果木宜三年条其藏及接法亦同　徐光啓曰莫如当年条为妙三年之説不然也且接时必待月暗自下至上皆可晦尤妙自上至下皆忌望尤险】劈接法先附地平锯去身榦于砧盘旁向下一寸半皮肉上用快刀子尖向上左右斜批豁两道至平面其下尖比上阔一指中间批豁断者剔去【其批豁了处如一鸦嘴様渠子也两壁有斜面无平底其尖浅向上渐深至平面可深至半指许】接头可长五寸其麤细如一指许者于根头一寸半内量留一半将其外一半左右削两刀子成荞麦楞様令尖头口内含养温暖嵌于砧盘旁所批渠子内极要密须使老树肌肉与接头肌肉相对着于一砧盘上如此接至数个【斟酌砧盘大小】用新牛粪和土成泥封泥其接头周遭又用新桑皮纒缴牢固又用牛粪土泥封泥了所缴桑皮然后用湿土封堆接头上可厚五寸【大小斟酌其树盘】周围棘刺遮防接头生条芽出土长髙一二尺约量留三二条用依柱如前【徐光啓曰渠子浅深量树大小及接头麤细其要处只在皮对皮骨对骨耳更要处在缝对缝】又接大桑宜劈接插接小桑宜搭接压接附地接者封泥拥培如前半身截成砧盘接者但其缝罅上用纸封又用破蓆片包系如仰盆子様内盛润土培养其接头勿令透风【用无底瓦礶盆子代蓆片亦可】土干则洒水所包土上条芽长出其所包土亦休取去至秋条长成接头长定所包土不用也【如接头都活则酌量横枝多少树之气力留之】靥接者可就于横枝上截了留一尺许【然尺寸不可定惟取树势圆也】于接头上眼前方半寸刀尖割断皮肉至骨欵接下带眼皮肉一方片【其眼底骨上一小心子如米粒此是一芽生气之根掲时用指甲尖刬起令其小心子带于皮肉之上】口含少时取出印湿痕于横枝上复含养之用刀尖依湿痕四围刻断皮肉掲去露骨将接头上靥皮嵌贴上【其眼向上勿令颠倒】上下两头用新细薄桑皮系了【斟酌其慢太则生气不通太慢则不相附着俱难活也】用牛粪和泥眼四边泥了其所贴之靥多少可量其树之大小又接小芽条【可用搭接法】就畦内将已种出荆桑隔年芽条去地二寸许向上削成马耳状将一般麤细鲁桑接头亦削成马耳状两马耳相搭细桑皮系了牛粪泥封湿土拥培其芽条出土可留一二芽至秋长如大人髙明年可移入园中养之其法如前【全要大小一般令其缝对缝】取藏接头侧近有接头者土中种之其髙原山田土厚水深之处多掘深坑中种桑柘者随坑深浅或一丈丈五直上出坑乃扶疎四散此树条直异于常树十年之后无所不任
　　务本新书凡桑果以接博为妙凡接枝条必择其美【宜用宿条向阳者庶气壮而茂嫩条隂弱而难成】根株各从其类【然荆桑亦可接鲁桑梅可接杏桃可接李】接博其法有六一曰身接二曰根接三曰皮接四曰枝接五曰靥接六曰搭接【详见农余门】
　　艺桑总论二月而接也有插接有劈接有压接有搭接有换接谷而接桑也其叶肥大桑而接梨也则脆美桑而接杨梅也则不酸

　　钦定授时通考卷七十六
<子部,农家类,钦定授时通考>
　　钦定四库全书
　　钦定授时通考卷七十七
　　桑余
　　柘
　　书经厥贡杶榦枯柏
　　榦柘也
　　诗经攘之剔之其檿其柘
　　礼记季春之月命野虞毋伐桑柘
　　唐书南诏传自曲靖州至填池人水耕食蚕以柘蚕生阅二旬而茧织锦缣精致
　　齐民要术种柘法耕地令熟耧耩作陇柘子熟时多収以水淘汰令浄曝干散讫之草生拔却勿令荒没又柘树叶食蠺可作琴瑟等弦清鸣响彻胜于凡丝逺矣农政全书柘叶丛生干疎而直叶丰而厚春蚕食之其丝以冷水缫之谓之泠水丝柘蚕先出先起而先茧柘叶隔年不采春生必毒蚕如不采夏月皆打落方无毒又柘木北土处处有之其木坚劲皮纹细密上多白防枝多刺叶比桑小而薄色黄淡叶梢皆三叉亦堪饷蚕
　　奴柘
　　本草纲目树如柘而小有刺叶亦如柞叶而小可饷蚕
　　蒿
　　诗经豳风春日迟迟采繁祁祁
　　蘩白蒿也所以生蚕

　　柘
　　埤雅云柘宜山石柘之从石取此义寇宗奭曰柘木里有纹亦可旋为器李时珍曰其实状如桑子而圆粒如椒其木染黄赤色谓之柘黄

　　木棉
　　书经禹贡州厥篚织贝
　　织贝锦名织为贝文诗曰贝锦是也今南夷木棉之精好者亦谓之吉贝海岛之夷以卉服来贡而织贝之精者则入篚焉
　　南史髙昌国传有草实如茧茧中丝如细纑名曰白叠子国人织以为布
　　又海南诸国传林邑国出古贝树其花如鹅毳抽其绪纺之以作布与纻布不殊亦染成五色织为斑布南州异物志木棉吉贝木所生熟时状如鹅毳细过丝绵中有核如珠珣用之则治出其核昔用辗轴今用搅车尤便但纺不绩任意牵引无有断絶其为布曰斑布繁缛多巧者曰城次麄者曰文缛又次麄者曰乌驎泊宅编南海蛮人以木棉纺绩为布布上出细字杂花卉尤工巧名曰吉贝布即古白布也
　　农桑通诀中国自桑土既蚕之后惟以茧纩为务不知木棉之为用夫木棉产自海南诸种艺制作之法骎骎北来江淮川蜀既获其利至南北混一之后商贩于此服被渐广按裴渊广州记云蛮夷不蚕采木棉为絮又诸番杂志云木棉吉贝木所生占城阇婆诸国皆有之今已为中国珍货且比之蚕桑无采养之劳有必収之效埒之枲苎免绩缉之工得御寒之益可谓不麻而布不茧而絮列制造之具庶逺近滋习农务助桑麻之用华夏兼蛮夷之利将自此始矣
　　农桑辑要种木棉法择两和不下湿肥地于正月地气透时深耕三遍摆葢调熟然后作成畦畛每畦长八步濶一步内半步作畦面半步作畦背不劚二遍用耙耧平起出覆土于畦背上堆积至谷雨前后防好天气日下种先一日将已成畦畛连浇三次用水淘过子粒堆于湿地上次日取出用小灰搓得伶俐看稀稠撒于浇过畦内将元起之土覆厚一指再勿浇待六七日苗出齐时旱则浇溉锄治常要洁浄穊则移裁稀则不须每步只留两苗稠则不结实苗长髙二尺上打去冲天心旁条长尺半亦打去心叶叶不空开花结实直待棉欲落时为熟旋熟旋摘随即摊于箔上日曝夜露待粒子干取下用铁杖长二尺麄如指两端渐细若赶面杖様用梨木板长三尺濶五寸厚二寸做作牀逐旋取棉子置于板上用铁杖回旋赶出子粒即为浄棉撚织毛丝或装棉衣服特为轻暖
　　便民图纂木棉谷雨前后种之立秋时随获随収其花黄如葵其根独而直其树不贵乎髙长其枝干贵乎繁衍不由宿根而出以子撒种而生所种之子初収者未实近霜者不生惟中间时月収者为上须经日晒燥带棉収贮临种时再晒旋碾即下其种本海南诸国所产后福建诸县皆有近江东陜右亦多滋茂繁盛与本土无异种之则深荷其利
　　又秋时带棉収贮临种再晒旋碾即下此虑冬月碾子収藏风日所侵恐致油浥若受水湿仍当郁烂故也余闻老农云棉种必于冬月碾取谓碾必须晒秋冬生气収敛晒曝不伤萌芽春间生意茁发不宜大晒二説皆有理今余意创一法不论冬碾春碾収藏旋买但临种时用水浥湿过半刻淘汰之其粃者逺年者火焙者油者郁者皆浮其坚实不损者皆沈沈者可种也
　　又棉子用腊雪水浸过不蛀亦能旱或云鳗鱼汁浸之凡种皆然种棉须土实漫种者既覆土用木碌碡实之穴种者覆土后以足践之
　　种法种棉在清明谷雨节以霜气既止也或生地用粪耕葢后种或花苗到锄三遍每根苗边用熟粪半升培植锄非六七遍尽去草茸不可苗初顶两叶时止刬去草颗宜密留以备损伤再锄尚宜稍密三锄则定苗颗宜疎不宜密大约每苗一颗相距八九寸逺断不可两颗连并苗之去叶心在伏中晴日三伏各一次有苗未长大者随时去之花性忌燥燥则湿烝而桃易脱落花忌苗并并则直起而无旁枝中下少桃种不宜晚晚则秋寒早则桃多不成实即成时亦不甚大花软无绒去心不宜于雨暗日雨暗去心则灌聋而多空干此北方种花法也北方髙寒尚宜若此况南方湿燥何可不以北法行之【徐光启曰张五典山东信阳人万厯乙卯按吴行部至海上时六月初察视田间花苗多穉弱三五为族根以上尺许无蓓蕾恨其密曰江左赋繁役重全赖田収而树艺无法嵗得半入此伤农之大者极论其理甚详悉手书此则刻而传之】
　　羣芳谱种棉花不可种别物恐分地力又不宜密种如肥田密种即青酣不实又易生虫亢仓子曰立苗有行故速长强弱不相害故速大正其行通其中疏为冷风则有収而多功又云树肥无使扶疎树硗不欲専生而独居夫苗其弱也欲孤其长也欲相与俱其熟也欲相与扶扶疎且不可况逼迫耶若数寸一株长枝布叶株百余子畆二三百斤岂不力省而利倍哉
　　又凡田来年拟种稻者可种麦拟棉者勿种谚曰歇田当一熟言息地力即古代田之义若人稠地狭万不得已可种大麦或稞麦仍以粪壅力补之决不可种小麦凡髙仰田可棉可稻者种棉二年翻稻一年即草根溃烂土气肥厚虫螟不生多不得过三年过则生虫三年而无力种稻者収棉后周田作岸积水过冬入春冻解放水干耕锄如法可种棉不生虫又花既曝干碾去种子弹使熟细便可纺线农桑通诀所载纺车容三繀若仿其制而效之尤易为力或曰北地风髙细纺不易今肃宁之布几同松之中品闻其乡多穿地窖深数尺作屋其上檐髙地二尺许作窻以通日光人居其中就湿地纺缉便得细与南土无异若阴雨蒸湿不妨移就平地而南人寓都下者多朝夕就露下纺日中阴雨亦纺则安在北地风髙不便细纺也
　　农政全书木棉一步留两苗三尺一株此相传古法依此则能耐雨耐旱肥而多収图纂作于近代云一尺一穴者太密此迩来稠种少収之弊又吴人云千防万防不如密花此言最害事稀不如密者就至下瘠田言之所谓瘠田欲稠也不知田之肥瘠在粪多寡人勤惰耳齐鲁人种棉者既壅田下种率三尺留一颗苗长后笼干粪视苗之瘠者輙壅之畆収二百三百斤以为常余姚海堧之人种棉极勤亦二三尺一科亦畆収二三百斤其为畦广丈许中髙旁下畦开有沟深广各二三尺秋叶落积沟中烂壊冬则就沟中起生泥壅田嵗种蚕豆至春翻掩作壅地虚行根极易又极深则能乆能乆旱能大风此皆稀种故能肥能肥故能収若如吾乡之密种而又用齐鲁之粪肥余姚之草肥安得不青酣不虫蠧耶
　　又吉贝遇大水淹没七日以下水退尚能发生若淹过八九日水退必须翻种矣遇大旱戽水润之但戽水后一两日得雨复损苗须较量阴晴方可车戽若能稀种行根深逺即车后得雨亦无妨也
