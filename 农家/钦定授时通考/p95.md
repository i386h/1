<!-- { "loadSidebar": true } -->

　　织第二十三
　　成衣
　　圣祖仁皇帝御制
　　已成束帛又缝纫始得衣裳可庇身自昔宫庭多澣濯总怜蚕织重劳人
　　世宗宪皇帝御制
　　九月届授衣缝纫难容缓戋戋逐剪裁楚楚称长短刀尺迎风寒黄委云满帝力并天时农蚕慰饱暖
　　高宗纯皇帝御制恭和
　　圣祖仁皇帝原韵
　　戋戋束帛费缝纫只为祁寒事切身
　　圣主忧勤图画里宵衣永庇万方人
　　皇帝御制
　　已届授衣候成裳庶庇身剪裁度修短鍼线细缝纫无褐怜昏垫忍饥厪苦贫农桑郅治本题绘悯黎民



　　钦定授时通考卷五十三
　　钦定四库全书
　　钦定授时通考卷五十四
　　蓄聚
　　彚考
　　诗小雅我仓旣盈我庾维亿
　　传露积曰庾十万曰亿笺万物成则仓庾充满矣仓言盈庾言亿亦互辞喻多也
　　又我取其陈食我农人自古有年
　　笺仓廪有余民得賖贳取食之所以纾官之蓄滞亦使民爱存新谷自古者丰年之法如此防官有蓄积恐其乆而腐败所以纾出官粟之蓄积乆滞者待秋収然后取民新谷以纳官也地官旅师云凡用粟春颁而秋敛之注云困时施之饶时敛之此卽我取其陈也王制云三年耕必有一年之食则太平丰年当家自有积而得有贷官粟者作制者美古之辞据多以言不能使皆有蓄积犹今之丰年而民有贫而无食者税敛有义用之以道以仓粟则陈陈相因民贫则贷取以食所以上下交济海内乂安岂言皆无蓄积人尽取之也
　　又曾孙之庾如坻如京
　　笺庾露积谷也坻水中之高地也
　　又乃求千斯仓乃求万斯箱
　　笺成王见禾谷之稼委积之多于是求千仓以处之万车以载之言年丰収入逾前也
　　又大雅廼积廼仓
　　传言民乐时和国有积仓也防乃有委积乃有囷仓言其有谷食之资
　　又周颂丰年多黍多稌亦有高廪万亿及秭
　　传廪所以藏齍盛之穗也数万至万曰亿数亿至亿曰秭笺万亿及秭以言谷数多防器实曰齍在器曰盛谓饭食也以米粟爲之逺本其初出于禾穗故谓廪之所藏爲齍盛之穗也禹贡百里赋纳总卽禾稼也铚卽穗也禾稼当积而贮之不在仓廪其穗当在廪藏之自穗以徃秸及粟米皆在仓廪矣廪之高大于藏穗爲宜地官廪人注云藏米曰廪者对则藏米曰廪藏粟曰仓其散卽通也廪之所容兼米兼粟也
　　礼记王制冡宰制国用必于嵗之杪五谷皆入然后制国用用地小大视年之丰耗以三十年之通制国用量入以爲出
　　注通三十年之率当有九年之蓄防通三十年之率者每年之率入均分爲四分一分拟爲储积三分爲当年所用二年又畱一分三年又畱一分是三年总得三分爲一年之蓄王肃以爲二十七年有九年之蓄而言三十举全数
　　又三年耕必有一年之食九年耕必有三年之食以三十年之通虽有凶旱水溢民无菜色
　　又月令仲秋之月穿窦窖修囷仓
　　注爲物当藏也穿窦窖者入地隋曰窦方曰窖
　　又乃命有司趣民収敛务畜菜多积聚
　　注始爲御冬之备
　　又孟冬之月命百官谨盖藏
　　注谓府库囷仓有财物
　　又命司徒循行积聚无有不敛
　　注谓刍禾薪蒸之属
　　周礼遗人掌邦之委积以待施惠乡里之委积以恤民之囏阨门关之委积以养老孤郊里之委积以待賔客野鄙之委积以待羇旅县鄙之委积以待凶荒
　　注委积者廪人仓人计九谷之数足国用以其余共之所谓余法用也少曰委多曰积
　　又廪人掌九谷之数以待国之匪颁赒赐稍食
　　注匪读爲分分颁谓委人之职诸委积也赒赐谓王所赐予给好用之式也稍食禄廪防廪灋有数名天子有御廪单云廪则平常藏米之廪明堂位鲁有米廪有虞氏之学以有虞氏尚孝合藏粢盛之委故名学爲米廪非廪称也诗云亦有高廪注云廪所以藏粢盛之穗以其万亿及秭数多非藏米之数故以藏穗言之与常廪御廪又异
　　又以嵗之上下数邦用以知足否以诏谷用以治年之凶丰
　　注数犹计也防上下卽丰凶廪人之官以嵗之丰凶得税物多少之帐计国之用以知足否若嵗凶税物少而用多则不足廪人旣知多少足否乃诏告在上用谷之灋以治年之凶丰此卽王制云制国用必于嵗之杪者是也
　　又凡万民之食食者人四鬴上也人三鬴中也人二鬴下也
　　注此皆谓一月食米也六斗四升曰鬴防此谓给万民粮食之灋食者谓民食国家粮上谓大丰年中谓中丰年下谓少俭年此虽列三等之年以中年是其常法鬴当今六斗四升则今给请亦然
　　又仓人掌粟入之藏辨九谷之物以待邦用有余则藏之以待凶而颁之
　　注九谷尽藏焉以粟爲主
　　管子凡有地牧民者务在四时守在仓廪仓廪实则知礼节衣食足则知荣辱
　　又积于不涸之仓者务五谷也
　　又凡牧民者以其所积者食之不可不审也其积多者其食多其积寡者其食寡无积者不食
　　又国之寡狭壤之肥墝有数终嵗食余有数彼守国者守谷而已矣
　　又嵗有凶穰故谷有贵贱令有缓急故物有轻重人君不理则畜贾游于市乘民之不给百倍其本矣凡轻重敛散之以时卽凖平守凖平使万室之邑必有万钟之藏藏镪千万千室之邑必有千钟之藏藏镪百万春以奉耕夏以奉耘耒耜器械种穰粮食必取赡焉故大贾畜家不得豪夺吾民矣
　　又桓公曰粜贱寡人恐五谷之归于诸侯欲爲百姓万民藏之爲此有道乎管子曰今者夷吾过市有新成囷京者二家君请式璧而聘之桓公曰诺行令半嵗万民闻之舍其作业而爲囷京以藏菽粟五谷者过半又武王有巨桥之粟
　　注巨桥仓在今广平郡曲周县
　　越絶书吴两仓春申君所造一名均输
　　吕氏春秋南吕之月蛰虫入穴趣农収聚无敢懈怠以多爲务
　　淮南子夫天地之大计三年耕而余一年之食率九年而有三年之畜十八年而有六年之积二十七年而有九年之储虽涔旱灾害之殃民莫困穷流亡也故国无九年之畜谓之不足无六年之积谓之悯急无三年之畜谓之穷乏
　　韩诗外传王者藏于天下诸侯藏于百姓农夫藏于囷庾商贾藏于箧笥
　　大戴礼方冬三月草木落庻虞藏五谷必入于仓史记天官书胃爲天仓
　　正义曰胃主仓廪五谷之府也占明则天下和平五谷丰稔
　　又其南众星曰廥积
　　正义曰刍藁六星在天苑西主积藁草者
　　汉书高帝纪二年筑甬道属河以取敖仓粟
　　注孟康曰敖地名在荥阳西北山上临河有大仓
　　又七年萧何治未央宫立太仓
　　三辅黄图太仓萧何造在长安城外东南有百二十楹又长安西渭北石徼西有细桞仓东有嘉仓初建一百二十楹
　　汉书地理志河东郡有根仓滋仓
　　又食货志民三年耕则余一年之畜三考黜陟余三年食进业曰登再登曰平余六年食三登曰泰平二十七嵗遗九年食然后德化流洽礼乐成焉
　　又文帝卽位躬修节俭思安百姓贾谊说上曰古之人曰一夫不耕或受之饥一女不织或受之寒生之有时而用之无度则物力必屈古之治天下至纎至悉也故其畜积足恃夫积贮者天下之大命也茍粟多而财有余何爲而不成今殴民而归之农皆着于本使天下各食其力末技游食之民转而缘南亩则畜积足而人乐其所矣
　　又武帝之初国家无事民人给家足都鄙廪庾尽满而府库余财太仓之粟陈陈相因充溢露积于外
　　又晁错曰圣王在上而民不冻馁者非能耕而食之织而衣之也爲开其资财之道也故尧禹有九年之水汤有七年之旱而国亡捐瘠者以畜积多而备先具也今海内爲一土地人民之众不辟汤武加以亡天灾数年之水旱而畜积未及者何也地有遗利民有余力生谷之土未尽垦山泽之利未尽出也游食之民未尽归农也夫寒之于衣不待轻暖饥之于食不待甘防饥寒至身不顾亷耻人情一日不再食则饥终嵗不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故可得而有也
　　通典永平五年作常满仓
　　吴书注建康宫城卽吴苑城城内有仓名曰苑仓故开北渎通转运于仓所时人亦呼为仓城晋咸和中修苑城为宫惟仓不毁故名太仓在西华门内道北
　　益州记成都县东有古白帝仓
　　水经注汾阳故城积粟所在名之曰羊肠仓在晋门闾阳北石磴萦委若羊肠故以为名卽今羊肠坂是也隋书食货志江左京都有龙首仓卽石头津仓也台城内仓南塘仓常平仓东西太仓东宫仓所贮总不过五十余万在外有豫章仓钓矶仓钱塘仓并是大贮备之处自余诸州郡台传亦各有仓
　　又魏天平元年常调之外逐丰稔之处折绢籴粟以充国储于诸州缘河津济皆官仓贮积以拟漕运自是之后仓廪充实虽有水旱凶饥之处皆仰开仓以赈之元象兴和之中频嵗大穣谷斛至九钱
　　又齐河清三年令诸州郡皆别置富人仓
　　又开皇三年诏卫州置黎阳仓洛州置河阳仓陜州置常平仓【六典以此通转运非粜籴】华州置广通仓转相灌注
　　玉海大业二年十月置洛口仓于巩城周二十里穿三千窖置回洛仓于洛阳北城周十里穿三百窖窖容八百石
　　唐六典司农寺有太仓令掌九谷廪藏之事注东都则曰含嘉仓仓部郎中掌仓庾凡都之东租纳于都之含嘉仓自含嘉仓转运以实京之太仓
　　唐书食货志开元二十一年京兆尹裴耀请罢陜陆运而置仓河口使江南漕舟至河口者输粟于仓而去县官雇舟以分入河洛置仓三门东西漕舟输其东仓而陆运以输西仓复以舟漕以避三门之水险乃于河隂置河隂仓河西置柏崖仓三门东置集津仓西置盐仓凿山十八里以陆运自江淮漕者皆输河隂仓自河隂西至太原仓谓之北运自太原仓浮渭以实关中又地理志华州华隂有永丰仓临渭仓河中府龙门有龙门仓
　　唐会要咸亨三年关中饥监察御史王师顺运晋绛之粟于河渭之间増置渭桥仓自师顺始也
　　唐书李宪传河中兵仰食于绛常数十万石故敖保山为固民之输者十牛不胜一车宪于濒汾相城治新仓当费二百万请留坦县粟粜河南以钱还籴绛粟其赢以葺新仓绛人利頼
　　唐陆防奏议君养人以成国人戴君以成生上下相成事如一体然则古称九年六年之蓄者盖率土臣庻通爲之计耳固非独丰公庾不及编氓
　　宗史食货志常平义仓汉隋利民之良法常平以平谷价义仓以备凶灾周显德中又置惠民仓以杂配钱分数折粟贮之嵗歉减价出以惠民宋兼存其法焉文献通考宋太宗端拱二年置折中仓许商人输粟优其价令执劵抵江淮给茶盐每一百万石爲一界禄仕之家及形势户不得輙入粟
　　又淳化五年令诸州置惠民仓如谷稍贵卽减价粜与贫民不得过一斛
　　宋史食货志咸平中库部员外郎成肃请福建増置惠民仓因诏诸路申淳化咸平惠民之制
