<!-- { "loadSidebar": true } -->
　　王制冬荐稻稻以鴈
　　大全稻为西方之谷则隂类也故配以鴈鴈阳物故也
　　月令季秋之月天子乃以犬尝稻
　　注稻始熟也
　　周礼天官凡防膳食之宜牛宜稌
　　订义稌稻也泽中所生与土畜相宜
　　地官稻人掌稼下地
　　易祓曰稻宜于荆厥土涂泥乃沮洳下湿之地此稻人所以掌稼下地
　　尔雅稌稻
　　注今沛国呼稌疏别二名也案説文云沛国谓稻为糯秔稻属也字林云糯黏稻也稻稻不黏者本草以粳米稻米为两物秔与粳古今字然秔糯甚相类黏不黏为异耳依説文稌稻即糯也江东呼糯乃乱切
　　素问黄帝问曰为五谷汤液及醪醴奈何岐伯对曰必以稻米炊之稻薪稻米者完稻薪者坚帝曰何以然岐伯曰此得天地之和高下之宜故能至完伐取得时故能至坚也
　　春秋说题辞稻之为言借也稻太隂精含水渐洳乃能化也江旁多稻故其宜也
　　淮南子江水肥仁而宜稻
　　古今注稻之黏者为秫禾之黏者为黍
　　广志有虎掌稻紫芒稻赤芒稻南方有蝉鸣稻有葢下白稻
　　续博物志粳粟米五谷中最硬得浆水易化仓粳米炊作干饭食之止痢
　　尔雅翼稻米粒如霜性尤宜水故五谷外别设稻人之官掌稼下地汉世亦置稻田使者以其均水利故也古者之于谷菽与苴以食农麦以接续至于食稻衣锦则以为生人之极乐以稻味尤美故也稻一名稌然有黏有不黏者今人以黏者为糯不黏者为秔然在古则通得稻稌之名説文曰稻稌也沛国谓稻曰稬秔稻属或作粳是则直以稬为稻耳若郑康成注周礼稌粳也则稻是粳然要之二者皆稻也故汜胜之云三月种秔稻四月种秫稻字林云糯黏稻也秔稻不黏者今人亦皆以二谷为稻若诗书之文自依所用而解之如论语食夫稻则稻是粳月令秫稻必齐则稻是糯周礼牛宜稌则稌是秔丰年多黍多稌为酒为醴则稌是糯又稻人之职掌稼下地至泽草所生则种之芒种是明稻有芒有不芒者今之粳则有芒至糯则无是通称稌稻之明騐也又有一种曰籼比于粳小而尤不黏其种甚早今人号籼为早稻粳为晚稻又今江浙间有稻粒稍细耐水旱而成实早作饭差硬土人谓之占城稻云始自占城国有此种昔真宗闻其耐旱遗以珍寳求其种始植于后苑后在处播之按国朝会典大中祥符五年遣使福建取占城禾分给江淮两浙漕并出种法令择民田之高者分给种之则在前矣
　　养生要集杭稻属也稻亦秔之总名也道家方药有用稻米秔米此则是两物也稻米粒白如霜味苦主温服之令人多瘦无肥肤秔米味甘主利脏长肌肤好顔色稻已割而复抽曰稻孙
　　理生玉镜六旬稻一名拖犁归粒小色白四月种六月熟又有八十日稻百日赤毘陵亦有六十日籼八十日籼百日籼之品百日赤百日籼俱白稃而无芒七八月熟其味白淡而红甘
　　戒庵漫笔稻花白而瓣少者米贱多而色黄则贵俗云银花贱金花贵也
　　涌幢小品暹罗国稻其粒盈寸
　　燕山丛录房山县有石窝稻色白味香美以为饭虽盛暑经数旬不餲
　　明一统志雷阳界稻十一月下种雪耕耘次年四月熟与他地迥异稻花午开暮合开合皆于日中香甚有至七开七合者
　　农政全书黄省曽理生玉镜曰稻之粒其白如霜其性如水説文谓之稌沛国谓之粳以黏者谓之糯亦谓之秫以不黏者谓之秔亦谓之粳故泛胜之云三月而种秔四月而种秫然皆谓之稻鲁论之食夫稻粳也月令之秫稻糯也糯无芒粳有芒粳之小者谓之籼籼之熟也早故曰早稻粳之熟也晚故曰晚稻京口大稻谓之粳小稻谓之籼其粒细长而白味甘而香九月而熟是谓稻之上品曰箭子其粒大而芒红皮赤五月而种九月而熟谓之红莲其粒尖色红而性硬四月而种七月而熟曰金城稻是惟高仰之所种松江谓之赤米乃谷之下品其粒长而色斑五月而种九月而熟松江谓之胜红莲性硬而皮茎俱白谓之防种稻其粒大色白秆輭而有芒谓之雪里拣其粒白无芒而秆矮五月而种九月而熟谓之师姑秔湖州録云言其无芒也四明谓之矮白其粒赤而稃芒白五月初而种八月而熟谓之早白稻松江谓之小白四明谓之细白九月而熟谓之晚白又谓芦花白松江谓之大白其三月而种六月而熟谓之麦争埸其再莳而晚熟者谓之乌口稻在松江色黒而能水与寒又谓之冷水结是谓稻之下品其粒白而大四月而种八月而熟谓之中秋稻在松江八月望而熟者谓之早中秋又谓之间西风其粒白而谷紫五月而种九月而熟谓之紫芒稻其秀最易谓之下马看又谓之三朝齐湖州録云言其齐熟也其在松江粒小而性柔有红芒白芒之等七月而熟曰香秔其粒小色斑以三五十粒入他米数升炊之芬芳香美者谓之香子又谓之香其粒长而酿酒倍多者谓之金钗糯其色白而性輭五月而种十月而熟曰羊脂糯其芒长而谷多白斑五月而种九月而熟谓之胭脂糯太平谓之硃砂糯其白班五月而种十月而熟谓之虎皮糯太平又云厚稃红黒斑而芒其粒最长白稃而有芒四月而种七月而熟谓之赶陈糯太平谓之赶不着亦谓之籼糯其粒大而色白四月而种九月而熟谓之矮糯其稃黄而米赤已熟而秆微青布宜良田四月而种九月而熟谓之青秆糯其粒大而色白芒长而熟最早其色易变而醸酒最佳谓之芦黄糯湖州谓之泥里变言其不待日之晒也其粒圆白而稃黄大暑可刈其色难变不宜于醸酒谓之秋风糯可以代粳而轮租又谓之瞒官糯松江谓之冷粒糯其不耐风水四月而种八月而熟谓之小娘糯譬闺女然也其在湖州色乌而香者谓之乌香糯其秆挺不仆者谓之鐡梗糯芒如马鬃而色赤者谓之赤马鬃糯其粒小而色白四月而种六月而熟谓之六十日稻又迟者谓之八十日稻又迟者谓之百日赤而毘陵小稻之种亦有六十日籼八十日籼百日籼之品而皆自占城来实頼水旱而成实作饭则差硬宋氏使占城珍寳易之以给于民者在太平六十日籼谓之拖犁归有赤红籼有百日籼其白稃而无芒或七月或八月而熟其味白淡而红甘在闽无芒而粒细有六十日可获者有百日可获者皆曰占城稻其已刈而根复发苗再实者谓之再熟稻亦谓之再撩其在湖州一穗而三百余粒者谓之三穗子
　　农书治稻者蓄陂塘以潴之置隄闸以止之又有作为畦埂耕杷既熟放水匀停掷种于内苗生五六寸拔而秧之今江南皆有用此法苗高七八寸则耘之耘毕放水熇之欲秀复用水浸之苗既长茂复事薅拔以去稂莠农家收获尤当及时江南上雨下水收稻必用乔扞笐架乃不遗失葢刈早则米青而不坚刈晚则零落而损收又恐为风雨损壊此九月筑塲十月纳稼工夫次第不可失也太抵稻谷之美种江淮以南直彻海外皆宜此稼今闽中有得占城种高仰处皆宜种之谓之旱占其米粒大而且甘为旱稻种甚佳北方水源颇少陆地沾湿处宜种此稻　丘濬曰地土高下燥湿不同而同于生物生物之性虽同而所生之物有宜有不宜焉土性虽有宜不宜人力亦有至不至人力之至亦或可以回天况地乎宋太宗诏江南之民种诸谷江北之民种秔稻真宗取占城稻种散诸民间是亦大易裁成辅相以左右民之一事今世江南之民皆杂莳诸谷江北民亦兼种秔稻昔之秔稻惟秋一收今又有旱禾焉二帝之功利及民逺矣后之有志于勤民者宜仿宋主此意通行南北俾民兼种诸谷有司考课书其劝相之数其地昔无而今有有成效者加以官赏
　　农政全书徐献忠曰居山中往往旱荒乞得旱稻种往时宋真宗因两浙旱荒命于福建取占城稻三万斛散之仍以种法下转运司示民即今之旱稻也初止散于两浙今北方高仰处类有之者因时宋有江翶者建安人为汝州鲁山令邑多苦旱乃従建安取旱稻种耐旱而繁实且可乆蓄高原种之嵗嵗足食种法大率如种麦治地毕豫浸一宿然后打潭下子用稻草灰和水浇之每锄草一次浇粪水一次至于三即秀矣
　　夲草纲目李时珍曰稻秔糯之通称本草则専指糯为稻也稻従舀音函象人在臼上治稻之义性黏輭故谓之糯汪颖曰糯米缓筋令人多睡其性糯也陶景曰道家方药有稻米粳米俱用者此则两物也稻米白如霜江东无此故通粳为稻耳不知色类复云何也蘓恭曰稻者穬谷之通名尔雅云稌稻也秔者不黏之称一曰秫泛胜之云三月种秔稻四月种秫稻即并稻也陶谓为二葢不可解也马志曰此稻米即糯米也其粒大小似秔米细糠白如雪今通呼秔糯二谷为稻所以惑之按李含光音义引字书解粳字云稻也秔字云稻属也不黏粢字云稻饼也粢葢糯也冦宗奭曰稻米今造酒糯稻也其惟温故可为酒酒为阳故多热西域天竺土溽热稻嵗四熟亦可騐矣李时珍曰糯稻南方水田多种之其性粘可以醸酒可以为粢可以蒸糕可以熬可以炒食其类亦多其谷彀有红白二色或有毛或无毛其米亦有赤白二色赤者酒多糟少一种粒白如霜长三四分者齐民要术糯有九格雉木大黄马首虎皮火色等名是矣古人醸酒多用秫故诸説论糯稻往往费辨也秫乃糯粟见本条
　　又稻米气味苦温无毒孙思邈曰味甘冦宗奭曰性温蘓颂曰糯米性寒作酒则热糟乃温平亦如大豆与豉酱之性不同也孟诜曰凉发风动气使人多睡不可多食陈藏器曰乆食令人身輭缓人筋也小猫犬食之亦脚屈不能行马食之足重妊妇杂肉食之令子不利萧炳曰拥诸经络气使四肢不收发风昬昬陈士良曰乆食发心悸及痈疽疮疖中痛合酒食之醉难醒李时珍曰糯性粘滞难化小儿病人最宜忌之
　　又李时珍曰粳乃谷稻之总名也有早中晚三收诸本草独以晚稻为粳者非矣粳者硬也但入解热药以晚粳为良耳陶景曰粳米即今人常食之米但有白赤小大异族四五种犹同一类也可以廪米孟诜曰淮泗之间最多防洛土粳米亦坚实而香南方多收火稻最补益人诸处虽多粳米但充饥耳李时珍曰粳有水旱二稻南方土下涂泥多宜水稻北方地平惟泽土宜旱稻西南夷亦有烧山地为畬田种旱稻者谓之火米古者惟下种成畦故祭祀谓稻为嘉蔬今人皆拔秧栽插矣其种近百各各不同俱随土地所宜也其谷之光芒长短大细百不同也其米之赤白紫乌坚松香否不同也其性之温凉寒热亦因土产形色而异也真腊有水稻高丈许随水而长南方有一嵗再熟之稻蘓颂曰香粳长白如玉可充御贡皆粳之稍异者也
　　又粳米气味甘苦平无毒孙思邈曰生者寒燔者热李时珍曰北粳凉南粳温赤粳热白粳凉晚白更寒新粳热陈粳凉凡人嗜生米乆成米瘕治之以鸡屎白汪頴曰新米乍食动风气陈者下气病人尤宜孟诜曰常食干粳饭令人热中唇口干不可同马肉食发痼疾不可和苍耳食令人卒心痛急烧仓米灰和蜜浆服之不尔即死
　　又李时珍曰籼亦粳属之先熟而鲜明者故谓之籼种自占城国故谓之占俗作粘者非矣又曰籼仙粳而粒小始自闽人得种于占城国其熟最早六七月可收品类亦多有赤白二色与粳大同小异甘温无毒
