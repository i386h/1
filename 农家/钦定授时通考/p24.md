<!-- { "loadSidebar": true } -->
　　梯田谓梯山为田也夫山多地少之处除磊石及峭壁例同不毛其余所在土山下自横麓上至危颠一体之间裁作重磴即可种蓺如土石相半则必叠石相次包土成田又有山势峻极不可展足播植之际人则伛偻蚁沿而上耨土而种蹑坎而耘此山田不等自下登陟俱若梯磴故总曰梯田上有水源则可种秫秔如止陆种亦宜粟麦葢田尽而地地尽而山山乡细民必求垦佃犹胜禾稼其人力所至雨露所养不无少获然力田至此未免艰食又复租税随之良可悯也







<子部,农家类,钦定授时通考,卷十四>
　　涂田书云淮海惟州厥土惟涂泥夫低水种皆须涂泥然濒海之地复有此等田法其潮水所泥沙泥积于岛屿或垫溺盘曲其顷亩多少不等上有咸草丛生候有潮来渐惹涂泥初种水稗斥卤既尽可为稼田所谓泻斥卤兮生稻梁盈边海防筑壁或树立桩橛以抵潮汛田边开沟以注雨潦旱则灌溉谓之甜水沟其稼收比常田利可十倍民多以为永业又中土大河之侧及淮湾水滙之地与所在陂泽之曲凡潢污互壅积泥滓退皆成淤滩亦可种蓺秋后泥干地裂布扫麦种于上其所收比淤田之效也夫涂田淤田各因潮涨而成以地法观之虽若不同其收获之利则无异也





<子部,农家类,钦定授时通考,卷十四>








　　沙田南方江淮间沙淤之田也或滨大江或峙中洲四围芦苇骈密以防堤岸其地常润泽可保丰熟普为塍埂可种稻秫间为聚落可蓺桑麻或中贯湖沟旱则平溉或傍绕大港涝则泄水所以无水旱之忧故胜他田也旧所谓坍江之田废复不常故亩无常数税无定额正谓此也宋乾道年间近习梁俊彦请税沙田以助军饷既施行矣时相叶颙奏曰沙田者乃江滨出没之地水激于东则沙涨于西水激于西则沙复涨于东百姓随沙涨之东西而田焉是未可以为常也其事遂寝时论是之














　　圃田种蔬果之田也周礼以场圃任园地注曰圃树果蓏之属其田缭以垣墙或限以篱堑负郭之间但得十亩足赡数口若稍远城市可倍添田数至半顷止结庐于上外周以桑课之蚕利内皆种蔬先足长生韭一二百畦时新菜二三十种惟务多取粪壤以为膏腴之本虑有天旱临水为上否则量地凿井以备灌溉地若稍广又可兼种麻苎果谷等物比之常田岁利数倍此园夫之业可以代耕至于养素之士亦可托为隐所因得供赡又有宦游家若无别墅就可栖身驻迹如汉阴之独力灌畦河阳之闲居鬻蔬亦何害于助道哉





　　钦定授时通考卷十四
　　钦定四库全书
　　钦定授时通考卷十五
　　土宜
　　水利一
　　书益稷决九川距四海濬畎浍距川
　　传距至也决九州名川通之至海一亩之间广尺深尺曰畎方百里之间广二防深二仞曰浍畎浍深之至川亦入海
　　又禹贡九川涤源九泽既陂
　　传九州之川已涤除泉源无壅塞矣九州之泽已陂障无决溢矣
　　诗小雅泉流既清
　　传水治曰清笺召伯营谢邑通其水泉之利
　　又滮池北流浸彼稻田
　　传滮流貌笺池水之泽浸润稻田使之生殖丰镐之间水北流疏此诗周人所作则此池是周地之水文王有声笺云丰在丰水西镐在丰水东则丰镐之间惟丰水耳此池在丰水之左右其地污下引丰以漑灌故言浸彼稻田也池水当得停而亦言北流者以池上引丰水亦北流浸灌既讫又决而入丰亦为北流
　　大雅观其流泉
　　正义流泉所以灌溉观其浸润所及欲民择所宜而种之遂浸润而耕之所以利民富国故公刘殷勤审之也
　　周礼夏官职方氏东南曰州其泽薮曰具区其川三江其浸五湖
　　注大泽曰薮具区五湖在吴南浸可以为陂灌溉者疏谓灌溉稻田者也三江者江东行至州入彭蠡复分为三道入海故得有三江也
　　又正南曰荆州其泽薮曰云梦其川江汉其浸颍湛注云梦在华容颍出阳城宜属豫州湛或为淮疏禹贡荆州云土梦作又又得为泽者彼注云中有平土丘水去土可为作亩之治
　　又河南曰豫州其泽薮曰圃田其川荥洛其浸波溠注圃田在中牟荥兖水也出东垣入于河泆为荥荥在荥阳波读为播禹贡曰荥波既猪春秋传曰楚子除道梁溠营军临随则溠宜属荆州
　　又正东曰青州其泽薮曰望诸其川淮泗其浸沂沭注沂山沂水所出在葢望诸明都也在雎阳沐出东莞淮或为睢沭或为洙疏春秋宋泽有孟诸明都即宋之孟诸
　　又河东曰兖州其泽薮曰大野其川河泲其浸庐维注大野在钜野庐维当作雷雍禹贡曰雷夏既泽灉沮防同雷夏在阳城
　　又正西曰雍州其泽薮曰蒲其川泾汭其浸渭洛注蒲在汧泾出泾阳汭在豳地洛出怀德或为汧蒲或为浦
　　又东北曰幽州其泽薮曰貕养其川河泲其浸菑时注貕养在长广菑出莱芜时出般阳
　　又河内曰冀州其泽薮曰杨纡其川漳其浸汾潞注杨纡未闻漳出长子汾出汾阳潞出归德
　　又正北曰并州其泽薮曰昭余祁其川虖池呕夷其浸涞易
　　注昭余祁在邬虖池出卤城呕夷出平舒涞出广昌易出故安
　　左传襄公三十年田有封洫
　　注封疆也洫沟也
　　公羊传庄公九年冬浚洙洙者何水也浚之者何深之也
　　注以言浚也本非人工所为疏畎浍之属是人功为之也
　　又僖公三年桓公曰无障谷
　　注无障断川谷専水利也水注川曰谿注谿曰谷疏水出于山入于川为谿水朝属曰谷
　　管子水有大小又有远近水之出于山而流入于海者命曰经水水别于他水入于大水及海者命曰枝水山之沟一有水一毋水者命曰谷水水之出于他水沟流于大水及海者命曰川水出地而不流者命曰渊水此五水者因其利而往之可也因而扼之可也
　　又令甲士作隄大水之傍大其下小其上随水而行地有不生草者必为之囊大者为之隄小者为之防夹水四道禾稼不伤岁埤增之树以荆棘以固其地杂之以栢杨以备决水民得其饶是谓流膏
　　史记滑稽传魏文侯时西门豹为邺令发民凿十二渠引河水灌田田皆溉当其时民烦苦不欲豹曰民可与乐成难以虑始期令父老子孙思我至今皆得水利民以给足
　　汉书沟洫志蜀守李氷凿离避沬水之害穿二江成都中皆可行舟有余则用溉百姓飨其利
　　又史起为邺令引漳水溉邺以富魏之河内民歌之曰邺有贤令兮为史公决漳兮灌邺旁终古舄卤兮生稻粱
　　又郑国凿泾水自中山西邸瓠口为渠竝北山东注洛三百余里渠成而用溉注塡阏之水溉斥卤之地四万余顷收皆亩一钟于是关中为沃野无凶年秦以富强因名曰郑国渠
　　又郑当时言引渭穿渠起长安旁南山下至河三百余里径易度漕渠下民田万余顷可得以溉穿渠三岁而通漕大便利民颇得溉
　　又严熊言临晋民愿穿洛以溉重泉以东万余顷可令亩十石于是穿渠自征引洛水至商颜下乃凿井深者四十余丈井下相通行水以絶商颜东至山领十余里间井渠之生自此始穿得龙骨故名曰龙首渠
　　又倪寛为左内史奏请穿凿六辅渠以益溉郑国旁高卬田
　　又赵大夫白公复奏穿渠引泾水首起谷口尾入栎阳注渭中袤二百里溉田四千五百余顷因名曰白渠民得其饶歌之曰田于何所池阳谷口郑国在前白渠起后举臿为云决渠为雨泾水一石其泥数斗且溉且粪长我禾黍衣食京师亿万之口
　　通典汉文帝以文翁为蜀郡太守穿煎溲口溉灌田千七百顷人获其饶
　　汉书循吏传召信臣为南阳太守行视郡中泉水开通沟渎起水门提阏凡数十处以广溉灌岁岁增加多至三万顷民得其利畜积有余信臣为民作均水约束刻石立于田畔以防分争吏民亲爱信臣号之曰召父后汉书杜诗传诗迁南阳太守修治陂池广拓土田郡内比室殷足时人方于召信臣故南阳为之謡曰前有召父后有杜母
　　又邓晨传晨为汝南太守兴鸿郤陂数千顷田汝土以殷
　　又循吏传王景为庐江太守郡界有楚相孙叔敖所起芍陂稻田景乃驱率吏民修起荒芜垦辟倍多境内丰给
　　又何敞传敞迁汝南太守修理鲖阳旧渠百姓赖其利垦田增三万余顷吏人共刻石颂敞功德
　　通典马臻为会稽太守始立镜湖筑塘周回三百十里灌田九千余顷人获其利
　　三国魏志郑浑传浑迁阳平沛郡二太守郡界下湿患水涝浑于萧相二县界兴陂遏开稻田郡人皆以为不便浑曰地势洿下宜溉灌终有鱼稻经久之利此丰民之本也遂躬率吏民兴立功夫一冬间皆成比年大收顷亩岁增租入倍常民赖其利刻石颂之号曰郑陂又刘馥传太祖表馥州刺史移治合肥兴治芍陂及茹陂七门吴塘诸堨以溉稻田官民有蓄子靖都督河北诸军事修广戾渠陵大堨水溉灌蓟南北三更种稻边民便之
　　又王基传基言江陵有沮漳二水溉灌膏腴之田以千数安陆左右陂池沃衍宜水陆竝农以实军资
　　又徐邈传邈为凉州刺史广开水田募贫民佃之晋书食货志魏皇甫隆为敦煌太守敦煌俗不使耧犁及不知用水人牛功力既费而收谷更少隆到乃教作耧犁及溉灌岁终率计所省庸力过半得谷加五西方以丰
　　又杜预言诸欲修水利者皆以火耕水耨为便非不尔也然此事施于青田草莱与百姓居相絶远者耳往者东南草创人稀故得火田之利自顷户口日增而陂堨岁决良田变生蒲苇人居沮泽之际水失宜放牧絶种树木立枯皆陂之害也陂多则土薄水浅不下润宜发明诏敇刺史二千石其汉氏旧陂旧堨及山谷私家小陂皆当修缮以积水其诸魏氏以来所造立及诸因雨决溢蒲苇马肠陂之类皆决之长吏二千石躬亲劝功诸食力之人竝一时附功令比及水冻得粗枯涸其所修功实之人皆以俾之
　　又夏侯和上修新渠富寿游陂三渠凡溉田千五百顷又杜预传预拜镇南大将军都督荆州诸军事至镇修邵信臣遗迹激用滍淯诸水以浸原田万余顷分疆刻石使有定分公私同利众庶赖之
　　又张闿传元帝践阼补晋陵内史时所部四县竝以旱失田闿乃立曲阿新丰塘溉田八百余顷每岁丰稔葛洪为颂
　　又苻坚载记坚以关中水旱不时议依郑白故事发王侯以下及豪望富室僮三万人开泾水上源凿山起隄通渠引渎以漑冈卤之田及春而成民赖其利宋书刘义欣传义欣为荆河刺史镇夀阳时土境荒毁义欣随宜经理芍陂良田万余顷隄堰久坏夏秋常苦旱遣谘议参军殷肃循行修理有旧沟引渒水入陂伐木开榛水得通泾由是遂丰稔
　　梁书夏侯防传夔为豫州刺史帅军人于苍陵立堰溉田千余顷岁收谷百余万石以充储备兼赡贫民魏书裴延儁传延儁除廷尉卿转平北将军幽州刺史范阳郡有督亢渠经五十里渔阳燕郡有故戾陵诸堰广袤三十里皆废毁多时莫能修复时水旱不调民多饥馁延儁谓疏通旧迹势必可成乃表求营造遂躬自履行相度水形随力分督未几而就溉田百万余亩为利十倍百姓赖之
　　北齐书斛律金传子羡为幽州刺史导高梁水北合易京东防于潞因以灌田边储岁积转用省公私获利焉
　　唐书李袭志传袭志弟袭誉擢州大都督府长史为引雷陂水筑句城塘溉田八百顷以尽地利
　　又姜师度传师度徙同州刺史洛灌朝邑河西二县阏河以灌通灵陂收弃地二千顷为上田
