<!-- { "loadSidebar": true } -->
　　明史李信圭传宣德八年春言自江淮达京师沿河郡县悉令军民挽舟岁发二三千人昼夜以俟及致田土荒芜民无蓄积稍遇歉岁辄老穉相持縁道乞食实可悯伤请自仪眞抵通州尽免其杂徭俾得尽力农田大学衍义补臣按成周之后最重农者莫如汉文景二帝尤惓惓焉非徒有是虚文也而减租之诏岁下虽以武帝之穷奢好武下至舟车皆有算而于田租则未尝有加焉兹则所谓诚于悯农之实惠也自是而后君非不耕籍田后非不亲蚕非不下悯农之诏非不敇守令以劝相然皆尚虚文而已非实惠也是故农不必劝也能无扰之足矣善乎栁宗元之言曰长人者好烦其令若甚怜焉而卒以祸旦暮吏来而呼曰官命促尔耕朂尔植督尔获蚤缲而绪蚤织而缕字而幼孩遂而鸡豚鸣鼔而聚之击木而召之小人辍饔飱以劳吏者且不得暇又何以蕃其生而安其性耶臣愿仁圣在上思王业之所本念小人之所依禁游惰则为之者众省徭役则不夺其时减租赋则不罄所有是虽不下悯农之诏而人皆知其有悯念之心不设劝农之官人皆受其劝相之惠田里小民不胜多幸
　　又臣按周礼周公致太平之书也周家自后稷以来以农为国故周公于书既作无逸以为其君告使其知小民之所依而不敢逸豫又于诗作豳颂以为其君诵使其知王业之所起而不敢荒宁及其作周官也或以廵稼穑或以简稼器趋其耕耨辨其种类合耦以相助移用以相救无非以为农事而已噫周公之辅成王陈言以献忠于上者惓惓以稼穑为言建官以分治于下者谆谆以农事为急其知本乎

　　钦定授时通考卷四十四
　　钦定四库全书
　　钦定授时通考卷四十五
　　劝课
　　官司
　　诗豳风田畯至喜
　　传田畯田大夫也疏畯农夫也农夫田官也今之啬夫是也此官选俊人主田谓之田畯典农之大夫谓之农夫以王者尤重农事知其爵为大夫也
　　又周颂嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬
　　集注此戒农官之诗保介农官之副也
　　又率时农夫播厥百谷骏发尔私终三十里亦服尔耕十千维耦
　　疏率是主田之吏农夫使民耕田而种百谷农夫主田之吏也集注亦戒农官之词盖成王始置田官而尝戒命之也
　　周礼天官甸师下士二人掌帅其属而耕耨王借以时入之以共齍盛
　　注郊外曰甸师长也其属府史胥徒也
　　又地官大司徒卿一人大司徒之职辨十有二壤之物而知其种以教稼穑树艺
　　又载师上士二人中士四人掌任土之法凡田不耕者出屋粟
　　注空田者罚以三家之税粟以共吉凶二服及丧器也疏夫三为屋罚以三夫之税粟云吉凶二服及丧器是民自共用不可出官物故集此罚物为之
　　又闾师中士二人任农以耕事凡庶民不耕者祭无盛注盛黍稷也
　　又遂人中大夫二人以土宜教甿稼穑以兴锄利甿以时器劝甿以彊予任甿
　　注时器铸作耒耜钱镈之属彊予谓民有余力复予之田
　　又遂师下大夫四人上士八人中士十有六人旅下士三十有二人各掌其遂之政令戒禁巡其稼穑而移用其民以救其时事
　　注移用其民使转相助救时急事也四时耕耨敛艾芟地之宜早晚不同而有天期地泽风雨之急
　　又遂大夫每遂中大夫一人各掌其遂之政令以岁时稽其夫家之众寡六畜田野辨其可任者与其可施舍者以教稼穑以稽功事令为邑者岁终则防政致事正岁简稼器脩稼政三岁大比则率其吏而兴甿明其有功者属其地治者凡为邑者以四达戒其功事而诛赏废兴之
　　注功事九职之事所以为功业简犹阅也兴甿举民贤者能者如六乡之为兴犹举也
　　又县正每县下大夫一人各掌其县之政令征比以颁田里以分职事趋其稼事而赏罚之
　　又酂长每酂中士一人各掌其酂之政令以时校登其夫家比其众寡若岁时简器与有司数之凡岁时之戒令皆听之趋其耕耨稽其女功
　　注简器简稼器也有司遂大夫
　　又里宰毎里下士一人掌比其邑之多寡以岁时合耦于耡以治稼穑趋其耕耨行其秩叙
　　疏耡助也谓合两两相佐助于里宰处云以治稼穑者谓治理其民使为春耕秋穑
　　又草人下士四人掌土化之法
　　又稻人上士二人中士四人下士八人掌稼下地又土训中士二人下士四人掌道地图以诏地事道地慝
　　又廪人下大夫二人上士四人中士八人下士十有六人掌九谷之数
　　又仓人中士四人下士八人掌粟入之藏
　　又司稼下士八人巡野观稼以年之上下出敛法疏观稼谓秋熟时观稼善恶
　　礼记月令命有司发仓廪赐贫穷振乏絶命司空循行国邑周视原野修利隄防道达沟渎开通道路母有障塞
　　注沟渎与道路皆不得不通所以除水潦便民事也
　　又命野虞出行田原为天子劳农劝民母或失时命司徒循行县鄙命农勉作毋休于都驱兽无害五谷毋大田猎
　　又令告民出五种命农计耦耕事
　　集説令典农之官告民出其所藏五谷之种计度耦耕之事耦二人相偶也
　　谷梁传私田稼不善则非吏
　　注非责也吏田畯也言吏急民使不得营私田
　　左传九扈为九农正
　　注扈有九种春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事疏春扈鳻鶞相五土之宜趣民耕种夏扈窃趣民耘苗秋扈窃蓝趣民收敛冬扈窃黄趣民盖藏棘扈窃丹为果驱鸟行扈唶唶昼为民驱鸟宵扈啧啧夜为农驱兽桑扈窃脂为蚕驱雀老扈鷃鷃趣民收麦令不得晏起谓以扈为官还令依此诸扈而动作也
　　管子立政水虽过度无害于五谷岁虽凶旱有所秎获司空之事也相高下视肥墝观地宜明诏期前后农夫以时均修焉使五谷桑麻皆安其处由田之事也行乡里视宫室观树艺简六畜以时均修焉劝勉百姓使力作无偷怀乐家室重去乡里乡师之事也
　　韩诗外传召伯出就蒸庶于阡陌陇亩之间而听断焉庐于树下百姓大悦耕桑者倍力以劝于是岁大稔民给家足
　　前汉书惠帝纪四年春正月举民孝弟力田者复其身又高后纪元年二月初置孝弟力田二千石者一人注特置孝弟力田官而尊其秩欲以劝厉天下令各敦行本务
　　又文帝纪十二年置三老孝弟力田常员
　　又武帝纪元狩三年遣谒者劝种宿麦举吏民能假贷贫民者以名闻
　　又平帝纪元始四年置大司农部丞十三人人部一州劝农桑
　　又百官公卿表治粟内史秦官景帝后元年更名大农令武帝太初元年更名大司农騪粟都尉军官不常置农都尉武帝初置
　　又食货志春令民毕出在壄冬则毕入于邑春将出民里胥平旦坐于右塾邻长坐于左塾毕出然后归夕亦如之
　　注里胥如今里吏也门侧之堂曰塾坐于门侧者督促劝之知其早晏防怠惰也
　　又武帝末赵过为騪粟都尉能为代田一畮三甽岁代处故曰代田过使教田太常三辅大农置工巧奴与从事为作田器二千石遣令长三老力田及里父老善田者受田器学耕种养苗状民或苦少牛无以趋泽故平都令光教过以人挽犁过奏光以为丞教民相与庸挽犁率多人者田日三十畮少者十三畮以故田多垦辟过试以离宫卒田其宫壖地课得谷皆多其旁田畮一斛以上令命家田三辅公田又教边郡及居延城是后边城河东农三辅太常民皆便代田用力少而得谷多
　　又水衡少府太仆大农各置农官
　　又艺文志农家者流盖出于农稷之官播百谷劝耕桑以足衣食
　　注汜胜之成帝时为议郎使教田三辅有好田者师之徙为御史
　　又何武传武为刺史行部入传舍出记问垦田顷亩五谷美恶已廼见二千石以为常
　　又黄霸传霸为颍川太守务耕桑种树畜养米盐靡宻初若烦碎霸精力能推行之
　　又龚遂传遂为渤海太守见齐俗奢侈好末技不田作廼躬率以俭约劝民务农桑令口种一树榆百本防五十本葱一畦韭家二母彘五鸡民有帯持刀剑者使卖剑买牛卖刀买犊春夏不得不趋田亩秋冬课收敛益畜果实蓤芡劳来循行郡中皆有畜积吏民皆富实又召信臣传信臣为南阳太守好为民兴利务在富之躬劝耕农出入阡陌止舍离乡亭稀有安居时行视郡中水泉开通沟渎起水门提阏凡数十处以广漑灌岁岁増加多至三万顷民得其利畜积有余
　　后汉书和帝纪永元十六年遣三府掾分行四州贫民无以耕者为雇犁牛直
　　又礼仪志立春之日夜漏未尽五刻郡国县道官下至斗食令史皆服青帻立春幡施土牛耕人于门外以示兆民正月令曰郡国守相劝民始耕
　　又百官志凡郡国以春行所主县劝民农桑救乏絶又边郡置农都尉主屯田殖谷
　　又卓茂传茂迁宻令天下大蝗独不入宻县界督邮言之太守不信自出案行见乃服焉是时王莽秉政置大司农六部丞劝课农桑迁茂为京部丞宻人老少皆流涕随送
　　又鲁恭传恭拜中牟令郡国螟伤稼不入中牟河南尹袁安闻之使仁恕掾肥亲往廉之曰虫不犯境此一异也永初元年代鲔为司徒
　　又刘寛传延熹八年征拜尚书令迁南阳太守典歴三郡每行县止息亭传见父老慰以农里之言
　　又杜诗传诗拜成臯令再迁为沛郡都尉转汝南都尉七年迁南阳太守修治陂池广拓土田郡内比室殷足时人方于召信臣南阳为之语曰前有召父后有杜母又张堪传堪拜渔阳太守开稻田八千余顷劝民耕种以致殷富百姓歌曰桑无附枝麦穗两岐张君为政乐不可支
　　又秦彭传建初元年迁山阳太守兴起稻田数十顷每于农月亲度顷亩分别肥脊差为三品各立文簿藏之乡县于是奸吏局蹐无所容诈
　　三国魏志武帝纪建安元年募民屯田许下州郡例置田官所在积谷
　　又国渊传太祖欲广置屯田使渊典其事渊屡陈益相土处民计民置吏明劝课之法五年中仓廪丰实竞劝乐业
　　又梁习传建安十八年习表置屯田都尉领客六百夫于道次耕种菽粟
　　又任峻传太祖以峻为典农中郎将数年中所在积粟仓廪皆满
　　又苏则传则为金城太守亲自教民耕种岁大丰收又杜畿传畿拜河东太守课民畜防牛草马下逮鸡豚犬豕皆有章程百姓劝农家家丰实
　　又仓慈传太祖开募屯田于淮南以慈为绥集都尉迁炖煌太守抑挫权右抚恤孤贫甚得其理大族田地有余而小民无立锥之土慈皆随口割赋稍稍使复其本又王昶传昶为洛阳典农时都畿树木成林昶斫开荒莱勤劝百姓垦田特多
　　晋书职官志郡国及县农月皆随所领户多少为差散吏为劝农又县五百以上皆置乡三千以上置二乡五千以上置三乡万以上置四乡乡置啬夫一人
　　文献通考典农中郎将典农都尉典农校尉并曹公置晋太始一年罢农官为郡县后复有之
　　晋书食货志武帝泰始五年敕戒郡国计吏诸郡国守相令长务尽地力禁游食商贩
　　又泰始八年司徒石苞奏州郡农桑宜增掾属令吏有所循行帝从之苞既明于劝课百姓安之
　　文献通考晋元帝课督农功二千石长吏以入谷多少为殿最其非宿衞要任皆宜赴农使军各自佃作即以为廪
　　晋书王宏传宏为汲郡太守抚百姓如家耕桑树艺屋宇阡陌莫不躬教示曲尽事宜
　　文献通考梁司农卿位视散骑常侍主农功仓廪陈因之后因有司农上士一人掌三农九谷稼穑之政令属大司徒
