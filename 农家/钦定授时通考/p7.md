<!-- { "loadSidebar": true } -->
　　浇培　石榴　梨子　海棠　枣　柿　梅　桃　杏
　　林擒　胡桃【以上并下旬】
　　收藏　无灰腊糟　蒸腊酒　合小豆酱
　　杂事　接诸般花木果树　移诸般花木果树　垅地　修诸色果木　修接桑树　骟诸色树木【骟与嫁同】占验
　　礼记月令孟春行夏令则雨水不时草木早落国时有恐行秋令则其民大疫猋风雨总至藜莠蓬蒿并兴行冬令则水潦爲败雪霜大挚首种不入
　　史记天官书正月旦决八风风从南方来大旱西南小旱西方有兵西北戎菽爲小雨趣兵北方爲中岁东北爲上岁东方大水东南民有疾疫岁恶
　　注戎菽胡豆也爲成也
　　又故八风各与其冲对课多者爲胜多胜少久胜亟疾胜徐旦至食爲麦食至日昳爲稷昳至餔爲黍餔至下餔爲菽下餔至日入爲麻欲终日有有云有风有日日当其时者深而多实无云有风日当其时浅而多实有云风无日当其时深而少实有日无云不风当其时者稼有败如食顷小败熟五斗米顷大败则风复起有云其稼复起各以其时用云色占种其所宜其雨雪若寒岁恶
　　正义正月旦欲其终一日有风有日则一岁之中五谷丰熟无灾害也
　　又从正月旦数雨率日食一升至七升而极过之不占数至十二日日直其月占水旱爲其环城千里内占则其爲天下候竟正月
　　注月一日雨民有一升之食二日雨民有二升之食如此至七日月一日雨正月水月三十日周天歴二十八宿然后可占天下
　　又月所离列宿日风云占其国然必察太岁所在金穰水毁木饥火旱　正月上甲风从东方宜蚕风从西方若旦黄云恶
　　易说立春气当至不至则多疾疟
　　古史考元日太史占气候以知水旱吉凶随分野书之陶朱公书元日有雷禾麦皆吉有雪夏秋大旱日出时有红霞主丝贵天晴爲上西北风主米贵每月如之谚云岁朝东北五禾大熟壬癸亥子之方谓之水门其方风来主水谚云岁朝西北风大雨定妨农西南风主米贵东南及南风皆主旱
　　又占桑叶贵贱只看正月上旬木在一日则爲蚕食一叶爲甚贵木在九日则爲蚕食九叶爲甚贱上元日晴春水少括云上元无雨多春旱清明无雨少黄梅夏至无云三伏热重阳无雨一冬晴　元宵前后必有料峭之风谓之元宵风
　　黄帝占正月二十日爲秋收日时主秋成百谷蕃茂师旷占立春雨伤五禾
　　又正月甲戍日大风东来折树者谷熟甲寅日大风西北来者贵庚寅日风从西来者皆贵
　　齐民要术欲识岁所宜以布囊盛粟等诸物种平量之埋隂地冬至后五十日发取量之息最多者岁所宜也玉海祥符四年正月己丑司天言农丈人星见主岁丰物理论正月朔旦四面有黄气其岁大丰此黄帝用事土气黄均四方并熟有青气杂黄有螟虫赤气大旱黑气大水正朔占岁星上有青气宜桑赤气宜豆黄气宜稻
　　又正月望夜占隂阳阳长即旱隂长即水立表以测其长短审其水旱表长二尺月影长二尺以内大旱二尺五寸至三尺小旱三尺五寸至四尺调适高下皆熟四尺五寸至五尺小水五尺五寸至六尺大水月影所极则正面也立表中正乃得其定
　　羣芳谱元日値甲谷贱乙谷贵丙四月旱丁丝绵贵戊米麦鱼盐贵己米贵蚕伤多风雨庚田熟辛米平麦麻贵壬绢布豆贵米麦平癸主禾伤多风雨一说元日値戊主春旱四十五日
　　又三日得甲爲上岁四日中岁五日下岁月内有甲寅米贱
　　占书一日得辛旱二日小收三四日主水麦半收五六日小旱七分收八日岁稔一云春旱不收
　　通书月内有三卯宜豆无则早种禾一云一日得卯十分收二日低田半收三四日大水五日六日半收七日八日春涝全收
　　周益公日记正月内有三子叶少蚕多无三子则叶多蚕少有三卯则早豆收无则少收有三亥主大水一云正月得三亥湖田变成海在正月节气方准
　　便民书元日晴和无日色主有年日有晕主小熟有雷主一方不寕有电人殃霞气主虫蝗蚕少妇人灾果蔬盛有霜主七月旱禾苖吉有雾主桑贵而民疾有雪主夏旱秋水如未过立春而元日雪主大有年
　　通考岁旦天气晴朗气温和主民安国泰五谷丰登人少病牺牲旺寇盗息
　　类占正朔之日天气和润风不鸣条兼有云迎送出入者岁美无疾朔日晚至连三日内无风雨而隂和不见日色者主一岁大美
　　探春歴记甲子日立春高乡丰稔水过岸一尺春雨如钱夏雨调匀秋雨连绵冬雨高悬
　　纪歴撮要八日谷夜见星辰五谷丰登
　　研北杂志世谓正月三日爲田本命浙西人谓之夏正三言夏正之三日俗以是日称水以重爲上有年极騐朝野佥载正月三白田公笑赫赫西北人谚曰要宜麦见三白
　　仙神隠立春天隂无风民安蚕麦十倍东风吉人民安果谷盛
　　田家五行正月十六日喜西南风爲入门风主低田大熟
　　又春牛占岁事头黄主熟又专主菜麦大熟青主春多瘟赤主春旱黑主春水白主春多风身色主上乡脚色主下乡
　　农政全书上八日宜晴此夜若雨元宵如之谚云上八夜弗见参星月半夜弗见红灯
　　又雨水后隂多主少水高下大熟谚云正月罂坑好种田
　　二月　【惊蛰　春分】
　　诗豳风四之日举趾
　　传四之日周四月也民无不举足而耕矣
　　礼记月令仲春之月日在奎昏弧中旦建星中
　　注仲春日月会于降娄斗建卯之辰孔頴达曰余月昏旦中星皆举二十八宿此云弧与建星者以弧星近井建星近斗井斗度多星体广不可的指故举弧建以定昏旦之中
　　又始雨水桃始华仓庚鸣鹰化爲鸠
　　陈澔曰此记卯月之候仓庚黄鹂也鸠布谷也鹰化爲鸠以生育气盛故鸷鸟感之而变
　　又择元日命民社
　　注社后土也使民祀焉神其农业也祀社日用甲
　　又是月也日夜分
　　陈澔曰昼夜五十刻
　　雷乃发声始电蛰虫咸动启戸始出
　　疏雷是阳气之声将上与隂相冲电是阳光阳微则光不见此月阳气渐盛以击于隂故云始电戸穴也谓发所蛰之穴
　　国语自今至于初吉阳气俱蒸土膏其动
　　注初吉二月朔日也
　　又土发而社助时也
　　注土发春分也社者助时求福爲农始也
　　吕氏春秋开春始雷则蛰虫动矣时雨降则草木育矣又太簇之月阳气始生草木繁动令农发土无或失时洪范五行传雷以二月出震其卦曰豫言万物随雷出地皆逸豫也
　　淮南子二月官仓
　　注二月播种故官仓也
　　白虎通仲春获禾报社祭稷以三牲何重功故也说文膢楚俗以二月祭饮食也一曰祈谷食新曰离膢又春分而禾生
　　夏小正祈麦实
　　传麦者五谷之先见者故急祈而记之也
　　又二月徃耰黍禅
　　传禅单也
　　论衡二月之时龙星始出见出雩祈谷雨
　　唐书李泌传二月朔里闾酿宜春酒以祭勾芒神祈丰年
　　荆楚岁时记春分日民竝种戒火草于屋上有鸟如乌先鸡而鸣架架格格民闻此鸟则入田以爲候
　　四民月令二月隂冻毕泽可葘美田缓土及河渚水处泛胜之书种麻子二月下旬傍雨种之麻生布叶锄之以蚕矢粪之天旱以流水浇之无流水曝井水杀其寒气以浇之如此美田则亩五十石及百石薄田尚三十石
　　齐民要术二月昏参夕杏花盛桑椹赤可种大豆谓之上时家政法曰二月可种瓠
　　又二月顺阳习射以备不虞春分中雷乃发声先后各五日寝别内外蚕事未起命缝人浣冬衣彻复爲袷其有嬴帛遂供秋服【凡浣故帛用灰汁则色黄而且肥捣小豆细末下绢簁投汤水以洗之洁白而柔韧胜皂荚矣】可粜粟黍大小豆麻麦子等收薪炭【炭聚之下碎末勿令弃之捣簁煮淅米泔溲之更捣令熟丸如鸡子曝干以供笼炉种火之用輙得达曙坚寔耐久逾炭十倍】初二日东作兴俗谓上工日田家雇佣工之人俱此日执役之始故名上工　泥蚕室　舂百果木根则子牢此月雨水中埋诸花树条则活　中旬种稻爲上时
　　下子　麻子　红花　山药　白扁豆　桑椹
　　扦插　蒲桃　石榴
　　栽种　槐　谷楮　粟　松　银杏　枣　皂荚　菊茶　木　薤　桐树　决明　百合　胡麻
　　黄精　木槿　茨菰　甘蔗　杂菜　藕　芋【宜雨多】竹　茄　　苋　枸　萱草　苍术　芭蕉莴苣　紫苏　乌豆　豌豆　茱萸　韭　夏萝
　　卜　苕帚　大葫芦　菘菜　大豍豆
　　压条　桑条
　　接换　柑　橘　柿　枣　橙　柚　杏　栗　桃梅　梨　李　胡桃　银杏　杨梅　枇杷　沙柑石榴　紫丁香【以上春分前后皆可】
　　浇培　柑　橘　橙　柚　蒲卜
　　收藏　百合曲　槐芽　皂角　新茶
　　杂事　移诸般花木【并忌南风火日】理蚕事春耕宜迟恐阳气未透　插诸色树木　解树上裹缚　二月二日取枸煮汤沐浴令人光泽不老不病
　　续文献通考元武宗至大三年命祀先农乐用登歌日用仲春上丁或用上辛或甲日
　　占验
　　礼记月令仲春行秋令则其国大水寒气总至冦戎来征行冬令则阳气不胜麦乃不熟民多相掠行夏令则国乃大旱暖气早来虫螟爲害
　　陶朱公书二月朔日値惊蛰主蝗虫値春分主岁歉风雨主米贵
　　又二月初八日东南风谓之上山旗主水西北风谓之下山旗主旱
　　又十五日爲劝农日晴和主年丰风雨主岁歉
　　又二月虹见在东主秋米贵在西主蚕贵　惊蛰前后有雷谓之发蛰雷声初起从干方来主人民灾坎方来主水艮方来主米贱震方来主岁稔巽方来主蝗虫离方来主旱兑方来主五金长价诗曰初二天晴东作兴初七八日看年成花朝此夜晴明好何处连绵夜雨倾师旷占二月甲戍日风从南来者稻熟　二月乙卯日不雨晴明稻上塲不熟
　　通考二月甲子日发雷大热一云大熟
　　又十六日乃黄姑浸种日西南风主大旱高乡人见此风即悬百文钱于檐下风力能动则举家失声相告风愈急愈旱又主桑叶贵
　　经世民事录二月内有三卯则宜豆无则旱种禾谈荟二月二十日谓之小分龙日晴分嬾龙主旱雨分健龙主水
　　农政全书二月十二日夜宜晴可折十二夜夜雨二月最怕夜雨若此夜晴虽雨多亦无所妨【越人陈元义云二月内得十二个夜晴则一年雨晴调匀更十二夜中又雨爲水潦年岁矣】十夜以上雨水乡人尽呌苦　初四有水谓之春水　初八日前后必有风雨谚云清明断雪谷雨断霜言天气之常
　　四时占候二月朔日雨稻恶籴贵晦日雨人多疾万宝全书春分日西风麦贵南风先水后旱北风米贵
　　三月　【淸明　谷雨】
　　礼记月令季春之月日在胃昏七星中旦牵牛中注季春日月会于大梁斗建辰之辰　陈澔曰七星二十八宿之星宿也
　　又桐始华田防化爲鴽虹始见萍始生
　　陈澔曰此记辰月之候鴽鹑防之属
　　又荐鲔于寝庙乃爲麦祈实是月也生气方盛阳气发泄句者毕出萌者尽达
　　注于含秀求其成也句屈生者芒而直曰萌
　　又是月也命司空曰时雨将降下水上腾循行国邑周视原野修利隄防道达沟渎开通道路毋有障塞淮南子清明加十五日斗指辰则谷雨音比姑洗孝经纬斗指辰爲谷雨言雨生百谷也
　　说文辰震也三月阳气动雷电振民农时也物皆生嘉定县志三月十一日爲麦生日喜晴
