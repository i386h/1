<!-- { "loadSidebar": true } -->
　　陈旉农书夫善牧养者必先知爱重之心以革慢易之意然何术而能俾民如此哉必也在上之人贵之重之使民不敢轻爱之养之使民不敢杀然后慢易之意不生矣视牛之饥渴犹已之饥渴视牛之困苦羸瘠犹已之困苦羸瘠视牛之疫疠若已之有疾也视牛之字育若已之有子也茍能如此则牛必蕃盛滋多奚患田畴之荒芜而衣食之不继乎且四时有温暑凉寒之异必顺时调适之可也于春之初必尽去牢栏中积滞蓐粪亦不必春也但旬日一除免秽气蒸郁以成疫疠且浸渍蹄甲易以生病又当祓除不祥以净爽其处乃善方旧草朽腐新草未生之初取洁净藁草细剉之和以麦麸谷糠或豆使之微湿槽盛而饱饲之豆仍破之可也藁草须以时暴干勿使朽腐天气凝凛即处之燠暖之地煑糜粥以啖之即壮盛矣亦宜预收豆楮之叶与黄落之桑舂碎而贮积之天寒即以米泔和剉草糠麸以饲之春夏草茂放牧必恣其饱每放必先饮水然后与草则不腹胀又刈新刍杂旧藁剉细和匀夜餧之至五更初乘日未出天气凉而用之即力倍于常半日可胜一日之功日高热喘便令休息勿竭其力以致困乏时其饥渴以适其性则血气常壮皮毛润泽力有余而老不衰矣其血气与人均也勿犯寒暑情性与人均也勿使太劳此要法也当盛寒之时宜待日出晏温乃可用至晚天隂气寒即早息之太热之时须夙餧令饱健至临用时不可极饱饱即役力伤损也如此爱防调养尚何困苦羸瘠之有所以困苦羸瘠者以茍目前之急而不顾恤之也古人卧牛衣而待旦则牛之寒盖有衣矣饭牛而牛肥则牛之瘠馁盖啖以菽粟矣衣以褐荐饭以菽粟古人岂重畜如此哉以此为衣食之根本故也彼藁秸不足以充其饥水浆不足以御其渴天寒严凝而冻栗之天时酷暑而晒暴之困瘠羸劣疫疠结瘴以致毙踣则田亩不治无足怪者且古者分田之制必有莱牧之地称田而为等差故养牧得宜博硕肥腯不疾瘯蠡也观宣王考牧之诗可知矣其诗曰谁谓尔无牛九十其犉尔牛来思其耳湿湿以见其牧养得宜故字育蕃息也或降于阿或饮于池或寝或讹以见其水草调适而遂性也尔牛来思矜矜兢兢挥之以肱毕来既升以见其爱之重之不惊扰之也后世无莱牧之地动失其宜又牧人类皆顽童茍贪嬉戏往往虑其奔逸系之隠蔽之地其肯求牧于丰蒭清涧俾无饥渴之患耶饥渴莫之顾恤及其瘦瘠从而役使困苦之鞭挞趁逐以徇一时之急日云莫矣气喘汗流其力竭矣耕者急于就食往往逐之水中或放之山上牛困得水动辄移时毛窍空疎因而乏食则痩瘠而病矣放之高山筋骨疲乏遂有顚跌僵仆之患愚民无知乃始祈祷巫祝以幸其生而不知所以然者人事不修以致此也
　　又周礼兽医掌疗兽病凡疗兽病灌而行之以发其恶然后药之养之其来尚矣然牛之病不一或病草胀或食杂虫以致其毒或为结胀以闭其便溺冷热之异须识其端其用药与人相似也但大为之剂以灌之即无不愈者其便溺有血是伤于热也以便血溺血之药大其剂灌之冷结即鼻干而不喘以发散药投之热结即鼻汗而喘以解利药投之胀即疏通毒即解利若每能审理以节适何病之足患哉今农家不知此说谓之疫疠方其病也薰蒸相染尽而后已俗谓之天行唯以巫祝祷祈为先至其无验则置之于无可奈何又已死之肉经过村里其气尚能相染也欲病不相染勿令与不病者相近能适时养治如前所说则无病矣
　　云阳杂记青齐间遇春耕则饲牛以天麻饭仍用锦缕系于角上
　　农桑通诀北方旱田陆地一犁必用两牛三牛或四牛以一人执之量牛强弱耕地多少其耕皆有定法南方水田坭耕其田高下濶狭不等以一犁用一牛挽之作止回旋惟人所便又有一等水田坭淖极深能陷牛畜则以禾扛横亘田中人立其上而锄之南方人畜耐暑其耕四时皆以中昼
　　又喂养牛法农隙时入暖屋用塲上诸糠穰铺牛脚下谓之牛舗牛粪其上次日又覆糠穰每日一覆十日除一次牛一具三只每日前后饷约饲草三束豆料八升或用蚕沙干桑叶水三桶浸之牛下饷噍透刷饱饭毕辰已时间上槽一顿可分三和皆水拌第一和草多料少第二比前草减半少加料第三草比第二又减半所有料全缴拌食尽即往使耕噍了牛无力夜喂牛各带一铃草尽牛不食则铃无声即拌之饱即使耕俗谚云三和一缴须管要饱不要噍了使去最好水牛饮饲与黄牛同夏须得水池冬须得暖厰牛衣

　　牧牛具各图説
　　耕索
　　防
　　料桶
　　草篮
　　牛衣
　　牛室
　　呼鞭
　　牧笛

<子部,农家类,钦定授时通考,卷四十一>
　　耕索图说
　　耕索牛所挽绳也古名绹牛索也尔雅曰绹绞也谓纠绞绳索也诗云宵而索绹郭注云绹绳之别名农家细麻合之以挽耕犁按旧说辽东耕犂辕长可四尺回转相妨今秦晋之地亦用长辕犂其辕端横木如古之制以驾二牛然平田则可至于山隈水曲转折费力如山东及淮汉等处用三牛四牛大小不等高下不齐既难并驾动作之间终不若用索之便也

　　鐁图说
　　防【切草也又作防】凡造防先锻铁为背厚可指许内防防刃如半月而长下带铁桍以插木为柄截木作碪长可三尺有余广可四五寸碪首置木簨高可三五寸穿其中以受防首剉草饲牛用之

　　料桶图说
　　料桶以木为之用盛料以饲牛也说文云桶木方器博雅方斛谓之桶今桶之制多圆亦不觚之觚也欤

　　草篮图说
　　草篮以竹为之所以盛草也或疏或密制有不同携之负之惟其所便

　　牛衣图说
　　牛衣颜师古曰编乱麻为之即今呼为防具者汉王章尝卧牛衣中晋刘实好学少贫苦口诵手绳卖牛衣以自给牛之有衣旧矣以此见古人重畜不忘农之本故也今牧养中唯牛毛疎最不耐寒每近冬月皆宜以宂麻续作防编织毯段衣之如短褐然以御寒洌农家不可不预为储备

　　牛室图说
　　牛室门朝阳者宜之嵗逼冬风霜凄凛兽既氄毛率多穴处独牛依人宜入养密室闻之老农云牛室内外必事涂塈以备火灾最为切要

　　呼鞭图说
　　呼鞭驱牛具也字从革从便曰策曰鞓曰鞘备则成之春秋传云鞭长不及马腹此御车鞭也今牛鞭犂后用亦如之农家细麻合鞭鞭有鸣鞘人则以声相之用警牛行不专于挞故曰呼鞭

　　牧笛图说
　　牧笛牧牛者所吹早暮招来羣牧犹牧马者鸣笳也尝于村野间闻之则知时和嵗丰寓于声也每见模为图画咏为歌诗实古今太平之风物也

　　钦定授时通考卷四十一
<子部,农家类,钦定授时通考>
　　钦定四库全书
　　钦定授时通考卷四十二
　　劝课
　　汇考
　　易井君子以劳民劝相
　　本义劳民者以君养民劝相者使民相养皆取井养之义
　　诗鄘风灵雨既零命彼倌人星言夙驾説于桑田笺文公于雨下命主驾者雨止为我晨早驾欲徃为辞説于桑田教民稼穑务农急也
　　又小雅曾孙来止以其妇子馌彼南亩田畯至喜攘其左右尝其防否禾易长亩终善且有曾孙不怒农夫克敏
　　笺成王出观农事馈食耕者以劝之也司穑至则又加之酒食以劳之尔
　　礼记月令孟春之月天子乃以元日祈谷于上帝乃择元辰天子亲载耒耜措之于参保介之御间帅三公九卿诸大夫躬耕帝耤天子三推三公五推卿诸侯九推反执爵于太寝三公九卿诸侯大夫皆御命曰劳酒疏孟献子曰夫郊祀后稷以祈农事也是故啔蛰而郊郊而后耕郊用上辛耕用亥日
　　又王命布农事命田舎东郊皆修封疆审端径术善相丘陵阪险原隰土地所宜五谷所殖以教导民必躬亲之田事既饬先定凖直农乃不惑
　　注田田畯也主农之官舎东郊顺时气而居以命其事也步道曰径术周礼作遂小沟也直谓封疆径遂也
　　又仲秋之月乃劝种麦毋或失时
　　集説麦所以续旧谷之尽而及新谷之登尤利于民故特劝种而罚其惰者
　　又祭义天子为借千亩冕而朱纮躬秉耒诸侯为借百亩冕而青纮躬秉耒
　　管子春出原农事之不本者谓之防
　　楚箴民生在勤勤则不匮
　　亢仓子农道篇古先圣王之所以理人者先务农业农业非徒为地利也贵行其志也古先圣王之所以茂耕织者以为本教也是以天子躬率诸侯耕籍田大夫士第有功级劝人尊地产也后妃率嫔御蚕于郊桑公田劝人力妇教也男子不织而衣妇人不耕而食男女贸功资相为业此圣王之制也故敬时爱日埓实课功非老不休非疾不息一人劝之十人食之当时之务不兴土功不料师旅男不出御女不外嫁以妨农也
　　汉书食货志三考黜陟进业曰登再登曰平三登曰泰平
　　后汉书和帝永元五年令郡县劝民蓄蔬食以助五谷拾遗记力勤十顷能致嘉颖
　　文心雕龙昔伊祈氏始蜡以祭八神其辞云土反其宅水归其壑昆虫毋作草木归其泽则上皇祝文爱在兹矣舜之祠田云荷此长耜耕彼南亩四海俱有利民之志颇形于言矣
　　旧唐书开元二十二年上自苑中种麦率皇太子已下躬自收获谓太子等曰此将荐宗庙是以躬亲亦欲令汝等知稼穑之难也因分赐侍臣谓曰比嵗令人巡检苖稼所对多不实故自种植以观其成且春秋书麦禾岂非古人所重也
　　册府元龟德宗贞元五年初以二月为中和节诏文武百辟进农书献穜稑
　　五代史唐明宗长兴四年三月帝幸龙门七里亭农事方春田民遍野帝见其防桑稼树枉驾劳问亲自劝课其月太原石敬塘进耒耜一具时帝尝廵近郊见农民田具细弱而犁耒尤拙曰农器若此宜其无所获也因诏河东河北进农具以为式様太原首有是进降诏褒之
　　宋史太祖纪开寳六年五月幸玊津园观刈麦十月幸玊津园观稼八年四月幸玉津园观种稻
　　又太宗纪太平兴国三年四月幸城南观麦九年五月车驾出南薰门观稼召从臣列坐田中令民刈麦咸赐以钱帛雍熙二年五月上幸城南观麦赐田夫布帛有差谓近臣曰耕耘之夫最可矜悯
　　玊海宋眞宗天禧四年诏馆阁校勘四时纂要齐民要术二书镂本摹赐又出绘龙封鵞祈禳秘法令长吏遵行
　　宋史高宗本纪绍兴十九年七月颁诸农书于郡邑十一月立州县垦田增亏赏罚格
　　朱文公文集当职久处田间习知穑事兹忝郡寄职在劝农窃见本军已是地瘠税重民间又不勤力耕种耘耨卤莽灭裂较之他处大段不同所以土脉踈浅草盛苖稀雨泽稍愆便见荒歉皆縁长吏劝课不勤使之至此深惧无以下固邦本仰寛顾忧今有合行劝谕下项一大凡秋间收成之后须趁冬月以前便将户下所有田段一例犁翻冻令酥脆至正月以后更多着徧数节次犁耙然后布种自然田泥深熟土肉肥厚种禾易长盛水难干
　　一耕田之后春间须是拣选肥好田段多用粪壤拌和种子种出秧苖其造粪壤亦须秋冬无事之时预先刬取土面草根防曝烧灰施用大粪拌和入种子在内然后撒种
