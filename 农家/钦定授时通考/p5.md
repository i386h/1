<!-- { "loadSidebar": true } -->
　　又二月三月种者为植禾四月五月种者为穉禾二月上旬及麻菩杨生种者为上时三月上旬及清明节桃始花为中时四月上旬及枣叶生桑花落为下时嵗道宜晚者五月六月初亦得春种欲深宜曵重挞夏种欲浅直置自生
　　又大小麦皆须五月六月暵地穬麦非良地则不须种八月中戊社前种者为上时下戊前为中时八月末九月初为下时小麦宜下种八月上戊社前为上时中戊前为中时下戊前为下时正月二月劳而锄之三月四月锋而更锄
　　又五谷大判上旬种者全収中旬中収下旬下収农桑通诀农书云种莳之事各有攸序正月种麻枲二月种粟脂麻三月种旱麻四月种豆五月中旬种晚麻七夕以后种菜菔菘芥八月社前即可种麦如此则种有次第所谓顺天之时也
　　占验总【附】
　　董仲舒雨雹对太平之世风不鸣条开甲散萌而已雨不破块润叶津茎而已
　　京房易太平之时十日一雨凡嵗三十六雨此休征时若之应
　　春秋説题辞一嵗三十六雨天地之气宣十日小雨应天文十五日大雨以斗运也
　　论衡太平瑞应五日一风十日一雨
　　田家杂占天下太平夜雨日晴言不妨农也【以上总论风雨】农政全书日晕则雨谚云月晕主风日晕主雨　日脚占晴雨谚云朝又天暮又地主晴反此则雨　日没后起清白光数道下狭上阔直起亘天此特夏秋间有之俗呼清白路主来日酷热　日生耳主晴雨谚云南耳晴北耳雨日生双耳断风截雨若是长而下垂通地则又名白日幢主久晴　日出早主雨出晏主晴老农云此特言久阴之余夜雨连旦正当天明之际云忽一扫而卷即光日出所以言早少刻必雨立验言晏者日出之后云晏开也必晴亦甚准葢日之出入自有定刻实无早晏也愚谓但当云晴得早主雨晏开主晴不当言日出早晏也　日外有云障中起主晴谚云日头云障晒杀老和尚　日没反照主晴俗名为日返坞一云日没胭脂红无雨也有风徐光啓曰日返坞明朝水没路日打洞明朝晒背痛或问二相似而所主不同何也老农云返照在日没之前胭脂红在日没之后　谚云乌云接日明朝不如今日又云日落云没不雨定寒又云日落云里走雨在半夜后此言一朶乌云渐起而日正落其中者　谚云日落乌云半夜枵明朝晒得背皮焦此言半天元有黒云日落云外其云夜必开散明必甚晴也又云今夜日没乌云洞明朝晒得背皮痛此言半天上虽有云及日没下去都无云而见日状如岩洞者也
　　古今谚日出早雨淋脑日出晏晒杀鴈
　　吴下田家志壬子日雨主久阴
　　田家杂占谚云久晴逢戊雨久雨望庚晴又云久雨不晴且看丙丁
　　浩然斋抄俗谚云逢庚双变遇甲即晴葢遇庚于双日则变遇甲于双日则晴多验【已上论日】
　　诗小雅月离于毕俾滂沱矣
　　传毕躅也月离阴星则雨疏以毕为月所离而雨是阴雨之星故谓之阴星
　　玉厯璇玑凡孟月七日仲月八日季月九日之夜皆当月晕晕而不已其下三日内有暴风甚雨　月初生色黒有水月满色赤为旱又月初生而偃有水月始生有黒云贯月名曰缴云不出三日暴雨
　　杂占每月朔一日管上旬二日管中旬三日管下旬月色青黒润明是旬有雨若黄赤干枯则旬中无雨师旷占月知雨多少八月一日二日三日月色赤黄者其月少雨月色青者其月多雨
　　农政全书月晕主风何方有阙即此方风来　新月下有黒云横截主来日雨谚云初三月下有横云初四日里雨倾盆月尽无雨则来月初必有风雨谚云廿五廿六若无雨初三初四莫行船　廿五日谓之月交日有雨主久阴　廿七廿八交月雨初二初三勿肯晴【已上论月】后汉书郎顗传石氏经曰嵗星出左有年出右无年孝经援神契嵗星守心年谷丰
　　宋史天文志嵗星色光明润君寿民富又主福主大司农主五谷
　　农家谚干星照湿土明日依旧雨
　　农政全书谚云一个星保夜晴此言雨后天阴但见一两星此夜必晴　星光闪烁不定主有风　夏夜见星密主热　谚云明星照烂地来朝依旧雨言久雨正当黄昏卒然雨住云开便见满天星斗岂但明日有雨当夜亦未必晴　黄昏上云半夜消黄昏消云半夜浇若半夜后雨止云开星月朗然则必晴无疑【已上论星】
　　又夏秋之间大风及有海沙云起俗呼谓之风潮古人名之曰飓风言其具四方之风故名飓风有此风必有霖淫大雨同作甚则拔木偃禾坏屋室决堤堰其先必有如断虹之状者见名曰飓母航海之人见此则又名破帆风　凡风单日起单日止双日起双日止　谚云西南转西北搓绳来绊屋又云半夜五更西天明拔树枝又云日晚风和明朝再多又云恶风尽日没又云日出三竿不急便寛大凡风日出之时必畧静谓之风让日大抵风自日内起者必善夜起者必毒日内息者必和夜半息者必大冻　谚云风急雨落人急客作又云东风急被蓑笠风急云起愈急必雨　谚云东北风雨太公言艮方风雨卒难得晴俗名曰牛筋风雨指丑位故也　谚云行得春风有夏雨言有夏雨应时可种田也非谓水必大也经验　谚云西南早到晏弗动草言早有此风向晚必晴　谚云南风尾北风头言南风愈吹愈急北风初起便大　春南夏北有风必雨　冬天南风三两日必有雪　天气湿热郁蒸主有风古语云热极则生风　语云东南风跳掷三日退一尺
　　陶朱公书青龙风急大雨将来朱雀风囘烈日晴燥白虎风生必有雨雾武风急雨水相随寅卯时为青龙己午时为朱雀申酉时为白虎亥子时为武随方起风应乎雨晴
　　田家五行风自月建方来为得其正万物各得其所晴雨各得其宜又风吹月建方位主米贵
　　师旷占常以十月朔日占春粜贵贱风从东来春贱逆此者贵以四月朔占秋粜风従南来西来者秋皆贱逆此者贵以正月朔占夏粜风従南来东来者皆贱逆此者贵【已上论风】
　　朝野佥载春雨甲子赤地千里夏雨甲子乗船入市秋雨甲子禾头生耳冬雨甲子牛羊冻死
　　吴下田家志戊午原同甲子期始终七日最稀竒七日多晴两月燥七日多雨两月泥甲申主米暴贵春主五谷不収夏主伤田禾秋主六畜死冬主人多病　谚云甲申犹且可乙酉怕杀我
　　又上旬交月雨谓朔月之雨也主月内多雨
　　田家杂占壬子日春雨人无食夏雨牛无食秋雨鱼无食冬雨鸟无食
　　又自正月至五月五朔皆有大雨主人饥蝗起
　　易飞凡雨以晦朔朢云汉四塞者皆当雨如斗牛彘当暴雨有异云如水牛不三日大雨黒云如羣羊奔如飞鸟五日必雨云如浮皆雨北斗独有云不五日大雨四望青白云名曰天寒之云雨征仓黒云细如杼轴蔽日月五日必雨云如两人提鼓持桴者皆为暴雨
　　金楼子旦雨谓之月额
　　杂占江淮俗验每月初二十六日雨则月内多雨田家五行二十七日最宜晴谚云交月无过廿七晴月尽无雨则来月初必有风雨
　　农政全书谚云雨打五更日晒水坑言五更忽然雨日中必晴甚验　晏雨不晴　雨着水面上有浮泡主卒未晴　谚云一防雨似一个钉落到明朝也不晴一防雨似一个泡落到明朝未得了谚云上牵昼下牵斋下昼雨哜哜　谚云雨落怕天亮言天明时忽雨此日可晴若久雨正当昏黒忽自明亮反是雨也　雨夹雪难得晴　谚云夹雨夹雪无休无歇　谚云快雨快晴道徳经云飘风不终朝骤雨不终日　凡久雨至午少止谓之遣昼在正午遣或可晴午前遣则午后雨不可胜　灶灰带温作块天将变作雨兆　斋前风昼后雨并言难止【已上论雨】
　　陶朱公书朝看东南有云气随太阳上下不逺者此云在日初出应己午时己午时随太阳则应未申时未申时随太阳则应酉戌时有雷雨　又太阳未出将晨之先看东南黒云如鸡头如旗帜如山峯如阵鸟如龙头如鱼如蛇如灵芝如牡丹应当日未申时有雨或紫黒云贯穿或在日上下者并应当日雨
　　农政全书云行占晴雨谚云云行东雨无踪车马通云行西马溅泥水没犂云行南雨潺潺水涨潭云行北雨便足好晒谷　上风虽开下风不散主雨　谚云上风皇下风隘无蓑衣莫出外　云若炮车形起主大风云起下散四野满日如烟如雾名曰风花主风起　谚云西南阵单过也落三寸言云阵起自西南来者雨必多寻常阴天西南障上亦雨　谚云太婆年八十八弗曾见东南阵头发又云千嵗老人不曾见东南阵头雨没子田言云起自东南来者絶无雨　凡雨阵自西北起者必云黒如泼墨又必起作眉梁阵主先大风而后雨终易晴　天河中有黒云生谓之河作堰又谓之黒猪渡河墨云对起一路相接亘天谓之雨作桥雨下阔则又谓之合罗阵皆主大雨立至少顷必作满天阵名通界雨言广阔普徧也若是天阴之际或作或止忽有雨作桥则必有挂防两脚又是雨脚将断之兆也不可一例而取　谚云旱年只怕防江跳水年只怕北江红一云太湖晴上文言亢旱之年望雨如望恩才见四方逺处云生阵起或自东引而西自西而东所谓沿江跳也则此雨非但今日不至必每日如之即是久旱之兆也涝年每至晚时雨忽至云稍浮北似霞非霞红光曜日雨必随作当主夜夜如此直至大暑而后已谓之北江红此吴语也故指北江为太湖若是晚霁必兼西天但晴无雨谚云西北赤好晒麦　阴天卜晴谚云朝要天顶穿暮要四脚悬又云朝看东南暮看西北　谚云鱼鳞天不雨也风颠此言细细如雨鳞斑者一云老鲤斑云障晒杀老和尚此言满天云大片如鳞故云老鲤往往试验各有准　秋天云隂若无风则无雨　冬天近晚忽有老鲤斑云起渐合成浓阴者必无雨名曰防霜天谚云识每防霜天不识每着子一夜眠
　　京房风角要诀雨法有黒云如一疋布于日中即日大雨二疋为二日雨三匹为三日雨
　　京房占六甲日云四合皆当日雨云多雨多云少雨少又六甲无云一旬少雨
　　师旷占常以五卯日西北有云如羣羊者即有雨至陶朱公书拂晓看南方黒云最髙谓之雷信明日己午时至中天而止应未申时
　　孔氏谈苑大理少卿杜纯之京东人言朝霞不出门暮霞行千里言雨后朝晴尚有雨须得晚晴乃真晴田家五行谚云朝霞暮霞无水煎茶主旱此言久晴之霞也朝霞不出市暮霞行千里此皆言雨后乍晴之霞暮霞若有火焰形而干红者非但主晴必主久旱之兆朝霞雨后乍有定雨无疑或是晴天隔夜虽无今朝忽有则要看顔色断之干红主晴间有褐色主雨满天谓之霞得过主晴霞不过主雨若西方有浮云稍厚雨当立止
　　杂占早看东南暮看西北空则无雨虽有云而片色分明亦晴夜观北斗魁罡之间有黒润云在畔则当夜有雨如北斗前有黄气者明日当风若润则当夜或明日必大雨
　　古今谚早霞红丢丢向午雨浏浏晚来红丢丢早辰大日头【已上论云霞】
　　农政全书庄子云腾水上溢为雾尔雅云地气上天不应曰雾凡重雾三日主有风谚云三朝雾露起西风若无风必主雨又云雾露不収即是雨【已上论雾】
　　又谚云东鲎晴西鲎雨谚云对日鲎不到昼主雨言西鲎也若鲎下便雨还主晴虹俗呼曰鲎【已上论虹】
　　又谚云未雨先雷去步来主无雨　谚云当头雷无雨卯前雷有雨凡雷声响烈者雨阵虽大而易过雷声殷殷然响者卒不晴　雷初发声微和者嵗内吉猛烈者凶　雪中有雷主阴雨百日方晴　东州人云一夜起雷三日雨言雷自夜起必连阴【已上论雷】
