<!-- { "loadSidebar": true } -->
　　农政全书明张朝瑞议常平仓厫申文伏覩洪武初令天下县分各立预备四仓官爲籴谷収贮以备赈济盖次灾则赈粜极灾则赈济曰赈济则赈粜在其中矣赈粜即常平法也奈嵗久法湮各州县仅存城内预备一仓其余乡社仓尽亡之矣天灾流行国家代有爲生民长久之计则常平仓断乎当复兹令各属县备查四乡有仓者因之有而废者修之无者各于东西南北适中水陆通达人烟辏集高阜去处官爲各立寛大坚固常平仓一所仓基约四亩合用工料本道查发赃罚并该府县查处无碍官银辏合陆续备办建造每嵗将守廵道及府县所理罪犯纸赎实将一半籴谷入仓或查有废寺田产及无碍官银聼其随冝籴买又或民愿纳谷者一如祖宗已行之法请敕奬为义民或如近日救荒之令给与冠旌扁大约每乡一仓上县籴谷五千石中县籴谷四千石下县籴谷三千石不许逼抑科扰平民各择近仓殷富笃实居民二名掌管免其杂差准其开耗毎収谷一百石待后发粜之时毎名准与平粜三石以酬其劳粜完即换掌管勿使重役城中预备仓照常造送盘查四乡常平仓免送盘查止于年终各仓经管居民将旧管新収开除实在总撒数目用竹纸小册开报该县县将四仓类册申送各院并布政司及道府查考凡収粜俱该县掌印官或委贤能佐贰官监督不许滥委滋谷到用该县原发较勘平凖斛斗収量明白暂贮别所积至百石以上方许禀官一収如有临収留难及未収虚出仓収既収侵盗私用冐借亏欠等查追完足各县径自从轻发落其有侵冐至百石者通详定夺每嵗秋冬之交本道或该府掌印管粮官单车间一廵视以防掌印官之治名而不治实者除无饥小饥之年不粜外或値中饥大饥四乡管仓人役禀官监粜另委富民数名用官较平等収银其出粜一节当与四隣保甲之法并行如该乡谷多即粜谷一日保甲一周谷少则分为二三日或四五日保甲一周务使该乡积贮之谷数可待饥民冬春之籴数方善四乡不能尽同各宜审量行之大率赈粜与赈济不同不必毎甲寻贫民而审别之以多寡其谷数如一甲应籴五斗或一石或二石则甲甲皆同惟以谷摊人不因人増谷籴银毎甲一封亦可庻乎易简不扰或甲中十家轮籴则毎日毎甲籴不过二人每人籴不过二斗此荒年赡粜之大较也毎乡除无灾都保不开外先期将有灾保甲派定次序分定月日某日粜某保某甲明日出令保正副公举贫民至期令其持价籴买如富者混买连坐保甲仍行宋张咏赈蜀之法一家犯罪十家皆坐不得籴中饥粜仓谷之半大饥粜仓谷之全俱照原籴价银出粜不可加増宁少减之大约减荒年市价三分之一方可压下谷价不至腾踊或仓谷粜尽而民饥未已则愼选员役持所粜之谷本赴有収去处循环籴粜源源而来民自无饥救荒有功员役分别奨赏此盖储用社仓之法而粜用常平之意者也四乡粜完即将谷价送官听掌印官于秋成之日就近各选殷实人户领银尽数照时价籴谷牙脚等费晒飏等耗与造册纸张工食等项俱准开销其谷晒飏干洁官监上仓如法安置仍总计籴谷正银并牙脚折耗等费毎石约共银若干报官贮册以爲日后出粜张本官不得将银贮库过冬致高价难买如谷贱不籴责有所归是仓不设于空僻去处者恐荒年盗起是赍之粮也谷不于台使盘查者恐委盘问罪是遗之害也行平粜之政而不用称贷取息之法者恐出纳追呼蹈青苗法之扰民也盖社仓之法立则以时敛散富者不得取重息而贫民霑惠于一嵗之中常平之法立则减价粜卖富者不得腾高价而贫民受赐于数十年后大饥之日昔苏文忠公自谓在浙中二年亲行荒政只用出粜常平米一事更不施行余策若欲抄劄饥贫不惟所费浩大有出无収而此声一布饥民云集盗贼疾疫客主俱敝惟有依条将常平斛斗出粜卽官私简便不劳抄劄勘防给纳烦费将数万石斛斗在市自然压下物价境内百姓人人受赐此前贤已试之法信不我欺故曰常平法断当复也城内之预备仓有出无収其费甚钜四乡之社仓易散难敛其弊颇多惟常平仓胡端敏公所谓不必更爲立仓就当藏谷于四乡仓之侧者其法专主粜籴而籴本常存盖不费之惠其惠易徧弗损之益其益无方诚救荒之良策矣但积谷固难建仓尤难建一时羙观之仓非难建百年永赖之仓爲难欲如法建仓非多方处费不可其仓务要宏敞坚固可垂百年葢藏之计宁广毋狭宁质毋文毋惜小费毋急近功如工费一时不能接济许于四仓之中择近便或一仓或二仓先行起建余听渐举至于各仓谷本以后计将守廵道并府县所理罪犯纸赎实将一半籴谷入仓仍听查处别项无碍官银随宜籴买陆续贮积不急取盈如民间有义助建仓及输粟备赈者照依前例呈请分别奬劝但不许坐派大户科罚扰民年久仓有损壊如无官银准及时支谷修理但不许贱算谷价仍令该府县掌印官将创造过仓厫积贮过谷数等项逐欵填造一体申送稽核
　　大清会典顺治十七年议准常平仓谷春夏出粜秋冬籴还平价生息务期便民如遇凶荒即按数给散灾户贫民饬有司实力奉行
　　又康熙十九年覆准直省常平仓畱本城备赈永停协觧外郡
　　又康熙四十三年覆准广东存贮常平仓米谷照例存贮多余米谷易银近省者将银两交贮藩库远者将银两交贮府库遇有荒年准司府将库贮银两遣官赴邻省丰熟地方采买运至被灾之处照买价粜卖至存仓米谷照例出陈易新惟潮州府僻处山陬或遇荒歉米粟价值腾涌令存贮谷四万八千七百余石以备不虞又议准闽省现在捐输谷二十七万余石常平仓谷约五十六万余石其内地积谷仍按原存州县之额数存留其常平仓谷照依时价尽数发粜至台湾一府三县
　　逺在海外现存捐输谷八千六百余石常平仓谷一十一万余石除毎县应存谷石其余尽行发粜贮银遇荒歉赈济其所存谷石仍照毎嵗出陈易新之例加谨収贮
　　又覆准河南现存谷石毎年将一半存仓备赈一半借给穷民
　　预备仓【附】
　　明会典洪武初令天下县分各立预备四仓官爲籴谷収贮以备赈济就择本地年高笃实民人管理
　　明史食货志明初州县设预备仓东南西北四所以振凶荒永乐中令天下府县预备仓之在四乡者移置城内
　　明史宣宗本纪宣德五年五月修预备仓出官钱収籴备荒
　　续文献通考正统五年令六部都察院推选属官领敕分诣两畿各省府州县立预备仓发所在库银籴粮贮之军民中有能出粟以佐官者授以散官旌其门明实录成化十年敕藩司异时州县设预备四仓所以广储蓄备旱潦为民赖也比久废弛宜覈实现在储蓄有无多寡之数仍尽各处在官赃赎籴粟爲备有不敷听于存留项内借拨或于各里上中户劝助以充其看守仓者于附近里分令殷实有行止者主之至通同官吏实収虚放为侵盗者论如律卫所地亦如之
　　明史食货志成化初废临德预备仓在城外者而以城内空厫储预备米石名临清者曰常盈德州者曰常豊又治三年限州县十里以下积万五千石二十里积二万石卫千户所万五千石百户所三百石考满之日稽其多寡以为殿防
　　又嘉靖初谕德顾鼎臣言成时毎年以存畱余米入预备仓缓急有备今秋粮仅足兑运预备无粒米乞急复预备仓粮以裕民帝乃令有司设法多积米谷府积万石州四五千石县二三千石为率旣又定十里以下万五千石累而上之八百里以下至十九万石其后尽平粜以济贫民储积渐减隆庆时剧郡无过六千石小邑止千石久之数益减万厯中上郡至三千石止而小邑或仅百石有司沿为具文屡下诏申饬率以虚数欺防而已

　　钦定授时通考卷五十五
　　钦定四库全书
　　钦定授时通考卷五十六
　　蓄聚
　　社仓
　　隋书食货志开皇五年五月工部尚书长孙平奏令诸州百姓及军人劝课当社共立义仓収获之日随其所得劝课出粟及麦于当社造仓窖助之卽委社司执帐检校毎年収积勿使损败若时或不熟当社有饥馑者卽以此谷赈给十六年正月又诏秦叠成康武文芳宕旭洮岷渭纪河廓豳陇泾宁原敷丹延绥银扶等州社仓并于当县安置二月又诏社仓准上中下三等税上户不过一石中户不过七斗下户不过四斗
　　唐书食货志其防荒则有社仓赈给
　　名臣奏议宋张方平上仓廪论畧比者敕书谕州县使立义仓徒有空文而无画一之制于兹三年天下皆无立者诚监前代之善防为齐民之大计明立条式权其敛出令天下之县各于逐乡筑为囷廪于中户已上为之等级课入谷麦其输入之数视嵗薄厚为之三品县掌其籍乡吏守之遇嵗之饥发以赈给小饥则约小熟之所敛中饥则约中熟之所敛大饥则约大熟之所敛专自县乡检校之无使州郡计司侵取杂用焉此则収自优户穰嵗之有余散于贫人防年之不足不使兼并贾人挟轻资蕴重积筦其利以豪夺于吾民此其协于大易裒多益寡称物平施之义符于周官党使相救州使相赒之法契诗人京坻之颂应时令振乏之理使民足而知顺譲益归于本业诚爲国之大利也
　　又刘行简转对奏状畧义仓之法论始于隋増广于唐国朝因焉隋开皇间长孙平请令诸州百姓劝课同社共立义仓収获之日各出粟麦藏焉社司执帐检校多少嵗或不登则发以赈之然立法有未备也至唐贞观间戴胄请自王公以下爰及众庻计所垦田稼穑亩顷毎至秋熟以理劝课尽令出粟各于所在为立义仓国朝乾德间天子哀嵗之不登而仓吏不以时出与民于是着发粟之制使不待诏令其后病吏之烦扰而民罹转输之困又罢之至神宗始复旧制民到于今赖焉然而推行之意有未尽合于古者岂得不论且所谓义仓者取粟于民还以赈之固不可以不均今也置仓入粟止在州郡嵗饥散给而山泽僻逺之民徃徃不霑其利其力能赴州就食者盖亦鲜少况所得不足偿劳流离颠沛有不可胜言者此岂社仓之本意哉臣愚谓义仓之粟当于本县乡村多置仓窖自始入粟以及散给悉在其间大县七八处小县三四处逺近分布俾适厥中若未有仓窖则寄寺观或大姓之家县令总其凡以时检校遇饥馑时丞簿尉等分行村乡计口给厯次苐支散旬一周之庻几僻逺之民均受其赐不复弃家流转道路此利害之较然者也
